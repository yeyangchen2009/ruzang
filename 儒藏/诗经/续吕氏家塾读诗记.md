　　钦定四库全书　　　　　经部三
　　续吕氏家塾读诗记　　　诗类
　　提要
　　【臣】等谨案续吕氏家塾读诗记三卷宋戴溪所续吕祖谦之书也溪以祖谦取毛郑为宗折衷众说于名物训诂最为详悉而篇内之防防词外之寄托或有未贯乃作此书以补之故以续记为名实则自述己意非尽墨守祖谦之説其中如谓摽梅为父母之择壻有狐为国人之悯鳏甘棠非受民讼行露非谓侵陵皆平正通达卓然有见其他得风人之防者亦多实説诗家之善本原本三卷久佚不传散见于永乐大典中者尚得十之七八谨缀辑成帙仍厘为三卷永乐大典诗字一韵缺卷独多其原序总纲无从补録矣溪永嘉人淳熈五年为别头省试第一厯官工部尚书华文阁学士卒赠端明殿学士理宗绍定间赐諡文端事详宋史儒林传考宋史及黄震日抄等书俱称溪字肖望而沈光作溪春秋讲义序称字少望光因溪子桷刋父书而作序不应误称其父字或溪有二字也温州志称溪平实简易求圣贤用心不为新奇可喜之说而识者服其理到于此书亦见一斑云乾隆四十七年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀






　　钦定四库全书
　　续吕氏家塾读诗记卷一
　　宋　戴溪　撰
　　读周南
　　闗雎诗人述后妃之意而作也后妃有感于关雎思得嫔御之淑者以配君子方求之未得寤寐在念通夕不安寝及其既得也欲以琴瑟友之示其亲也钟鼓乐之结其欢也雎鸠和而有别荇菜柔而深长故因兴以为比
　　葛覃与关雎同首章言时序之变葛生于谷鸟鸣于木覩物而有感焉次章言葛覃重女功之本也是葛也其叶莫莫然蔽翳可以刈濩为絺绤傥得而服之虽终身不厌弃也末章动归宁之心告师氏而言归有当澣之衣有不当澣之衣其赍装简约不以富贵入父母之家可知也此诗不独见后妃之务本刈濩为絺绤见其勤劳服之无斁见其长久言告师氏见其守礼害澣害否见其简易归宁父母又见其念亲之孝也
　　卷耳同前此诗或言妇人不当与闻外事夫与闻外事不可也知臣下之勤劳黙形讽咏以相其君之不及是亦内助之意也当文王之时王室如燬四方之臣奔走王事者多矣采卷耳而不盈者有所懐也其所懐何也懐贤人与吾君共治国事者也始也置之周行今也使之役役登陟之劳仆马之倦可念也姑酌酒以安慰之乎庶其不永懐不永伤知其劳有时而息也虽然行役之劳切于其身欲以空言劳苦之难矣故曰我姑酌彼姑且如是云尔末章言仆痛马瘏其病已甚不复云云为之嗟叹而已矣妇人宴安于内不知劳苦谓其非所经歴也今后妃知臣下行役之劳如身亲之可不谓贤乎此诗多言彼我曰我懐人曰我仆我马用见国家休戚内外同之君父也后妃母也其臣子则一而已矣樛木媵妾作也地中生木其卦曰升樛曲下逮木罕有也妻子好合则父母乐媵妾不争则室家乐后妃有逮下之德而君子享福履之乐盖安则乐乐则福自然之理也
　　螽斯亦媵妾作也观诗人之意以螽斯喻子孙非喻后妃宜尔子孙犹今人言宜子之宜虽有庶子庶孙以正嫡言之皆后妃之子孙也【案黄震谓螽斯羽振振兮是咏子孙宜尔字方是指后妃节取戴溪説见黄氏日抄】
　　桃之夭夭有华有实其叶蓁蓁然能庇其本根则非但容色之盛而已信乎其与家室相宜也此诗国人作也后妃之贵能敬事君子不骄其下其风化若此则民之室家焉得而不和也
　　罝国人作也赳赳武夫无与于后妃之化文王刑于寡妻以御于家邦故贤人众多若此也猎夫贱役也暴悍志得而已今免罝肃然严整无哗中逵犹有人也中林无人之地肃然如一其敬可知也诗曰萧萧马鸣悠悠斾旌徒御不惊大庖不盈之子于征有闻无声肃肃兔罝实似之以武夫而为干城固常理也以武夫而见亲厚于其君倚之为腹心非精诚者亦不能也臼季识冀缺郭林宗识茅容诗人识免罝之夫皆贤人也芣苢国之妇人作也闗雎之化行则天下和平妇人皆乐于有子采采芣苢凡六言之采取收拾执袵襭裾其同辈相乐一时嬉戏尚可想也【案毛传以芣苢宜懐妊王质辨其非可治妊葢取以疗疾黄震日抄谓不必论采之何用惟戴氏所云见一时同辈相与之乐得其气象】
　　汉广采于江汉而得之也此关雎之化也故系之周南言周公之德南及江汉避文王而言周公也此诗知其不可而不求非求之而不可得也汉有游女望而不可求犹乔木耸干而不可休也然而情不能自克也犹致意焉曰翘翘错薪杂然而并有也刈楚取其可用者刈蒌取其可食者拔其尤之谓也之子于归指其尤者愿秣马以致殷勤焉已而知其卒不可得也反而归于正然则非特游女闲静使人望而畏之男子能自克于礼亦贤矣
　　汝坟采于汝坟之国而得之也遵汝坟而取薪意不在薪望君子而不得见也其未得见也惄然如朝饥愦愦然也想其既得见也必不我弃矣已而又叹曰王室如燬期防迫促道途之劳可想也虽曰劳苦然父母之国甚迩必将有以慰安之矣周南之诗当文王与纣之事耶不如是不足以见文王之化此三分天下所以有其二也【案汝坟后当次麟趾今缺】
　　读召南
　　鹊巢为诸侯夫人作也不必有主名当时诸侯昏姻以礼被文王之化者多矣鹊营巢而鸠居之取其享已成之业非谓其德如鸠也备礼以送迎之成其为夫人也采蘩为夫人作也天地之物苟可荐者莫不以祭独苹蘩蕴藻之菜生于沼沚涧谷之间采取以荐妇人事也其未祭也采取以备其将祭也敬饰以待其既祭也慕恋以思国家之事无大于此夫人之职无过于此矣草虫为世妇作也妇人在家制于父既嫁制于夫以礼自防警惧者终其身君子行役妇人独居覩物思惧始也其心忡忡然终也至于悲伤已而自解曰未见之初惟惧一毫有失不当其夫之意或得见而遇焉则吾心释然且喜且平矣采蕨采薇简俭之意可知也【案草虫后当次采苹今缺】
　　甘棠召南国人作也召伯行省风俗偶憩棠隂之下非必受民讼亦非有意于不扰也然简俭平易之意犹可想见所谓淡而不厌也【案黄震日抄节引召伯行省四语谓较郑笺为胜且与晦庵朱子雪山王质华谷严粲俱合】
　　行露之听讼不若汉广之无讼也此诗贞女作也强暴之男有强委禽者女家不从故诬而讼之其意曰厌浥行露沾濡不觉久而后湿今也思患豫防不敢早夜以行其自防若此强暴之男乃尔兴狱何耶汝谓男子我自谓也听讼之道以证验为是非雀能穿屋谁谓其无角鼠能穿墉谁谓其无牙信而有徴也女子以柔弱之资辨有徴之狱非有司听讼之明诬枉者可胜数哉列女传载召南申人之女许嫁于酆夫家礼不备而欲迎之女不肯往夫家讼之于理致之于狱女终以一物不具一礼不备守节持义必不徃故作行露之诗【案王质云暴男侵贞女岂文王之化独及女而不及男黄震日抄谓以戴氏所记合之则诗序侵陵之説殆非】
　　羔羊国人美其大夫而作也以羔羊为裘以素丝为缝其简俭可知也退食自公委蛇委蛇职事整暇心志宁谧门无私谒出无躁竞此之谓正直矣退食者委蛇行役者不遑各守其职也
　　殷其靁大夫之妻作也闻殷靁而念君子鹳鸣于垤之意也何斯违斯言何事而违去此也闺闼之中不知行役之由惟见其奔走不敢遑息无丁宁顾恋之意贤矣然信厚君子奔走上命尽瘁毕事必能念其室家而亟归盖君臣夫妇人伦一也信厚之人可恃以无怨也不然荡而不亟返者多矣
　　摽有梅求我庶士择壻之辞父母之心也【案此篇在永乐大典所缺卷内今据黄震日抄所引补入震云诸家皆以为女子之情不如岷隐説为善】
　　小星庶妾作也肃肃非疾貌恭谨不懈之意也抱衾与裯早夜在公盖持被入直非进御于君也庶妾入直视命秩者贵贱不同不敢怨嗟实知其命有不同故也夫妃嫔以降皆有等差庶妾贱矣不安命秩至于上僭则夫人失位今贵贱既明内治不失职夫人之化也江有汜媵作也夫水有大必有细同一源也宁有嫡而无媵乎不我以不我与非有勤劳之事正谓置之于无所与事之地藐然而不顾之也已而自寛释曰今虽若是然久当自悔且有以处我啸歌以俟时不必过为戚戚也善自寛释无所怨尤【案黄震日抄云诸家皆泥序文此説得之】为媵若此可以为美矣【案江冇汜后当次野有死麕今缺】
　　何彼襛矣国人作也二南皆文王诗独此诗称王姬文王不称王知其为武王女也谓文王为平王称其德则齐侯亦非姜氏之齐齐与平皆以德称可也然左氏传云武王邑姜方震太叔杜氏云武王后太公之女武王暮年而得唐叔盖甚幼矣以元女大姬配胡公则安知不有幼女归吕伋之子乎曷不肃雝言王姬车马之行孰不肃然以整雍然以和不以富贵陵其道路之人则王姬之德可知也以丝緍为纶而得鱼犹以礼为媒而得妻也
　　驺虞国人作也草方萌芽遂以搜田无蹂践之患田有五豝一发遽止备礼不杀又何其仁也仁心感人见者叹息曰吁嗟乎此驺虞之德也盛矣哉
　　读邶风
　　柏舟仁人与小人同朝仁人不遇合于君伤于小人而作也诗曰桧楫松舟驾言出游以写我忧故诗人多以泛舟为适意言彼有泛舟者我亦泛然于中流与众同乐然中心耿耿虽欲寐而不能非我无酒以遂遨游盖此心不乐意不在游也茹之为言受也鉴之为物妍媸毕受我心匪鉴言人有善恶不能纳之胸中时吐其不平愬之同僚乃遭其怒兄弟之不可遽依若此虽然此心坚守不可转移威仪有常不可选择虽欲自媚于小人不可得也羣小既盛不免见愠既遭闵忧亦肆陵侮静而思之拊心自伤而已日阳也月隂也阳当常盛隂当常微胡乃迭为盛衰耶言小人之多也终而引咎曰如匪澣衣言蒙垢以自污也不能奋飞言去之不果也不归咎于小人而归咎于已此其所以为仁人也【案柏舟后当次緑衣今缺】
　　燕燕卫庄姜作也飞鸟依人人自怜之惟燕为然两燕于飞羽翼差池或颉或颃下上其音未甞相离也今一旦而别安得不怆然耶此庄姜喻戴妫与已也虽然覩物兴懐人情然也相勉以正非贤者不能也终之曰仲氏任只其心塞渊美其德也终温且惠淑慎其身以塞渊之质加以温惠淑慎其无怨尤可知矣且不独勉人又将勉已念及先君施于未亡人则彼此无过矣此庄姜所以为贤也
　　日月亦卫庄姜作也之人指州吁也説者以为庄公审如是不足以为庄姜矣言日月照临下土乃如此人者不以古人之义处我日月岂不监临乎何时乱定定则必能顾我矣且不惟待我若是其人无良德音岂能长有此也何时乱定吾亦可以释然忘念矣已而自叹曰父母畜我不卒吾何怨焉辞虽怨而意实婉忧不在已而在国此庄姜所以为贤也
　　终风卫庄姜念州吁作也不肖之子不常见母虽间一见意不款曲然母之念子虽不肖而心犹不忘终日暴风为孝子者宜有定省之意乃顾我而笑兼之以谑浪盖痴騃之人卒遇变异未必恐惧反为戏笑者多矣中心痛悼为之奈何已而暴风不已加以雨土始虽顾笑今复肯来然既去之后音问不相通悠悠我思言念之甚久矣不惟风霾而已日无光而隂曀四塞且隐然其雷其变异亦可畏思念不忘为之不寐然母之于子无怒心也愿言则嚏心本感通愿言则懐爱心常存此庄姜所以为贤也
　　击鼓军士诀其室家而作也平陈与宋本非急务何至于踊跃又使其子弟为将耶国有土功加之以师旅虽未行而知其必败矣于嗟濶兮不我活兮自怜其契濶而无理可活也于嗟洵兮不我信兮自怜其诚切而意不得伸也于是国人有叛心而不敢明言之也【案于嗟洵兮二句毛以洵训逺信训极郑如字相亲信也苏辙以为告之以诚言而不吾用吕祖谦严粲皆以为逺去而不得伸其志黄震日抄云诸説多未明不如岷隐此説为长】
　　凯风七子作也凯风长养万物吹棘心而至于成薪不以恶木而废长养之功虽倍费吹嘘不惮也此七子自讼之辞且懐其母之恩也母有劬劳之恩又有圣善之德生子至于七人独无一人可当母意若此可以自咎矣寒泉清洌能以养人为子不能逸其母黄鸟好音能以悦人为子不能娱其母曾泉水之不如禽鸟之不若可谓痛自克责矣
　　雄雉妇人能闵其君子勉之而作也感雄雉之飞鸣而动君子之思日月之长道路之逺未有归期于我心真有不能忘者虽然人患不生存尔生存则必有相见之理夫人有忮害贪求之心贾祸实多在军旅尤甚使为君子者能自贵重去忮与求虽兵间而无害不但使之强食自爱而已此所谓发乎情止乎礼义也
　　匏有苦叶国人作也引礼义而归于正刺其君夫人之不然也前二章言犯礼者有欲速之心后二章言守礼者有待时之意渡水者宜用匏匏未成而济方深若未可济也为之説曰深则厉浅则掲速于求渡固不暇问也济盈方深既不可渡适有鸣雉若不相关乃为之説曰济盈不濡轨不病涉也雉鸣求其牡情有感也是何其欲速若是也纳采成昏厥有定时不待其时急于求济非礼也招舟而来人涉我否庶几守礼待时焉尔谷风国人弃其旧室大归而作也首章述昏姻之好同心无怒偕老之情言犹在耳其初昏之时如此也二章述见弃而归犹不忍速自悼其苦而怨及新昏也三章述新昏之人见谓不洁清其夫莫之能察既而念及家事欲留以遗后人而自知其不能也四章述昔日之勤劳泛舟涉河无不为者相其家之有无而勤于求视其邻之死丧而亟于救其劳亦甚矣五章述其夫忘室家之勤以德为怨疑阻既生如贾弗售何今昔之不同也六章述其夫始贫今富忘糟糠而弃贫贱习以强暴加之恬不为怪今诚无可言者独不念昔来之时乎意虽怨而辞犹婉非枚数其夫之过者比也
　　式微黎之臣子作也狄人逐黎侯而夺之地当鲁宣公之时晋人略狄土立黎侯而还则黎之国亡无所归久矣黎之臣子自相与言曰微弱如此胡不归乎非以吾君之故胡为乎辱在泥涂暴露中野此臣子恋君之辞圣人有取焉泥中中露非卫邑也
　　旄丘黎之臣子作也列女传以黎侯夫人为卫君之姊黎侯所以寓于卫者亲戚故也旄丘之葛况其亲也何诞之节间何濶也始焉犹望其我察中焉知其不我与末焉怨其不我闻意虽怨而辞不怒此圣人所以有取也【案旄丘后当次简兮今缺】
　　泉水卫女作也言泉水亦流而向卫我独不得归卫乎试即诸姬而谋之出宿于泲饮饯于祢言初去卫时事也出宿于干饮饯于言言今将归卫之意也始也初嫁逺父母兄弟诸姑伯姊已适他国但徃问讯而已今若归卫脂舝其车疾归于卫亦甚无瑕疵其所谋若此也终之曰有害则迫于义而不敢归矣于是思肥泉之水与须漕之邑心悠悠而永叹聊出游以一望庶忧心之可写也
　　北门卫之贤者作也贫固难忍也有室家之累者不堪其迫尤不易也室人交徧谪我几无所容矣怡然以天自释非贤者不及此出自北门谓行役也王事适我犹未毕事政事一埤益我犹今言就委某事也事繁而禄薄外劳而内怨忘其身之贫不恤其家之怨释忧而委命非不得志也
　　北风卫人作也北风雨雪吾国不可居矣有惠而好我者相率同行而归之使其事之虚存亡未可知固不可以徐行事既急矣安得而不去乎事固有见微而知著者譬彼雨雪先集维霰今也既风而雪其暴虐彰彰若此况治乱之迹显然易见如狐之赤乌之黑不可诬也静女一诗言古者人君待贤女之事诗人述之以风也静一之女求而未得待命于幽闲之地其君爱之而不得见及其既见也贻其君以彤管以礼法相规不欲其君之有过也彤管炜然使人悦怿其美非谓良色也荑之为物柔脆可爱故易以生荑为士妻诗人有手如柔荑之喻牧地不植而有人归荑信美且异矣喻城隅之女乃有静一之德以彤管为贻岂不美而异乎又申言之曰匪以女而爱其物盖是物也美人之贻故爱之云尔
　　新台国人作也有泚有洒言新台之有愧色也籧篨之疾不能俯言宣公作台以要伋妻其未至也仰而望之不鲜者言其望之甚多不殄者言其望之不絶也戚施之疾不能仰言伋妻既得则俯首下心而不复望矣二子乘舟伋寿既死国人追伤而作也寿窃伋旌而先徃则二子未尝同舟也言二子相继泛泛而去莫知所终使人思念养养犹言怏怏也思其人而不言其死隐之至也责其子而不咎其君厚之至也
　　读鄘风
　　柏舟共姜作也柏舟在河泛然无依犹妇人失夫无所倚也其夫虽亡髧彼两髦犹在目也实维我匹誓死无二母也天只如曰指天为誓则怨其母矣非也母犹天也岂不知人心而信之乎臣以君为天妇以夫为天皆此意也
　　墙有茨国人作也当时必有以中冓之事形于咏言如后世俚语歌行者故诗人曰不可道不可详不可读也怒其上而犹有掩覆之意故圣人取焉
　　君子偕老国之贤人作也如山如河非谓宣姜举动之貌也使宣姜举动如山河则不至于乱矣言容止若此则象服是宜子之不淑如此盛服何子曰人而不仁如礼何之意也胡然而天也胡然而帝也言有美若此胡然而然质之于天也子之不淑子之清扬指其人而言之莫知其为谁也故末章申言之曰诚如此人者乃吾邦之媛也则其人可知矣
　　桑中国人述其事而刺时也沬土之邑沈湎惟旧虽以康叔之化永能尽变也遭宣姜之故风俗益壊淫风盛行大抵变风之诗惟郑与卫多淫风桑中溱洧是也古人所以恶郑卫之声有以也夫今之乐府道闺阃之情未必有是事也桑中之诗亦然沬类东北类多淫风孟姜庸弋类有佚行岂必尽要桑中尽期上宫尽送淇之上诗人伤其众多云尔
　　鹑之奔奔国人刺宣姜并及公子顽也奔奔彊彊皆有介特之意鹑性至介鹊性不淫今有人焉鹑鹊之不若乃以为兄如子顽乃以为君如宣姜乎
　　定之方中文公既致殷富国人追述建国之初而作是诗也定之方中从其时也揆之以日视其景也种之嘉木其间椅桐于是可伐为琴瑟矣始者未作室之初固尝升髙以望山降卑以观桑又从而卜之兆云其吉今也信善如此不特此也其人事固亦修矣时雨既降命驾早出止于桑田何其勤也人之始起家者必淳实深厚无他念虑故能务本节用以致富盛文公之德实然故末章言匪直也人秉心塞渊言其淳实深厚匪直哉斯人乎其秉心若此宜乎马之蕃庶如是也
　　蝃蝀国人作或曰蝃蝀在东隂来交阳人所丑恶是故莫敢指之夫丑恶而人不欲指则有之非莫敢指也盖蝃蝀在东隂阳未交犹处女在闺人莫敢指及其在西而雨此隂阳之已交犹妇人之既嫁也妇人自笄而嫁厥有常礼必待父母之命与纳徴请期之礼然后有行乃如之人者惟以昏姻为懐不待昏期大无信也不由父母不知命也岂不可耻哉相戒如此庶其有廖乎有宣姜而淫风盛行有文公而淫风渐息上之风化可覩矣
　　相鼠羣臣相戒之辞也当庐于漕之后庶事草创朝仪不肃羣臣无礼仪者多矣文公中兴故羣臣相戒如此与夫子责原壤之意同或云相鼠鼠名也与常鼠异干旄卫人美大夫而作也卫之大夫载旄旌以礼见贤者徧于城之内外孑孑取其骑从之简也素丝将以带马良马将以迎贤犹置驿之意彼姝者子国人指贤者言也曰大夫礼贤如此不知贤者何以教之盖必有乐告者矣
　　载驰许穆夫人作也思归唁其兄其国人必以为不可谓将遣大夫徃问焉故其诗曰我欲驰驱而归尔如使大夫跋涉则我心忧焉今也不以我为善使我不能旋归如视尔所言我则不善然我之心思晓然易见亦何不善之有心有郁结将升丘采蝱以疗之彼女子有行逺父母兄弟懐思之念谁独无之奈何丛然见尤非穉则狂穉则未晓狂则不察善懐犹善忘之善当是之时卫国已为丘墟矣适野而见麦因思其故国犹麦秀黍离之意也将欲控告于大邦谁可因乎谁极力乎情有迫切自恕而望人其意可念也曰大夫君子无为见尤虽百计思所以处我者要不如一归之愈也笃于兄弟之恩自辨説而欲归制于国人之义虽辨説而不徃此载驰所以有取于圣人也
　　读衞风
　　淇澳国人作也竹以比君子聸淇澳之竹况武公之德也首章言学问之功次章言服饰之盛末章言徳性之美猗重较兮言不特人君服饰之盛美哉卿士之车君臣之间相与和柔戏谑而不为虐其相亲之意可想矣考槃国人美贤者而作也説此诗者以弗谖为不忘其君故下文多説不通既不忘其君矣又誓不过其君而告之何其舛也其怨若此既非忠臣亦不可以为硕人矣硕大之人其性寛闲考槃于山涧之阿何乐如之乃至于自誓若此此褊隘者之为也然而隐遁之士独处为乐不喜与人接其曰弗谖者誓不忘山中之乐若蕙帐空而山人去者皆忘之也弗过者弗与人相过弗告者弗与人议论也闭门絶交口不言世事此隐遁者之常也【案黄震日抄云永矢勿谖程子以为弗忘君但后章弗过弗告处难通不如戴氏之説为长】硕人国人闵庄姜而作也首章言家世之贵次章言容色之美三章言初嫁之时末章言不见答之意施罛于河流将以求鳣鲔也今鳣鲔发发然在外葭菼揭揭然在中犹鱼网之设鸿则离之之意也备礼以娶于齐其侄娣从之是为庶姜今皆孽孽然孽犹罪也彼庶士者嬖人之徒朅朅然而得意岂不犹舍鳣鲔而得葭菼乎氓妇人见弃于夫国人述其始末而为之辞也始也未相闻名有人焉抱布贸丝即我而谋为婚我送子于道意已相许矣但未尝有媒妁相期之言难以即徃少须秋至可也既约之后我常乘垣以望复关复关夫所居也未见则涕泣既见则言笑尔亦卜筮而来云兆体无有责言故以尔之车迁我之贿与子同徃嗟乎孰知女子之情不当有所耽者乎桑叶正甚鸠食桑葚犹女子有所慕而与士耽也士有所耽犹未甚也女有所耽恋恋而不可解矣及夫桑既落矣向之盛者安在乎自我归尔家之后今三载食贫矣淇水汤汤渐车帷裳言徃来涉水之劳也犹谷风言就其深矣方之舟之就其浅矣泳之游之之意也女子虽不贞洁意有所恋虽死而不顾若男子则不然故我虽穷劳而不爽前志孰知为士者之二三乎三嵗为妇奔走勤苦非但居室之劳夙兴夜寐未尝有一朝之安曾谓前约既遂得其所欲一旦以暴虐相加使吾兄弟知其若此岂不大鄙笑哉静而思之我之罪也始也欲与尔偕老今老使我怨矣淇犹有岸隰犹有泮孰谓子之流荡若此乎前日晏笑誓言犹在耳也独不思其反乎反谓囘思前日之事也不能囘思无可奈何亦已焉而已矣【案氓后当次竹竿今缺】
　　芃兰卫大夫作也观是诗乃刺惠公柔而无能非谓其骄而无礼也芃兰柔弱不能自植立以况惠公也男女未冠笄者皆佩容臭惠公即位时年十五六虽曰童子既然为君矣故佩觿以示成人虽曰佩觿尚有童心我不知其所能佩容佩遂垂带而坐若悸恐然犹剖席之意也望之不似人君此大夫所以为忧也甲犹甲乙之甲谓其所能者我不以为称首也使惠公善自矜持盛其威仪不与羣臣狎则非童子矣
　　河广宋襄公母作也孔氏曰自卫适宋不渡河此盖以河为喻也河亦广矣意将欲渡以为河狭宋亦逺矣意有所思以宋为近夫情之疎者室迩而甚逺情之切者地逺而实近圣人取此诗以示后世为人母而遭变者【案河广后当次伯兮今缺】
　　有狐国人作也狐多媚故有匹多疑不涉水故在淇梁与岸侧绥绥然安闲而不迫卫之男子失时故有感于【缺】

















　　士有饥色者多矣此其所以为危难也
　　君子阳阳贤者作也简兮之诗卫人以万舞为耻君子阳阳周人以执简为乐二者皆未能用贤之故也为人君而使贤者万舞则人臣安得而不耻为贤者而自乐于执簧则人君安得而不愧
　　扬之水戍者作也激扬之水共势甚弱虽束薪而不能流言周之政令犹不能行于其民也彼其之子戍者指见同辈而言也均为民也役使不均强者幸免弱者逺戍是上之政不行也不怨其上而怨其民圣人犹有取焉
　　中谷有蓷国人述其室家之离散而为是诗也凶年饥岁室家不能相保不可刺而可悯也中谷之蓷生于干地遇旱而枯犹未为甚其叶长茂生于湿地遇旱而枯则焦熬之意不可活矣岁凶民散人无生意于是仳离之女吁嗟涕泣是诚可哀矣虽然适遇其艰无可奈何相与哀怜之而已矣
　　爰老成忧国都作也设罗以待狡爰爰而雉反离焉此言狡者不可治而弱者被祸也侯国之叛者如狡然周民则其雉也东迁以来至于桓王伐郑之时近七十年矣我生之初虽时已乱离尚未至此今祸患之兴稠沓如此不如无生之愈也其意忧国非止忧其身也
　　葛藟述王族兄弟而作也葛藟生于河侧无所依附谓其无乔木之可托也终逺言其终不相顾念不复可望矣不爱敬其亲而爱敬他人谓人为父母与兄弟其辞亦重矣而人终莫我恤闻此可省察矣
　　采葛士大夫惧谗而作也彼暂出外者一日不见动如隔岁然谗言易兴人人不能自保此其所以为惧也人之有常者虽十年不见犹一日也故闻流言而不信其无常者一日不见顿尔相忘故谗间之言每每易入昔之谗人者不必待其在外而休沐下直之日亦得以乘间者由此也
　　大车国人刺士大夫作也有如是车服之盛不能自安于礼而为狎昵之好故述其妇人之辞以为岂不尔思自知犯分有所畏而不敢奔尔生则置室于外死则同归于穴自誓之辞如此以解其不敢奔之意犹有畏于其势也若叔孙氏宿于庚宗之妇人皆此类也是诗不见有伤今思古之意且云畏子不奔非指听讼之大夫辞也使民风若此亦不足以为古矣
　　丘中有麻国人思贤而作也以留为氏以子国为子嗟之父自毛氏有是説后人因之然观诗人之意称彼则其辞不尊称留子嗟则其辞不婉当是之时留氏未有闻者思贤而独指留氏所思狭矣窃意子嗟子国可以为贤者之字留未必其氏也丘中有麻足以自足贤者遂为彼留彼留之子言贤者见留尚多不但前二人也庶几施施而来从我而食且有嘉言善行以遗我乎贻我佩玖言既饮食之又有以将其意也
　　读郑风【案郑风首缁衣此缺】
　　将仲子国人探庄公之情而述之也可懐者无时而可忘可畏者有时而不足畏则段不得免矣兄弟同本而异枝今以里杞园檀为喻则不复有葭莩之亲矣叔于田叔封于京京人爱之国人何与焉作是诗者国人所以刺庄公也酆舒有三隽才而身死知伯有五贤而国亡京人称美叔段若此必将有同恶相济之患庄公又从而养成之是可刺也
　　大叔于田述之不足而又述之也防禓暴虎献于公所言勇力之士暴虎以献于叔也凡田大兽公之小兽私之诗曰言私其豵献豣于公故谓之公所将叔无狃恐其狎虎而迫近之也详观此诗御中节射中度既事而退意甚闲暇诗人以此美之知暴虎者非指叔言也【案黄震日抄解献于公所云晦庵以公为庄公华谷遂以为叔段从庄公出田暴虎以献气陵其兄不如岷隐之説为当段为京城之主其所寓即公所也】
　　清人师未溃而公子素作也夫兵非可聚也聚则必有用无用则不当聚其为害不一老师费财特其细耳壮心勇气不施于敌则断发投石之意必施于内不侵掠民畜则淫及刍荛怨讟易兴疾疫易作大则啸聚为乱小亦溃散四出世未有聚兵于境介马之盛器械之精逍遥翺翔旋车抽矢以为嬉戏可以久安而无事者此公子素所为惧也然则众散而归特郑之幸也
　　羔裘言彼其之子托言于彼以明我之不然非指古人而云也有是德而后可以称是服其服则然其人则不然闻者可以愧矣
　　遵大路国人留贤之诗也庄公不用贤贤者堂堂而去国非间道奔亡也于是国之留行者曰遵大路而执其裾少滞行色子无我恶盖与国有故其行固不当速此去父母国之义也
　　女曰鸡鸣述妇人相其夫之辞也女曰鸡鸣士曰昧旦夫妇相警恐其晏也子兴视夜明星有烂则夜犹未央也将翺将翔弋凫与雁非晨兴遽徃弋射也晨事既毕翺翔而后去得禽而归于是饮酒和乐此亦是如臯射雉之意也不惟此也又视其夫所厚善相与徃来者杂佩以赠遗之佩非佩玉之佩帉帨之属是也古之贤妇善取其夫者多为酒醴以待宾友延誉者多矣当乱世而人才不用若此类有之非必陈古以刺今也
　　有女同车国人追咎于忽也亲迎者同车忽虽不昏于齐国人形容亲迎之时有女同车其容色佩服之美若此彼何人哉孟姜是也德音不忘如长乐刘氏説言齐人请妻之辞也当忽之出亡未有彭生之事郑人何由知文姜之恶但见其失大国之助尔宋之力比齐为不及宋能逐忽立突此国人所以思齐助也
　　山有扶苏国人作也山川草木不改其故而人物萧然此有识者所为叹息也山有扶苏乔松隰有荷华游龙此髙下所宜有其贲若多矣观于朝廷而无可美之人独见狂狡使人伤焉狂狡指忽共事之人也【案山有扶苏后当次萚兮今缺】
　　狡童羣臣作也山有扶苏指狡童为在朝之人今此诗不当以狡童为昭公世子忽年既长矣能帅师以救齐两郤齐侯之昏岂曰童子况谓其君为狡童亦非人情也三诗皆言狂狡之童当有用事之臣如董贤者乎彼狡童尔子与之狎乃不与我言何也子虽不我与吾维子之故至于不能食子独不察乎夫忠臣良士爱其君而风谏则有之矣斥其君为狂狡则几于骂矣忽非有大罪者国人特闵其微弱无忠臣良士以助之尔褰裳贤者去其君思而未忘也惠然思我则褰裳渉溱而至子不我思则去而之他尔虽然狂童之狂如此子必不我思可奈何哉
　　丰国人述妇人专恣之辞也亲迎而不徃即悔而欲行二者皆非也礼有四者而后亲迎其始至于堂也女不迎其出至于巷也女不送已而知其丰美盛大方欲饰妆而从之是何其专恣自由也不复有父母之命矣东门之墠述妇人欲奔之意也门之外有墠墠之旁有阪茹藘生焉此其人所居之地也且不特其地也望东门之栗有人徃来则其家室在也室迩若此不见其人何逺如之岂不尔思未得其当子来就我则俱徃尔此诗未至于奔若东方之日履我发兮则真成奔矣风雨美君子乱世不改其度非思君子也世虽乱离岂无君子但不用尔举国多小人有君子焉遭乱若此一见其容貌夷则心无磊砢瘳则意无隠忧不惟愈疾而已继之以欣喜焉盖得其所罕见也遭乱之人心易郁结多戚鲜欢见德人则其意消矣
　　子衿教者勤而学者怠述教者之辞也礼闻来学不闻徃教故学者来而教者不徃青衿之子不至于学校教者懐思悠悠在心纵教者义不当徃学者不当来且不相闻乎挑达于城阙言青衿之所以不来也一日不见如三月兮教者思之至也世治则后生拳拳于长者世乱则长者懐念于后生
　　扬之水公族闵忽而作也忽兄弟多矣谓之终鲜犹司马牛曰人皆有兄弟我独亡是也兄弟争国犹无兄弟也维予与女相亲如此人又谗间之是孤立而已矣人言其可信哉
　　出其东门国人作是诗也男子自安其家室不弃糟糠而慕悦少艾此谁知其为乱世之诗者君子观匪我思存之句知其有隐忧焉乱离之世女无所归将有所择而依焉民方隐忧欲自保其家室以相娯乐而不可得虽有如云之女盖念虑所不及也
　　野有蔓草国人作也行露之诗曰岂不夙夜谓行多露盖早行宵迈皆有风露之濡女子以礼自防不敢夙夜而行惧其沾衣也今露漙于蔓草之上不夙则莫而忽有美人焉邂逅于草野之间是不能以礼自防也一见之初各得其欲治世无是事也
　　溱洧志郑声之淫以示后世此王者所宜放也士与女非素相期者溱洧之上士女殷盛秉蕳而游盖女常先男而冶容者多诲淫女有欲观之言士有既且之答始相与嬉戏欢乐谐谑赠遗形之歌咏恬不为耻蕑者香草芍药名花皆人所服媚也
　　读齐风
　　鸡鸣哀公荒淫贤妃陈警戒之辞也鸡鸣矣乃托辞曰此苍蝇之声尔东方明矣乃托辞曰此月出之光尔言哀公晏朝若是也于是而申警之曰虫飞薨薨然与子同寝而甘然义不当尔彼防朝者且欲归矣久而不出将有所归咎并憎疾于予矣庶其早作使无所憎乎【案黄震日抄云古説皆谓贤妃误以蝇声为鸡声岷隐以为哀公之言当从古説庶三章之意聫贯】
　　还从田之乐形于歌咏以为夸也已谓人为还为荗为昌人谓已为儇为好为臧交相称赞意得自喜世治则相规以礼义世乱则相夸以勇力视其人之好尚风俗可知矣
　　著述不能亲迎也壻不出门候于家庭是不知有礼也充耳以素加之琼华虽言其饰因托以为风也世有亲迎之礼而不能行非充耳不闻则何以哉
　　东方之日男约女奔也男女相奔不夙则莫日出早也月出莫也朝莫之际彼姝在室相与为隐履我即发少迟恐不及矣履如履士防足之履【案黄震日抄云诸家皆以日为喻君然诗中似无此意不如岷隐之説为近事情】
　　东方未明刺挈壶氏废职由上致也时未当朝使人颠倒衣裳疾趋而赴之非朝者之过也漏声自公夜漏既尽宜乎怱遽而来也狂夫指挈壶氏言也折桞樊圃瞿瞿然如有所失其不勤于职守若此使之司漏安得而不失时乎
　　南山襄公之恶不忍言也其辞隐而伤天下之事始或不可制制之在末其责襄公者曰始焉未归人犹莫之知也既已归于人矣胡为而又懐之乎其责庄公者曰始焉未取则吾不得而知也既已告庙矣胡为而养其恶乎雄狐居于南山万人指之其恶彰矣冠緌与葛屦双止大分错乱其礼亡矣蓺麻析薪其勤若此言昏姻之不易得也
　　甫田国人作也知小而谋大力小而任重鲜有不亡者也田甫田而稂莠骄桀思逺人而劳心忉怛言其徒尔劳苦无益而有害也总角之童方此婉娈曾未几时突然而弁骤加童防以成人之礼虽在我欲速不知其不胜任也力小而任重者如之
　　卢令与叔于田相类覩田犬而称其人之美非孟子见羽旄之意大要还之从田彼此相称誉卢令之从田见者称之风俗好尚如此衰乱可知也其人非指人君言之
　　敝笱齐人刺鲁桓公也敝笱不足以遏鱼况鳏鲂之鱼尤不易遏故唯唯然徃来自如鲁桓公特敝笱而已如云如雨如水非特言其盛也浮荡飘忽有不可制之意焉归止言归于齐也
　　载驱刺文姜所以刺庄公也载驱薄薄四骊济济言文姜之行也鲁道荡荡而无碍齐子日夕而发轫当其在道也岂弟以悦其从者之心及其至汶水也翺翔游遨以适其欲不明言其故而道其徃来之意闻之者当愧死矣
　　猗嗟齐人称庄公以愧之也庄公有如是容仪如是艺能信足以为吾甥盍以所射之矢反而御乱乎夫乱作在内为奸在外为宄时方内乱不能备御虽善射秖可羞尔匪直为风且以为戏也
　　读魏风
　　葛屦刺其俗褊谓葛履可以履霜不计其厚薄谓女子可以缝裳不择其能否苟可以如是而止隘之至也纎夫细儿矜情于衣服之间顾影自喜行步瑟缩时亦有之彼非不楚楚然可爱维是褊隘之心是以为刺也汾沮茹上俭而下劳也当衰乱之世士大夫固有自采橡菽以食者平世无事有如玉如英之人采菜于沮洳则偪下亦甚矣公子虽微贱执劳而容色不与人同人之见之者必知其非凡民矣美无度亦非言其德但言其容色尔
　　园有桃士作是诗也上迫隘则难为下故士有壶飱不给者园有桃其实之殽盖取以代食也既歌且謡聊以消忧不我知者谓我为士而骄泰其辞曰彼人焉自以为是子独以为言何哉不知吾心隐忧非敢自忧其贫也迫隘若此国日侵削将不可以为国矣魏诗不见其时当与晋灭魏之时相迩此君子所以忧也不如是不足以亡国如人之疾然固有强梁叫呼以速其死者亦有气血衰削奄然而逝者罔极犹言无厌也
　　陟岵述行役念亲之苦也夙夜无已言劳苦不得休息也犹来无止庶几望其生还也以日夜劳苦之人未必有生还之期岂不甚可哀哉此其所以为乱世之诗也十亩之间地狭民稠无以为生也十亩之间桑者闲闲言采者之多桑柘已空闲然而无可采者故曰行与子还言徒手而归也十亩之外未知其安所桑者沓沓而去则未知其可采者与否行与子逝谩随众一徃而已此言地狭民稠近而不足逺未可知政使逺而有桑去者沓沓亦见其不足尔
　　伐檀美君子而刺小人也人之贪亷不同故其劳逸亦异坎坎伐檀置之河干其力甚劳而为利甚薄不稼而得禾不猎而得兽其力甚逸而为利甚厚但素餐之愧比于君子则无所容也河水清且涟漪咏君子之清德也
　　硕鼠讥有司也谓狡童硕鼠为君失圣人删诗之意矣贪墨之臣盗太仓之粟与硕鼠何异三岁贯女必非泛然而言者爰得我直必有不得其平者习贯左右三年于兹莫我肯顾犹之可也莫我肯德莫我肯劳盖尝宣力而不蒙见察者于是焉而去适他国则必得其平矣谁之永号盖三年不见者必莫自鸣而莫之顾今我去矣同患之人不知谁复永号于汝之前乎説诗者以为民去其君必无三岁贯女之辞也
　　读唐风
　　蟋蟀诗人闵晋僖公也魏之褊与晋之俭不同褊隘则下人有蹙迫之忧俭陋则上人有惨戚之患夫惨戚之人顾影自怜朝不谋夕诚可闵也其辞曰蟋蟀既鸣岁将及暮我又不乐日月无几念虑之切纵不能忘无已则有道焉当太康之时思其所居之事甚而思其所居之外又甚思其所当忧者如是亦是矣过为惨戚若不聊生则已太甚矣夫好乐亦未有害也正惧其荒尔夫好乐而无荒此亦良士所当为也但瞿瞿然周旋却顾蹶蹶然敏于事功不至于荡而忘反頽惰而晏安尔末章良士休休深言寛闲之意以释惨戚之懐也山有枢诗人风晋昭公也沃盛强君子知其将有晋国故托以为风也山有枢隰有榆言山泽之富也国无不足而昭公堕于政事若此有衣裳而弗曳弗娄有车马而弗驰弗驱则庆赏刑威荡然不存有庭内而弗洒弗埽有钟鼓而弗鼓弗考则文物废壊不修闷然无所可否之人也子亦反而思乎宛然而死人将取而有之矣末章明言之曰子有酒食琴瑟且以自娱乐度日而已此国不可以长有此乐亦不可以久得也
　　扬之水述国人归沃之辞以风昭公也白石在水鲜明可爱扬之水不能流之而去也素衣朱襮将饰衣服以从之也云何不乐一见而喜乐之也夫始有天下国家者皆相传以符命故人心争向之私相告语输纳情款不使人知也故曰我闻有命不敢以告人
　　椒聊述沃之将盛以风昭公也始封邑者岂知其遽盛忽而不可制也椒之始种聊复尔已而其实蕃衍若此彼其之子指其子孙言也硕大无朋有耆尨福艾之意言其将有是国也又从而叹曰椒始种聊复尔其枝条之逺忽有是实也可奈何哉
　　绸缪述昏姻之不正也与野有蔓草类有人焉绸缪而束薪仰观三星在天与三五在东之意同适见良人邂逅而去三女为粲其邂逅者多矣子兮子兮同类与言也如此遇者何惊喜不能自克之意也
　　杕杜刺不能睦族也杜特然而生疑其孤立然犹有枝叶庇其本根独行踽踽覩杕杜而有感焉彼道路之人行者固多矣然非我族属意不相亲故不免于独行尔嗟彼行者胡不佽助焉盖非其真情自然不亲虽欲勉强不可得也观此可以省矣
　　羔裘刺大夫不恤其民也羔裘豹袪言大夫盛饰若此华其躬者求以恤其民也今也知有我而不知有人自我而已人居居然而不恤也居居然者置其人于不问之地也究究然者穷甚而莫之救也人亦多矣维子之故旧与好我者是恤他人不与焉彼独非人乎亦可见其有我矣
　　鸨羽刺征役未息也鸨羽羣集于苞栩盖其所止良以为苦犹征役之人屯戍于非所安之地也王事靡盬晋非王事也王先命虢公伐曲沃立哀侯又命虢仲立哀侯之子缗明年伐曲沃则晋必尝抗王师者故谓之王事靡盬犹言事未坚决也称王事念父母有忠孝之意焉曷其有常则君臣之分复旧矣
　　无衣已不请命于天子其大夫乃为之请命于天子之使盖武公自嫌强大不肯少屈使其大夫风天子之使而取之观其诗词傲然可愤岂曰无衣自诡强盛也不如子之衣以敌体相轻也衣者天子之衣岂使臣之衣当是时晋犹未强非得天子之命服诚不可以久安非武公谦辞也外示强大中实歉然真情所见不可掩也【案此篇在永乐大典所缺卷内今据黄震日抄所引补入】
　　有杕之杜武公翦灭宗国孤立无助犹杕杜也当时贤者必有不义其事者相率而去之故诗人以为刺又从而教之中心好贤曰吾何以饮食之积其诚心厚其礼意以感动之庶几贤者之肯来也
　　葛生妇人思其君子也葛生蘝蔓有依托庇覆之意焉予所美者亡之是无所依托庇覆也虽有角枕之粲锦衾之烂犹无益尔夏之日何时而莫冬之夜何时而旦画夜相代百歳同归思之切也室家未至于困穷夫妇骤至于离散此新昬之别古之所以为叹也新昬别首章曰兔丝附蓬麻引蔓故不长说者曰兎丝不附松柏而附蓬麻言不得其所也
　　采苓戒其君无聼谗也采苓于首阳之巅未必若是其逺也特相诳尔大抵诗之为言如是者甚多不必信可也释然舎去勿以介懐彼为言者亦姑如是未必有若是事也试问其所从得则其辞穷矣夫防人为言本不足信稍加诘问其词必穷是诗非特刺其君且戒以听言之道也
　　读秦风
　　车邻大夫美其君也有车邻邻有马白颠言车马之粗备也阪有漆隰有栗言财用之稍裕也秦僻处西陲至秦仲始大当时必有同艰难共甘苦之人一旦稍盛略去等夷巵酒相劳苦握手道故旧慷慨悲歌以尽平生欢此亦人情之常也故未见君子得以令寺人未有阔絶之意旣见君子得以并坐鼓瑟未有礼节之繁及时娱乐以顺适其欲创业之贤君待功臣者多由此道故其臣皆得以功名终也
　　驷驖于是襄公始得称公于国人也夫从田而无厌则谓之荒得兽而止猎则谓之礼是诗首章言马之良御之之善人之妩媚也次章言兽之硕大田之合礼公之善射也末章言田事既毕不滛于猎按辔徐行四马安闲轻车鸣鸾田犬休息国人始见诸侯文物车马羽旄之盛故夸张而美之也
　　小戎襄公伐戎志在复雠故盛其车甲前此国人未之见也君子行役妇人思念情之常也惟观其辞之怨否知其国之治乱尔是诗也妇人闵其君子无怨辞焉首章言车坚马良君子从戎妇人念之温其如玉称其夫之美也在其板屋谓初行时覩其夫在军中使我心乱不寕也秦虽以板为屋此盖言车次章言御者之善车饰之美也言念君子温其在邑盖自是旣行至于下邑矣方何为期胡然我念之自言行役近尔方与以何日爲归期去犹未逺期日尚赊我胡然而念之末章言干戈弓矢之良也言念君子载寝载兴寐不安席也厌厌良人言其夫当亦念我厌然憔悴必数寄声于我秩秩然次第至矣美其夫为如玉称其夫为良人谓其夫之声为徳音皆爱厚之辞也
　　蒹葭襄公初立国庶事草创国未壮实如蒹葭之未经霜也白露欲为霜而未能犹为露也苟为霜则不复为露矣未晞未已皆未为霜之辞也春秋诸侯犹未尽有周礼秦在西陲安知有此必有人焉能为周礼从而学焉斯得之矣汉仪未就无叔孙通汉亦不可以立国所谓伊人者习礼之人也其人近在水际言其迩也顺其道而从之其人甚迩逆其道而从之其人甚逺遡洄遡游皆逆也在水际则可从在水中如之何其可从也叔孙通招鲁两生不肯至此逆其道而求之也详观此诗不言周礼序诗者何以知其不能用周礼夫为周之诸侯则必用周之典礼用周礼则能固其国故曰鲁秉周礼未可动也采采非谓其盛而可采大抵物未肃则其叶鲜明故曰采采
　　终南国人美其君也始封之君锡之山川土田附庸以车旂衣服侈其上之赐以焜耀国人金印玉节衮衣黼绣贲饰其山川者多矣襄公胜西戎尽有周之故地故终南之山遂为秦有国人美之曰终南之山何有乎有条有梅山之材也有纪有堂纪如经纪之纪堂言室也君子至于是山也锦衣狐裘加以绣裳何其盛也顔如渥丹容色充羙望之有严诚足以为君也哉于是申言之曰佩玉将将夀考不忘言其寿祉无穷愿不忘其初也此所谓劝戒之辞与
　　黄鸟国人哀三良称其人而不与其死也三良之事亦异矣一家三人皆从穆公以死使其出于穆公之命则为不仁出于三良之意则为不孝观其诗词以为百夫之特之防之御则其人慷慨喜义重然诺非私昵于穆公者胡为兄弟俱死必尝受恩于穆公也同时杀身亦太甚矣交交黄鸟止于棘以身从人死生以之曽不若禽鸟之自适也宋刘景素在藩有鹊集于承尘上飞鸣相追景素然曰若斯鸟者游则参于风烟之上止则荫于林木之下形体无累于物得失不闗于心一何乐哉诗人覩物而有感亦此意也谁从穆公子车奄息其辞隠然伤不言穆公以人从死也临其穴惴惴其栗兄弟三人同时俱死可为战栗非但哀之而已不敢归咎于君而呼天以致其意隠之至也
　　晨风贤者不忘其君也晨风宜止于林者也今晨风鴥然疾飞虽鬰然之林晨风不止焉鹰鹯赋性刚烈常有向风图南之意北林虽郁亦非其所止也贤者易去难止犹晨风之疾飞也人君思贤者之未见心懐隠忧庶几可来如之何其相忘于度外也始之相忘犹可说也忘之实多此真相忘矣钦钦言其防恭不解之意也山有栎隰有駮犹国有贤不如是不足以为国作是诗者非敢自谓君子犹曰隗始之意也吾旧臣也忘我若此君子其肯来哉【案农风后当次无衣今缺】
　　渭阳送舅氏也序诗者称其念母原其意也其形容康公之意最详以为即位而作诗当有所本康公即位文公之卒已乆正秦晋交驩之时也所谓即位者恐言复国之后也是诗二章读之想见康公缱绻之意我送舅氏辞之亲也曰至渭阳送之逺也路车乘黄物之厚也悠悠我思念母不见也当惠公被获于秦穆姬与其子履薪以死自誓穆姬于兄弟恩意若此此康公所感动也【案渭阳后当次权舆今缺】
　　读陈风
　　宛丘幽公淫乱其下化之游荡无度也首章言幽公之好游后二章言国人化之也子之汤兮指其君也游荡于宛丘之上流连光景信有情矣特无威仪尔为民上者宴游酣醉侧弁倒冠观者为之羞愧而终不自觉幽公好游若此国人化其君相与聚防于宛丘之下奔走于道路之间击鼓击缶执羽而舞举国若狂无有休息如此而国不乱者未之有也
　　东门之枌国之子弟狎游于市井诗人刺之也枌栩之下有子弟焉婆娑而不去意者有属也子仲非必指一人也子氏仲氏国之着姓也谷旦于差言子弟之婆娑者诱其所爱择良日而防于南方之原自东而至南废弃职业以婆娑于市又申言谷旦之行总集而徃男视女如荍爱其容色女贻男握椒取其下逹也
　　衡门非谓其君愿而无立志也使其君自安于固陋不务其大者逺者岂足以强其志乎观其诗辞陈之君必狭小其国以为不足为也而遂怠焉故从而诱掖之使自强于善也衡门虽浅陋犹可偃仰泌水虽狭犹可自乐必河之鲂而为食则不得食必齐之姜而为妻则不得妻国小若此君如彼何哉强为善而已矣
　　东门之池思贤女也夫子曰可与共学未可与适道孟子曰不仁者可与言哉事至于可与如此其人可知也池可以沤麻久而能柔其质淑姬可与晤歌乆而能化其心盖必有浸润之功矣陈诗多言东门必陈人游息之地也
　　东门之杨昬姻失时而女归愆期也东门之杨其业牂牂此仲春时也当仲春之昬以防男女此其时也明星煌煌犹未之至可谓愆期迟归矣
　　墓门诗人追咎陈侯且刺佗也详观诗序似以谁昔然矣为无良师傅诗意未必然也墓门所以有棘者以其不时开治也墓门之前岂容有此将欲开之非斧不克夫也不良如墓门之棘也国人无不知其当去者知而不能已之昔者谁实为此追咎陈侯也墓门有梅已非其地况有鸮焉其可恶尤甚夫也不良如其鸮焉是用作歌于以问之问不余顾异时颠倒必思余矣刺陈佗也是时佗盖未杀太子免也
　　防有鹊巢诗人忧贤者之被防也夫防人者非直致其情一日而遂也必架造砌叠而后成故积之也有渐必延蔓组织而后就故受之者不觉防有鹊巢言其架造也中唐有甓言其砌叠也卭有旨苕言其延蔓也卭有防鹝言其组织也予美之人谓贤者也谁实侜张以防害之此余心所以不寕也
　　月出闵其情之不能克也夫礼义消亡淫风盛行固有快意肆欲以纵其心者若桑中溱有之类是也亦有沈溺于情不能自克至于缴绕憔悴而不可支者月出之类是也因月出之皎洁懐佼人之儇好庶几一见以销窈纠之情窈纠懮受天绍三者其辞虽异皆有缴绕之意悄慅惨三者亦有憔悴困若之状焉其情若此亦可悲矣
　　株林夏氏所居也首章上两句问之辞也下两句答之辞也谓之株林必有林木托言游息故问之曰胡为株林乎从夏南尔答之曰非适株林真从夏南说于株野言其留之乆也朝食于株言其徃之早也从夏南不敢斥言其事也君无事入诸臣之家是谓君与臣为谑泽陂男女相说忧思感伤也首章言蒲与荷说者谓妇人之色如蒲荷之美然三章皆言蒲蒲未可以为美也蒲近于荷犹蒹葭倚玉树之意盖男子自谓也寤寐无为言思之而无所用力也
　　读桧风
　　羔裘大夫去其君而忧之也桧之君被服衣裘光可烁日坐于堂上以朝羣臣逍遥翺翔自以为泰山之安不知贤者忧念之深矣贤者引去其君莫之能察亡之兆也以予心之忉忉岂非念君之不忘乎
　　素冠昔者滕文公欲为三年之丧父兄百官皆不欲也盖礼废已乆不行者以为常行之者以为怪是诗也国人欲行三年之服而无其助也其首章言彼有素冠者急迫而瘠貎称其情者乎吾庶几得见之已而曰得见其衣与韠足矣不敢望其情也困见其衣动吾心之伤悲因见其韠増吾心之郁结与子同归如一庶几有所则效复行三年之制矣世治则众人共由此道世乱则君子孤立无助
　　隰有苌楚疾其君恣欲至于若不自持也汉成帝欲老于温柔之乡委身释命莫知所主若苌楚之类是也语有云人不昬宦情欲失半悾然无知室家未立童心可乐也苌楚死生其光沃若及其有枝有华牵蔓轻弱不能扶持但见困苦憔悴尔夫亦何乐之有
　　匪风小国困于徴令思周道也首章言匪风旣发则匪车遂偈相应之理也大国徴令无常犹匪风之发小国共命失措犹匪车之偈也大国徴发急数小国奔走失图于是有思先王盛时而不可得者故曰顾瞻周道中心怛兮谁能亨鱼溉之釡鬵北人以煮为亨言欲亨鱼者我溉其釡鬵欲西归者我懐之以好音言归周之美也周虽未东柔弱已甚未必可归然法令犹在小国之所仰頼也
　　读曹风
　　蜉蝣国人闵其君而念之也蜉蝣生于地中非朝生而夕死盖朝出而夕死也当其生于地中羽翼未成故伏而未飞及一旦羽翼既成出而羣飞则不可复入而遂死矣故此诗言蜉蝣之羽翼兼言其掘阅谓其自土而出也蜉蝣之羽翼非不楚然可爱然一出而遂死不如其在穴也小国寡民收敛约省仅可自存微有骄浮之意欲出而夸大之鲜有不亡者故国人闵而念之使于我乎归处欲扶持而安全之也
　　候人小人无功而多宠也执戈殳而衞封疆者官不过于候人无功劳而服朱芾者至于三百为羣此晋文所以令献状也鹈处污下辛苦得食者也居于鱼梁而翼不濡大非其称也当晨朝之时升于南山者荟蔚甚盛喻小人趋朝者之多也婉娈季女处于深闺不免饥饿喻贤者伏于隠晦而不得食也此无他国用有限小人冗食者多则贤人得食者少国之所以恶小人为其妨贤者路也
　　鸤鸠思古君子待人无二心也用心均一人所甚难虽贤者之爱子不免有轻重况于待人乎鸤鸠微鸟也待子均一诗人取以况君子言均一之难也鸤鸠有七子或在梅或在棘或在榛鸤鸠未尝徃从之惟在桑尔盖徃从其一则必有轻重矣此用心均一之故也凡人皆有奉上忽下之心故上交必谄下交必渎轻重其心则受陵忽者致怨必深平心待物则被接遇者感徳必至此自然之理也淑人君子既言淑人又言君子爱之至也其仪一兮言待人之礼如一也心如结兮言出于诚然不可解也其带伊丝其弁伊骐言束带整冠而见尊卑如一也其仪既一有常而不差足以正四国之人皆使其如一矣又从而申之曰若斯人者胡不使之万年使国人化之如一日乎思古人之不见叹今人之不然也
　　下泉国人闵其君而思治也有黍苖而隂雨膏之与稂莠而寒泉浸之其生意相去逺矣稂莠丛生已不足以为谷况寒冽之泉日夜浸之不复有生意矣犹小国侵刻其民已不足以为国大国又从而扰之如寒泉之浸岂复可生乎苞萧苞蓍皆言丛生之草不足以为飬也因思向时明王在上又有贤方伯四国頼之如黍苗而膏以隂雨其生意可想也今独不然安得不忾叹而念周京乎
　　读豳诗
　　七月周公道豳人之旧使成王知王业之艰也是诗述一歳之事公私并言上及诸侯下及农夫杂然并举非专为农夫言也一章言授衣之初东作之始也此诗言一日二日说者以为周正豳风先公之事周未建正也夫数穷于十自正月至于十月数之穷也故诗人以十有一月谓之一日自一而数之十有二月谓之二月因以正月为三日二月为四日避月而言日者惧与月相乱也【案黄震日抄云一之日晦庵谓斗建子一阳之月变月言日言是月之日也与岷隠相参始备】二章言蚕事方兴女求柔桑有女懐春思与君子同归也出车之诗亦言春日迟迟采蘩祁祁非必言采蘩以生蚕也此诗三言公子独以公子同归为女公子亦恐不然痴小女覩公子之贵庶几与之同归亦人情之想念也三章言蚕事既毕丝麻两成于是朱绿之黄之欲献之公以为公子之裳不敢斥言公也夫既欲与公子同归又将为公子裳他日又欲取狐貍为公子裘何也上下交相爱上以家人待其下下以父兄亲戚事其上故也四章言节物之变至于一之日可以田猎旣取其狐貍为公子裘于二之日因田狩以习武事又取豕之大者以献于公亦是献裘之意也五章复言节物之变寒气渐至闭塞以御冬十一月谓之改嵗者盖十二辰至于亥止复起于子故谓之改嵗非三正之谓也六章言禾稼之成瓜果之实农夫有一饱之适老者有杯酒之乐也七章言农事既毕收敛盖藏于是因农隙以治公事用余力以治私室为来歳之备八章言公上之事百姓衣食既足竭力以事其公上上之人亦无所用其力藏冰开冰以顺时令使民无札瘥夭疠之疾当肃霜涤场之后置酒亨羔以宴良朋跻公堂者称觞上寿一嵗之事毕矣周公作无逸之书称道先王之徳使成王知稼穑之艰难作七月之诗咏先公之事使成王知稼穑之可乐也君子观甫田之诗知七月与有力焉鸱鸮周公哀于商民以感动成王之心也商民挟管蔡以作乱使管蔡被诛是既取我子矣又将倾覆王室其毒甚矣恩斯勤斯鬻子之闵斯言飬子之勤今取子为可闵也二章言作室之乆积累非一日如之何其可侮也三章言手足之劳口体之伤正谓其未有室家故也末章言憔悴甚矣成室翘翘然忽为风雨所飘摇盖首乱者商民也西土人亦不静则未知天之降威何如故恐惧而言风雨之飘摇也
　　东山周公作此诗以劳归士犹杕杜之勤归也徂于东而乆不归归自东而复值雨备尝难苦之状四章同之首章言士欲归之意也我在东时始有欲归之言我心已望西而悲矣制衣裳而言归舎行枚而勿事始也衔枚而进今归则不复用矣蠋在桑野烝然甚众犹我之在车下未得所归也二章言士思家之辞也夫舎宇摧残狐貍叫噪遭乱之后可为寒心若行役未归荒凉萧索此特可念尔既归则如故矣三章言室家望士之辞因鹳鸣而兴叹爰洒埽以望归感苦瓜之繋属思三年之不见也四章覩仓庚之于飞知节物之可爱喜新昬之得礼慰旧室之懐思也夫羇旅之愁行役之勤虽治乱有殊其人情则一由民自言则为怨由上言之则为恩此见知与不见知之情异也
　　破斧诗人大周公之处变也夫子谓虞仲夷逸身中清废中权夫归洁其身避嫌免谤此匹夫自修之事非所以任天下之重也使周公遭流言之变释然舎去以求自明则管蔡得志四国纷乱周之社稷未可知也身任东征之责虽破斧缺斨不敢惮也四国是皇不若四国是吪四国是吪不若四国是遒盖正不若化既化矣则悠逺而益固亦孔之将不若亦孔之嘉亦孔之嘉不若亦孔之休盖大不若嘉嘉而至于休则尽善尽美矣伐柯诗人望周公之归思所以还之也夫上下睽间必噬嗑而后合故伐柯者匪斧不克内外阻隔非通内外之言则情不亲故取妻者非媒不得周公居东君臣之间有违言焉非有剖析之功何以解成王之疑非有徃来之人何以通君臣之好此诗人言还周公之道也既而又言曰伐柯之理其实不逺有能行之近在咫尺尔使我得见公之归庶几陈列笾豆得以享之所谓尸而祝之社而稷之之意也
　　九罭诗人望周公之归也九罭密网鳟鲂大鱼言纲疎者不足以得大鱼也我欲见周公必衮绣以迎之而后可若礼数阔畧则周公不可见矣鸿飞而遵渚言不得其所也公欲归而无所于女信处乎言彼此俱不安也国家所以有衮衣者正谓其礼贤也乃不以迎公而归之其无使我心悲焉始焉言之子终焉言我公始犹不敢斥言其人托言之子以致其意末乃直言我公亦见其不得已之意也方流言之起周公身任天下之安危果于东征无所避就及三监既平周公居东不归以待成王之察可谓善处天下之变矣
　　狼跋美周公善于处变也狼指三监言也豺狼之暴自投宪网跋前疐后进退不能然势穷抵触亦能狼戾杀人此固人之所惧也公孙硕肤则心广而体胖赤舄几几则歩履不失尺寸不惟此也其徳不瑕盛徳之声光明益着无有瑕阙譬如百链之金经火倍精此周公所以圣也












　　续吕氏家塾读诗记卷一
<经部,诗类,续吕氏家塾读诗记>
　　钦定四库全书
　　续吕氏家塾读诗记卷二
　　宋　戴溪　撰
　　读小雅
　　鹿鸣燕嘉宾之歌也诗辞止言嘉宾序诗者增言羣臣失文王宾友羣臣之意矣鹿在山林顺性自适呦呦相呼食野之苹其髙洁若此岂得而豢养哉我有嘉宾高洁如之幡然肎来使我得备礼置乐以饮食之又实币帛以将之其好我若此岂不足以明示周行以为荣耀乎次章言嘉宾之德示民笃厚君子有所则效今也我有防酒使嘉宾式燕游敖岂不乐哉末章申言礼乐之盛求以燕乐嘉宾之心惟恐一毫不当贤者之意非所谓忠臣嘉宾得尽其心也
　　四牡劳使臣之还而歌是诗叙述其忠孝之情以闵其劳也言其来则似他国之使矣苦而易败谓之盬干蛊未毕仓卒而归始虽苟成久必易败故出使不可亟归者谓王事之不可使易败也驾彼四牡倭迟周道马亦倦矣惧王事之易败壊欲归而不敢忧心伤悲启处不遑忠孝两尽矣翩翩者鵻或飞或下不出乎苞栩之间不离其所翺翔自适行役之人不遑将父覩物有感焉将非养也扶持奉侍往来游适之谓也末章言是用作歌以将母之意来告于君庻几其早归尔人情曲折具述无遗如其自言不过此也人情岂不感恱矣乎【案四牡后当次皇华次常棣今并缺】
　　伐木燕朋友故旧上下同之然大要主在下者言也伐木丁丁取其辛苦共事之意也因伐木而闻嘤嘤之鸟有求友之声可以人而不如鸟乎友朋之义神实听之贵在于终久而和平如木之交其末不隙虽然酒所以合欢故必有嘉殽防酒以饮食朋友然后情意欢洽既有殽醴以速诸父诸舅矣恶得而不速朋友宁彼不来微我弗顾弗顾则我有咎待朋友如其族姻亲之至也末章又以兄弟待之尤见其亲也夫民之睚眦或生于酒食之间遂至于失德不可不谨也故我有酒食则速朋友朋友有酒则从而湑我无酒酤我坎坎鼓我蹲蹲舞我形迹无间彼此如一何亲如之首章言其和平末章言其燕乐故乐而不流久而不厌非酒食嬉戏相逐者比也此所以为文武之诗
　　天保下祝其上非必燕而答赋也天命无常虽一日不可恃今也为天所保一定而不可易甚固而不可解单厚则无福不可胜多益则无物不繁庻又从而申言之曰戬谷者言其善也曰遐福者言其逺也罄无不宜则事皆如志维日不足则日新又新如山如川委积流衍维天之福君实有之不惟此也宗庙飨之绥以夀祉百姓化之莫不好德如日如月得天久照如南山夀无或隤阤如松栢茂咸受庇覆极天下之福萃于一人其余福被于百姓可谓尽善尽美矣【案天保后当次采薇今缺】
　　出车为南仲作也何以为劳还率之诗葢古人之举事必有所因后世遂用为故事此诗指当时实事言之文王奉天子之命命南仲以城朔方城朔方者所以攘玁狁也玁狁既平之后因经略西戎示之以威而还一举而两得之也前二章言其出后二章言其归也其出也悄悄有戒心也其归也赫赫美武功也喓喓草虫与草虫之诗同意去时儿女悲归时铙鼓竞两不相害也杕杜则未知因劳南仲而作欤其诸他劳还役欤始言其多暇次言其将归又次言其不逺想望其人数归期而待至也末乃言其未归葢待人者易久也日夕望归谓其至矣今乃未闻束载未见来归期已逝而身不至但数寄声相劳苦而已虽然卜筮之言皆以为近言必可信征夫其迩矣极道人情之曲折宛转于歌咏之间戍役安得而不悦也
　　鱼丽不见其告于神明序诗者言之何也古者有物必祭况万物盛多如此必告于神明矣其曰可以告神明非直言告也北以鱼丽为美非南方多鱼比也故鲿鲨鰋鲤悉丽于罶言其物之多也孟子所谓谷与鱼鼈不可胜食也物之多者未必全美其美者未必全偕其有者未必及时三者咸备始为备礼此之谓无所不顺也南有嘉鱼与鹿鸣相类特嘉鱼兼言得贤之意得贤而与共乐此太平之盛也设网而得鱼烝然言备礼以求贤也樛木而甘瓠累之言屈已以下贤也至于翩然之鵻烝然而来诚意已孚贤者引类自进矣始也与嘉宾衎然燕乐中也言式燕绥之则有以绥懐我矣末言式燕又思则相与无斁贤者之来无穷矣夫一贤之得不足以为盛故必贵于得众贤众贤之得未足以为盛故必贵于贤者之相继此烝然所以贵于又思也
　　南山有台诗人言人君得贤立太平之基而享天下之福也乐只君子谓人君也人君勤于求贤逸于任贤既得贤矣恭已无为何乐如之光于邦家为民父母既有遐夀又有德音子孙千亿保艾尔后人君之福备于此矣礼记曰大德必得其位必得其禄必得其名必得其夀德为圣人尊为天子富有四海之内宗庙飨之子孙保之此之谓也
　　蓼萧诸侯享天子而作是诗也萧香草也蓼然长大零露湑兮润泽可知自湑至于瀼瀼泥泥自泥泥至于浓浓愈久愈厚润泽无穷始见君子披写情素燕乐笑语次乃宠光优渥礼意各称既而欢乐亲爱兄弟具宜末而锡予蕃庻文物可观君有如是之德故思所以报之始曰有誉处言有天下之显名也次曰夀考不忘言万夀之无穷也次曰令德夀岂言德夀之兼全也末言万福攸同则四海同其福矣不专于一人而同于四海此所谓泽及四海也
　　湛露天子燕诸侯而作是诗也厌厌夜饮见天子燕私之恩令德令仪见诸侯温克之善夫情不亲者常生于上之隔下礼有亏者每起于下之恃上两得其道此所谓和乐而不流也
　　彤弓诸侯献功天子飨之赐以弓矢而作是诗也夫诸侯赐弓矢得以专征伐今赐之彤弓弨则弛而不张藏则受而不用见征伐不得已之意也载如倒载干戈之载櫜与载皆不用也谓诸侯为嘉宾而喜乐出于中心然后钟鼓之设不为虚文飨与燕不同飨以早朝为礼故尽一朝之勤燕以殷勤为好故曰厌厌夜饮不醉无归
　　菁菁者莪英材被乐育之教为是诗也阿与陵高沚居卑下言随其高下各得所也中陵中阿兼言容受之功中沚兼言润泽之益天子视学为士者得见天子志气和乐威仪济济皆起敬起爱此心欣然自喜既而天子有所锡予恩及其下夫始也和乐以致其诚终焉锡予以将其意为士者感悦于心宜何如耶故曰我心则休贾山曰地之美者善养禾君之仁者善养士士未易养也养得其道则为士者肎留不得其道则望望然去之矣昔也譬之舟然泛然不系未有定止今也既见君子此心休焉服习其教以待大成不复有逺引者矣六月吉甫受命北伐既归而羣臣作是诗以美其功也首章言常服次章言成我服三章言共武之服此三者不同常服言兵车所常用之服我服言六月御暑之服也武服特言服武事尔始也六月皇皇然饬戎车而驾四壮其事甚急次章其辞少缓比物四骊则廏有余马既成我服则士有单衣于三十里则行有常程古之人不以仓卒轻变节制若此三章言戎马之大兵事之严既严且敬莫敢不共武事以定王国四章言玁狁无道建大将旌旗而出也五章言戎车安静四牡闲暇薄伐玁狁追至太原夫以六月兴师若此其急乃整车徐行薄伐遽止功成而不矜非吉甫有文武之德何以及此吉甫之既归也蒙燕喜之礼被多祉之赐天子既嘉宠之于是行役既久其朋友亦相劳苦为酒食之礼当时有孝友之张仲葢仲在当时必参预吉甫军事故并美之也
　　采芑方叔受命南征既归而诗人美其功也宣王承乱离之后田莱多荒始修治之故有新田菑亩今取民为兵采芑新田将以食马方叔涖而观之有三千之车试师干张旂旐于野之外已而言其率此羣士车马之盛命服之华赫然其足畏也三章言飞隼之搏击者高飞戾天今皆集于其所止犹三军之士集而听命方叔涖而观之也继言陈师鞠旅谓其战也振振阗阗谓其归也末章言凯旋之功也荆蛮小丑敢于侵犯王畧方叔以元老壮犹不假用力而先声所暨蛮人震慑功亦茂矣夫荆蛮在先王封域之中非玁狁比也故薄伐玁狁而荆蛮来威势不同也
　　车攻宣王会诸侯而因以田狩诗人美之而作也八章皆有次第前三章曰驾言于苗皆有司戒具之辞也四章言诸侯会同之礼五章言会毕而田也六章言驰骋之有法射御之合度七章言进退之不哗恭俭之有制也末章言既毕事而严静如其初功归于天子也于征者田毕而各复其故也
　　吉日车攻俱言田猎防意不同车攻防诸侯而治兵托于田也吉日因田猎而御宾客专于田也是诗也见君臣相悦之意羣臣率左右以燕天子天子酌酒醴以御宾客和乐而不流此其所以为美也戊辰之日祷庚午之日田车坚马良又差择焉不轻其事若此然大陵之上漆沮之旁驱众禽而至王所羣臣不敢先射以待天子天子所取者才大兕小豝而已又何其仁且亷也鸿雁宣王命使安集离散诗人美之而作也鸿雁于飞未有定止犹民之未安也使者劬劳郊野抚定其民于是先及可矜之人可矜谓何鳏寡是也既而鸿雁集于中泽犹民渐复旧业也使者为之筑垣墙以处之虽一时劬劳室家既成则终于安宁矣虽然离散者多未易复也虽有集于中泽者犹有哀鸣嗷嗷者又将安集之劬劳特未艾也明识治体之人谓我劬劳其愚蒙者必且谓姑息示百姓以骄使之求多于上也百姓安乐则骄逸骄逸则难化自昔小人有是言也
　　庭燎夜如何其非宣王之问也诗人见庭燎之光闻鸾和之声知天子之视朝问夜何时乎夜犹未央也使宣王始也乡晨而视朝诗人何尤焉自未央而至乡晨则为可虑尔【案黄震日钞夜如何其古説皆谓宣王夜兴而问早晚雪山以为宫棭执事者相为问答之词董氏以为司烜之属所为严氏以为诗人设为问答之词皆不主旧説与岷隐合】
　　沔水厉王之乱诸侯莫朝宣王中兴诗人戒诸侯以来朝其末因以规宣王也首章言流水朝宗于海治世之常也飞隼来去无常乱世之变也嗟我兄弟先责同姓之国邦人诸友次及国内之臣无有能念乱者能念乱则能勤王矣且谁独无父母乎王室之乱若此犹父母之在戹也次章申言之不迹谓踪迹不至诸侯之不来也念彼不来起居不安忧心难忘此二章责之深末章劝之至也彼飞隼者循于中陵渐有止泊之意犹诸侯之将朝也因以劝戒之谓彼民讹言者谓诸侯之不朝其意安在此岂可不戒乎不惟此也谗言将兴于王所我友其可不敬乎我友指邦人诸友不欲斥言兄弟也何以为规宣王使宣王闻是诗也知诸侯之来朝无常修已以待之无宁信谗而弃诸侯也
　　鹤鸣诲宣王者非止一事也始言鹤鸣于九臯声闻于野言无远而不闻也次言鱼潜在渊或在于渚言无伏而不见也乐彼之园谓有树檀也其下有落叶恶木焉岂得狃于乐而不知言君子小人并立而已之乐不可狃也他山之石可以为错以石为错可以攻玉龃龉者可以成就人而顺适者之无益也虽所诲者不止一事大要言事无隐而不彰安于美者当知其恶察于逆已者恶其顺已者可也
　　祈父诗人为武士作也爪牙之士不安其居使其母主亨爨私家之害小宿衞逺出天子左右无爪牙之士公家之害大祈父莫以告其不聪莫大焉此杜蒯所以饮师旷也
　　白驹诗人惜贤者之去而冀其复至也上两章深言贤者之难至惟惧其不留也幸哉白驹食我苗藿得以絷维之所谓伊人者因白驹之絷维于此焉逍遥而为嘉客葢求之亦难矣三章言白驹来思言贤者至止也贤之难至也如此夫既已至矣为公卿者不以贤才为念逸豫无度贤者不肎留诗人亦知不可留也故为之言曰谨尔优游勉尔遁思犹曰努力自爱之意非赞助其去也末章言白驹在谷言贤者隐严穴之间可敬而不可防也幸无金玉其音心逺而与世絶庻几斯人之为徒求之而可以复至也
　　黄鸟闵衰世俗薄也世盛则疆界无彼此之殊世衰则邻里有不相往来之患民有适异国而思故乡者言黄鸟集于谷将以啄我粟方此无聊幸无侵扰为也不我肎谷言不以我为善也相与谗毁不可辩明宜乎其不可与处也非我族类其心必异不若复我族人兄弟之为安也上无勤恤之心故下有相弃之意此其所以刺宣王也昔唐太宗初即位时连年旱蝗百姓东西就食无怨咨者知上有恤我之心也宣王鸿鴈之诗似之及比年丰稔米斗直三四钱而百姓怨嗟者知上之不恤我也宣王黄鸟之诗似之
　　我行其野刺世俗衰薄又甚于黄鸟之诗葢黄鸟犹指平人是诗则责诸姻戚矣皇皇郊野之中倚樗以为蔽采蓫以为食其栖栖之意可想也昬姻相投不我肎顾虽托宿犹不见容况就居乎末章申言彼岂不知亲戚之义者弃旧姻而求新特尔诚若此亦未必遂有益于已徒然为异而已葢人之厌旧喜新者一见其人情态即异新者何遽有利于我旧者亦何遽不如人二三其德政自不能免尔【案我行其野后当次斯干今缺】
　　无羊宣王考牧诗人借牧人而美之也尔指牧人也三百维羣不止一羣也九十其犉犉之外其数多也其角濈濈不觝触也其耳湿湿润泽无疾也降阿饮池或寝或讹各适其适也尔牧来思蓑笠负糇牧人闲适无事也凡时祀之牲必用牷物三十维物一色者以三十为别用牲于是乎取之周官牧人专掌六牲今牲既具牧人之职尽矣又从而申言之畜牲驯扰牧人闲适蒸以为爨分别其牝牡使不相乱尔羊性狠而败羣今也矜兢然自适而不骄不骞则不至于疾走而乱行不崩则不至于羣走而溃散以手麾之悉如人意其驯扰可知矣牧人无事安寝作梦或众而鱼或旟或旐莫知谓何大人占之因象得类知年丰而民庻邦之有庆莫大于此夫室成而落之必有祭焉羣牧亦有室宇故得与考室同为赞颂之辞皆以吉祥终焉
　　节南山家父责难于其君也南山节然巨石岩岩犹师尹之尊严为下民所瞻仰也忧心炽然将正言之惧其得罪也昔厉王监谤以至大乱国命几絶上亦何用于此今不监矣庻几可以有言二章言南山节然虽巉岩可畏然其中平坦寛广草木生焉今师尹外为严峻内实不平谓之何哉天方降灾民方讹言曾无惩戒之心嗟惜之意三章直言尹氏而责之其人为国之根柢秉国之权衡四方倚之为维纲天子赖之为毗辅使斯民不至于迷惑昬乱者皆太师之责也天乎独奈何空人之国如是哉四章明示义理而诲谕之曰事不躬亲虽庻民弗信彼从仕者子弗亲问则不可使仕勿罔人君谓已问而得其实也务平其心止而勿用无使小人为国家殆彼姻娅之琐琐者亦勿使得美仕可也继此言尹氏不足责遂责难于其君故五章言天不佑于我家生此小人为妖为厉百姓莫不怀怨毒之心使为人君者心有所止不至于泛滥无别心懐至平不至于偏党多私则百姓之心亦必休息而恶怒之意皆忘矣六章言天意不吊乱未底定随月而生民意皇惑吾心愦愦然忧之今者谁秉国成乎秉非其人君上何不自揽其权而卒劳苦至此也七章言忧乱之切欲驾四牡而他之四方无可往者蹙迫若此往必不达也八章言朝廷之上喜怒无常怒则干戈以相向喜则酬酢以相欢俄顷之间喜怒易变其不可恃若此所以怀欲去之志也九章言天意未平使王心不宁王不自惩其心反怨其正已者末章输写情素自言作诗讽诵熟究王心所以致此者愿吾王一改是心以养万邦而已矣
　　正月大夫闵乱之诗也世之将乱也君子隐忧或讽或谏而避祸者去位小人得意穷奢极欲而甚者卖其国下民柔弱者无自存之计强梗者有倡乱之心是诗皆有焉忧心京京者君子也饮酒洽比者小人也惸独者柔弱讹言者强梗也首章言正月陨霜繁盛若此民之讹言又甚于天灾人皆玩视我独忧伤自怜小心忧隐如鼠至于疾痛也二章言父母生我适当此时遭彼讹言之人或美或恶悉自其口出吾忧心愈增彼乃侮言见及三章言忧心孤苦既念其身又念其民独未知国将安归我辈于何就食尔四章言空国无君子独中林才有薪蒸而已民方危殆视天梦梦然殊不省察何也已而曰天特未定尔既定则靡人不可胜胜犹言加也上天岂憎人而生乱耶特天之未定尔五章言冈陵之髙人所见也民之讹言乃以为卑其变乱是非若此宁莫惩戒使之滋甚乎世之将乱也其桀黠小人喜言卜相惊动愚民又自诧其神圣使人归已故招故老而占梦声言于人自谓已圣彼愚民者更相告语翕然共信亦孰知其真是真非乎六章言天甚高矣犹曲身而立地甚厚矣犹蹐步而行惧之至也彼小人者乃无所忌惮但号此讹言其造作有次第有由来不知此人者胡自为虺蜴以毒害平民乎七章言阪田之中有特然之苗孤立而难保天又摧挫之尽用其力如不我克然假天以为辞也彼其始求我以为则也如恐不得及其既得也但坚执我以仇雠然既不俾之去亦不使之力何也八章言心之忧结不特民言之讹今兹之政胡为若此危厉也火方燎原尚不可灭孰谓宗周之赫赫今乃为襃姒所灭乎九章言终日永怀忧念不释又迫隂雨跬步不前车既载将欲有行弃尔辅而无倚仗输尔载而满积不已于是时而求人为助不亦晚乎此晋惠公号庆郑之时也十章言欲车之不败乎则无弃尔辅增于尔辐屡顾仆则不敢轻进不输载则车轻可行若是而可以越险无虞曾不以是为意乎十一章言鱼在于沼迫蹙无聊虽自潜伏浅狭易见喻已之不可遁也忧心惨然念国之为虐使我至此极也十二章言世虽危乱彼有小人者其乐特甚防酒嘉殽以与邻里亲戚共乐之独我心殷然而忧尔末章言佌佌者有屋蔌蔌者有谷独百姓无谷天又从而椓丧之尔虽然富者犹可治也独惸独最可哀尔辞意哀切反覆详尽忧君忧国忧民而忧其身防见焉可以为贤矣
　　十月之交向之人从事于皇父而作是诗也首章言纯隂之月月防则可今日食而防隂太盛矣下民所以甚哀也二章申言日月之食皆无政所致也隂气既盛月复侵日何不善致此乎三章言震电煜然在人耳目人情不安无有好懐加以山崩川涌变异若此今之人曾莫惩戒指言皇父也四章言皇父为卿士自司徒以上皆其党也相与朋比内又有艳妻用事指皇父之妻非襃姒也五章独指皇父言之是诗本讥皇父番维司徒而下因皇父之党而及之也彼皇父者岂自咎其非哉胡为筑室于向即我家而兴作无一言见及遽彻去我墙屋淫及土田或污或莱自言已非戕夺而有之食采于此礼固当然也六章言皇父自圣其愚作都于向气势之盛自谓不戕择三有事之人以为之佐信其为厚藏之人也多取朝廷老成以为之属使朝廷无可倚之人又择其车马之良者以居于向葢古之小人每城其都邑辇其金帛徙其豪强以实之而又多取名胜以为观美者甚多皆皇父之余智也七章言皇父无道既取其室又役其力虽贤者不免故黾勉从事不敢告劳自谓无罪辜矣而谗口嚣嚣然夫下民灾害非自天降人实为之此所以为可畏也末章指向言也悠悠我里言脩广也凡我闾里莫不病之四方饶裕我独无所居百姓闲适我独不敢休皇父之故也虽然天命不通顺受而已岂敢轻去乡里效我友之自逸哉始惊天变可畏中愤皇父之不道末乃叹其身之忧劳而卒归于天命不敢怨焉为此诗者亦贤矣夫
　　雨无正前辈以诗义不可晓当阙疑此诗似周宗所作刺朝廷之士缄口结舌引身而去也首章言天道浩浩然广大惟在我者不长其德故降此饥馑以斩伐四国非天之故也旻天有甚疾之威苟在我者弗虑弗图彼有罪者既伏其辜则无罪者亦沦胥以徧矣葢言天命无常惟先事而虑未事而图之则可以免不然其为罪均也二章云周宗既灭言翦除宗室存者无几似为已言也正大夫者皆离此而居不知我劳勚三事大夫莫肎在公邦君诸侯莫肎来朝人情离散亦可见矣庻几王有所惧而为善反出而为恶何也三章呼天而告之下有法度之言奈何君之不信如行迈而无止也凡百君子独善其身则有之矣胡为乎不畏于天弗虑而弗图也四章言兵戎已成饥馑已遂独左右侍御之臣憯憯日瘁尔所谓君子者莫肎告之于王王听其言则随问而答人或见谮则遽请而退曾无眷恋之意其自为谋则善矣五章言不能言之人言不出诸口则无繇可去以至憔悴其身能言之人巧饰虚辞故能脱身而去以处于安乐之地世乱则人臣以得去为幸故也六章言君子之去者皆曰往仕则事急而且危故相率而不肎仕尔使我言其不可使而听其言则有负于天子言其可使而劝之留则朋友必且相怨矣七章言离居之人劝其迁于王都使复其旧也乃以无室家为辞鼠思以泣言隐忧饮泣之意不敢显言之有言则人争疾我矣彼昔离王都之时谁为尔作室于外今乃以未有室家为辞乎【案雨无正后当次小旻今缺】
　　小宛似与五子之歌同意曰先人曰尔所生曰脊令似非疏者也首章言鸣鸠而欲戾天力防不足以高举也防弱之人欲有言于人君犹鸣鸠之欲戾天诗人自谓也意欲有言而力不可言此所以忧伤念先人而怀文武也二章言人亦孰不饮酒者但齐圣之人饮酒温克彼乃昬然无知一醉之后日甚一日愈不可解侍饮之人宜敬尔威仪天命不可再得矣言国之将亡也三章言中原有菽庻民采之菽至防也生于平原民犹不敢轻弃必采取收藏况为子而弃其父之业乎蜾蠃无子负螟蛉之子而教诲之犹能克肖其类况为子而不能从父之训乎四章言视彼脊今每能飞鸣急难相呼也今我行役于外始也日迈继而月征犹不敢忘君而告之夙夜不忘无忝尔父可也念先人而使之不忝于父此非兄弟谁其言之五章言桑扈啄粟犹肉食之人而为麄粝之食也诗人自叹若此固甘心焉独哀夫填寡之人上以为宜岸宜狱无繇可出其家握粟而卜之不知何时能善也末章言世乱则小人得志善良恐惧温温恭人惴惴小心其谨畏亦甚矣如登髙而恐坠如临深而恐陨如履薄而恐陷也哀填寡而忧恭人惧其君之不能长存也可谓怨而不伤矣
　　小弁太子之傅作也首章言鸒斯弁然意欲反哺故归飞提提民亦莫不有父母得以为善我独遭罹此祸不得孝养身陷于恶曾禽鸟之不如小民之不若也何罪于天而至于此心之忧矣无可奈何云尔二章未暇忧已先忧周室之将坏也周道坦夷鞠为茂草国将亡矣惄焉如心之疢焉如首之疾假寐长叹憔悴以至老忧之至也三章言里有桑梓犹知爱敬况在父母朝夕瞻仰今也内外无所系着若无父母然不知我生之辰安在至于此极也四章言柳之茂密鸣蜩噪焉渊之深杳萑苇生焉犹人君无寛广平易之心谗言纷乱之多也谗言易入无所容身譬彼泛舟莫知攸止心之忧矣虽欲假寐亦不能也五章言鹿之疾奔犹待其类雉之朝鸣犹呼其妇今轻去其后略无恋恋之意又翦其枝叶如坏木之有疾也忧心若此宁莫闻乎六章言投于人犹拥护之道有死者犹掩藏之君子执心若此其忍乎故忧心而继以陨涕也七章言君子听信谗言如相酬酢何其相得之欢也略无恩意少舒暇之以究其是非彼伐木之掎犹惧其折析薪之杝犹顺其理舍彼谗言之罪而诬罪于予其可乎末章莫髙匪山莫浚匪泉言人情险于山川其高深特又甚焉君子无轻发言听之者必将文致其罪矣已而知其不可奈何曰无逝我梁无发我笱犹曰无坏我基业之意也我躬不阅遑恤我后吾身之不见容又奚暇恤其后乎
　　巧言大夫伤于谗望其君而怨其人也悠悠昊天曰父母且此疾痛呼天与父母之意也乱之为言谗人交乱之谓也天降丧乱亦既威矣亦甚大矣予谨畏无罪之人也安得有是乎二章言谗人之始乱也君子泛然涵容无所可否浸润不已遂至于信谗人君听言有赏罚二柄而已怒其谗者乱可以速沮赏其被谗者乱可以速已如之何其泛然无别也三章言君子既无所赏罚始也听受谗言不能无疑至于屡盟其羣终也信盗人之言遂至于暴乱王繇盗言甚甘如人嗜食而不自知也彼谮人者柔佞软媚岂曰安止小心以服事其上其实则为王之病而已四章言国家宗庙宫室故在皆君子之为也典章法度具存皆圣人之定也彼谗人者将有心破坏之我安得不忖度其故忖度之则情状得譬如狡兔之跃遇犬则获矣五章言柔弱之人易足摇撼君宜植立之往来之言易于浸润心焉宜记数之蛇蛇硕言谓正大之言舒徐容与无愧于心故宣于口而无疑若夫谗巧之言防説形似呫嚅昵昵或髙或下且怨且诉如笙之有簧此无他顔厚有歉故也观于斯二者君子小人之言辨矣末章望其君而不可复返也故怨其人而冀其自息也彼谗人者何人哉威仪技艺不足以动人朋类俦匹不足以鼓众徒多为谋而不知其身之将亡也葢亦几乎息矣
　　何人斯暴公虽谮苏公是诗不指言暴公而怨其从行者也首章言彼何人斯指从行者言之皆苏公之友附暴而弃苏者也其心孔艰谓其艰险多事也过我桥梁不入我室自谓随暴公经从而不敢见也二章言从行者二人谁实为此祸以谮我于暴公不然胡为逝我梁而不入唁我始者相与不如今日云不我可不可犹所谓不可于光禄勲之意也三章言彼何人者胡视我陈陈者屋壁涂塈之侧也过陈而闻其声特不见其身尔为人若此纵使不愧于人亦不畏于天乎四章言彼何人者如飘风然不自北不自南适当吾之前使其经从他道声音不相闻吾心平焉过其前而闻其声徒以搅乱我尔五章言谓汝安行乎何为不舍于我谓汝速行乎则有暇而脂车然则子安行矣特不屑见我尔在我固不敢望苟得一来则我心释然云何睢盱而望子乎六章言子往而不来犹之可也还而一来则我心坦然今也还而不来则不相合所以难知也苟得一来使我得以只敬迎候岂不然乎凡此数章皆所谓极反侧也七章言始者友爱如兄弟如壎如篪谓相应和也贯如贯珠谓合比为一也今若此信不我知矣当出三物以为诅尔亲亲之怨也末章言为鬼为蜮则不可得见能致毒于幽闇若人者以彼有腼之面目与人相视未有已时岂当如此举事乎故作此好歌以极其反侧之意反覆论难尽其情而极其辞缓而不迫怨而不怒使闻者羞愧无以自解免此所谓好歌今人亲爱之争者不为疾声詈语曰吾以礼好相问亦此意也
　　巷伯寺人作也寺人之谗非在外庭其徒实为之故序诗者知其为巷伯葢巷伯寺人之长也忌疾窥伺最为深险作此诗者咸其朋类故极其怨毒之词也首章粲然成文由于萋斐事有罗织而成者其文致可见也彼谮人者为巧若此亦太甚矣二章言星象在天本无定名正由其舌哆然故成其为箕彼谮人者谁与之谋使口舌之广若此乎三章言谮人者本无他技惟缉缀语言翩翩然顺入而已明知闻之最易觉悟汝宜自谨人将不汝信矣四章申言之捷捷机警之意幡幡反覆之貌谮人之术不越于此四者仓卒之间岂不汝受久而必变矣五章言谮人者骄被谮者劳骄者每事如意故动皆好好劳者不能自保故事皆草草上之不察庻几天知之尔六章申言谮人以及同谋之人畀豺虎而不食畀有北而不受畀之有昊庻几天诛之尔末章言亩邱虽高杨园猗之高者陵夷则卑者迆逦而渐进寺人不足道惧其以卑而逾尊也凡百君子敬而听之当豫为之防尔
　　谷风刺朋友道缺先和而其后有隙也首章言谷风和习生长万物犹朋友相与之益也已而风雨交作则和习之意少衰矣此无他当恐惧之时同心相与甫及安乐遂相弃尔二章申言之维风及頽则回风飘急势益可畏比之风雨尤甚矣末章言维山崔嵬草木萎死则是风也飘荡乎大山之上其威尤甚向之所谓习习者安在哉忘大德而思小怨不惟相弃而已固将致怨焉此其所以可畏也
　　蓼莪孝子无以终养父母既殁追念而作是诗也前二章言细防之草皆得其养至于长大茂盛哀我父母生子劳苦独不得所养憔悴以殁三章言缾甖罄然尊罍之耻寡弱无养君上之责也若此而生不如其久逝也今无父矣将何所怙今无母矣将何所恃出则衔悲入不反面此终天之恨也四章具述父母之恩欲报无从天实临之何有限极后二章托言政暴民贫之意烈烈言其酷也发发言其疾也律律者峻峭之象弗弗者飘忽之貌上有暴政下有贫民故不得养其父母有终身之恨焉民莫不谷于时固有贫富不均者矣终篇无行役之辞知民怨其贫也伤哉贫也生无以为养死无以为葬葢为孝子者同此心也
　　大东刺不均也首章言成周盛时簋飱饛然棘七捄然人共食之均得一饱其道平直如砥如矢君子服行小人视效今乃不然睠念回顾为之出涕二章言小取大取并出于东以公子而戍役犹以葛屦而履霜佻佻轻脆之貌也往来不已使见者心伤焉三章言寒冽之泉无浸已获之薪犹惮人之不可重困也彼既为薪矣庻几可载而归无使其至于腐犹惮人宜休息之无使其至于亡也四章言劳役之不均也东人职为劳苦而不蒙劳来西人未尝劳苦而衣服粲然不特此也为舟子者得衣裘裳厮役之子亦有厠于百僚者可谓不均矣五章言上赐与之不均也或有酒醴之赐或求水浆而不得彼佩璲者鞙鞙然不以其长而得之自维天有汉以下言星象森列于上无与于人事故不能监察于下而使至此极也
　　四月大夫遭乱欲遯世而作是诗也首章言四月维夏是必以四月行役于江汉之间歴秋冬而未归故二章言秋三章言冬也四月夏之初也至于六月暑且退矣盛夏行役曾不少休先祖有神灵在天宁忍予若此不一救之乎二章言秋气凄然百卉衰矣乱离且病于何而归乎三章言冬气栗烈加以飘风我独何害与他人殊乎四章言行役既久故山荒芜嘉木雕残不知其罪何以致此也五章言视彼泉流或清或浊其浊者有时而清我祸日结是无时而能清也六章言江汉滔滔襟带南方地逺且险今兹行役是宜尽瘁以仕也宁不知有我乎七章言身非鹑鸢欲髙飞而逺举身非鳣鲔欲深伏而潜匿言自此将遁也末章言隐遁山泽蕨薇可以采茹杞桋可以斤斧予作此歌告愬哀切将决然而舍去矣
　　北山为役使不均作也观其诗辞言偕偕士子大夫不均知大夫尊养而士子劳苦也我从事独贤非多之谓也观嘉我未老鲜我方将之辞知宴安之人阳推其能而意实役使之也
　　无将大车与无田甫田之意同非悔将小人也以大车为小人则任重者非也下云无思百忧意未尝及小人力防而挽重徒以尘自障而无益于行犹忧思心劳而无益于事也世既乱矣不能挽而回之如蚍蜉之撼大树也徒自损伤而已尔
　　小明前三章念共人而悔仕后二章勉君子以安位观心之忧矣自贻伊戚念彼共人兴言岀宿此四语者当时必有温共静退之人劝大夫以不仕者不从其言故悔恨至于涕泣睠睠懐顾欲出宿而从之也已而知其不可去乃自勉曰凡尔君子亦何怀安之有靖共则不躁正直则不挠守此道行之人虽不知神必福之矣始悔仕于乱世终不忍去其君可以为贤矣
　　鼓钟言幽王鼓钟于淮水之上夫淮去丰镐逺矣幽王巡游至此亦见其流连无度郑氏云昭王时鼓钟之诗所为作葢昭王南巡至汉故疑其为昭王也夫山川不殊钟鼓如故贤君乐此则为喜不贤君乐此则为忧前三章之意皆然末章言鼓钟钦钦然不敢慢琴瑟与笙磬同音二雅二南与籥俱不僭乱此古之乐也其不淫若此言后人之不然也
　　楚茨祭之始末略具于是君子可以观礼矣首章言去茨棘而蓺黍稷以为粢盛酒醴享祀妥侑大受祉福二章言有司恭肃济济跄跄以洁其牛羊剥烹陈列奉承以进祝祭于祊求神之道咸在祀事孔明隐然之理昭着于是先祖大其礼神保歆其祀孝孙有庆则受福而得夀矣三章言执爨之人踖踖然而敬荐熟从献莫不咸备王后静一荐其庻羞其品甚众已而宾客醻酢礼严而情洽于是感格于神报以福夀矣四章言礼行既久人虽甚倦礼不敢失于是工祝致福于其君曰享祀馨香神享其物百福之来可卜也如几则迟速及时如式则丰约适中齐稷匡敕致其敬戒之意永锡尔极予以建中之福至于万亿斯年之久此皆祝嘏之辞也五章言礼仪既备工祝告成神醉尸起送尸而神归于是宰夫彻馔九嫔赞献彻豆笾已乃燕同姓于东序故曰备言燕私末章言燕私之礼其始之祭也乐具入奏祭毕而乐出既燕而乐复入将与同姓安福禄于其终也尔殽既行无胥怨而有胥庆醉饱之后长幼致礼归美于其君曰神享是祀矣使吾君夀考礼时为大顺次之今既顺且时谓无一不尽子子孙孙幸勿失坠而日引之以至于无疆也前五章神致福于孝孙后一章臣归美于君上非光昭于神人何以及此
　　信南山与楚茨诗相类楚茨言祭祀之礼推至于蓺黍稷信南山言稼穑之事极至于奉祭祀曾孙指后稷公刘以下歴代皆然也首章言此南山之野父老相传自禹时已经理之信矣我曾孙世治此田畇畇然言其垦辟均一无旷土也衡从东南言疆理之正也二章言自冬有雪至春有雨优渥霑足曾孙得天天惠于民无有亏阙能生此百谷也三章言疆埸严整黍稷茂盛曾孙取此以为酒食享尸以及宾受此夀考至于万年也四章言田之所出不惟粢盛也又有焉可以为庻羞之菹以献皇祖自尽其力以供祭祀此其所以夀考而受天之祐也五章始言牲牷之荐祭祀以粢盛为主牲牷次之故曰从以骍牡言毛血而不及体荐言其始也末章总言祭祀之馨香曾孙之福嘏楚茨信南山甫田大田四诗皆言黍稷以及祭祀特详略不同葢稼穑之事先以奉祭祀而后自奉养不特黍稷凡物皆然也甫田与大田相类歴言田事因及祭祀祈祷而已前二章为君言其民后二章为民言其君倬彼甫田倬之为言弥望而可见也岁取十千昔者取诸公田以共上也我取其陈今者取诸廪藏以予民也此事从古已然故有年至于今今者往适南亩见农人之耘耔覩黍稷之茂盛或有介助者或有止息者于是进其俊士而劳之悯其勤也次章言取其粢盛牺牲以祭社与四方我田既善可以为庆矣而成终实难于是复有甘雨之祈以相我稷黍使民皆有常心髦士稷黍士女皆言我取其亲爱之意也三章言曾孙至田间见农夫妇子馌饷以馈田畯至止与农人狎熟攘臂于其间品尝其食欣喜可想长亩之禾不易治也既终此亩禾善且多曾孙见此不怒而喜夫君民杂处抵掌欢笑且耕且食由小人观此自谓失礼有忤于君今也曾孙殊不以此为怒其爱我甚矣故农人手足轻利益致其敏此皆自喜之意也末章言曾孙之稼如茨如梁弥望髙下皆满谓其未收藏者也曾孙之庾如坻如京蓄积髙而且大谓已収藏者也自一粒以上皆曾孙之物也不惟此也求千仓与万箱葢已成之仓露积矣已有之箱捆载矣复求多焉言不胜其众也黍稷稻粱莫不咸备此农夫之大庆也何以报吾君乎惟祝其万夀而已
　　大田之诗与甫田不类者甫田言省耕大田言省敛也首章备春耕夏耘之事言苗之硕大者曾孙之赐也次章言苗稼尽善无稂莠之害无螟螣之贼田祖之神螟螣于炎火致然也三章言雨泽之及时公私之皆善刈获之富而利及鳏寡也末章言其君省敛而因以祭祀介此景福也君民之情如此夫安得而不治乎瞻彼洛矣此诗似思宣王也自成王营洛之后虽不迁都而每会诸侯于此谓其道里均也故车攻之诗曰复会诸侯于东都谓之复防则前者屡会而后来不然也此诗言六师鞞琫为武备言似宣王防东都而选车徒之意也诸侯来朝天子锡予所以福禄如茨也服其韎韐以作六师诸侯助天子习武事作者兴起之谓也福禄既同谓天子与诸侯均此福也昔者君子至止咸愿其享有万年保其家邦今乃不然此诗人所为叹也【案瞻彼洛矣后当次裳裳者华今缺】
　　桑扈主交际而作故首章言交交桑扈末章言彼交匪傲也桑扈交交有文粲然可以人而不如鸟乎胥之为言相也君子相乐则上可以受天之福下可以为国之翰君子通上下言之也为国屏翰百辟所法苟不戢则放纵自恣不难则轻易自如其受福亦不多矣君子之交际恶可以不谨也末章言献酬交错之际觥虽觩然酒虽甚美人情虽若易纵犹思谦下之道无傲慢之意宜乎万福之来如有求于我也
　　鸳鸯思古明王不暴殄天物出入无度也鸳鸯于飞始设毕罗鸳鸯既止戢翼自如此圣人弋不射宿之意也乘马在廏摧秣自适畋游简省马闲无事此古人却走马之意也其仁俭若此宜乎福禄之盛也
　　頍弁刺不亲睦也昔衞献公戒孙文子甯惠子食皆服而朝日旰不召射鸿于囿观頍弁之诗幽王殆类是矣首章言頍弁而来实为何事也酒食既设久而得见亲莫如兄弟乃间隔若此何也已而自寛曰茑与女萝无松栢则无以生今我生于王犹是也未得见王忧心奕然傥得见王庻几悦怿乎二章言頍弁而至实为何期葢期我以食也酒食既设兄弟皆来而未得见何也与首章意同末章并甥舅言之葢相期者非止兄弟也頍弁在首言不敢释弁而归犹束带以待命之意也已而自伤曰国势将亡譬雨雪之先霰死丧伊迩相见无几盍于今夕宴饮为乐乎所谓长歌之哀过于恸哭也车牵葢托言于嫔御而作是诗也其意与关雎相类关雎求而得之车牵求而未至者也关雎以比兴言车牵直致其欲求之意也首章言间关车声将欲有行以迎此季女吾之心本非饥渴望德音若饥渴然德音谓佳音也德音来至吾心欢焉同志之人相与燕喜可也虽无好友自谦之辞也二章言平林寛广有鷮焉集而依之犹令德硕女其心寛平以时来教在王宫者皆有所依式燕且誉好尔无厌斁矣三章复申言欢乐之意虽酒殽菲薄姑饮食自适继以歌舞虽无德亦谦辞也四章言登高冈而望女柞薪之叶湑然若有所蔽析而去之庻几得见车马之来以写我心此望望之意也末章言高山仰望景慕其行必且戒行矣四牡騑騑六辔如琴言车马在道调适和顺行且至止见此新昬庻几得慰我心首章言季女末章以新昬言之葢有次第也青蝇大夫戒听谗也夫青蝇止于樊篱榛棘之间固未害也然营营之意殆将未已知其将至而豫防之可也人之刚明者谗言难入岂弟乐易谗言易兴夫谗言之志无极不极其毒不己其始也害极天下其终也祸及国家若江充之类是也故此诗始曰交乱四国终曰构我二人指人君至亲密者言之不使遗余一人也青蝇之诗与采苓不同风主于讽故其辞缓雅有直体故其辞切
　　宾之初筵将祭者先行射礼将射者先行燕礼故首章言燕与射二章言祭也燕与祭之时所以饮酒者为成礼也今失礼若此故衞武公致劝戒之意焉首章言当初燕之时肆筵设席左右有序笾豆殽核陈设济济酒既和美饮者齐一无有喧哗及乐奏献酬之后于是抗侯而射逸逸言闲雅也射者比耦各献其功犹曰某贤于某若干之意其发矢以中的者所以祈免于爵也可谓贤矣二章言奏乐以乐其先祖合此百礼百礼之中莫不咸备有壬有林言礼之盛大可观也壬之为言任也言其盛林之为言君也言其大周颂曰烝畀祖妣以洽百礼有飶其香邦家之光有椒其馨胡考之宁飶椒言其馨香壬林言其盛大也于是烈祖锡以纯嘏子孙各尽其欢各奏尔能犹曰献尔发功也手仇言射者各以其耦为敌犹曰手博手谈之义宾始手仇主党继之既射之后酌彼康爵不中者又荐之以时物若此可谓礼之盛矣三章言今之饮酒者则不然夫饮酒者始乎治常卒乎乱非自克以礼者不能也当其初筵之时温然其恭其未醉也威仪反反言其详慎而不苟也威仪抑抑言其卑下以自牧也及其既醉也幡幡然轻动而不庄怭怭然繁渎而不止舍而迁坐屡舞僊僊此之谓既醉而失次至于四章则又甚矣始焉犹曰威仪之失度终焉不复有威仪矣号呼讙呶笾豆纷乱冠弁欹侧屡舞不休可谓既醉而不知其过矣于是焉而戒之曰凡饮酒者既醉而出则宾主皆受其福醉而不出伐其德性夫饮酒所以为德者谓其有令仪也醉而无仪沈酗而已末章申言之凡此饮酒之人有醉有否夫饮酒所以立监史者正惧其有酒过也彼醉者人知其不善而不醉者反以为耻何也其已醉者不可言矣其未醉者犹可戒也式勿从谓指未醉者言也彼已醉者幸勿从而与之言善自扶持无使尔身至于太怠匪当言者勿言匪相由者勿语由谓事相关而轻从我也因醉发言使出童羖谓醉发狂言以无为有真可羞也大抵臣侍君宴过三爵非礼也三爵之礼子殊不识况敢多又乎其过于三爵甚矣
　　鱼藻思周之盛王不专指武王言也至治之世鸟鹊之巢可俯而闚葢德及鸟兽鱼鼈则皆有近人之心不然高举而深潜矣鱼在于藻首尾可见不惟在藻又依于蒲其近人之意可想也此非人君盛德何以及此王安其居饮酒乐岂夫亦何事之有世乱则民与物皆不安其生而后其君亦不安矣
　　采菽述先王待诸侯之礼刺今时之不然也首章言采菽当如郑説采菽之藿以供铏羹也此言诸侯来至采菽以俟之其来也何以予之虽无美物路车乘马衮及黼必有以予之此未至而延望之意也次章言采芹亦当如郑説采芹为俎以供庻羞与前章同见其旂旐闻其鸾声与其车马之盛想君子之至止也三章言赤芾邪幅言诸侯之服饰其自结约若此周礼有掌交之官故诸侯之觐天子亦谓之交曰匪纾者犹言敬共而不敢慢也既言天子所予又言乐只君子天子命之福禄申之谓诸侯己至见知于天子而受此百福也四章言柞之枝其叶蓬蓬然犹诸侯为国之枝叶庇其本根也诗人多言柞汉有五柞宫葢长安多此木也乐只君子镇抚王室上下同福亦惟天子左右之臣平平然辩治不敢怠遑故能率从诸侯若此也末章言杨舟泛然绋纚维之故有所系属诸侯亦犹是也乐只君子惟天子葵之故福禄膍之葵垂而下向故周礼曰杼上终葵首膍厚也优哉游哉亦是戾矣与上文意相反左右平平故能率先诸侯优游宴安诸侯亦从而戾矣此所谓刺也
　　角弓托言百姓而归过于其君也人情不善易于放肆犹矫揉以为弓稍纵则反矣兄弟昬姻不可相逺相逺则离离则交争纷乱何所不有上之人略相逺尔下民化之遂至于相戕可不谨乎民之相怨受爵不让夫有爵可争非下民也托言于民葢必有不令兄弟争受爵者矣骨肉所以相争者大抵以利言也若下民无所争矣【案角弓后当次菀柳今缺】
　　都人士美古人衣服之有常而今莫之见也首章言都人之为士者非为长民者言也其服也俭而容貌有常出言成文而行归忠信此民所视以为仪表者也二章以下兼士女言之彼为士者以台为笠以缁撮髻彼为女者绸直如髪绸所以约髪其直垂下与髪一色俭素若此今不复若此矣此吾心所以不悦也都人易侈君子女犹言士大夫家女骄侈好奢其服饰若此他可知也琇实以石充耳亦俭也尹吉犹言姬姜也后二章言士女容止自然可观非其作意为之也葛屦之诗言好人提提宛然左辟佩其象揥非不美也特作意为之此褊心所以为刺也
　　采緑详观诗意非久戍而怨旷殆似昬姻之失时也意有所怀不在采菜髪久不栉则卷局故言归沭昬有请期过期一日则不至矣后二章望之子辞也傥得一见狩当为之韔弓钓当为之纶绳钓而得大鱼使人纵观则幸矣
　　黍苗从于召伯者作是诗诗人托言以思古也详观诗意不止为城谢设兼平淮夷言之黍苗得隂雨之膏润犹召伯南行之劳民也二章城筑集事有遄归之言三章师旅集事有归处之言皆谓其不罢民力也四章总言召伯之功师役二事最为烦民亦最为劳苦者若召伯功烈如彼百姓歌咏之可以为贤矣末章召伯此行所至安静水土平治功成告归宵旰之忧释然去心今为卿士者不然王亦不能安也
　　隰桑思君子而不得见也隰桑有阿隰卑下也阿卷也庇防万物卑下卷曲而其叶茂盛若此犹君子有谦下之德而庇覆于人也使我得见之其乐如何德音孔胶言使我闻其德音必胶固以附之不可解矣末章言我心爱此君子其人逺遁无从以此语之尔然此意藏于我之心中何日可忘也【案隰桑后当次白华今缺】
　　緜蛮古者大臣行役小臣从之与之共事而均劳苦也黄鸟止于邱言物各息于其所也今者行役方以道逺足弱为忧君子不惟饮食教诲之又以后车载之可谓能察其防矣
　　瓠叶古者物不足而礼有余也瓠叶多苦采而亨之首多骨燔而炙之先尝之以示其勤继之献酬以极其欢则无有一物不可以为礼矣
　　渐渐之石何以知其征荆舒也北有沙漠风尘南有山岭谿谷此曰渐渐之石山川悠逺知其为羣蛮也始言不遑朝此行恐不复再见天子也次章不遑出罙入其阻恐不得岀也末章忧性命在旦暮亦不遑他念矣【案渐渐之石后当次苕之华次何草不黄今并缺】


　　续吕氏家塾读诗记卷二
<经部,诗类,续吕氏家塾读诗记>
　　钦定四库全书
　　续吕氏家塾读诗记卷三
　　宋　戴溪　撰
　　读大雅
　　文王成王之时作也推美文王之徳始受天命至于孙子因言商周废兴之际知天命之可畏使羣臣与成王知所戒惧以取法于文王也首章言文王尊为民上徳昭于天周虽积累之邦天有维新之命然文王自悔其徳天命亦不时至盖文王避逊而不敢当天亦迟回而不欲兴也文王此心一陟一降常在帝旁他何所容心焉二章言文王勤勉之心有加无已故能承天之锡命以始周家之业至于孙子蕃茂百世不唯王之孙子然也凡为周之士者虽非大族亦世载其徳以为周家之用盖天祐人君莫大于生贤也三章言世之不显者其谋犹翼翼然恭敬盖世族多贤未足为得士之盛世之不显而有士若此此其所以为多士也天生多士以为周家桢榦使其君心以宁盖得人则忧心释然也四章言文王之徳穆穆然而和文王之敬缉继而熙广唯其小心若此故大受天命向者商之子孙其数甚众今者侯服于周非天命何以及此五章言商转为周天命无常如此不唯商之子孙然也凡为商之士者皆黼冔而助祭于周庙矣今为我周之臣者可不念及文王乎不然与商之士均矣六章申言之念尔祖者宜修厥徳永言我周家配天之命亦即所以自求多福也昔殷之未亡也固尝配天矣今忽焉而亡宜鉴于有殷知大命之不易也末章言受命不易宜有以达之人之一身万善具备无自壅遏使善端形见于外宣布昭明又时时虞度殷之所以弃絶于天者以自戒惧夫上天之始无声无臭言其发端甚微不可意而度但能仪型文王则万邦作信矣盖文王与天为一故也
　　大明推文王太姒之徳施及于武王也明明在下赫赫在上言天理可畏在下之善恶昭明而在上之威命赫然也天不可信为君最难以殷之正适居天王之位忽焉而亡其可畏也若此是时天眷佑有周挚生任氏以配王季遂生文王文王之徳应天心而受多福莘生姒氏以配文王遂生武王武王之功奉帝命而兴王业三世相继笃生圣人可谓甚善矣造舟为梁言文王亲迎之不敢慢礼也不显其光言文王不以周之大加莘之微也上帝临汝无贰尔心此武王誓师之辞所谓奉天讨罪也
　　緜推文王以及太王也生民之诗言厥初生民时为姜嫄緜之诗言民之初生自土沮漆夫有土有民可以立国自后稷封于邰然后有民其后中衰公刘迁于漆沮民复生业故二诗竝言之太王去豳居邑未定先陶于复穴将以营家室也诘朝走马循水而西相视原隰与姜女偕行盖仓猝之际民未奠居夫妇共其艰难不敢即安如此也得邑于岐山之下土地肥美定谋而卜居筑室于兹言先为立家也慰安其民止息于此是正其经界立其疆畎自西徂东执事周徧归市之民无不得所矣然后自治其家室版筑之工始营宗庙以奉其先立冢土为百姓立社戎丑攸行则举国之众皆来助矣盖社与追胥竭作人情皆然也肆不殄厥愠一章专指太王言也太王治岐正以避狄邑居既成太王不敢懐愠于狄求以殄絶之皮币之问不啻曩者迨夫乔木既成而立国巩固行道欣悦而商贾愿出彼之境者虽有奔突之势但张惠而息亦无所用其噬矣末章收功于文王虞芮质成四方诸侯日益归周文王愀然恐惧盖自漆沮生民之后至是民生益盛文王竭力以事其上但曰我有疏附先后奔奏御侮而已他不敢知也共为臣之职以服事殷所谓有君民之大徳有事君之小心也
　　棫朴言文王能宜人以勉成王也白桵之木朴属而丛生非大木也取材不遗焉言文王取材于微也周礼有槱燎盖积木以燎谓之槱辟王之济济由多士之济济也故曰左右趣之奉璋者不止于助祭他亦有用璋者左右奉璋言执事之人也髦士攸宜犹曰无非正人也第三章最为难说王者有行六师毕从何与于官人且王者之行不先戒命彼六师者汲汲然而及之此殆楚庄王伐宋之事非所以语文王也夫天子征行非必尽发六乡之士其近畿诸侯必以师行受命于天子以备六师瞻彼洛矣之诗曰韎韐有奭以作六师言诸侯也淠动也利渉大川实假舟楫今也周王于迈六师及之言诸侯奔走以从犹烝徒之驾舟也内之左右罔非正人外之诸侯奔走从事此文王作人之效也夫云汉为章于天犹多士生于王国为国之华也作人之效乆而后见今周王寿考其遐逺若此岂不能作人乎作人之道如金如玉因其质而成其文昔文王作人若此为今王者可不自勉以纲纪四方乎得人则可以维持天下也
　　旱麓言周之先祖干禄求福之道也旱山之麓无木不萎而茂盛若此犹之无其道斵丧下国周家之业独为茂盛果何修而得此岂弟君子干禄于天故能享有是禄也瑟彼玉瓒黄流在中所谓酌于中而清明于外也表里洞彻无有瑕玷若此宜夫福禄之来下也不唯此也作成人材如鸢飞鱼跃悠乆培植以贻后人所以长有福禄由人已之两尽也此后言受福之实也奉其牺牲陈其酒醴以享于鬼神受此多福何也岂弟君子为神所劳犹柞棫茂郁为民所燎也葛藟蔓延施于条枚言子孙有所依托于先祖而然首章言干禄末章言求福以岂弟而干禄以不回而求福何嫌之有
　　思齐形容文王所以圣也文王以太任为母太姒为妻母徳之教固多矣妇徳之懿亦文王有以致之文王之徳无怨怒于明神故能刑于寡妻家齐而国治也妇人至寡弱乃至难化也唯无愧于幽明者能之雝雝在宫肃肃在庙此最善形容文王者不显如有以临之无射如有以保之此谓不贰其心也不但此也文王无怨嫉之心故戎疾而不殄盛徳大业无有瑕玷犹且兢业恐惧无所闻而亦式无所谏而亦入可谓尽善尽美矣末章言作人谓人已之两尽也夫贻谋燕翼专在作人故三诗言文王之徳皆及之然是事非旦暮之功故以寿考遐逺不斁言之
　　皇矣言天眷有周始于太王之迁次至泰伯王季之逊末至于文王之伐密崇也首章言上天监观下国求民底定维此二国非夏商也诗言商周何与于夏况此维此二国则有所指言之也汤伐桀诗末后四章言文王伐密与崇指此二国言之也汤伐桀自葛载文王成王业自伐密崇始观史记载简子事知伐国而有者天所与也此二国者其政不得乎民天将取而代之故究度四方之国然天意须犹假之耆言乆也二国长恶日甚帝实憎之故眷眷于西顾与之二国而使处焉此章总叙一篇之意故其后析言之自作之屏之而下言太王迁岐事也故终之曰帝迁此明徳之人指太王言也太王初迁之时芟除植艺以成都邑向也草莽险峻今也串习平夷来者载路矣天立厥配盖指姜女生王季太任生文王也圣贤相继受命固矣三章言帝察于岐周其山有柞棫之拔起松柏之茂恱其国势稍定矣于是焉与之立国使对于天下始自泰伯王季有太伯逊国之美又有王季友爱之诚故庆源笃厚载光荣受禄无丧奄有四方受西伯专征之命矣四章申言王季之徳始也帝度于四国今也帝度于王季而知其心克类谓继世如一也克明克类克长克君故有此大邦然克顺克比不自骄大以和协人心至于文王其徳靡悔故受福以施孙子言圣人之徳以无悔犹曰庻无罪悔也后四章两言帝谓观此一篇主意似为伐密崇起也天心灼见文王谓其无畔援歆羡其心泊然世念不形独济人于险此心不忘尔今密人敢为无道若此故赫斯怒以遏乱畧所以厚周家之福以对于天下对天下犹言答其师之意然文王临事而惧依其在亰不敢轻用其力视密之山川如其山川然无侵削堙塞之患得密之后徙居岐阳遂为万邦之主矣不特此也天心又谓文王予爱尔明徳不大声誉以色所谓色取仁者无有不长诸夏以兵革则文王非佳兵矣黙然与天为一今也乃有仇方如崇者故文王与兄弟之国共伐之始也闲闲安安欲以致附之三旬不服不免肆伐絶灭之伐人之国无拂于四方之心非仁义之师何以及此灵台述文王之所以乐也说此诗者见台沼灵囿与辟廱同为一篇故言其同一处夫公左右之为台沼灵囿又为辟廱地相附近诗人咏歌之辞杂曲而互见何必同为一处始也言灵台经始之易见其与民同乐也中也言灵沼灵囿之适见其与物同乐也末乃言文王之乐不在灵沼灵囿而在辟廱也大雅述文王其要皆归作人此致治之本也
　　下武美武王能继三后也中庸曰武王周公其达孝矣乎夫孝者善继人之志善述人之事者也观下武之诗武王可谓善继志善述事者矣周有哲王世修文徳以武为下大抵世有武则尚武矣哲王则三后是也三后之灵在天今王配之于亰何以能配也世有令徳作而求之也夫唯能配三后也故能配天受命以成王者之信为下土之法若此可以为孝思孝思可以为法矣夫民信不易成也成王之信数世而后能致之其难若此媚兹一人应侯顺徳言天下诸侯来应顺一人之徳而媚之此所谓下土之式孝思若此宜乎嗣有大服昭明而不可掩也又从而申言之诸侯之来者其昭明若此由绳其祖武而然也继自今万斯年受天之祜诸侯来贺佐助天子虽万年犹一日也
　　文王有声述都镐之意也首章言文王所以有声者能述前人盛大之业也述前人而求其所以寜述前人而观其所以成此文王之所以能为君也下二章言文王作丰既筑城矣又为之沟洫而作丰可谓能称矣岂曰棘其欲而率意妄为正欲述前人之业以为孝也四章言王公伊濯维丰之垣盖丰水出于丰城之下四方诸侯来朝于周文王出而迎客防于丰之垣咸涤濯于此犹汤沐意也四方同归于周周为四方之桢榦盖文王未为王故也五章而下皆言武王也丰水东注四方诸侯由丰水而朝周诗人见丰水而思禹功焉皇王为君四方来朝比于文王其功大矣六章言武王都镐先作辟廱以养人材时宗庙皆在丰也武王所以都镐之意为四方来朝者丰不足以容之犹成王营洛以朝诸侯取其道里均也七章言武王宅镐非出已意兆告吉武王特成之耳末章言丰水有草其都邑之美武王岂不欲从事者盖诸侯与天子都邑不同将传之子孙以燕翼之不得不然也燕言安翼言助也【案文王有声后当次生民今缺】行苇时方太平燕同姓以及賔客养老也行苇当道牛羊勿践履非特牛羊之驯牧者有仁心焉犹鲁恭驯雉之意行苇得宜生意可掬即此可以观治矣戚之为言亲也亲亲如兄弟莫有相逺者具尔犹言具在目前也于是肆筵设几以燕乐之观二章三章之辞欢洽可想也自敦弓既坚而下言燕賔客也公与族燕异姓为賔膳宰为主人天子之礼亦当然也今也序賔则賔客固多矣又曰曽孙维主知其燕賔也既射之后则曽孙酌大斗以祈黄耉盖賔客之中有年高者君亲酌而祈焉祈有颂祷之意下文云以介景福祈黄耉之辞也以引以翼引犹引年之引翼言扶持也太平无象万物得宜人君燕乐同姓以及賔客耆老此至治之象也
　　既醉言成王既祭而燕羣臣羣臣既醉而归福于其君也首章致羣臣之言曰吾君既醉我以酒矣又饱我以徳唯祝君子万年介之景福也二章申言之不特介福而已介之昭明则君徳着矣且不唯昭明而已昭明有融新之又新加以髙朗既明且逺令终非谓考终命也事之始治甚易其终实难后世贤君多不克终一再传之后继以衰乱此非所谓令终也今祝以令终虽未可知然有其兆矣况公尸尝告之乎公尸之告维何自此以下皆述公尸嘉告之意也当其祭时笾豆静好羣臣雝肃况夫君子有孝子谓嗣子之助祭者宜乎其受福也天既生孝子矣其庆无穷永锡尔类其类维何室家之内当得贤助祚裔繁昌天命之禄矣不唯此也景命益附何以言之继是以往予以女士从以孙子益得贤妃淑女以配君子子孙皆贤如太姜任姒其为福也长矣【案既醉后当次凫鹥今缺】
　　假乐嘉成王之君臣相与也说者谓有赓歌之意信然此诗每章四句序诗者分为六句故意不连属当从四句为正首章言假乐君子犹所谓优防尔休也有显显之徳宜于人民故能受禄于天二章言天既命之又从而申之故使之受禄无算子孙无疆也三章申言人君之徳穆穆言其和皇皇言其恐惧也徳宜为君王不敢过差以忘其先祖一唯典章法度是式也四章言威仪抑抑然谦也徳音秩秩秩继也无怨无恶心无偏倚也率由旧匹谋不自用也羣匹犹言臣邻也五章申言受福之实为四方之纲纪海内有所维持是乃所谓福也纲纪四方至尊严也与羣臣为友而燕乐之又何其平易也末章言百辟卿士防被人君之徳亦思所以自媚于天子何以媚之究心职业使百姓安止是乃所以媚其君也【案黄震日抄云诸家以六句为章岷隐华谷四句为章文义甚顺】君臣相与若此可以为至治之世矣【案假乐后当次公刘今缺】
　　泂酌召康公戒成王言简质之可以事天平易之可以近民也易曰樽酒簋贰用缶纳约自牖终无咎当艰难之时有简质平易之意此固民之所归也酌行潦之水可以供酒食备涤濯其简质若此然则岂弟君子平易近民岂不可为民父母乎礼节繁多其意暌隔谓之尊严则可谓之岂弟则非也
　　巻阿美人君能下贤贤者来游以歌咏其徳也阿唯卷然故飘风南来君唯岂弟故贤者来游矢音而为歌也自二章以下皆歌辞也天下无事土宇广大受禄于天徳性岂弟何以祈吾君哉俾充其徳性之所固有似先公主百神常保纯嘏皆此一性充之也五章言吾有所凭藉扶翼实为孝徳之人是引是翼不唯辅已而已又将为法于天下矣六章言徳性内充辉光发外颙颙卬卬则望之俨然如圭如璋则即之也温闻望崇髙且为四方之纲纪矣七章言人君得贤之盛如鳯凰之至止傅于天栖于梧桐也羣贤毕集唯上所用上焉见亲于天子下焉见亲于百姓也末章申言君子之车繁多其马闲习贤者至止被君之徳虽矢咏之辞不多不足以赞其君之万一维以遂歌则形容君徳无尽矣
　　民劳虽曰戒厉王然不欲指言故托于王用事之臣章末二句每致意焉曰以定我王曰以为王休曰以近有徳曰戎虽小子而式大曰王欲玉女是用大谏皆有所托于人也玉女言王将成就女则国于女乎頼安得而不大谏之乎板之诗亦托言于用事之臣与此意同板召穆公戒其同列以答天谴也首章言天方震怒欲反而归于正使下民之病若此也发言不合于理则其为谋也浅矣徳非圣哲自执小见外示诚信中懐诈伪所以不能远犹而我是用谏也二章申言天意方怒不当傲然弗顾勿以出话然否不闗理乱盖辞辑睦则民意和辞悦怿则民志定其所闗大矣三章申言是用大谏之意职事虽异忧国则同我即尔谋言可服行嚣嚣自辨反以为笑昔人尚询于刍荛同寮不犹愈于刍荛乎四章言天意可畏吾言激切奈何蹻蹻然自大以忧为戯乆将不可复救及今犹可止也五章言天方裁削无道无为大以附益其祸今之世有威仪者终止于迷乱为善人者安坐而不与事当民方呻吟之初犹有顾忌莫我敢葵葵之为言裁削之谓也今丧乱蔑资民无可食曽莫知所以惠之则民将无所顾忌矣六章因言天之牖民盖天本与民相通也壎箎相应圭璋相合携相授受言如一也民言可畏天立君以为民也携无曰益则君于民何有天既牖民必将有所变易矣民之多辟至难合也况自立辟乎七章言可畏者非独民也价人谓助我为政者太师谓保傅之官大邦诸侯也大宗巨室也此四者为藩垣屏翰上懐徳则宁否亦能乱不唯此也又有宗子为国之城毋使此城壊可也五者同心足恃也五者离心则孤立于上是可畏也末章总言天威可畏日监左右一防一豫临之在上可不畏乎可不畏乎
　　荡召穆公述文王咨殷商之意以戒厉王犹借秦为喻也首章穆公自述天命之可畏也言上天广大为下民之主若未可畏也及其疾戚则其命多辟辟罪也夫天生烝民命其君主之非其人则去之不可信也当其初受天命若可保也鲜克有终则其君实为之此世之所以多乱亡也二章述文王咨商之言咨嗟叹息不敢言于君而窃叹于室此忠臣所为痛心也彊御掊克之人乃使居官以虐民天降滔徳犹曰天夺其魄之意女兴是力是违天也三章言女当秉义类为事彼彊御者人多怨之如之何其可任流言以对则善言不闻宼攘式内则在内为乱交相诅祝无有止极乱之盛也四章言肆其彊梁敛怨在已无有贤者为之助五章言天不湎尔以酒尔乃自沈湎若此既愆尔止则无明无晦虽袒裼于显而不顾式号式呼则无昼无夜虽连日夜而不休六章言商民不静如蜩如螗如沸如羮皆不静之貎也其近在王畿者无小大皆丧矣女之不悟犹曰人尚由行亦犹秦苻生所谓行者比肩未足为希也中国既怒人莫不愤矣七章言殷将亡矣匪帝命不时殷不用老成人故也如借曰老成不存独无典刑乎曾不能听信以倾其命也末章再言殷之必亡也人言颠沛之掲者其枝叶未害而本根又已伤殷之谓也故纣有若林之众无救于牧野之败此枝叶未害而本先拨故也昔者夏后氏尝若是矣殷鉴若此可不畏哉文王忧患之意唯召穆公知之即文王忧殷之意知穆公之忧周也抑且劝且戒其辞缓末章之辞切矣首章泛言人必有威仪可畏为徳之隅然后人莫敢犯抑抑谦下也不唯此也明哲有保身之道故每至于自悔无有哲而不愚者特为愚者不可以不察耳二章言强国莫先于用人觉民莫先于徳行其功效至广也命令之出当訏谟而后定逺大之谋当朝夕以来告敬戒威仪可为民法此二章皆泛言治道之当然也三章自其在于今以下至无沦胥以亡指实以戒之也自夙兴夜寐以下至用遏蛮方指事以教之也五章言质尔人民谓致察于民言谨尔侯度谓为法于诸侯也谨尔出话谓言不可妄发敬尔威仪谓身不可妄动若此则尽善矣自白圭之玷而下至言不可逝矣申言之话之难也自无言不雠而下至万民靡不承言民之报上甚速也七章言待羣臣之道当和顔以待之不使逺有愆尤盖人之相尤多有后言近则不知也屋漏之中神实鉴之庻几其无愧无曰其不显盖人之慢神明者必先有厌射之心以为未必然故侮慢而不知夫神不可度也况可得而逸乎八章言为君以徳尽美尽善淑戒容止使不愆于威仪苟不僭不贼未有不为民则者盖报施之礼当然犹投桃而报李也自童而角近方长成特溃乱小子而已尔其可听乎盖指一时用事者言也九章言柔木荏染可以垂丝纶犹温温恭人可以为徳之基阯务徳而不先温恭徳不可为也盖人之柔嘉者必温恭其刚厉者必彊御故有哲人者告之话言皆徳言也宜顺而行之彼愚人者反教我以僭况民各有心固难尽信唯哲人之听可也自于乎小子而下至于末章其辞皆廹小子指用事者言之亦托言也示事提耳其诲可谓谆谆矣藐藐之听不以为教覆以为虐岂不悲夫借曰未知亦既抱子则为人父矣亦聿既髦聿犹过也谓虽未有知识比之既耄亦胜矣盖耄则愦乱少犹精明也民之靡盈谁夙知而莫成言民有自满之心则少虽了了大未必嘉不然未有不成者今小子所以无知者矜已而自满故也末章之辞尤切告尔旧止指殷商之际言也天方疾威行且丧亡殷鉴不远天道无差可不畏夫已徳回邪则祸自已致使民大棘民何罪乎
　　桑柔芮伯托于用事之臣以戒其君也前二章言国之始乱也夫国之将乱民必先去其乡井伐桑柘鬻耕具以流离于四方次则聚为盗贼所在蠭起故兵甲纷纭于天下首章言刘彼柔桑二章言四牡旟旐之意也三章言不遑宁止心有所疑欲往而无所归也君子实维言在昔君子实维持国家其秉心不与人竞今之祸害谁实为之指用事者言也四章忧国之日削故念及土宇东西防走无有定处何所遇之多疾也孔棘我圉言凡我疆圉无非艰棘环顾四方皆然也五章指用事者言之子之为谋为毖自谓审重矣既乱且削是为谋之不臧也今告尔以忧恤诲尔以序爵知序爵则不至于越次以用人也世岂有执热而不濯与陷溺于深渊者乎蚤自悔焉可也六章七章言民不力于稼穯尔实使之也遡风谓逆风也遡风而行亦不免僾唈盖事禾有安坐而可成者尽吾力焉可也今也民有勤肃之心上之人实惰之使有所不逮夫稼穯国之寳也民竭力以事稼穯故百官有司禄足以代耕岂不甚善独奈何惰农以自厉乎夫天所以立王业之基繄稼穯是赖今也天降丧乱灭其所以立王之本故稼穯有蟊贼之害为上者又不能恤其民哀悯中国使皆奔走流离寄寓于人无有一人尽其力以动穹苍之念使至于悔祸也此诗指用事朋友言之故犹不敢直致其辞托言于在彼使用事者知所警焉八章言维此惠君指其君言也上有慈惠之君民所瞻仰其心将以宣达谋犹故谨择其相彼不顺者又与人殊独利其身使狂者不悛若此其可以不戒乎九章言鹿在中林犹有羣匹今朋友见谮不能以善道相与则进退不可矣十章言圣人明见百里愚人以狂为喜矣岂不能言乎何畏忌于愚人若此也十一章言此有良人不能求廸彼忍心者乃顾乃复况民有贪乱之心视此行事宁为茶毒而已矣十二章言大风有隧实维大谷有以致之此良人者可以为善法彼不顺者其中垢秽殊甚子有以来之是大谷之受风也十三章之意同十四章申言朋友之义重复详尽予尝黙以告女女反见赫故不得已而作歌以告也末二章申言民情可畏上之人又从而助之使为邦虐乱可必也民情罔中职凉善背上实主之民情回邪职竞不力上又主之民之未安使为宼盗上又主之如此而不乱者未之有也薄言不可已防背詈作歌明言不复隐讳欲辞其罪亦不可得矣
　　云汉仍叔述宣王闵雨之心也然观其诗辞大抵责报于神者多比之桑林之辞异矣君子虽知其将兴亦知其不能终也天气髙清云汉昭明此无雨之候也饥馑荐臻则旱之日乆矣牺牲圭辟无幽不求是必有获罪天地祖宗者故后稷不克上帝不临与其耗斁下土宁吾身当之此言既发宣王所以中兴也三章言旱已甚矣不可推而去也兢兢业业如霆如雷望雨之切常若雷霆之发也周民已无遗矣昊天宁不我遗乎举国之人安得而不相畏先祖之业将坠矣四章五章言旱甚若此羣公先正不我闻不我助吾无望焉父母先祖宁忍弃我上天宁使我遯乎尊尊亲亲之辞也六章言旱不知其故天不我虞神不我怒何以若此不敢有责于也七章言旱甚若此荡然无复纲纪朋友不足以为国也举国羣臣无不咎心而赈防靡有不能而止者至此无所用其力但仰天叹息而已末章言有嘒其星与云汉昭回之意同皆无雨候也大夫君子其假天者不遗余力幸无弃其成庻其有所感召凡我所以为是者非以为已正以定国众正尔此坚大夫君子之心惧其或怠也始焉有所求于天终焉有所责于人反已自修之意也
　　崧高尹吉甫赠言于申伯也厉王板荡宣王能建国亲诸侯吉甫美焉幽王乱亡平王能锡命诸侯夫子取焉观崧髙之诗知申伯先邑于谢入仕于周宣王因城谢而封之加地进爵焉首章言申甫两国始封之本二章言申伯继其祖父之业能为南国之式故王命召伯定其宅升之以为南邦言其始为诸侯也三章言王因其旧邑之人以作申伯之功既命召伯彻其土田又命傅御迁其私人为申伯计者详矣四章言召伯营庙寝之功蹻蹻申伯车马之餙也五章言王遣申伯之辞且有所锡予也六章言王饯申伯申伯还归仍使召伯具其道路之资也七章言申伯既归周人咸喜申伯能为周之屏翰也八章美申伯之徳吉甫述其作诵之由也【案崧髙后当次烝民今缺】
　　韩奕韩侯入觐天子锡命其还也因以亲迎吉甫美之以作是诗美韩侯所以大宣王也首章言韩有梁山其道倬然韩侯经从此道以受命于周自缵戎祖考而下天子亲命之辞也二章言韩侯入觐之仪天子锡命之礼也三章言韩侯既觐而归天子使显父饯之其礼盛设其意欢洽也四章言韩侯便道亲迎其盛若此也五章言蹶夫之择壻不唯人物之良其山泽百物之富可乐也末章追言韩之先世受先王之命为北国之伯臣服百蛮经理其地墉壑畆籍使同于中国百蛮贡其貔豹之皮以为中国捍御犹无终子纳虎豹之皮请和于晋之意今韩侯能世守其业也
　　江汉详观诗意出于召虎侈上赐而归美以戒也意者尹吉甫述虎之意而为之以见宣王之美也前二章不言虎平淮夷第三章特言虎式辟四方疆理南海而己盖虎不敢以平淮夷为功归功于师武臣力之意也江汉浮浮似言兴江汉之师顺流而下匪安匪游言不敢宁居之意淮夷来求兵欲加而淮夷已求服来铺纳欵请降陈列于军前也二章淮夷既平因经略四方大抵平定盖厉王之后乱者多矣三章言召虎时在江汉王申命之使式辟四方治其土田取法王国疆理之功至于南海召旻曰有如召公日辟国百里恐为虎言也四章申言宣王册命虎辞也五章言王赐虎圭瓒并山川土田于周受命自召祖命周之先祖与虎之先祖实宠命之宣王谦不敢当也自虎拜稽首至末章虎归美之辞也对扬王休作召公考虎自言也对扬天子之休命作吾祖之告成虎之自祈者如此矢其文徳因以为戒也
　　常武美宣王之功既成而不黩武也是诗不及淮夷独言淮濆淮浦遽以为夷淮非也此盖征徐徐州有戎或淮夷作助耳首章言赫赫明明天子之命言盛哉天子之命将也实为太师皇父其祖南仲整六师以从戎敬戒其事以施防惠匪曰耀武示威也二章言皇父为大将其列行陈而戒师旅者程伯休父实副之初言惠南国次言省徐土示不敢加兵也不留不处言非乆于外者以太师从戎是所谓三公出将也故曰三事就绪三章言天威虽可畏而王心舒暇迟速得宜当徐方之绎骚也于是有以震惊之天威所加譬如雷霆徐方自然震惊矣四章申言天威之可畏也当是时必有近淮之虏助徐为虐者故厚淮濆之陈执此丑虏截沿淮之浦以遏其来路也谓之仍执则主战者固不在虏也五章称美王旅之盛有法度纪律神变而不可测也末章言功成而亟归其不黩武如此也唯其不回故还归而无复后患余祸也
　　瞻卬乱极则辞廹枚数其失犹不能止此其所以为大坏之时也首章言瞻卬昊天而诉之降此大厉谓大恶之人天实生之不然何以若此也人之痛苦必有息时今蟊贼之人相继而不止设为罪罟以网罗斯民无有休息如之何其可也二章所言有人之土田夺人之士民收无罪而说有罪皆指用事者言之大厉亦然三章言妇人之乱政指襃姒言也四章言鞠人忮忒谓鞠人之罪者怀忮忒之心谮之于始竟背之于终若是极矣胡为慝而未止乎盖乱之极者必兴大狱以诬陷良善虽其亲戚骨肉不能免也故曰竟背不唯此也国之乱者朝不信道工不信度君子犯义小人犯刑如贾三倍岂曰君子所当识妇人既不与外事岂当其休蚕织盖士女皆失度矣五章言天何以刺我乎神何以不富我乎曾不能自省舍狄人之可畏徒忌刻贤者而已天之不祥曾莫之悯而逸游狎昵其威仪不似人君况善人之云亡乎六章言天降罪罟迷夺其魄日多日危故善人云亡宁不忧而且悲乎末章言泉水涌出陷溺已深乱亡极矣吾忧其不免夫昊天藐藐无不克巩言天之髙髙不可恃也徳者天则巩之何常之有不辱其先祖不累其子孙可也【案瞻卬后当次召旻今缺】
　　读周颂
　　清庙维天之命与维清之诗皆文王乐章也观汉庙有名则清庙为文王庙与閟宫类可也然而古人云清庙茅屋与清庙之瑟皆泛言王之徳至于维清言文王造周之功或者祀文尔清庙总名或者自文王始耶清閟皆有静谧之意所以交于神明也夫祭祀之时乐章不一清庙之诗特言助祭之臣维天之命特美文王歌此乐章各有次第耶于穆清庙叹美是庙之祭也肃雝显相称赞助祭之臣也骏奔济济咸守文王旧徳以对于在天之灵则文王之徳在人可知矣苟非文王之徳昭明显著则奉承祭祀者何以若此故曰不显不承无射于人斯言永永无极也盛徳所以百世祀者盖谓人情无射愈逺愈思也
　　维天之命歌文王之徳以告也极圣人之徳维天其配之故称圣人者多言天天命生物至和无极圣人黙黙与天同功盖纯则无间唯无间故不已相因之理也夫徳盛者垂裕故曰假以溢我余波洋溢故曰我其收之骏惠我文王大如天然至简至易唯曰爱民而己故曰骏惠我文王为子孙者益厚其徳是乃所以报文王也维清奏象舞歌是诗也伯夷典礼舜命维清盖清者祭祀之本也维清二字乐章发语辞也缉熙文王之典谓后人缉续増广文王之旧典礼经以肇有此禋祀卒至于克成厥勲此周家祯祥之本也白鱼乌火之祥末矣烈文当与臣工类诸侯率其羣臣来助祭临遣于庙烈文以戒诸侯臣工以戒羣臣也烈文辟公言诸侯皆有功烈而将以文采今兹助祭是锡我以祉福为惠于无疆子孙与受赐焉自无封靡于尔邦以下相戒之辞也无封靡则退逊俭约可以守国故天子亦崇仰之念功不忘则子孙之继序者必能大其功矣强在得人则四方以为训显在修徳则百辟以为法美哉前王之徳其可忘乎
　　天作祀太王而因言文王序言祀先公非也周之王业自迁岐始其始之迁也甚艰实维太王辟而大之彼指岐言也彼既作邑矣文王实靖之彼事既往至今岐有平夷之行子孙世守其业此非太王之功何以及此故歌以告焉
　　昊天有成命序曰郊祀天地然主意在文武受命况郊祀以后稷配舍后稷而言文武何也意者推言文武受命而后得以郊天祀地耶二后虽不明言文武然周之受命舍文武其谁二后成此王业不敢康宁基此天命夙夜宥密盖宥则寛而不廹密则静而无迹昭假迟迟于乎不显之意也继续广大尽心无遗故能定兹天命今之郊祀天地者职此之由故告于天而无愧辞焉【案昊天有成命后当次我将今缺】
　　时迈说者谓武王廵狩告祭之诗成王亦尝抚万邦廵侯甸四征不庭矣观此诗殊非告祭之辞与般之诗不同王者省方祭于所过名山大川不必皆祀天也意者时迈之诗因廵狩而祀百神作诗者歌颂其事尔始言昊天以周为子故右序有周时迈之举略示巡省六服羣辟无不震肃固无所用其威因祀百神及河岳而已信哉吾王之可以为君也明昭有周式序在位犹肆觐羣后之意明昭有周之徳式序在位之臣偃武修文以示中国攷制度修礼乐焉信乎吾王之保有天下也执竞祀武王乐歌也执竞犹持胜也武王一怒而安天下其强莫加焉唯武王执竞故能有其竞不然则其强易折也然武王所以成王业受天命者唯不显其光得之非无竞所能致也斤斤犹不显之意也自斤斤其明以上皆叙武王之徳其下则叙祭而受福之辞也威仪反反则乆而不厌福禄来反则叠至而无穷也
　　思文后稷配天之歌也书以文思称尧诗以思文歌后稷皆言其表里也记曰后稷之为烈也岂一手一足哉説者言其以农事开国不知其有立极之功唯其率育故能陈常唯其陈常故能立极盖既富而教之也臣工遣助祭之臣也上四语总为臣工言也言诸侯之臣献成于王王治其成而已咨则访之天子茹则臣工纳之也次乃为保介言之保介治田之官也时莫春矣将何求哉当问新畬之如何而已昔者后稷实授上天来牟之赐故子孙世保之曰大哉来牟乎将受厥明言受赐昭然也上天昭明至今豊年天之赐也命我众人备乃器具奄忽之间遂观铚艾上天之赐盖可必矣【案臣工后当次噫嘻今缺】
　　振鹭二王之后来助祭歌以遣之也若有客之诗专为微子作杞不与焉以振鹭比有客之容犹后也所谓鹓鹭行也说者谓在彼无恶知天命之无常而无所恶是固然矣然此语为商设则可夏既逺矣何恶之有云犹在邦无怨在家无怨之意不必深说也
　　丰年说者以为秋冬报上帝也攷之礼经独季秋大享明堂非秋冬之报也秋祭四方冬祭八蜡其说粗通然诗辞独言烝畀祖妣则烝尝之说亦近祀百神而言祖妣致谢其私之意也
　　有瞽序诗者曰始作乐而合乎祖似为祫祭言也诗有先祖是听之辞总言先祖故序诗者言之大要此诗序作乐之盛如书所谓虞賔在位箫韶九成者也
　　潜荐鱼献鲔盖在禴祠烝尝之外也是诗也言其鱼之所出与其鱼之名以告于先祖云尔
　　雝序诗者以为禘太祖然攷其诗辞始言皇祖继言烈考殊不及太祖恐于义未然记论语皆言以雍彻则雍者彻祭之歌也与诗意始合自相予肆祀以上言助祭之臣与天子之主祭雍穆若此也自假哉皇考以下由近而推之至于其祖也烈考不止言文王文母不止言太姒盖总言祖妣也假哉皇考绥我孝子使臣有明哲君有文武故上天安之既昌其后而身享寿祉不唯皇考使然也烈考右之文母右之则祖妣皆然矣
　　载见与烈文不同盖载见言其至烈文言其归也载见辟王言诸侯见于天子率见昭考言天子率诸侯以见于庙也曰求厥章盖遵旧章而来至也永言保之思皇多祜述孝享致福之辞绥以多福俾缉熙于纯嘏天子祈愿于诸侯之辞也
　　有客啇徳未逺周人恶纣而思商焉二王之后其来助祭也歌振鹭以遣之而有客之诗特为微子作思商之意也夫爱其人爱其屋上乌微子所乘之马所从之人皆可爱也故欲絷其马而绥其左右既有滛威言商之亡既足以偿纣之虐降福孔夷则宋之永必有以报商之徳矣
　　武舞大武而歌是诗也其辞意与桓类大要颂武功而归功于文徳也
　　闵予小子访落敬之小毖四诗大抵相类闵予小子访落皆言皇考故诗序以庙言之孔氏以为此皆乐歌也夫歌诗以为乐非必颂然也风与二雅皆然闵予小子成王免丧朝于武王之庙而歌是诗也首章新免丧其辞哀次言皇考之孝念及文王陟降如在庭此羮墙见尧之意也皇考之孝若此予小子安敢不敬思所以敬继皇而不忘者乎
　　访落成王朝庙之后即庙中而访羣臣因以歌是诗也衰落之余免丧未乆博访羣臣遵守先业此事之至难也道里悠逺未有攸止将欲就之谋犹判涣惧难继也加之幼冲多难未知若何而可曩者皇考思念文王陟降庭止今者皇将继文王王而庭止自上而下陟降于我家美哉皇考以保明其身言防防之中实有以扶持开导之者夫先王之神灵虽陟降在天孝子念亲如将之则如在其上如在其左右固不诬也【案黄震日抄云古以庭训直晦庵以为若见其陟降在庭义极明白戴説同】
　　敬之序诗者以为羣臣进戒详观诗辞似非也自敬之而下序羣臣之进戒自维予小子而下序成王之求助如虞廷之赓歌君臣警戒是也然既为乐歌辞出一人疑成王求助于羣臣而歌是诗也敬之敬之言天命之可畏而极其敬也陟降厥士言用舍人材天实临之维予小子不聪敬止不聪言其质敬止言其心也日就月将使积学之功缉熙于光明则接续増广无有间断亏遗也仔肩言其负荷之重也何以辅之唯示我显然徳行使有所法而已矣
　　小毖诗辞之哀大类鸱鸮东山之役未归故鸱鸮作金縢之书既启故小毖兴意者成王悔过求助于羣臣而歌是诗也惩创前事戒慎后患此成王之心也彼掣曵其蜂自求辛螫无使予再至此也予而后始信物小能大如桃虫之能为鸟也自幼冲而实多艰已未能堪况集于蓼其辛苦特未艾也
　　载芟与良耜诗辞相类一祈一报何以别之观其末章载芟之辞详而婉良耜之辞简而直知其不同首言耕耘之勤中言收成之富末言祭祀之盛也匪且有且匪今斯今言兹礼也非苟且而有此且也非今日而为此今也从古而然也谓自古有年者周人盖卜之审矣至于良耜末章言以似以续续古之人直言继是以往长如古人而已【案良耜后当次丝衣今缺】
　　酌告成大武意者舞大武于其终也遂歌是诗耶大抵武成之后戢干戈櫜弓矢此武王之心也故曰于铄王师遵养时晦言取藏而不用也虽曰不用而道徳之威克成安强故时之纯熙实为大助今也我受此龙光先王之造蹻蹻然其强如在也何以嗣之实维大公能信天下则能用此师矣
　　桓类祃之歌也兵所以毒天下而曰绥万邦用兵必有凶年而曰屡丰年盖周之用武合乎天心天命眷之至今而不解故也桓桓武王保有厥士所谓熊罴之士不贰心之臣保乂王家者也言昔者武王有此武功昭明于天以间商而代之今也归功于武王以为类祃之歌使戎士与有闻焉此之谓武
　　赉大封于庙而歌是诗也文武勤劳以成王业我应受多福不敢轻也凡所施设必防绎而行之继是以往唯以求定天下而已大封之意固时以求定也于是焉而有命以封建诸侯为诸侯者亦安得而不防绎之乎般祀四岳河海之歌非必天子巡守亲祀也言大哉有周之有天下也陟髙山而致祭嶞山乔岳莫不咸在合河而祭之百川皆与也祭先河而后海故以河为主苟在天地之内者皆裒祭以配祀此周之命祀也曰翕曰裒各以类祀山川鬼神无或不宁此所谓于皇时周也
　　读鲁颂
　　駉颂僖公国势之盛用心之无颇也言国之富类以多马言之盖马所恃以为国也今僖公牧马于坰之野无所扰于民马之盛若此果何修而得此哉由其心思之用广大无邪故寓于马良随所寓而有功特以见其富尔
　　有駜此君臣相说之诗也駜彼乘黄言羣臣乘马而在公也在公明明则羣臣能举其职矣自公之余君与其臣燕饮相乐振振鹭言其威仪之盛也醉言舞言其欢意之洽也至于醉言归则能以礼自将矣夙夜在公则国无废事醉言归则臣无废礼至于末章不独君臣相乐而已念及庻民则愿丰年之相继不独一时为乐而已念及子孙则愿有谷之无穷此所谓君臣之有道也泮水述僖公来游泮宫教其诸臣与其老成之人饮酒燕乐而因及其作泮宫之功且有祈颂之辞焉是诗也言鲁侯而不言公昔者请命于天子而作颂则是颂也将闻于天子或夸示邻国耶时人思乐泮水采其芹藻适见鲁侯之至止其车马之盛而从之者多也其既至也笑语教诲饮酒于是谓永锡难老必其相与饮酒者老成之人也长道犹言长策也顺彼长道言取谋于老成之人而服其所难服羣丑即淮夷是也四章始述鲁侯之徳孝格于祖自求多福非所谓徼福于周公鲁公也五章始言作此泮宫有服淮夷之功说者谓淮夷未服诗人夸辞盖淮夷虽未殄灭战胜克敌来献俘馘者则有之矣故终以淮夷卒获言之在泮献囚非谓民之丽于罪者谓俘囚淮夷之人也治狱之吏淑问而不忒则胁从者罔治矣六章言伐淮夷之士能广僖公徳心故不吴不扬不告于讻而能在泮献功七章始言器械之精徒御之勤既克淮夷卒乘竞劝所谓孔淑不逆也能固此谋犹则淮夷终无所得矣是淮夷犹未服也末章盖祈愿之辞云鸮恶鸟也犹集于泮林懐我好音况淮夷乎幸淮夷之觉悟也来贡其方物是又不欲以兵威强服之而使之自悟也
　　閟宫颂僖公而祈焉非谓其能服周公之宇也列国大夫称颂其君非所当为辞多溢美铺叙排次比于他颂其体失矣閟宫指姜嫄之庙言之谓为羣公之庙非也盖是首章之特言姜嫄生后稷未尝言羣公也叙后稷文武而不及周公言太王始翦商文武致于牧野辞不密察皆下国大夫之故也春秋始书郊于僖公前此羣公岂无失礼者独始于僖公何耶意者僖公始僭郊礼与作颂之意类耶自此而下多祈颂之辞杂以溢美末章言寝庙之盛以汉顾成言之则新庙者僖公之庙也鲁颂非圣人意也删诗何取焉存旧章以示训戒未必皆记其徳也
　　读商颂
　　商颂商人之诗多矣世祀既逺散失不存正考父得商颂于周太师鲁人传之至夫子时周太师失其官守无复有者仅得之鲁人而已
　　那似分为三章其末皆言汤孙说诗者以汤孙为主祭之人然言于赫汤孙则非子孙之辞也殷武言汤孙之绪似为高宗言也大抵自太甲而下皆可言汤孙那祀成汤并及先王故以烈祖称成汤汤孙称先王也【案黄震日抄云岷隐谓汤孙不应自夸遂指为商世先王然下文云汤孙之将则先王岂自奉祭祀耶乐以悦神故侈言其乐之美非自夸也】猗与那与言美哉置此鞉鼓也鼓声简简乐我烈祖以及汤孙是以能奏假而绥思成奏假言乐奏而昭假也祭有告成谓礼成而告也绥我思成则先王之神灵安我而使思是礼之成也管磬之声竝作见先王之神灵昭然如在所谓于赫汤孙也穆穆厥声犹赫赫厥声之意也庸鼓有斁钟鼓将终而万舞奕然祀事毕矣嘉客谓虞夏之后也賔客助祭者敬戒恐惧不敢夷怿夷怿安适之意也祀事告成为客亦不敢夷怿则骏奔走相祀事可知矣因申言古昔先民其平居也温恭朝夕故执事也恪谨不忘则今日相祀而敬戒恐惧者有所法于先民也顾予烝尝顾犹眷也言眷顾此烝尝之礼此汤孙之大我后人也以烈祖为首而以汤孙继之盖祀汤孙非止一君也【案那后当次烈祖今缺】
　　元鸟序诗者以为祀髙宗盖以武丁知之矣殷武亦祀髙宗以伐荆楚知之矣然元鸟言武丁孙子与殷武同为祀髙宗之诗亦有可疑者此诗首章二句言契之得封于殷下五句言汤能正彼四方故奄有九有也商之先后言成汤以下殷先哲王至于武丁孙子此诗似为武丁孙子作也殷衰而诸侯贰髙宗奋其威武故诸侯复朝子孙凭藉其余威诸侯来助祭此武王靡不胜之功也大意此诗言正四方有九有服诸侯尊王畿坐假四海唯其子孙多贤故受命咸宜以荷此百禄也景员维河此句颇难晓殷都于河南言四海各以其职祈祈然而来景大也员众也其大众皆自河而至如朝周之言丰水也
　　长发大禘也当祭帝喾是诗特言契与相土次及成汤言汤尤详而末乃言及阿衡得非祭成汤因及与享之臣耶始言商家之徳源深流长自禹平水土之时帝已立子生商矣契始封于商有桓桓拨乱之功逹如以厥臣逹王之意受小国大国以逹于王则契上为天子所信下为诸侯所服而契不敢以骄大处之也率履不越则守规蹈矩行无越思遂以此为诸侯所视效则亦既发越光大矣至于相土于赫有光海外有截则不唯受大国小国而已次乃言成汤至于汤齐言天与汤为一也汤降不迟言天之生汤也甚亟昭假迟迟言汤之应天也甚缓独知跻圣之徳以敬于上天而已是故帝命之使为法于天下受小球大球小共大共如王氏之説贽瑞共贡是也缀旒骏厖言下国依之甚大且厚也然成汤之政不失和平成汤之勇不动声色故能受天之禄及其不得已而用兵也则天下无敌苞有三蘖则韦顾昆吾其说是也
　　殷武祀髙宗也意者髙宗寝庙新成歌是诗以祀乎首章言伐荆楚之功汤孙指高宗言也二章责荆楚之意是也氐羌之逺莫不来王况荆楚在国之南乎三章言在成汤时立后王君公于禹之绩各以歳时来王治其田畴以求免谴何其整齐不乱也四章言昔封建之意天降监于下民者甚严唯是赏刑之意不僭不滥不敢自暇自逸故竝建诸侯以求多福大要殷道既衰诸侯背叛髙宗中兴诸侯复朝故作诗类言封建之功也五章申言髙宗宅中图大以临制四方以翼翼之敬为四方取中之法故生而赫赫其声没而濯濯其灵以寿考安宁保佑我后人也末章言取材于景山以建寝庙寝庙甚安则有以妥神灵而福后人矣








　　续吕氏家塾读诗记卷三
