　　钦定四库全书　　　　经部三
　　诗地理攷　　　　　　诗类
　　提要
　　【臣】等谨案诗地理攷六卷宋王应麟撰其书全録郑氏诗谱又旁采尔雅说文地志水经以及先儒之言凡涉于诗中川谷地名者荟萃成编然皆兼采诸书案而不断故得失徃徃并存如小雅六月之四章玁狁匪茹整居焦获侵镐及方至于泾阳其五章曰薄伐玁狁至于太原其地于周为西北镐方在泾阳外焦获又在其外而太原更在焦获之外故刘向疏称千里之镐犹以为逺孔頴达乃引郭璞尔雅注池阳之瓠中以释焦获考汉书池阳属左冯翊而泾阳属安定不应先至焦获乃至泾阳頴达又以太原为晋阳是玁狁西来周师东出尤乖地理之实殊失订正又大雅韩奕首章曰奕奕梁山其六章曰溥彼韩城燕师所完应麟引汉志夏阳之梁山通典同州韩城县古韩国以存旧说兼引王肃言燕为北燕国及郡方城县有韩侯城以备叅攷不知汉王符潜夫论曰昔周宣王时有韩其国近燕水经注亦曰髙梁水首受防水于戾陵堰水此有梁山是王肃之説确有明证应麟兼持两端亦失断制然如驺虞毛云仁兽贾谊新书则曰驺者天子之囿俟我于着毛云门屏之间曰着汉志则以为济南着县彪池北流毛传云彪流貌水经注则有彪池水十道志亦谓彪池一名圣女泉兼采异闻亦资考证他如二子乘舟引左传盗待于莘之说秦穆三良引括地志冡在雍县之説皆经无明文而因事以存其地其徴引实为该洽固説诗者所宜考也乾隆四十三年九月恭校上
　　总纂【臣】纪昀【臣】陆锡熊【臣】孙士毅
　　总　校　官　【臣】　陆　费　墀













　　钦定四库全书
　　诗地理攷卷一　　　　　宋　王应麟　撰总说
　　王制天子五年一巡守命大师陈诗以观民风
　　书大传圣王巡十有二州观其风俗习其情性因论十有二俗定以六律五声八音七始【汉食货志孟春之月羣居者将散行人振木铎徇于路以采诗献之大师比其音律以问于天子】
　　太史公曰闻之董生诗记山川谿谷禽兽草木故长于风匡衡曰窃考国风之诗周南召南被贤圣之化深故笃于行而亷扵色郑伯好勇而国人暴虎秦穆贵信而士多从死陈夫人好巫而民淫祀晋好俭而民畜聚大王躬仁邠国贵恕由此观之治天下者审所上而已郑氏诗谱序诗之兴也谅不于上皇之世大庭轩辕逮于髙辛其诗冇亡载籍亦蔑云焉虞书曰诗言志歌永言声依永律和声然则诗之道放于此乎有夏承之篇章泯弃靡有孑遗迩及商王不风不雅何者论功颂徳所以将顺其美刺过讥失所以匡救其恶各于其党则爲法者彰显为戒者着明周自后稷播种百谷黎民阻饥兹时乃粒自于此名也陶唐之末中叶公刘亦世修其业以明民共财至于大王王季克堪顾天文武之徳光熈前绪以集大命于厥身遂爲天下父母使民有政有居其时诗风有周南召南雅有鹿鸣文王之属及成王周公太平制礼作乐而有颂声兴焉盛之至也本之由此风雅而来故皆録之谓之诗之正经后王稍更陵迟懿王始受谮亨齐哀公夷身失礼之后邶不尊贤自是而下厉也幽也政教尤衰周室大壊十月之交民劳板荡勃尔俱作众国纷然刺怨相寻五霸之末上无天子下无方伯善者谁赏恶者谁罚纪纲絶矣故孔子録懿王夷王时诗讫于陈灵公淫乱之事谓之变风变雅以爲勤民恤功昭事上帝则受颂声宏福如彼若违而弗用则被劫杀大祸如此吉凶之所由忧娱之萌渐昭昭在斯足作后王之鉴于是止矣夷厉已上歳数不明大史年表自共和始厯宣幽平王而得春秋次第以立斯谱欲知源流清浊之所处则循其上下而省之欲知风化芳臭气泽之所及则傍行而观之此诗大纲也举一纲而万目张解一卷而众篇明于力则鲜于思则寡其诸君子亦有乐于是与
　　文中子曰诸侯不贡诗天子不采风乐官不达雅国史不明变斯则久矣诗者民之情性也情性能亡乎非民无诗职诗者之罪也
　　周南【召南】
　　郑氏谱曰周召者禹贡雍州岐山之阳地名今属右扶风美阳县地形险阻而原田肥美周之先公曰大王者避狄难自豳始迁焉而修徳建王业商王帝乙之初命其子王季为西伯至纣又命文王典治南国江汉汝旁之诸侯于时三分天下有其二以服事殷故雍梁荆豫徐之人咸被其徳而从之文王受命作邑于丰乃分岐邦周召之地为周公旦召公奭之采地施先公之教于己所职之国武王伐纣定天下巡守述职陈诵诸国之诗以观民风俗六州者得二公之徳化尤纯故独録之属之大师分而国之其得圣人之化者谓之周南得贤人之化者谓之召南言二公之徳敎自岐而行于南国也乃弃其余谓此爲风之正经初古公亶父聿来胥宇爰及姜女其后大任思媚周姜大姒嗣徽音厯世有贤妃之助以致其治文王刑扵寡妻至于兄弟以御于家邦是故二国之诗以后妃夫人之徳为首终以麟趾驺虞言后妃夫人有斯徳兴助其君子皆可以成功至于获嘉瑞风之始所以风化天下而正夫妇焉故周公作乐用之乡人焉用之邦国焉或谓之房中之乐者后妃夫人侍御扵其君子女史歌之以节义序故耳射礼天子以驺虞诸侯以貍首大夫以采苹士以采蘩为节今无貍首周衰诸侯竝僭而去之孔子録诗不得也爲礼乐之记者从后存之遂不得其次序周公封鲁諡曰文公召公封燕諡曰康公元子世之其次子亦世守采地在王官春秋时周公召公是也问者曰周南召南之诗为风之正经则然矣自此之后南国诸侯政之兴衰何以无变风答曰陈诸国之诗者将以知其缺失省方设敎为黜陟时徐及吴楚僭号称王不承天子之风今弃其诗夷狄之也其余江黄六蓼之属既驱陷扵彼俗又亦小国犹邾滕纪莒之等夷其诗蔑而不得列扵此【黄氏曰二南皆文王之化而附之二公岂容有圣贤之辨】
　　孔氏曰或以为东谓之周西谓之召事无所出未可明也【陈氏曰周公召公为天子之二老分治岐之东西自岐以东周公主之然岐东之地宗周在焉故虽周公所治之国其实王者之风也】　朱氏曰周国名南南方诸侯之国也文王使周公为政于国中而召公宣布于诸侯于是徳化大成于内而南方诸侯之国江沱汝汉之间莫不从化成王立周公相之制礼作乐乃采文王之世风化所及民俗之诗其得之国中者杂以南国之诗而谓之周南言自天子之国而被于诸侯不但国中而已也其得之南国者则直谓之召南言自方伯之国被于南方而不敢系于天子也岐周在今凤翔府岐山县【括地志周公故城在岐山县北九里召公故城在岐山县西南十里此周召之采邑也】　史记正义太王居周原因号曰周　通鉴外纪古公邑于岐山之阳始改国曰周　郡国志美阳有周城　括地志周城一名美阳城在雍州武功县西北二十五里即太王城也【今京兆府】左传周桓公注周采地扶风雍县东北有周城　史记自序太史公留滞周南【挚虞曰古之周南今之洛阳张晏曰洛阳而谓周南者自陜以东皆周南之地】　补传曰武王克商又分二公爲左右成王时复分陜以东周公主之分陜以西召公主之【周公居东为洛阳召公居西即雍县召亭雍与洛皆周之中土其化行于南国】孔子论先王之道必及周召述三王之迹亦必及周召见圣人属意于此国风终于美周公二雅终于思召公圣人删诗葢伤衰乱之极非周召不能救也　公羊传自陜而东者周公主之自陜而西者召公主之【注陜葢今农陜县是也　水经陜县故城注云周召分伯以此城为东西之别　孔氏曰公羊传汉世之书陜县汉农郡所治其地居二京之中故以为二伯分掌之界周之所分亦当然也　朱氏曰公羊分陜之説可疑葢陜东地广陜西只是闗中雍州之地恐不应分得如此不均】　黄氏曰分陜当在武王得天下之后而二南之系当在二公既分陜之后　郡国志陜县有陜陌二伯所分　括地志陜原在陜州陜县西南二十五里分陜从原爲界【集古録陜州石柱相以为周召分陜所立以别地里】　吕氏春秋禹巡省南土涂山氏之女禹于涂山之阳乃作歌曰人兮猗实始作为南音周公召公取风焉以为周南召南【程氏曰鼓钟之诗曰以雅以南季札观乐有舞南籥者二南之籥也文王世子有胥鼓南则南之为乐信矣孔丛子云孔子读诗曰吾于二南见周道之所成　左传呉公子札观周乐歌周南召南曰美哉始基之矣犹未也然勤而不怨矣　仪礼注昔大王王季居岐山之阳躬行召南之敎以兴王业及文王而行周南之敎以受命】
　　自北而南
　　孔氏曰书西伯戡黎注云文王爲雍州之伯南兼梁荆文王之国在于岐周东北近于纣都西北迫于戎狄
　　故其风化南行也从岐周被江汉之域
　　河洲
　　朱氏曰河北方流水之通名【庄子音义云北人名水皆曰河】　曹氏曰周地东表大河【禹贡注雍州东据河】　尔雅水中可居曰洲　韩诗章句曰河之洲蔽隐无人之处【説文作州】
　　南有樛木【南有乔木】
　　毛氏曰南南土也郑氏曰南土谓荆之域　孔氏曰木盛莫如南土禹贡州厥木惟乔周官正南曰荆州东南曰州二州竟界连接故以南土为荆与南有乔木同【朱氏曰南南山也】
　　南国
　　朱氏曰南方之国即今兴元府京西湖北等路诸州【周书大匡曰三州之侯咸率程典曰六州之侯奉勤于商　六州雍梁荆豫徐归文王】
　　汉广　江汉之域
　　韩诗汉广悦人也江之漾矣【漾长也　説文作羕】　黄氏曰江水自茂州汶山县至通州海门县入海汉水二源一源出秦州天水县谓之西汉水至恭州巴中县入江一源出大安军三泉县谓之东汉水至汉阳军入江【水经注地理郡国志竝言汉有二源东出氐道西出西县东西两川俱出嶓冢而同为汉水　通典秦州上邽县嶓冢山西汉水所出经嘉陵曰嘉陵江经阆中曰阆江汉中金牛县嶓冢山禹导水至此为汉水亦曰沔水上邽今废入清水金牛今废入襃城　蔡氏曰东源在今西县之西西源在今三泉县之东】　李氏曰汉水出兴元府西县嶓冢山【水经鲋嵎山】东流至汉阳军大别山南入于江【水经至江夏沙羡县北南入于江今鄂州江夏县】江水出茂州汶山【岷山又谓之汶山今汶山县朱氏曰出永康军岷山】　东流至苏州许浦入海【朱氏曰东流与汉水合东北入海　杜氏曰经南郡江夏至广陵入海】大别之东彭蠡之西乃江汉合流之处【作诗者在江汉合流之处　易氏曰江自归州秭归至鄂州武昌凡一千四百余里汉自均州武当至汉阳军汉阳县凡一千四百余里皆荆州之地江汉分流扵其间至是合流　括地志江水源出岷州南岷山过荆州与汉水合汉水源出梁州金牛县东二十八里嶓冢山至荆州与大江合为夏水】　夹漈郑氏曰周爲河洛召爲岐雍河洛之南濒江岐雍之南濒汉江汉之间二南之地诗之所起在于此屈宋以来骚人辞客多生江汉故仲尼以二南之地为作诗之始　林氏曰江汉在楚地诗之萌牙自楚人之故云江汉之域诗一变而为楚辞即屈原宋玉为之唱是文章鼓吹多出于楚也　朱氏曰江汉之俗其女好游汉魏以后犹然如大堤之曲可见也【水经注方山下水曲之隈云汉女昔游处也张衡南都赋游女弄珠于汉皋之曲汉皋即方山之异名在襄阳县】　孔氏曰江汉之域即荆梁二州　戴氏曰汉广采扵江汉而得之　严氏曰江水尤深阔扵汉故止言不可泳而江言不可方【尔雅汉南曰荆州江南曰州注此葢殷制陈氏曰汝坟是已被文王之化者江汉是闻文王之化而未被其泽者】
　　汝坟
　　韩诗汝坟辞家也列女传周南大夫受命平治水土过时不来其妻恐其懈于王事言国家多难惟勉强之无有谴怒遗父母忧乃作诗　李氏曰汝水周南之水也出汝州鲁山东南【朱氏曰出汝州梁县天息山博物志出燕泉山　水经注亦出鲁阳县大孟山　地理志出定陵县髙陵山　鲁阳今汝州鲁山县定陵今颍昌府舞阳县】至蔡州褒信县入淮【杜氏曰至褒信入睢　朱氏曰迳蔡颍州入淮地理志至新蔡入淮　説文出卢氏还归山东入淮】　尔雅汝爲濆郭璞注引诗遵彼汝濆大水溢出别为小水之名又曰汝有濆疏李巡曰汝旁有肥美之地【水经注濆水亦谓大防水尔雅汝有濆濆者汝别也】　周礼大司徒注水厓曰坟毛氏曰坟大防也【楚辞哀郢登大坟以逺望朱氏曰水中髙者曰坟诗汝坟是也】
　　孔氏曰谓汝水之侧厓岸汝坟之国以汝厓表国所在犹江汉之域非国名也伐薪宜于厓岸大防之上不宜在汝濆之间字当从土【地理志汝南郡汝隂县莽曰汝濆舆地广记汝隂县唐为颍州】孔氏曰汝汉之滨先被文王之敎　戴氏曰汝濆采
　　于汝坟之国而得之【郡国志汝南郡汝隂注地道记有陶丘乡诗所谓汝濆】
　　王室
　　朱氏曰王室指纣所都也文王三分天下有其二而率商之叛国以事纣故汝坟之人犹以文王之命供纣之役　段氏曰周民犹知商之为王室文王之心可见矣
　　召南
　　释文召地名在岐山之阳扶风雍县南有召亭　朱氏曰召公奭之采邑也　水经注雍水东迳邵亭南世谓之树亭川【葢声相近】亭故召公之采邑又京相璠曰亭在周城南五十里　郡国志注雍召穆公采邑【穆公康公之后】　括地志邵亭故城在岐州岐山县西南十里故召公邑【今鳯翔府】　程氏曰召伯为诸长故诸侯之风主之于召南【陈氏曰自岐以西召公主之故岐西之地为召公专主诸侯之国而为诸侯之风　朱氏曰分岐东西之説无据而召公所分之地愈狭葢仅得陇西天水数邵之地耳恐无此理】　苏氏曰文王治周所以为其国者属之周公所以交于诸侯者属之召公天雅曰昔先王受命有如召公日辟国百里言其治外也　郑氏曰食采于召作上公为二伯　孔氏曰食采文王时为伯武王时【乐记武工分周公左召公右】孟子云文王以百里王则周召之地共方百里而皆名曰周其召是周内之别名【康王之诰大保率西方诸侯】　傅氏曰二南之国始于文王之分岐成于武王之分陜而其诗定于周公之作乐李氏曰江汉汝坟即陜之东也江沱即陜之西也　孔氏曰春秋时周公召公别于东都受采存本周召之名非复岐周之地晋书地道记河东郡垣县有召亭周则未闻今为召州是也【唐地理志绛州垣县武徳元年曰邵州今垣曲县】　通典河南府王屋县古召公之邑【今属孟州】　傅氏曰武王分陜之后徙于王屋【郡县志王屋县本周时召武公之采邑　今按此春秋时召公之采地】
　　甘棠　南国
　　九域志召伯甘棠树在陜州府署西南隅　括地志召伯庙在洛州夀安县西北五里召伯听讼甘棠之下周人思之不伐其树后人懐其徳因立庙有棠在九曲城东阜上【今河南府】　説苑曰召公述职当桑蚕之时不欲变民事故不入邑中舍于甘棠之下而听断焉陜间之人皆得其所是故后世思而歌咏之　曹氏曰系之周公则由雍州以至荆东南之域也系之召公则由岐山以至梁益西南之域也武王伐纣有庸蜀羌髳微卢彭濮八国之人为助其服周之化久矣召伯能以先王所以敎者宣眀于其国是以见美也
　　江有汜
　　尔雅水决复入为汜　朱氏曰今江陵汉阳安复之间葢多有之【楚辞哀郢遵江夏以流亡江大江也夏水也或以为自江而别以通于汉复入江冬竭夏流故谓之夏其入江处今名夏口即诗所谓江有汜也　洪氏楚辞补注曰水经云夏水出江流于江陵县东南注云江津豫章口东防中夏口是夏水之首江之汜也】　説文作
　　洍
　　江沱
　　禹贡荆州梁州皆有沱孔氏曰源梁州入荆州【水经氐道县江水又东别为沱注云开明之所凿也郭景纯谓玉垒作东别之标今茂州汶山县　通典沱水在彭州唐昌县今崇寜县】　蔡氏曰尔雅水自江出为沱南郡枝江县有沱水然其流入江而非出于江也华容县有夏水首出于江尾入于沔亦谓之沱此荆州之沱蜀郡郫县江沱在东西入大江【今成都府郫县】汶江县江沱在西南东入江【今永康军导江县】此梁州之沱　黄氏曰沱自导江县分江东至眉州彭山县入江　李氏曰禹贡岷山导江东别为沱梁州之域也江沱之间即梁州之界乃岐西之地居江沱者以江沱起兴
　　江有渚
　　韩诗章句一溢一否曰渚　尔雅小洲曰陼　毛氏曰水歧成渚
　　驺虞
　　贾谊新书驺者天子之囿也虞者囿之司兽者也　鲁诗传曰古有梁驺者天子之田也【班固东都赋制同乎梁邹　欧阳氏曰贾谊以驺者文王之囿名国君顺时畋于驺囿之中】
　　邶【鄘衞】
　　郑氏谱曰邶鄘衞者商纣畿内方千里之地其封域在禹贡冀州大行之东北逾衡漳东及兖州桑土之野周武王伐纣以其京师封纣子武庚为殷后庶殷顽民被纣化日久未可以建诸侯乃三分其地置三监使管叔蔡叔霍叔尹而敎之【黄氏曰管今郑州管城蔡　今蔡州上蔡霍今晋州霍邑】自纣城而北谓之邶南谓之鄘东谓之衞武王既丧管叔及其羣弟见周公将摄政乃流言于国曰公将不利于孺子周公避之居东都二年秋大熟未获有防电疾风之异乃后成王悦而迎之反而遂居摄三监导武庚叛成王既黜殷命杀武庚复伐三监更于此三国建诸侯以殷余民封康叔于衞使为之长【康诰疏曰三年灭三监七年始封康叔书传云四年封】后世子孙稍幷彼二国混而名之七世至顷侯当周夷王时衞国政衰变风始作作者各有所伤从其国本而异之爲邶鄘衞之诗焉　地理志河内本殷之旧都周既灭殷分其畿内爲三国诗风邶庸衞国是也鄁以封纣子武庚庸管叔尹之衞蔡叔尹之以监殷民谓之三监故书序曰武王崩三监畔【孙毓云三监当有霍叔郑义为长】周公诛之尽以其地封弟康叔号曰孟侯以夹辅周室【孔氏曰如志之言则康叔初封即兼彼二国非子孙矣服防依以为説郑不然者以周之大国不过五百里王畿千里康叔与之同反过周公非其制也】迁邶庸之民于雒邑故邶庸衞三国之诗相与同风邶诗曰在浚之下庸曰在浚之郊邶又曰亦流于淇河水洋洋【顔师古曰今邶诗无此句】庸曰送我淇上在彼中河衞曰瞻彼淇奥河水洋洋故呉公子札聘鲁观周乐闻邶庸衞之歌曰美哉渊乎吾闻康叔之徳如是是其衞风乎至十六世懿公无道为狄所灭齐桓公率诸侯伐狄而更封衞于河南曹楚丘是为文公而河内殷虚更属于晋康叔之风既歇而纣之化犹存故俗刚彊多豪桀侵夺薄恩礼好生分　孔氏曰诗人所作自歌土风验其水土之名知其国之所在衞曰送子渉淇至于顿丘顿丘今为郡名在朝歌纣都之东也纣都河北而鄘曰在彼中河鄘境在南明矣都既近西明不分国故以为邶在北三国之境地相连接故邶曰亦流于淇鄘曰送我乎淇之上矣衞曰瞻彼淇奥是以三国皆言淇也顷公之恶邶人刺之则顷公已前已兼邶其鄘或亦然矣周自昭王以后政敎陵遟诸侯或强弱相陵故得兼彼二国混一其境同名曰衞也此殷畿千里不必邶鄘之地止建二国也或多建国数渐并于衞　程氏曰诸侯擅相侵伐衞首并邶鄘之地故为变风之首董氏曰邶鄘同姓受封国也商俗靡靡周虽化革其俗其风尚不尽变俗易感而风易变者亡国之余音也风首衞且先邶鄘以着灭也　张氏曰周之兴也商民后革及其衰也衞风先变　薛氏曰邶鄘灭而音存故非衞所能乱　朱氏曰邶鄘不详其始封邶鄘之诗皆主衞事而必存其旧号者岂其声之异欤　补传曰邶古作鄁邶鄘衞皆以水得名邶水在太山之阜滽水出宜苏山衞水在灵夀【即真定】　郡国志河内郡朝歌北有邶国【通典衞州衞县汉朝歌县　九域志熈寜六年省衞县为镇入黎阳】　周书作雒曰俾康叔宇于殷俾中旄父宇于东【注东谓衞殷鄁鄘康叔代霍叔中旄代管叔】欧阳氏曰变风自懿王始作【懿王时齐风始变夷王时衞风始变厉王时陈】
　　【风始变周召共和唐风始变宣王时秦风始变平王时郑风始变惠王时曺风始变　张氏曰诗之变自齐始曷为昉乎此君子之道造端乎夫妇正莫先于二南变莫甚于衞葢自商民始也　元城刘氏曰以其地本商之畿内故在王黍离上　氏族略自纣城而东谓之邶未详张氏曰卫并鄘邶鄘之诗皆衞也晋并魏而魏之诗非晋然其诗亦相附近何也其声类也魏唐皆俭故也郑并郐而郐独逺于郑何也其声不类也自桧以下所不足叙也以为是相去也无几尔故季札观乐于鲁歌邶鄘衞则合之歌魏歌唐则别之歌郑歌桧则逺之葢因以为识焉】
　　城漕
　　通典滑州白马县衞国漕邑【左传作曹】戴公庐于曹即此孔氏曰漕地在鄘而邶曰土国城漕国人所筑之城也思须与漕衞女所经之邑也
　　平陈与宋
　　舆地广记陈国今陈州宛丘【汉陈县】宋国今应天府宋城【汉睢阳县】　朱氏曰平和也合二国之好也旧説以此为春秋隐四年州吁自立之时宋衞陈蔡伐郑之事【服防曰衞使宋为主使大夫将故序衞于陈蔡下】
　　寒泉　浚
　　通典寒泉在濮州濮阳县东南浚城　水经注濮水枝津东迳浚城南而北去濮阳三十五里城侧有寒泉冈即诗爰有寒泉在浚之下世谓之高平渠非也【濮阳今属闲徳府】　李氏曰一云浚水出浚仪东经邶地入济【舆地广记开封县有浚沟诗所谓浚郊浚都也祥符县北有浚水故谓浚仪有寒泉阪诗爰有寒泉在浚之下　寰宇记在县西十里　按毛氏传浚卫邑干旄云在浚之都下邑曰都当以在濮阳者为正】
　　泾以渭浊
　　职方氏雍州川泾浸渭地理志泾水出安定郡泾阳县西开头山【今原州百泉县　开苦见反又音牵】东南至京兆阳陵县入渭【今京兆府髙陵县】渭水出陇西郡首阳县西南鸟鼠山西北南谷山【渭州渭源县今熈州渭源堡説文出首阳渭首亭南谷】东至京兆船司空县入河【今华州华隂县】　毛氏曰泾渭相入而清浊异【孔氏曰禹贡泾属渭汭注云泾渭源皆几二千里然而泾小渭大属于渭而入于河汉沟洫志泾水一石其泥数斗潘岳西征赋清渭浊泾是也　朱氏曰泾未属渭之时虽浊而未甚见由二水既合而清浊益分】　郑氏曰泾水以有渭故见渭浊此絶去所经见取以自喻【孔氏曰郑志畧曰卫在东河泾在西河泾不在卫境作诗宜歌丄风故言絶去此妇人既絶至泾而自比己志】
　　黎侯
　　郑氏曰黎国在衞西今所寓在衞东　孔氏曰杜预云黎侯国上党壶闗县有黎亭是在衞之西也【九域志潞州黍侯亭在黎侯岭丄】　通典潞州上党县古黎侯国西伯戡黎即此汉爲壶闗县【又壶闗县古黎国地有羊肠坂后魏移壶闗县于此】　説文国在上党东北　括地志故黎城黎侯国也在潞州黎城县东北十八里　黄氏曰今潞州上党黎城壶闗三县皆古黎国地【林氏曰周人乗黎黎河北之要害也】　列女传黎庄公之夫人及傅母作诗【吕氏春秋武王封帝尧之后于黎城苏氏曰是时卫犹在河北黎卫埌地相接故狄之爲患黎卫共被之】
　　中露　泥中
　　毛氏曰卫二邑　水经黎阳县注式微黎侯寓于卫是也【黄氏曰黎阳木属衞州今为濬州有黎阳山大伾也　寰宇记始以为黎侯寓衞居之故县得名】跨河东迳黎县故城南注云世谓黎侯城昔黎侯寓于衞诗谓胡爲乎泥中毛云邑名疑此城也土地污下城居小阜魏濮阳郡治也【地理志东邵黎县　寰宇记澶州临河县汉爲黎县】　中露地未详【郡县志黎丘在郓州郓城县西四十五里黎侯寓于衞因以为名泥中葢恶其卑湿也】
　　旄丘
　　尔雅前髙曰旄丘　寰宇记在澶州临河县东【九域志开徳府有旄丘】
　　狄人
　　补传曰衞穆公之时晋灭赤狄潞氏数之以夺黎氏地之罪是诗作于宣公之后穆公之前　孔氏曰狄者北夷之号此诗责衞宣公唯言狄人迫逐不必是赤狄林氏曰史伯曰当成周之北有衞燕翟鲜虞路洛泉徐蒲然则河北自衞之外皆戎狄之国也　许氏曰春秋戎先见荆次之狄次之而荆暴于戎狄又暴于荆使无齐桓攘之岂复有中国哉
　　衞伯
　　郑氏曰衞康叔之封爵称侯今曰伯者时为州伯也孔氏曰殷之州长曰伯虞夏及周皆曰牧一州一牧二伯佐之　春秋桓三年齐侯衞侯胥命于蒲陈氏曰诸侯不禀于天子而私相命于是始于是齐僖称小伯黎之臣子亦以方伯责衞宣桓文之事其所由来者渐矣【段氏曰黎之于衞唇齿之邦也黎亡则衞及矣黎既不守衞其免乎其后卒有狄难】
　　西方之人
　　毛氏曰西方王室　吕氏曰西方指西周也晋语齐姜氏引西方之书韦昭以为周亦西周也周既东迁而衰每思其全盛之时文献之美也　朱氏曰西方美人托言以指西周之盛王
　　泉水
　　吕氏曰泉水即今衞州共城之百泉也淇水出相州林虑县东流泉水自西北来注之故曰亦流于淇而竹竿诗言泉源在左淇水在右者葢主山而言之相衞之山东面故以北爲左南爲右　水经注即泉源之水也淇水左右葢举水所入爲左右【毖彼泉水韩诗作秘説文作防】
　　淇
　　水经淇水出河内隆虑县西大号山【相州林虑】注自元甫城东南迳朝歌县北【竹书纪年晋定公二十八年淇絶于旧衞即此】　地理志出河内共县北山【郡县志出共城县西北沮洳山通典出共山今衞州共城】东至黎阳入河　沟洫志遮害亭西十八里至淇水口【通典淇水至衞州衞县界入河谓之淇水口古朝歌也衞居河淇之间　水经注顿丘县遮害亭】　山海经沮洳之山濝水出焉南流注于河【注今淇水出隆虑大号山东过河内县南为白沟】
　　泲　祢
　　毛氏曰地名　郑氏曰所嫁国适衞之道所经　地理志禹贡导沇水东流爲泲【注泉出王屋山名为沇流去乃爲泲】东郡临邑有泲庙【注泲亦济水字　通典临邑在济州卢县】　祢韩诗作坭　寰宇记大祢沟在曹州冤句县北七十里【今兴仁府冤亭县九域志诗云饮饯于濔】　朱氏曰皆自衞来时所经之处【苏氏曰书导流水东流为济入于河溢为荥春秋传衞败于荥泽故济水及衞】
　　干　言
　　毛氏曰所适国郊也　地理志东郡有干县【曹氏曰即此所谓干】　郡国志东郡衞国有干城【故干县今开徳府观城】　隋志九域志邢州内丘县有干言山【李公绪曰柏人县有千山言山柏人邢州尧山县】水经注泜水又东南经干言山　孔氏曰干泲在郊
　　则言祢葢近在国外衞女所嫁国适衞之道所经见故思之
　　肥泉
　　水经注马沟水出朝歌城北又东流与美沟合又东南注淇水爲肥泉诗我思肥泉毛云同出异归爲肥泉尔雅归异出同曰肥今是水异出同归
　　思须与漕
　　水经注濮渠东迳须城北诗思须与漕【地理志东郡须昌县故须句国今东平府须城县】漕即漕邑【括地志白马故城在滑州衞南县西南二十四里戴延之西征记六白马城故衞之漕邑　衞南今属开徳府本楚丘之地也】　傅氏曰自须至漕由东而西也
　　北门
　　曹氏曰葢忠臣行役之所由出　毛氏曰北门背明乡隂
　　新台
　　説文新台有玼【通典魏州黄县有新台】　水经注鄄城北岸有新台　寰宇记在濮州鄄城县北十七里【舆地广记开徳府观城县有新台】
　　二子乘舟
　　左传使盗待诸莘　水经注京相璠曰阳平县北十里有莘亭自衞适齐之道县东有二子庙犹谓之孝祠【今大名府莘县本阳平属东郡郡县志莘亭在县北十三里】
　　鄘
　　通典衞州新乡县西南三十二里有鄘城即鄘国【九域志熈寜六年省新乡为镇入汲鄘城在汲县东北】　补传曰鄘本鄘姓之国汉有庸光及胶东庸生是其后也古或作庸【傅氏曰孟庸当是鄘国之姓鄘为衞所灭故其后有仕于衞者】　孔氏曰王肃服防以鄘在纣都之西孙毓云据鄘风定之方中楚丘之歌鄘在纣都之南明矣沬邦于诸国属鄘酒诰命康叔明大命于妹邦注云纣都所处康叔爲其连属之监是康叔并监鄘也
　　中河
　　曹氏曰衞国居河淇之间故邶鄘皆以柏舟兴齐地西以河爲境而衞居河之西欲夺共姜归齐则当乘舟渡河而去　严氏曰鄘在纣都之南则近河矣言中河以土风所见也
　　桑中
　　孔氏曰谱云东及兖州桑土之野今濮水之上地有桑间濮阳在濮水之北是有桑土明矣郡国志东郡濮阳县有颛帝冢皇览曰冢在城门外广阳里中博物记曰桑中在其中地里志衞地有桑间濮上之阻男女亟聚防声色生焉故俗称衞之音乐记桑间濮上之音亡国之音也注桑间在濮阳南【郡县志濮水在曹州南华县南五里】　朱氏曰桑间衞之桑中是也夫子于郑衞深絶其声扵乐以爲法而严立其辞于诗以爲戒　吕氏曰雅郑不同部其来尚矣寜有编郑衞乐曲于雅音中之理乎桑中溱洧诸篇録之于经谨世变之始也【杨氏曰此载衞为戎狄所灭之因也】
　　沬
　　毛氏曰沬衞邑【郑氏曰衞之都恶衞为淫乱之主】　书明大命于妹邦孔氏注纣所都朝歌以北是也【戴氏曰沬上之邑沈湎惟旧虽以康叔化之未能尽变也遭宣姜之故风俗益壊】　水经注晋书地道记朝歌城本沬邑武乙始迁居之爲殷都【史记武乙徙河北帝王世纪帝乙复济河北徙朝歌其子纣仍都焉】有新声靡乐【论语比考谶曰邑名朝歌顔渊不舍七十弟子掩目宰予独顾由蹙堕车】括地志朝歌故城在衞州东北七十三里衞县西二
　　十二里【衞县今省爲镇属濬州黎阳县】　朱氏曰所谓殷墟　黄氏曰沬水在衞之北　曹氏曰沬即妹土衞都所在自乡而北自北而东言其浸逺也　傅氏曰当是纣城外之地【孔氏曰酒诰注妹邦于诗国属鄘后三分殷畿则纣都属鄘朝歌即沬也】
　　上宫
　　通典衞州衞县有上宫台【朱氏曰桑中上宫淇上又沬乡之中小地名也】
　　东徙渡河　漕邑
　　孔氏曰东徙渡河则战在河北禹贡豫州荥波既猪注云沇水溢出河为泽今塞为平地荥阳民犹谓其处为荥泽在县东【今郑州荥泽县】春秋衞及狄战荥泽此其地也如禹贡注当在河南时衞都河北狄来伐而御之既败而渡河杜预云荥泽当在河北但沇水源河北入河乃溢为荥则沇水所溢被河南北故河北亦有荥泽但在河南多耳故指猪水则在豫州此战则在北左传宋桓公逆诸河宵济　水经注白马济津之东南有白马城衞文公东徙渡河都之故济取名焉【通典衞州黎阳县北岸滑州白马县南岸皆有白马津即郦生云杜白马之津后魏改黎阳津】　孔氏曰衞本河北东徙渡河野处漕邑则在河南　陈氏曰齐桓存三亡国必若救衞庶几于公矣春秋狄入衞不言灭庐于曹不言迁齐侯使公子无亏戍曹不言救【乐纬稽耀嘉曰狄人与衞战桓公不救于其败也然后救之】　载驰言至于漕毛氏曰漕衞东邑
　　楚丘　楚宫　楚室
　　郑氏曰鲁僖二年齐桓公城楚丘封衞楚宫谓宗庙也楚室居室也君子将营宫室宗庙爲先廐库为次居室爲后　郑志张逸问楚宫今何地答曰楚丘在济河间疑在今东郡界　郡县志隋置楚丘县属滑州后改衞南本汉濮阳县地【舆地广记漕楚丘二邑相近今拱州楚丘非衞之所迁县有景山京冈乃后人附防名之】　通典滑州衞南县衞文公迁楚丘即此城【五代属澶州今为开徳府九域志有楚丘城】　地理志齐桓公更封衞于河南曹楚丘而河内殷虚更属于晋
　　堂　景山　京
　　曹氏曰虚漕虚也升虚以望楚丘与堂邑之间有大山及髙丘形势之胜可依以立国　毛氏曰楚丘冇堂邑【朱氏曰虚故城也堂楚丘之旁邑　傅氏曰堂当是今博州堂邑　博濮二州连境】　商颂陟彼景山　水经注河水分济北迳景山东又北迳楚丘城西　补传曰景山以大而得名商之故都也衞在商畿内升故虚以望知地势之胜【朱氏曰春秋传言景亳葢商所都之山名衞乃商旧都也】　寰宇记景山在澶州衞南县东南三里【九域志开徳府冇景山】　毛氏曰京髙丘也【吕氏口黾错言占之徙逺方以实广虚也相其隂阳之和尝其水泉之味审其土地之宜观其艸木之饶然后营邑立城此葢古之遗法定之方中公刘所载是也】
　　浚
　　毛氏曰浚衞邑郊外曰野【尔雅邑外谓之郊】下邑曰都城都城也【浚城见前】
　　许
　　春秋谱曰许姜姓与齐同祖尧四岳伯夷之后也周公封其苗裔文叔于许今颍川许昌是也灵公徙叶悼公迁夷【一名城父】又居析【一名白羽】许男斯处容城自文叔至庄公十一世始见春秋地理志颍川许县故许国二十四世爲楚所灭　括地志故城在许州许昌县南三十里本汉许县　九域志颍昌府许田县【熈寜四年省为镇入长社】　孔氏曰许穆夫人赋载驰而入鄘风者于时国在鄘地【夫人衞女辞为衞】
　　阿丘
　　尔雅偏髙曰阿丘【谓丘边髙】
　　衞
　　地理志河内朝歌县纣所都康叔所封更名衞【通典古殷朝歌城在衞州衞县西　宋忠云康叔从康徙卫　括地志故康城在许州阳翟县西北三十五里】　左传祝佗曰分康叔封畛土略自武父以南【卫北界】及圃田之北竟【郑薮】封于殷墟【朝歌也】　朱氏曰衞本都河北朝歌之东【康诰在兹东土】淇水之北百泉之南其后不知何时并得邶鄘之地至懿公爲狄所灭戴公野处漕邑文公又徙居楚丘衞故都即今衞县今懐卫澶相滑濮等州开封大名府界皆卫境也【吕氏曰卫自康叔受封至君角凡四十世地理志成公徙于帝丘今濮阳是也秦徙之于野王今懐州始皇既并天下犹独置卫君二世时乃废凡九百年最后絶九域志大名府古观扈国亦商之旧都商城武王伐纣立武庚于此傅氏曰封武庚不于纣都朝歌】
　　淇奥
　　大学作澳　释文曰淇衞水　尔雅曰隩隈也　説文隈厓也其内曰澳其外曰隈【袁氏曰淇水之弯曲处】　水经注美沟水东南注淇水愽物志谓之奥水流入于淇汉武帝塞决河用淇园之竹寇恂爲河内伐竹淇川治矢今通望淇川无复此物唯王蒭萹草不异毛兴【晋灼曰淇园卫之苑也其地常多竹】
　　邢侯
　　地理志赵国襄国县故邢国　通典邢州治龙冈县【今信徳府】祖乙迁于邢即此　括地志邢国故城在邢州外城内西南角十三州志云殷时邢侯国周公子封邢侯都此
　　谭公
　　春秋谭子注谭国在济南平陵县西南【郡国志东平陵有谭城故谭国】通典齐州全节县春秋时谭国城在县西南【唐元和十五年】
　　【省入厯城　寰宇记谭城在厯城县东南十里今济南府】　白虎通作覃【孔氏曰谭子爵言公者依臣子之称】
　　农郊
　　毛氏曰近郊
　　河水北流
　　朱氏曰河在齐西衞东北流入海　董氏曰齐地西至于河衞居河之西则自齐适衞河界其中故曰北流活活【孔氏曰九河故道河问成平以南平原鬲县以北曹氏曰河在齐之西而海在北河由齐而入海则为东北流】
　　顿丘
　　尔雅丘一成爲敦丘【敦亦顿也】　地理志东郡顿丘县【注以丘名县丘一成为顿丘谓一顿而成或曰一重之丘】　舆地广记顿丘本衞邑在淇水南晋置顿丘郡唐大厯七年置澶州晋天福四年以顿丘为徳清军熈寜四年省顿丘入澶州清丰县【今开徳府】水经注淇水北迳顿丘县故城西【竹书纪年晋定公三十一年城顿丘】
　　阚骃云顿丘在淇水南又屈迳顿丘西【又东屈而西转迳顿丘北释名谓一顿而成丘无髙下小大之杀也诗所谓送子涉淇至于顿丘宿胥故渎受河于顿丘县遮害亭东黎山西北防淇水苏氏曰决宿胥之口魏无虚顿丘即指是渎也】
　　复闗
　　寰宇记澶州临河县复闗城在南黄河北阜也复闗堤在南三百步自黎阳下入清丰县界
　　泉源
　　朱氏曰泉源即百泉也在衞之西北而东南流入淇故曰在左淇水在衞之西南而东流与泉源合故曰在右水经注泉源水有二源一水出朝歌西北又东与左
　　水合谓之马沟水又美沟水出朝歌西北大岭下更出迳骆驼谷于中逶迤九十曲故俗有美沟之目厯十二崿崿流相承泉响不断　寰宇记澶州顿丘县东北三十五里有泉源祠　九域志大名府莘县有泉源河
　　河广
　　孔氏曰此假有渡者之辞文公之时衞已在河南自衞适宋不渡河宋去衞甚逺喻宋近犹喻河狭【曹氏曰自闵二年东徙渡河衞已居河东至僖九年宋襄公丘已十余年矣则自衞至宋不必渡河葢取河为喻】
　　自伯之东
　　孔氏曰蔡人衞人陈人从王伐郑【春秋桓五年】郑在卫之西南而言东者时三国从王伐郑则兵至京师乃东行伐郑也















　　诗地理攷卷一
　　钦定四库全书
　　诗地理攷卷二　　　　　宋　王应麟　撰王
　　郑氏谱曰王者周东都王城畿内方六百里之地其封域在禹贡豫州太华外方之间北得河阳渐冀州之南始武王作邑于镐京谓之宗周是爲西都周公摄政五年成王在丰欲宅洛邑使召公先相宅既成谓之王城是爲东都今河南是也召公既相宅周公往营成周今洛阳是也成王居洛邑迁殷顽民于成周复还归处西都至于夷厉政敎尤衰十一世幽王嬖襃姒生伯服废申后太子宜咎奔申申侯与犬戎攻宗周杀幽王于戏【史记骊山下】晋文侯郑武公迎宜咎于申而立之是为平王以乱故徙居东都王城于是王室之尊与诸侯无异其诗不能复雅故贬之谓之王国之变风　郑志张逸问平王微弱其诗不能复雅厉王流于彘幽王灭于戏在雅何答曰幽厉无道酷虐于民以强暴至于流灭岂如平王微弱政在诸侯威令不加于百姓乎【泰山孙氏曰诗自黍离而降书自文侯之命而絶春秋自隐公而始】　括地志王城一名河南城本郏鄏周公新筑在河南县北九里苑内东北隅自平王以下十二王皆都此城至敬王乃迁都成周【故城在洛阳县东北二十六里周公所筑】赧王又居王城【左传桓七年王迁盟向民于郏襄二十四年齐人城郏郏王城】　朱氏曰王谓周东都洛邑王城【书乃卜涧水东瀍水西惟洛食孔氏曰今河南城也】王室卑与诸侯无异故其诗不爲雅而为风然王号未替也故不曰周而曰王其地则今河南府及懐孟等州是也　唐氏曰二南之风也商微而周之兴也王之风也周降而诗之将亡也　吕氏曰成周乃东都总名河南成周之王城也洛阳成周之下都也平王东迁之后所谓西周者丰镐也所谓东周者东都也威烈王之后所谓西周者河南也所谓东周者洛阳也【考王以王城故地封其弟桓公】　补传曰周之始盛也文王位止西伯未尝称王而二南之化被于天下周之既衰也平王以后虽爲天子而王风之诗仅同列国此二南与王风名同为风实则不同也风之名旣同扵列国而加以王之一字所以尊周亦所以愧周与孔子于鲁春秋书王之意一也【服防云尊之犹称王犹春秋之王人称王而列扵诸侯之上　戴氏曰东迁之后降而为风自季札观乐已然非圣人降之也　吴氏曰王谓王城之地王人王号説皆非】　地理志周地今之河南雒阳谷城平隂偃师巩缑氏是其分也昔周公营雒邑以爲在于土中诸侯蕃屏四方故立京师至平王东居雒邑其后五伯更帅诸侯以尊王室故周于三代最为长久八百余年襄王以河内赐晋文公又为诸侯所侵故其分坠小【林氏曰季子观乐曰思而不惧其周之东乎思者先王之泽也不惧者先王之教也　夹漈郑氏曰七月者西周之风黍离者东周之风】
　　宗周
　　镐京也书多方王来自奄至于宗周周官归于宗周【穆天子传入于宗周】　陈氏曰长安县昆明池北有镐陂　説文镐武王所都在长安西上林苑中　地理志初雒邑与宗周通封畿东西长而南北短短长相覆为千里【顔氏注宗周镐京也方八百里为方百里者六十四雒邑成周也方六百里为方百里者三十六二都得百里者百方千里也故诗曰邦畿千里　韩诗黍离伯封作也】　孔氏曰正月云赫赫宗周谓镐京也后平王居洛邑亦谓洛邑为宗周祭统云即宫于宗周谓洛邑也　吕氏曰王者定都天下之所宗也东迁之后定都于洛则洛亦谓之宗周衞孔悝之鼎铭曰即宫于宗周是时镐已封秦宗周葢指洛也然则宗周初无定名随王者所都而名耳【张氏曰黍离闵宗周荡伤周室皆甚于刺者也】
　　申
　　郑语史伯曰当成周者南有申吕　周语富辰曰齐许申吕由大姜【四国皆姜姓四岳之后】　地理志南阳郡宛县故申伯国【括地志故申城在邓州南阳县北三十里　宋氏曰申姜姓之国平王之母家也在今邓州信阳军之境平王以申国近楚数被侵伐遣畿内之民戍之孔氏曰宣王时申伯以王舅改封于谢宛县者谓宣王改封之后以前不知其地　申在陈郑之南后竟为楚所灭　林氏曰周平受国于贼而不能讨故诸侯强而莫能制　吕氏曰平王戍申与晋平公城杞相类】
　　甫
　　书吕刑孔氏注吕侯后爲甫侯故或称甫刑【唐世系表宣王世改吕为甫朱氏曰甫即吕也亦姜姓吕刑礼记作甫刑当时葢以巾故而并戌之】　徐广曰吕在宛县【左传楚子重请取扵申吕以为赏田申公巫臣曰不可此申吕所以邑也是以为赋以御北方若取之是无申吕也晋郑必至于汉史记吕尚先祖为四岳佐禹治水有功虞夏之际受封扵吕列女传太姜有吕氏之女】　水经注宛西吕城四岳受封于吕【括地志故吕城在邓州南阳县西四十里吕氏春秋吕在宛县西伯夷主四岳之祀佐禹有功氏曰有吕或为甫郡国志汝南新蔡有大吕亭故吕侯国舆地广记蔡州新蔡县古吕国今以左传攷之楚有申吕时新蔡属蔡非楚邑当以在宛县为正】
　　许【见前】
　　孔氏曰言甫许者以其俱爲姜姓其实不戍甫许也【六国时秦赵同为嬴姓史记汉书多谓秦为赵亦此类】
　　留
　　曹氏曰畱本邑名其大夫以为氏
　　郑
　　郑氏谱曰初宣王封母弟友于宗周畿内咸林之地是为郑桓公今京兆郑县是其都也又为幽王大司徒甚得周众与东土之人问扵史伯曰王室多故余惧及焉其何所可以逃死史伯曰其济洛河颍之间乎是其子男之国虢郐为大虢叔恃势郐仲恃险皆有骄侈怠慢之心加以贪冒君若以周难之故寄孥与贿不敢不许是骄而贪必将背君君以成周之众奉辞罸罪无不克矣若克二邑鄢蔽补丹依畴厯华【孔氏曰八国皆在泗水之间韦昭曰八邑】君之土也修典刑以守之惟是可以少固桓公悦其言从之后三年幽王为犬戎所杀桓公死之其子武公与晋文侯定平王于东都王城卒取史伯所云十邑之地右洛左济前莘后河食溱洧焉今河南新郑是也【郑墨守云武公迁居东周畿内】武公又作卿士国人宜之郑之变风又作地理志郑国今河南之新郑本髙辛氏火正祝融之
　　虚也及成皋荥阳颍川之崇髙阳城皆郑分也土陿而险山居谷汲男女亟聚防故其俗淫郑诗曰出其东门有女如云又曰溱与洧方灌灌兮士与女方秉菅兮恂盱且乐惟士与女伊其相谑此其风也呉札闻郑之歌曰美哉其细已甚民弗堪也是其先亡乎自武公后二十三世为韩所灭　通鉴外纪宣王二十二年封季弟友于郑都咸林　括地志郑故城在华州郑县西北三里桓公友之邑秦县之【武公十一年初县郑】　朱氏曰新郑今之郑州　水经注竹书纪年晋文侯二年王子多父伐郐克之乃居郑父之丘名之曰郑是为桓公帝王世纪云或言县故有熊氏之墟黄帝所都也【孔氏曰郑世家虢郐果献十邑竟国之则桓公自取十邑见史伯为桓公谋故傅防为此説服防云郑东郑古郐国之地是郑虽取其地不居其都僖三十三年左传称文夫人葬公子瑕扵郐城之下服防云郐故郐国之墟杜预云郐国在荥阳密县东北新郑在荥阳宛陵县西南是郑非郐都故别有郐城也】　郡县志郑州新郑县郑武公之国都【韩灭郑自平阳徙都之战国防韩之取郑从成皋始　林氏曰春秋战争之多者莫如郑战国战争之多者莫如韩秦汉之间天下有变必扵荥阳成皋之间决胜负】　朱氏曰郑声之淫有甚于衞故夫子论为邦独以郑声为戒而不及衞【周礼疏曰郑诗説妇人者九篇】　呉氏曰齐诗刺哀襄而季札观乐乃曰泱泱乎大风也哉郑美武公父子而札乃曰其细已甚曰大曰细自其土地风气之于音声者言之而非系乎辞也班孟坚曰民性刚柔缓急音声不同系水土之风气故刘梦得论八音与政通以三光五岳之气为言固有见于此
　　祭仲
　　括地志故祭城在郑州管城县东北十五里郑大夫祭仲邑【水经注长垣县有祭城祭仲之邑　长垣今属开封府】
　　京
　　括地志京县故城在郑州荥阳县东南二十里郑之京邑【谷梁传襄十一年同盟于京城北　地理志河南郡京县即共叔段所居　曹氏曰荥阳故东虢国也有京水索水楚汉战于京索之间即其地也京邑在荥阳县东敖仓鸿沟在县西官渡在中牟皆古战争防　左传郑京栎实杀曼伯注云厉公得栎又并京　郡县志京水出荥阳县南平地　楚语范无宇曰国为大城未有利者叔段以京患庄公郑几不封】
　　清　彭　消　轴　河上
　　郡国志河南中牟县有清口水　水经注清池水出清阳亭西南平地东北流迳清阳亭南东流即故清人城也诗清人在彭彭为髙克邑杜预春秋释地云中牟县西有清阳亭是也清水又屈而北流至清口泽【中牟今属开封府】　郑氏曰清者髙克所帅众之邑　毛氏曰彭衞之河上郑之郊也消轴河上地　孔氏曰御狄扵境在郑衞境上翺翔河上是营军近河而衞境亦至河南【彭消轴皆河上之地葢久不得归师有迁移三地亦不相逺】
　　溱　洧
　　陈氏曰郑国在溱洧二水之间　説文引诗潧与洧潧水出郑国【溱水出桂阳临武入汇当以潧为正】洧水出颍川阳城山东南入颍【阳城省入河南府登封县】　郡县志溱水源出郑州新郑县西北三十里平地洧水县西北二十里　水经洧水出河南密县西南马领山【密县今属郑州地理志出阳城县阳城山】又东过新郑县南潧水从西北来注之【注洧水东迳新郑故城中襄元年晋伐郑败其徒兵于洧上又东为洧渊水龙鬬扵时门之外洧渊则此潭也洧水又东与黄水合经谓潧水非也】又东过习阳城西折入于颍【地理志洧水东南至长平入颍长平省入陈州西华县】　郑语主芣騩而食溱洧【地理志密县有大騩山】　韩诗溱与洧方洹洹兮传云三月桃华水下之时执兰拂除嶭君注郑国之俗三月上巳之溱洧两水之上秉兰草祓除不祥【十道志曰郑俗以三月合扵溱洧之上以自祓除　括地志洧水在新郑县北三里古新郑城南与溱水合】　孟氏曰子产以其乗舆济人于溱洧
　　东门
　　左传隠四年宋陈蔡衞伐郑围其东门【朱氏曰城东门也】
　　学校
　　曹氏曰校本夏之学名郑亦以名学故郑人游乡校以议执政
　　齐
　　郑氏谱曰齐者古少皞之世爽鸠氏【司宼也】之墟周武王伐纣封太师吕望于齐是谓齐太公地方百里都营丘周公致太平敷定九畿复夏禹之旧制成王用周公之法制广大邦国之境而齐受上公之地更方五百里其封域东至于海西至于河南至于穆陵【沂州沂水县北有穆陵山】北至于无棣【沧州无棣县南无棣沟】在禹贡青州岱山之隂潍淄之野其子丁公嗣位于王官后五世哀公政衰荒淫怠慢纪侯谮之于周懿王使烹焉齐之变风始作　地理志齐诗曰子之营兮遭我虖嶩之间兮又曰竢我于着乎而此亦其舒缓之体也呉札闻齐之歌曰泱泱乎大风也哉表东海者其太公乎国未可量也古有分土无分民太公以齐地负海舄卤少五谷而人民寡乃劝以女功之业通鱼盐之利而人物辐凑后十四世桓公用管仲设轻重以富国合诸侯成伯功身在陪臣而取三归故其俗弥侈其后二十九世爲彊臣田和所灭临甾海岱之间一都防也其中具五民云　太史公曰吾适齐自泰山属之琅邪北被于海膏壤二千里其民阔达多匿知其天性也以太公之圣建国本桓公之盛修善政以爲诸侯防盟称伯不亦宜乎洋洋哉固大国之风也朱氏曰今青齐淄潍徳棣等州是其地也【世家云胡公徙都薄】
　　【姑献公徙治临淄括地志青州愽昌县东北六十里薄姑城天齐池在青州临淄县东南十五里封禅书云齐所以为齐者以天齐】　地理志成王灭蒲姑以封师尚父【注武王封太公扵齐初未得爽鸠之地成王以益之也　左传晏子曰昔爽鸠氏始居此地季萴因之有逢伯陵因之薄姑氏因之而后太公因之　水经注薄姑故城在临菑县西北五十里近济水】齐郡临淄县师尚父所封【即营丘也今青州西北四十里　乐记齐者三代之遗声也齐人识之故谓之齐】
　　营
　　地理志临甾名营丘齐诗曰子之营兮注毛诗作还齐诗作营【水经注临淄城中有丘淄水出其前经其左故有营丘之名孔氏曰水所营绕释丘云水出其左营丘今齐之营丘淄水过其南乃东以丘临水谓之临淄与营丘一地】　括地志营丘在临淄北百步外城中　尔雅齐曰营州疏博物志云营与青同海东有青丘齐有营丘【曺氏曰说者以茂也吕也皆地名】
　　峱
　　地理志作嶩注山名字或作峱亦作巙【乃髙反　水经注作猺】相逢于嶩山也【董氏曰皆山名在齐之郊　説文峱山在齐　集注本作嶩】
　　着
　　地理志竢我于着乎而注着地名济南郡着县　水经漯水东北迳着县故城南
　　南山
　　朱氏曰齐南山也
　　鲁道
　　水经注汶水南迳钜平县故城东【钜平省入兖州博城今集庆府奉符县】西南流城东有鲁道诗所谓鲁道有荡今汶上夹水有文姜台汶水西南流诗云汶水滔滔
　　汶水
　　淮南墬形训汶出弗其流合于济【注弗其山在北海朱】
　　【虚县东　禹贡浮于汶达于泲】　曹氏曰汶水许氏以为出琅邪朱虚县东泰山【括地志朱虚故城在青州临朐县东】东至安丘入潍【今密州安丘县】桑钦以爲出泰山莱芜县原山【郡县志兖州干封县东北括地志淄州淄川县东南七十里原山】西南入济【蔡氏曰在今郓州中都县括地志东至青州博昌】班孟坚两存其説闵子骞曰吾必在汶上矣説者主桑钦义以爲汶在齐南鲁北在汶上者欲北如齐也【董氏曰出莱芜者今须城之汶是也出朱虚者今潍之东南有大汶小汶是也　郡县志汶阳城在兖州龚丘县东北五十四里汶阳之田谓此　孔氏曰汶水之北尚是鲁地】曽氏曰汶水有二出莱芜县原山入济者徐州之汶也出朱虚泰山北又东北入潍者青州之汶也【朱氏曰在齐南鲁北二国之境】
　　魏
　　郑氏谱曰魏者虞舜夏禹所都之地在禹贡冀州雷首之北析城之西周以封同姓焉其封域南枕河曲北涉汾水昔舜耕于厯山陶于河濵禹菲饮食而致孝乎鬼神恶衣服而致美乎黻冕卑宫室而尽力乎沟洫此一帝一王俭约之化于时犹存【孔氏曰舜都蒲坂禹都平阳或安邑魏皆近之】及今魏君啬且褊急不务广修徳于民敎以义方其与秦晋邻国日见侵削国人忧之当周平桓之世魏之变风始作【孔氏曰西接扵秦北邻扵晋桓四年秦师围魏终为晋所灭】　地理志曰魏国亦姬姓也在晋之南河曲【服防曰魏在晋之蒲坂】故诗曰彼汾一曲寘诸河之侧呉札闻魏之歌曰美哉沨沨乎以德辅此则明主也【晋献公灭魏】河东郡河北县诗魏国【郡县志魏城在陜州芮城县北五里　舆地广记河中府永乐县古魏国汉为河北县唐分芮城置永乐】　苏氏曰魏地入晋久矣其诗疑皆为晋而作故列于唐风之前犹邶之于衞也【朱氏曰公行公路公族皆晋官疑实晋诗　恐魏亦甞有此官魏分河中府解州即其地　郡县志河中府春秋时为魏地】
　　汾沮洳
　　地理志汾水出太原郡汾阳县北山【水经出汾县北管涔山　括地志出岚州静乐县北管涔山今属宪州　山海经管涔之山汾水出焉　説文出晋阳山】西南至汾隂入河【今河中府荣河县　郡县志汾水北去宝鼎县二十五里】　苏氏曰汾水出于晋其流及魏　朱氏曰沮洳水浸处下泾之地一曲谓水曲流处【山海经沮洳之山郭氏注引诗彼汾沮洳】　水经汾水西至汾隂县北西入于河【入河之处即魏之旧国】
　　十亩之间
　　水经注故魏国城南西二面竝去大河可二十余里北去首山十余里处河山之间土地迫隘故魏风着十畆之诗　朱氏曰十亩之间郊外所受塲圃之地十亩之外邻圃也
　　河之干
　　水经河水东过河北县南又东永乐涧水注之【注云水北出于薄山南流迳河北县故城西故魏国也永栾溪水又南入于河晋献公灭魏后乃县之在河之北故曰河北县薄山即襄山在潼辟北十余里　郡县志河水经永乐县南二里　董氏曰河浊而在岸之干之侧之漘者】
　　【清也】
　　唐
　　郑氏谱曰唐者帝尧旧都之地今曰太原晋阳是尧始居此后乃迁河东平阳成王封母弟叔虞于尧之故墟曰唐侯南有晋水至子燮改为晋侯其封域在禹贡冀州太行恒山之西太原太岳之野至曽孙成侯南徙居曲沃近平阳焉昔尧之末洪水九年下民其咨万国不粒于时杀礼以救囏厄其流乃被于今当周公召公共和之时成侯曾孙僖侯甚啬爱物俭不中礼国人闵之唐之变风始作其孙穆侯又徙于绛云　地理志河东土地平易有盐铁之饶本唐尧所居诗风唐魏之国也其民有先王遗敎君子深思小人俭陋故唐诗蟋蟀山枢葛生之篇曰今我不乐日月其迈宛其死矣它人是媮百歳之后归于其居皆思奢俭之中念死生之虑呉札闻唐之歌曰思深哉其有陶唐氏之遗民乎文公后十六世为韩魏赵所灭三家皆自立为诸侯是为三晋太原郡晋阳县故诗唐国龙山在西北晋水所出东入汾【臣瓉曰唐今河东永安是也去晋四百里又云尧居唐东于彘十里顺帝改彘曰永安则瓉以唐国为永安　皇甫谧云尧始封扵唐今中山唐县是也后徙晋阳及为天子都平阳扵诗为唐国则唐国为平阳此二説诗之唐国不在晋阳　顔师古以瓉説为是　曹氏曰意唐叔受封之始实在永安至子燮徙居晋水之阳后人遂以晋阳为唐之故国欤】　左传唐叔命以唐诰而封于夏虚【注大夏今晋阳　晋世家唐在河汾之东方百里　孔氏曰禹都平阳或扵安邑或扵晋阳夏都亦在晋境故云夏墟　括地志故唐城在绛州翼城县西二十里即尧裔子所封】　朱氏曰唐叔所封在今太原府【吕氏曰晋阳汉太原郡所治隋以古晋阳为太原县太平兴国四年徙州治阳曲而空其故城世本云居鄂括地志故鄂城在慈州昌寜县二里】　水经汾水过晋阳县东晋水从县南东流注之【晋水出县西悬瓮山】　括地志故唐城在并州晋阳县北二里【尧筑也国都城记燮父徙居晋水傍唐城即燮父初徙之处】　诸侯谱云晋穆侯迁都于绛孝侯改绛为翼【故翼城一名故绛在绛州翼城县东南十五里　左传注翼晋旧都在绛邑县东】　献公又命曰绛景公迁新田【今绛州绛县】　晋语景霍以为城汾河涑浍以为渊戎狄之民实环之【朱氏曰其诗不谓之晋而谓之唐葢仍其始封之旧号　补传曰魏舜禹之故都晋尧之故都在雍冀之间三圣人皆有俭德遗风百世未泯】
　　沃　鹄
　　毛氏曰沃曲沃【孔氏曰在河东闻喜县闻喜今属解州成侯徙居曲沃则为晋都至昭公分曲沃封桓叔则昭公已前已徙绛矣然则穆侯以后晋常鄙绛序言沃则既封之后谓之沃国】鹄曲沃邑【孔氏曰其都在曲沃其傍更有邑】　水经注左邑故城故曲沃【传曰下国即新城也汉武以为闻喜县】　涑水自城西注水流急濬故诗人以爲激之水　曹氏曰自桓叔初封曲沃至武公灭晋凡六十七岁【竹书纪年庄伯十二年翼侯焚曲沃之禾林氏曰曲沃之民知有曲沃不知有宗国】
　　首阳
　　朱氏曰首山之南也　孔氏曰首阳之山河东蒲坂县南马融曰华山之北河曲之中【左传赵宣子田于首山晋志蒲坂有雷首山夷齐居其阳蒲坂舜都也　石曼卿诗云耻生汤武干戈日寜死唐虞揖逊区】　水经注雷首山【一名中条山】临大河北去蒲坂三十里【郡县志在河中府河东县南十五里】舆地广记在永乐县北三十里【山南曰首阳　河东县本汉蒲坂县地伯】
　　【夷墓在县南三十五里防首山南】
　　秦
　　郑氏谱曰秦者陇西谷名于禹贡近雍州鸟鼠之山尧时有伯翳者【伯益】实皋陶之子佐禹治水【列女传皋子生五岁而佐禹中苗兴云皋陶之苗为秦】水土既平舜命作虞官掌上下草木鸟兽赐姓曰嬴厯夏商兴衰亦世有人焉周孝王使其末孙非子养马于汧渭之间孝王为伯翳能知禽兽之言子孙不絶故封非子为附庸邑之于秦谷至曽孙秦仲宣王又命作大夫始有车马礼乐侍御之好国人美之秦之变风始作【郑语史伯曰秦仲嬴之儁也其将兴乎】秦仲之孙襄公平王之初兴兵讨西戎以救周平王东迁王城乃以岐丰之地赐之始列为诸侯遂横有周西都宗周畿内八百里之地其封域东至迆山【孔氏迆谓靡迆禹贡无迆山】在荆岐终南惇物之野至孙徳公又徙于雍云【地理志扶风雍县】　地理志非子邑于秦今陇西秦亭秦谷是也　括地志秦州清水县本名秦十三州志云秦亭秦谷【通典秦州古西戎之地秦始封之邑舆地广记秦州陇城县冇秦谷史记荘公伐西戎破之周宣王予大骆犬丘为西垂大夫括地志秦州上邽县西南九十里是也世纪襄公徙汧故城在陇州汧源县南三里文公还居非子旧墟犬丘在汧渭之间即槐里是也在京兆府兴平县东南十里寜公徙平阳故城在鳯翔府岐山县西四十六里有平阳聚徳公居雍故城在鳯翔府天兴县南七里献公徙栎阳在京兆府栎阳县东北孝公徙咸阳故城在咸阳县东十五里　水经注秦川有故亭秦仲所封】　孔氏曰徳公之后常居雍季札见歌秦曰此之谓夏声服防云与诸夏同风杜预云秦本在西戎汧陇之西秦仲始有车马礼乐去戎狄之音而有诸夏之声　地理志天水陇西山多林木民以板为室屋及安定北地上郡西河皆迫近戎狄修习战备髙上气力以射猎为先故秦诗曰在其板屋又曰王于兴师修我甲兵与子偕行及车辚四臷小戎之篇皆言车马田狩之事汉兴六郡良家子选给羽林期门以材力为官名将多出焉【穆公称伯以河为竟注地界东至扵河】　朱氏曰秦人之俗大抵尚气槩先勇力忘生轻死故其见于诗如此然本其初而论之岐丰之地文王用之以兴二南之化如彼其忠且厚也秦人用之未几而一变其俗至于如此则已悍然有招八州而朝同列之气矣何哉雍州土厚水深其民重厚质直无郑衞骄堕浮靡之习以善导之则易以兴起而笃于仁义以猛驱之则其强毅果敢之资亦足以强兵力农而成富强之业非山东诸国所及也【晁氏曰晋之俭秦之好车马郑衞之音宛丘之婆娑以诗所记行四方察其风俗无不近者当其一时上之所为岂自知能入人如此之深耶其渐摩使然　李氏曰郑风都曼齐风阐缓秦风亷劲亦由风声气俗使然】
　　阪有漆
　　曹氏曰説文阪山胁也地理志陇西有陇坻在其西注陇阪也即今陇山三秦记其阪九囘欲上者七日乃越髙处东望秦川然则阪固秦地之所有也【通典秦州有大阪名曰陇坻亦曰陇山】
　　西戎
　　朱氏曰西戎者秦之臣子所不与共戴天之雠也襄公承天子之命以报君父之仇所以能用其人而秦人所以乐为之用也温其在邑西鄙之邑也【史记襄公十二年伐戎而至岐卒】　后汉西羌秦襄公攻戎救周及平王之末戎逼诸夏自陇山以东及乎伊洛往往有戎于是渭首有狄防【音丸】邽冀之戎泾北有义渠之戎洛川有大茘之戎渭南有骊戎伊洛间有杨拒泉皋之戎颍首以西有蛮氏之戎【穆公得戎人由余遂霸西戎开地千里　史记匈奴传自陇以西有緜诸绲戎翟防之戎岐梁山泾漆之北有义渠大荔乌氏朐衍之戎】　汉匈奴传秦襄公伐戎至始列爲诸侯【张氏曰车邻驷驖小戎诸诗武事备矣葢其地与戎错而秦仲以来武事最胜故能使泰伯有天下者是诗也而使之不二世而失国者亦是诗也夫其严急之风与三代之温柔敦厚抑何逺哉】
　　取周地
　　欧阳氏曰按史记平王封襄公爲诸侯赐以岐西之地子文公立十六年以兵伐戎戎败走遂收周余民有之地至岐葢自戎侵夺岐丰周遂东迁虽以岐丰赐秦使自攻取而终襄公之世不能取之但尝一以兵至岐至文公始逐戎而取之　孔氏曰襄公救周即得之本纪之言不可信　吕氏曰苏氏谓周之失计未有如东迁之谬使平王定不迁之计収丰镐之遗民以形势临诸侯齐晋虽大未敢贰也此论失于考之不精岐丰之地自犬戎盘据旧都非周所有故平王遂以赐襄公使之自取其势非可以不迁也
　　终南
　　郡县志终南山在京兆府万年县南五十里一名太一亦名终南【又在鳯翔府郿县南三十里】张衡西京赋终南太一隆崛崔崒潘岳西征赋云九嵕嶻嶭太一巃嵸面终南而背云阳跨平原而连嶓冢然则终南太一非一山也毕原在县西南二十八里诗注云毕【周公葬于毕是也】终南之道名也【左传中南九州之险也杜氏注在武功县南今郿县通典长安县有终南山地理志在武功县东括地志一名南山　栁子曰惟终南据天之中在都之南西至于襃斜又西至于陇首以临于戎东至于商顔又东至于太华以距于闗寔能作固以屏王室其物产之厚器用之出则璆琳琅玕夏书载焉纪堂条梅秦风咏焉毛氏曰终南周之名山中南也　李善曰终南南山之总名太一一山之别号　孔氏曰本纪云赐襄公岐】
　　【以西之地文公收周余民有之地至岐岐以东献之周则襄公所得自岐以西如郑谱则是全得西畿案终南山在岐之东南大夫之戒襄公引终南为喻则襄公亦得岐东非唯自岐以西也地理志秦地濒南山近夏阳多阻险轻薄　李氏曰终南西距鳯翔武功北距万年长安】　毛氏曰纪基也堂毕道平如堂也　郑氏曰毕也堂也亦髙大之山所宜有也毕终南之道名边如堂之墙　孔氏曰释丘云毕堂墙【郭璞云今终南山道名毕　曹氏曰纪崔灵恩集注作屺曰终南之旁有屺山字当作屺　尔雅説文皆以山如堂者曰密谓形如堂室也此言终南形势之壮朱氏曰纪山之亷角堂山之寛平处寰宇记堂即毕原也】
　　三良
　　括地志秦穆公冢在岐州雍县东南二里三良冢在雍县一里故城内【今鳯翔府天兴县　东坡苏氏秦穆公墓诗槖泉在城东墓在城西无百步】
　　渭阳
　　郑氏曰秦是时都雍至渭阳者葢东行送舅氏于咸阳之地　孔氏曰雍在渭南水北曰阳晋在秦东行必渡渭地理志在扶风渭城县故咸阳也其地在渭水之北曹氏曰渡渭而送之至于渭北言其逺也　水经渭
　　水迳长安城北注即咸阳也【郡县志京兆府咸阳县本秦旧县渭水南去县三里秦咸阳在今县东二十二里】
　　陈
　　郑氏谱曰陈者大皞虙戏氏之墟帝舜之胄有虞阏父者为周武王陶正武王頼其利器用与其神明之后封其子妫满于陈都宛丘之侧是曰陈胡公以备三恪【説文作愙】妻以元女大姬其封域在禹贡豫州之东其地广平无名山大泽西望外方东不及眀【音孟】猪【书盟猪尔雅孟诸】大姬无子好巫觋祷祈鬼神歌舞之乐民俗化而为之五世至幽公当厉王时政衰大夫淫荒所为无度国人伤而刺之陈之变风作矣　地理志大姬妇人尊贵好祭祀用史巫故其俗巫鬼陈诗曰坎其击鼓宛丘之下亡冬亡夏值其鹭羽又曰东门之枌宛丘之栩子仲之子婆娑其下此其风也呉札闻陈之歌曰国亡主其能久乎自胡公后二十三世为楚所灭　通典陈州宛丘县陈都【今淮寜府　九域志城陈胡公所筑】　唐氏曰陈灵公弑而楚子入陈则王迹熄矣诗之所以亡也【欧阳氏曰陈最后至顷王时犹有灵公之诗霸者兴变风息焉王道废诗不作焉】
　　宛丘
　　水经注宛丘在陈城南道东【王隐曰渐欲平今不知所在矣】　尔雅陈有宛丘注今在陈郡陈县　郡县志宛丘在陈州宛丘县南三里【括地志县在陈城中古陈国】　毛氏曰四方髙中央下曰宛丘　舆地广记尔雅丘上有丘曰宛丘今其地形则然【今陈州城在古陈城内西北隅陈都在宛丘之侧】　孔氏曰释丘云宛中宛丘言中央宛宛然是为四方髙中央下郭璞谓中央隆峻状如一丘与毛传正反【尔雅天下有名丘五其三在河南其二在河北】
　　东门之枌
　　毛氏曰东门宛丘国之交防　戴氏曰陈诗多言东门必陈人游息之地　南方之原范氏曰择髙明之地而荒乐焉
　　东门之池
　　郡县志东门池在陈州城东门内道南　毛氏曰池城池也　水经注陈城故陈国也东门内有池池水东西七十步南北八十许步水至清洁而不耗竭不生鱼草水中有故台处诗所谓东门之池也
　　墓门
　　楚辞天问何繁鸟萃棘负子肆情王逸注云解居父聘呉过陈之墓门见妇人负其子欲与之淫泆妇人引诗刺之曰墓门有棘有鸮萃止　列女传陈辩女陈国采桑之女也为歌曰墓门有棘墓门有楳　毛氏曰墓道之门
　　防　卭
　　郡国志陈国陈县【今宛丘县】注博物记曰卭地在县北防亭在焉【毛氏曰防邑也卭丘也】
　　株林
　　毛氏曰夏氏邑　孔氏曰邑在国外　郡国志陈县注陈有株邑葢朱襄之邑【寰宇记陈州南顿县西南三十里有夏亭城城北五里有株林郡县志宋州柘城县本陈之株邑诗株林是也故柘城在寜陵县南七十里陈之株邑　柘城寜陵今属拱】
　　【州】
　　桧
　　左传国语作郐　地理志作防　郑氏谱曰桧者古髙辛氏火正祝融之墟国在禹贡豫州外方之北荥波之南居溱洧之间祝融氏名黎其后八姓【已董彭秃妘曹斟芊】唯妘姓桧者处其地焉【孔氏曰桧祝融之后复居祝融之墟】周夷王厉王之时桧公不务正事而好絜衣服大夫去之于是桧之变风始作其国北邻于虢【谓东虢】　郑语妘姓郐【注陆终第四子求言为妘姓封扵郐郐今新郑也　史记陆终生子六人四曰郐人　世本曰陆终生六子四曰郐人　宋忠云郐国名妘姓所出　周语郐之亡由叔妘】　郡县志郐城在郑州新郑县东北三十二里【括地志云二十二里　史记注徐广曰郐在密县　汉属河南郡唐属郑州后属河南府今属郑州　水经注洧水又东南迳郐城南注刘祯云北邻扵虢】　孔氏曰郑谱以郑因虢桧之城而国之先谱桧事然后谱郑桧曹国小而君奢民劳而政僻季札之所不讥风次于末宜哉　苏氏曰桧诗皆为郑作如邶鄘之于衞也　通典河南府密县古郐国有洧水郐水【杜预云郐城在荥阳密县东北】郑州新郑县有溱洧二水本郐国之地【密新郑连境】　水经注竹书纪年晋文侯二年同王子多父伐郐克之乃居郑父之丘名之曰郑是曰桓公　徐广曰郐在密县不得在外方之北也【左传郐城注在密县东北】
　　西归
　　郑氏曰桧在周之东故言西归【孔氏曰桧在荥阳周都丰镐周在扵西故言西】
　　曹
　　郑氏谱曰曹者禹贡兖州陶丘之北地名周武王旣定天下封弟叔振铎于曹今曰济隂定陶是也其封域在雷夏菏泽之野昔帝尧尝游成阳死而葬焉舜渔于雷泽民俗始化其遗风重厚多君子务稼穑薄衣食以致畜积夹于鲁衞之间又寡于患难末时富而无敎乃更骄侈十一世当周恵王时政衰昭公好奢而任小人曹之变风始作　舆地广记广济军定陶县故三朡国周封曹叔振铎于此【陶丘在西南菏泽在东北】　郡县志古曹州济隂县东北四十七里自曹叔至伯阳凡十八叶【今兴仁府济隂县本汉定陶县地唐为曹州省定陶入焉】　孔氏曰曹都虽在济隂其地则逾济北【僖三十一年取济西田传曰分曹地也曹在汶南济东据鲁而言是济西鲁在其东南衞在其西北地理志济隂郡成阳有尧冡灵台昔尧作游　成阳今濮州雷泽县】　陈氏曰桧亡东
　　周之始也曹亡春秋之终也夫子之删诗系曹桧于国风之后于桧之卒篇曰思周道也伤天下之无王也于曹之卒篇曰思治也伤天下之无伯也　程氏曰桧曹惧于危亡而思周道故为乱之终【曹氏曰乱极则思治变极则反正故以豳风继之】
　　南山
　　毛氏曰曹南山也　郡县志曹南山在曹州济隂县东二十里诗南山朝隮是也【寰宇记在县东南】　春秋盟于曹南【括地志有曹南因名曹】
　　周京【京周】　京师
　　公刘京师之野朱氏曰京师髙丘而众居之也　董氏曰所谓京师者始于此其后世因以所都曰京师曰嫔于京依其在京则岐周之京也王配于京则镐京也春秋所书京师则洛邑也皆仍其本号而称之犹晋之言新绛故绛也洛邑谓之洛师正京师之意【吕氏曰下泉作扵齐桓之后　李氏曰周京者周室所居之京师也京周者京师所治之周室也】
　　郇伯
　　左传郇文之昭也　毛氏曰郇伯郇侯　郑氏曰文王之子为州伯　春秋释地曰解县西北有郇城【左传盟于郇説文圑在晋地】　服防曰郇国在解县东郇瑕氏之墟也　水经注涑水西迳郇城郇伯故国也今解故城东北二十四里有故城在猗氏故城西北俗名为郇城　舆地广记河中府猗氏县有郇城文王子所封诗郇伯　括地志城在县西南四里【郡县志故郇邑】
　　豳
　　郑氏谱曰豳者后稷之曽孙曰公刘者自邰而出所徙戎狄之地名今属右扶风栒邑公刘以夏后大康时失其官守窜于此地犹脩后稷之业勤恤爱民民咸归之而国成焉其封域在禹贡雍州岐山之北原隰之野至商之末世大王又避戎狄之难而入处于岐阳民又归之公刘之出大王之入虽有其异由有事难之故皆能守后稷之敎不失其徳成王之时周公避流言之难出居东都二年思公刘大王居豳之职忧念民事至苦之功以比序已志后成王迎而反之摄政致太平其出入也一徳不囘纯似于公刘大王之所为大师大述其志主意于豳公之事故别其诗以为豳国变风焉　朱氏曰虞夏之际弃为后稷而封于邰及夏之衰弃稷不务弃子不窋失其官守而自窜于戎狄之间不窋生鞠陶鞠陶生公刘能复修后稷之业民以富实乃相土地之宜而立国于豳之谷焉十世而太王徙居岐山之阳十二世而文王始受天命十三世而武王遂为天子武王崩成王立年幼不能莅阼周公旦以冢宰摄政乃述后稷公刘之化作诗一篇以戒成王谓之豳风而后人又取周公所作及凡为周公而作之诗以附焉豳在今邠州三水县邰在今京兆府武功县【郡县志寜州城即公刘邑地后魏为邠州改为豳后改为寜州】　周语夏之衰不窋窜戎狄之间【韦昭云豳西近戎北近狄孔氏曰不窋己窜豳地定国扵豳自公刘始也　郡县志庆州治东南三里有不窋故城】　地理
　　志昔后稷封斄公刘处豳太王徙文王作鄷武王治镐其民有先王遗风好稼穑务本业故豳诗言农桑衣食之本甚备右扶风栒邑县有豳乡诗豳国公刘所都【徐广曰漆县东北有豳亭】　通典曰邠州古豳国【西魏置豳州间元十三年改为邠】郡县志古豳城在豳州三水县西三十里公刘始都
　　之处【栒邑故城在县东二十五里　括地志县西十里有豳原豳城在原上　史记正义武王登邠之阜以望商邑葢登此城】　孔氏曰郑谱王在豳后【公刘为狄迫逐面徙居诗度其夕阳豳居允荒本纪公刘在戎狄间杜预云豳在新平漆县东北邰始平武功县所治斄城邰近而豳逺公刘初居豳太王终去豳俱是先公之俊　括地志邠州新平县即汉漆县诗豳国】　郑志张逸问豳七月専咏周公之徳宜在雅今在风何答曰以周公事专为一国上冠先公之业所以在风下次于雅前　曹氏曰不窋之居于豳未能国也至其孙公刘始立国焉后稷开国在邰豳虽非后稷之旧而豳公所修者实后稷之业故并以后稷系之豳其后自豳而岐自岐而程自程而丰自丰而镐积累増修而后王业成焉　呉氏曰风有周召王豳地则皆周地诗则皆周诗如邶鄘衞之为三魏唐之为二其诗所从得之地不同其发于声者不一故本其地而系之也【张氏曰黍离出扵洛阳者也七月出扵豳者也】欧阳氏曰周南召南邶鄘衞王郑齐豳秦魏唐陈郐曹此孔子未删之前周大师乐歌之次第也【季札观乐扵鲁次第如此】周召邶鄘衞桧郑齐魏唐秦陈曹豳王此郑氏诗谱次第也【张氏曰始扵二南终扵豳圣人所以为无穷也】
　　东山
　　程氏曰东山所征之地　李氏曰周在丰镐三监叛其地在王室之东周公自周征之是自西而东故谓东征【今按商故都在河北唐杜牧以河北为山东秦汉谓山东山西者皆指太行山东山即商地　孔氏曰金縢云周公居东二年周公在东实出入三年】
　　四国
　　毛氏曰四国管蔡商奄也　书序三监及淮夷叛【三监管叔蔡叔霍叔也以其监殷故谓之三监　成王东伐淮夷遂践奄説文防国在鲁　括地志兖州曲阜县奄至乡奄国之地　左传周有徐奄注二国嬴姓分鲁公因商奄之民　孟子注奄东方国　通鉴外纪奄君谓武庚禄父曰此百世之时也请举事禄父从之率奄淮夷叛周公奉王命兴师东伐　书多方注云奄国在淮夷之傍　孔氏曰书传称周公二年救乱二年克殷三年践奄　书传又曰奄君薄姑薄姑齐地名非奄君名　四国不数淮夷　四国之君禄父管叔皆见杀蔡叔放之奄迁其君扵齐　周书作雒篇武王克殷乃立王子禄父俾守商祀建管叔于东建蔡叔霍叔于殷俾监殷臣周公立相天子三叔及殷东徐奄及熊盈以叛周公召公内弭父兄外抚诸侯二年乃作师旅临衞攻殷大震溃降辟三叔王子禄父北奔管叔霍叔缢乃囚蔡叔于郭邻凡所征熊盈族十有七国俘维九邑俘殷献民迁于九里成周之地俾康叔宇于殷俾中旄父宇于东】欧阳氏曰周召王豳皆出于周邶鄘合于衞桧魏世家絶其可考者七国而已













　　诗地理攷卷二
<经部,诗类,诗地理攷>
　　钦定四库全书
　　诗地理攷卷三　　　　　宋　王应麟　撰雅
　　郑氏谱曰小雅大雅者周室居西都丰镐之时诗也始祖后稷由神气而生有播种之功于民公刘至于大王王季厯及千载越异代而别世载其功业为天下所归文王受命武王遂定天下盛徳之隆大雅之初起自文王至于文王有声据盛隆而推原天命上述祖考之美小雅自鹿鸣至于鱼丽先其文所以治内后其武所以治外此二雅逆顺之次要于极贤圣之情着天道之助如此而已矣又大雅生民及卷阿小雅南有嘉鱼下及菁菁者莪周公成王之时诗也传曰【孔氏曰未知此传在何书】文王基之武王凿之周公内之谓其道同终始相成比而合之故大雅十八篇小雅十六篇为正经其用于乐国君以小雅天子以大雅然而飨宾或上取燕或下就何者天子飨元侯歌肆夏合文王诸侯歌文王合鹿鸣诸侯于邻国之君与天子于诸侯同天子诸侯燕羣臣及聘问之賔皆歌鹿鸣合乡乐此其着略大挍见在书籍礼乐崩壊不可得详大雅民劳小雅六月之后皆谓变雅美恶各以其时亦显善惩过正之次也问者曰常棣闵管蔡之失道何故列于文王之诗曰闵之闵之者闵其失兄弟相承顺之道至于被诛若在成王周公之诗则是彰其罪非闵之故为隐推而上之因文王有亲兄弟之义又问曰小雅之臣何以独无刺厉王曰有焉十月之交雨无正小旻小宛之诗是也汉兴之初师移其第耳乱甚焉旣移又改其目义顺上下刺幽王亦过矣　朱氏曰正小雅燕飨之乐也正大雅防朝之乐受厘陈戒之辞也及其变也事未必同而各以其声附之
　　周道郁夷
　　地理志右扶风郁夷县注诗周道郁夷顔氏曰四牡诗周道倭遟韩诗作郁夷言使臣乗马于此道
　　管蔡
　　郡国志河南中牟有管城管叔邑河内山阳有蔡城蔡叔邑山阳故城在懐州修武县西北　括地志郑州管城县今州外城即管国城叔鲜所封豫州【今蔡州】上蔡县在州北七十里古蔡国外城叔度所都城也有蔡冈在县东十里因名　宋忠云胡徙居新蔡　舆地志平侯徙新蔡
　　昆夷　【混夷　串夷】　周穆王伐畎戎
　　孙毓曰按书传文王七年五伐有伐密须犬夷黎防崇汉匈奴传周西伯昌伐畎夷注畎夷即畎戎也又曰
　　昆夷或作混又作绲【竝音工本反】亦曰犬戎【山海经云黄帝生苗龙苗龙生融吾融吾生弄明弄明生白犬白犬有牝牡是为犬戎　説文赤戎木犬种故字从犬】　陇以西有畎戎　史记自陇以西有绲戎　緜混夷駾矣【音昆】説文引诗犬夷呬矣皇矣串夷载路【郑氏曰即混夷西戎国名】　孟子文王事昆夷【书大传注引诗畎夷喙矣】
　　玁狁
　　史记匈奴传唐虞以上有山戎猃狁荤粥居于北蛮【顔氏曰皆匈奴别号　晋灼曰尧时曰荤粥周曰猃狁秦曰匈奴】　孟子大王事獯鬻曹氏曰西北二边相掎角为宼故征玁狁则西戎作伐西戎则玁狁平　汉匈奴传武王伐纣而营雒邑复居于酆镐放逐戎夷泾洛之北以时入贡名曰荒服懿王时戎狄交侵暴虐中国诗人始作疾而歌之曰靡室靡家猃狁之故
　　往城于方　朔方
　　毛氏曰方朔方近玁狁之国也　朱氏曰今灵夏等州之地　曹氏曰即六月所谓侵镐及方郡县志夏州朔方县什贲故城在县治北即汉朔方县之故城也诗所谓王命南仲城彼朔方是也汉武帝元朔二年收河南地置朔方五原郡使苏建筑朔方什贲之号葢蕃语也程氏曰城朔方而玁狁之难除御戎狄之道守备为
　　本不以攻战为先也　史记匈奴传戎狄逐周襄王暴虐中国故诗人歌之曰出舆彭彭城彼朔方　汉书宣王兴师征伐诗人美大其功曰出车彭彭城彼朔方
　　西戎
　　朱氏曰昆夷也　后汉西羌传武乙暴虐犬戎冦边周古公逾梁山而避于岐下及子季厯遂伐西落鬼戎太丁之时季厯复伐燕京之戎戎人大败周师后二年周人克余无之戎于是太丁命季厯为牧师自是之后更伐始呼翳徒之戎皆克之【竹书纪年】及文王为西伯西有昆夷之患北有猃狁之难遂攘戎狄而戍之莫不宾服乃率西戎征殷之叛国以事纣
　　南有嘉鱼
　　毛氏曰江汉之间鱼所产也　左太冲蜀都赋嘉鱼出于丙宂【陆氏曰丙宂在汉中沔阳县北宂口向丙故曰丙　类要丙水出丙宂在兴州顺政县今沔州文选注丙地名有鱼宂二所常以三月取之　丙者向阳宂也　舆地记宂口广五六尺泉源垂注有嘉鱼】
　　【常以三月自宂下透入水　大景山在兴州南七十里与小景山相连本作丙以避讳改相传北有丙宂产嘉鱼】
　　四海
　　尔雅九夷八狄七戎六蛮谓之四海疏曰夷类有九畎夷千夷方夷黄夷白夷赤夷夷风夷阳夷又菟乐浪髙骊满饰凫更索家东屠倭人天鄙蛮类有八天竺咳首僬侥跂踵穿胷儋耳狗轵旁脊戎类有六侥夷戎夫老白耆羌鼻息天刚狄类有五月支秽貃匈奴单于白屋
　　焦获
　　毛氏曰周地接于玁狁者　尔雅十薮周有焦护【孙炎云周岐周也】郭璞注今扶风池阳县瓠中是也【寰宇记焦获薮在京兆府泾阳县北外十数里亦名瓠口　沟洫志韩水工郑国説秦令凿泾水自中山西抵瓠口为渠　班彪北征赋夕宿瓠口之宫注以为焦获】　朱氏曰焦未详所在获郭璞以为瓠中今在耀州三原县【孔氏曰泽薮在瓠中而薮外接于玁狁】
　　镐方
　　郑氏曰镐也方也皆北方地名　孔氏曰汉刘向疏云吉甫之归周厚赐之其诗曰来归自镐千里之镐犹以为逺镐去京师千里顔师古注镐非丰镐之镐【王肃以为镐京王基驳之】　朱氏曰刘向以为千里之镐则非镐京之镐矣未详所在方疑即朔方也
　　泾阳
　　郑氏曰泾水之北【孔氏曰水北曰阳】　通典今泾原州地竝泾水之阳　郡县志原州平凉县本汉泾阳县地今县西四十里泾阳故城是也泾水源出百泉县西南泾谷【地理志笄头山淮南一名薄落山故泾水亦曰薄落水　平凉县今属渭州】　孔氏曰泾去京师为近
　　太原
　　禹贡既修太原顔师古曰即今晋阳　黄氏曰晋太原大卤大夏夏虚晋阳凡六名　朱氏曰太原亦曰大卤今在太原府【谷梁传中国曰大原夷狄曰大卤】　左传注大卤太原晋阳县【汉太原郡治晋阳】　后汉西羌传穆王迁戎于太原夷王命虢公率六师伐太原之戎至于俞泉宣王遣兵伐大原戎不克　周语宣王料民于大原　孔氏曰杜预云西河介休县南有地名千亩则王师与姜戎在晋地而战也　毛氏曰至于大原言逐出之而已　史记戎狄逐周襄王暴虐中国故诗人歌之曰薄伐猃狁至于大原　九域志古京陵在汾州周宣王北伐猃狁时立郡县志在平遥县东七里汉京陵县又曰太原台骀之所居　帝王世纪帝尧徙晋阳即今大原也　地理志赵西有太原秦庄襄四年初置大原郡【汉二十一县】　唐开元十一年改并州为大原府髙齐移晋阳县于汾水东隋开皇十年于州城中古晋阳置太原县在州东二里百六十歩太平兴国四年省入榆次　薛氏禹贡解曰太原在榆次县　左传晋居深山戎狄之与邻而逺于王室王灵不及拜戎不暇【中行穆子败狄于太原注晋阳县】
　　中乡
　　郑氏曰美地名
　　蛮荆
　　毛氏曰荆州之蛮也　郑语史伯曰当成周者南有荆蛮【注芉姓之蛮鬻熊之后也】叔熊逃难于濮而蛮【濮蛮邑】蛮芉蛮矣【谓叔熊】　晋语叔向曰昔成王盟诸侯于岐阳楚为荆蛮【注荆州之蛮】置茅蕝设望表与鲜牟【东夷国】守燎故不与盟　吴语有蛮荆之虞　后汉南蛮传槃瓠后滋蔓今长沙武陵蛮是也周世党众弥盛宣王中兴乃命方叔南伐蛮方诗人谓蛮荆来威【楚世家熊霜元年周宣王初立】　曹氏曰宣王北伐之事大矣然止见于六月之诗其所任者吉甫一人而已至于南征在小雅见于采芑者则命方叔在大雅见于江汉者则命召虎见于常武者则命大师皇父而各言其成功则荆蛮淮夷之作难非一时其所任非一人
　　东都
　　朱氏曰东都洛邑也周公相成王营洛邑为东都以朝诸侯周衰久废其礼至宣王复防诸侯　左传成王合诸侯城成周以为东都　通鉴外纪成王使召公先相宅周公至洛师复卜申视营筑谓之王城是为东都制郊畿方六百里因西土为方千里分为四县县有四郡郡有鄙曰此天下之中四方入贡道均【书传云五年营成洛邑】晁氏曰昔夏后初都阳城南逾洛阳百里而逺成汤迁亳殷东逾洛阳五十里而近皆防洛阳而不都周兴武王既定鼎郏鄏厥后召公相宅洛邑周公营成周其意盛矣而成王卒不果迁逮夫宣王中兴自济之洛狩于圃田及于敖山因以朝诸侯车攻之诗作焉岂不欲成周召之志欤且宣王尝狩于岐而石鼓之诗亦伟矣夫子乃舍而弗録得非岐之狩为常而东都之狩非常乎惜夫宣王卒亦不果迁也至平王是迁而周衰矣　王氏曰成王欲宅洛者以天事言则日东景朝多阳日西景夕多隂日南景短多暑日北景长多寒洛天地之中风雨之所防隂阳之所和也以人事言则四方朝聘贡赋道里均焉非特如此而已惩三监之难毖殷顽民迁以自近洛距姝邦为近则易使之迁作王都焉则易以镇服也虽然镐京宗庙社稷官府宫室具在不可迁也故于洛时防诸侯而已何以知其如此以诗考之宣王时防诸侯于东都而车攻谓之复古　驾言徂东毛氏曰东洛邑也
　　文武竟土
　　曹氏曰岐周之地迫近西北二边镐方焦获之地尝为其所据
　　甫草
　　韩诗作圃草　郑氏曰甫田之草也　郑有甫田【音补谓圃田郑薮也】　吕氏春秋九薮梁之圃田　尔雅十薮郑有圃田　穆天子天子里甫田之路东至于房【左传郑有原圃】郡国志河南中牟县有圃田泽　郡县志圃田泽一名原圃在郑州中牟【今属开封府】西北七里其泽东西五十里南北二十六里【水经注东西四十余里】西限长城东极官渡上承管城县界【水经注北佩渠水】曹家陂又溢而北流为二十四陂【在管城县东三里】　水经注云渠水自河与济乱流东迳荥泽北东南分济厯中牟县之圃田泽北与阳武分水泽多麻黄草述征记曰践县境便覩斯卉穷则知逾界诗所谓东有圃草也　皇武子曰郑之有原圃犹秦之有具囿泽在中牟县西　竹书纪年梁惠成王十年入河水于甫田又为大沟而引甫水　朱氏曰甫草甫田也后为郑地宣王之时未有郑国圃田属东都畿内故往西也陈氏曰九州川浸泽薮名在职方不属诸侯之版而
　　诗不以圃田系郑春秋不以沙麓系晋略可覩矣周季诸侯始擅不朌之利齐斡山海而桃林之塞郇瑕之地晋实私之甚者至周歳贡百二十金于魏以易温囿韩诗东有圃草　补传曰甫田易野也易野以车为主故用以选车田车既好是也
　　敖
　　郡县志敖山在郑州荥泽县西十五里春秋时晋师在敖鄗之间【二山名在荥阳县西北】　宋武北征记曰秦时筑仓于山上汉髙祖亦因敖仓傍山筑甬道下汴水践土台故王宫在县西北十五里临汴水南带三皇山秦所置仲丁迁于嚣此也诗薄狩于敖皆此地　括地志荥阳故城在郑州荥泽县西南十七里殷时敖地周时名北制在敖山之阳　水经济水东迳敖山北注云诗薄狩于敖山上有城殷仲丁所迁秦置仓于其中亦曰敖仓城郑氏曰敖郑地今近荥阳　吕氏曰晋师救郑在敖鄗之间设七覆于敖前则敖山之下平旷可以屯兵翳荟可以设伏东有甫草即此地　郡国志河南荥阳有敖亭周宣王狩于敖　补传曰敖险野也险野以人为主故用以选徒
　　漆沮
　　禹贡雍州漆沮既从蔡氏曰漆水寰宇记自耀州同官县东北界来经华原县合沮水沮水地志出北地郡直路县东今坊州宜君县西北境也寰宇记沮水自坊州升平县北子午岭出俗号子午水下合榆谷慈马等川遂为沮水至耀州华原县合漆水至同州朝邑县东南入渭二水相敌故竝言之既从者从于渭也　朱氏曰漆沮在西都畿内泾渭之北所谓洛水今流入鄜坊至同州入河　段氏曰书所谓漆沮在沣水之东为渭之下流吉日漆沮乃防于东都继田猎之后则宜为下流之漆沮葢逺厯鄜坊北之东都为地近　李氏曰禹贡东过漆沮即此漆沮是也　孔氏传在泾水之东一名洛水与自土沮漆者别也此职方氏所谓雍州其浸渭洛非河南之洛也【水经注洛水阚骃以为漆沮之水史记正义括地志云洛水源出庆州洛源县此非古公所度漆沮也】
　　南山
　　幽幽南山刘氏曰镐京之阳终南之山【严氏曰周都丰镐面对终南故天保祝君斯干考室节南山刺师尹皆指此山】
　　沔水
　　晋语公子赋河水注河当作沔宇相似误也【严氏曰杜诗云众流归海意万国奉君心与此诗意同】
　　襃
　　舆地广记兴元府襃城县故襃国汉置襃中县　括地志襃国故城在县东二百步【国都城记襃国姒姓夏同姓所封　水经注石门在汉中之西襃中之北襃水又东南厯襃口即襃谷之南口也北口曰斜襃水又南迳襃县故城东襃中县也本襃国又南流入于汉南郑县故襃之附庸周显王之世蜀有襃汉之地至六国椘人兼之怀王衰弱秦略取焉晋语周幽王伐有襃　郑语襃人襃姁　鲁诗阎妻扇方处　班偼伃赋哀襃阎之为鄄】
　　百川沸腾
　　周语幽王三年西周三川皆震注西周镐京也邠岐之所近三川泾渭洛【洛即漆沮】震动也地震故三川亦动　伯阳父曰昔伊洛竭而夏亡河竭而商亡今周徳若二代之季矣是歳也三川竭岐山崩
　　向
　　孔氏曰左传桓王与郑十二邑向在其中杜预云河内轵县西有地名向上则向在东都之畿内也【轵县唐省入孟州济源】　水经注云向城北向冈左传襄十一年诸侯伐郑师于向　朱氏曰都大邑周礼畿内大都方百里小都方五十里皆天子公卿所封也向在东都畿内今孟州河阳县是也　九域志同州有向城诗作都于向谓此
　　苏公
　　郑氏曰苏畿内国　孔氏曰左传昔周克商使诸侯抚封苏忿生以温为司寇则苏国在温【杜预曰今河内温县是东都畿内也】春秋时苏称子此云公者葢子爵而为三公书司寇苏公【郑语已姓昆吾之后僖十年温子奔卫传云苏子注国于温故曰温子世本苏成公作箎】　寰宇记故温城在孟州温县西三十里【地理志河内郡温县故国已姓苏忿生所封】
　　暴公
　　郑氏曰暴畿内国　春秋文八年公子遂防雒戎盟于暴杜氏注郑地【朱氏曰战国及汉时有人姓暴世本暴辛公作埙　谯周古史考云古冇埙箎尚矣风俗通暴辛公周诸侯也】
　　有北
　　毛氏曰北方寒凉不毛之地　庄子穷髪之北
　　杨园　亩丘
　　毛氏曰杨园园名【朱氏曰下地也】亩丘丘名【尔雅释丘云如亩李巡曰谓丘有垄界如田亩　朱氏曰髙地】　孔氏曰于时王都之侧葢有此园丘诗人见之为详
　　东国　谭【见前】
　　孔氏曰谭国在京师之东　陈氏曰晋之乗楚之梼杌鲁之春秋皆东迁之史也古者诸侯无私史有邦国之志则小史掌之而藏周室鲁人所谓周人御书晋人所谓辛有之二子董之晋于是有董史者也是故费誓系于周书汉汝江沱至于谭大夫下国之诗皆编入于南雅　朱氏曰小东大东东方小大之国也自周视之则诸侯之国皆在东方【文中子龚氏注周之侯国各得献诗扵王若大东渐渐之石之类是也】
　　氿泉
　　毛氏曰侧出曰氿泉【音轨　释名流狄而长如车轨】
　　江汉南国之纪
　　郑氏曰江汉南国之大水　曹氏曰江汉受百川之水而注之海使无泛滥之患所以纪理南国此诗指江汉而言尽瘁以渐渐之石之诗考之幽王时荆舒尝叛命将徂征则从征役之事者多矣【禹贡江汉朝宗于海黄氏曰江汉至荆州合流去海犹逺而已有朝宗之势俗疆扵此示训　孔氏曰幽王之时楚己强矣　郑语史伯谓桓公曰南有荆蛮不可以入】
　　艽野
　　毛氏曰逺荒之地　苏氏曰艽地名
　　淮水　三洲
　　禹贡导淮自桐栢东防于泗沂东入于海　朱氏曰淮水出信阳军桐柏山至楚州涟水军入海　地理志南阳郡平氏县【今唐州桐柏县】桐柏大复山在东南【水经胎簪山】淮水所出东南至淮陵【今招信县】入海　孔氏曰郑于中握河纪注云昭王之时鼓钟之诗所为作者依三家为説也水中可居曰洲【朱氏曰三洲淮上也】苏氏曰始言汤汤水盛也
　　中言湝湝水流也终言三洲水落而洲见也言幽王之久于淮上也　吕氏曰三洲作诗者赋其所见也
　　信南山
　　董氏曰南山终南山也雍州之山终南则禹固治之矣【括地志终南山一名南山刘氏曰终南在镐京之南】
　　瞻彼洛矣
　　毛氏曰洛宗周浸溉水也　职方氏雍州其浸渭洛易氏曰按汉志左冯翊懐徳县即彊梁原之洛水【説文洛水出左冯翊归徳北夷中东南入渭懐徳即京兆之富平县今属耀州即冯翊之地】北条荆山在县西正洛水之源也孔安国注禹贡漆沮亦曰洛水出冯翊北又一洛水出庆州洛源县有白于山在县北三十里洛水所出因以名县东流至鄜州洛交县又东南流至京兆府云阳东又经同州澄城西北去富平之懐徳亦近【非禹贡导洛自熊耳之洛淮南坠形训洛出猎山在北地西北夷中洛东南流入渭诗云瞻彼洛矣是也　括地志洛水一名漆沮水源出庆州洛源县白扵山东南流鄜丹同三州至华隂北南流入渭】王氏曰洛东都之所在也【吕氏曰毛传以洛为宗周之浸水洛水虽出扵京兆上洛西山然其流尚微此诗所谓洛葢指东都也】　朱氏曰洛水在东都防诸侯之处【言天子至洛水之上御戎服而起六师】　蔡氏曰洛水地志云出农郡上洛县冢领山水经谓之讙举山【今商州洛南县】至巩县入河【今河南巩县　左传雒汭在防县南　水经注山海经洛水成皋西入河谓之洛汭　张仪曰什谷之口史记音义巩县有鄩谷水】
　　镐京
　　今京兆长安县昆明池北镐陂　郡县志周武王宫即镐京也在京兆府长安县西北十八里自汉武帝穿昆明池于此镐京遗趾沦陷焉　括地志滈水源出长安县西北滈池水经注云滈水承滈池北流入渭【孟康曰长安西南有镐池　古史考武王迁镐长安丰亭镐池也　荀子武王以鄗与镐同　秦纪镐池君】　水经渭水东北与鄗水合【注水上承镐池扵昆明池北武王所都汉穿昆明池扵是地今无可究　赫赫宗周毛氏曰镐京也周宗既灭郑氏曰周宗镐京也】
　　槛泉
　　尔雅槛泉正出【涌出也】　説文作滥
　　蛮髦
　　毛氏曰蛮南蛮也髦夷髦也　郑氏曰髦西夷别名武王伐纣其等有八国从焉　牧誓及庸蜀羌髳微卢彭濮人【髳髦音义同孔氏曰髳在巴蜀】　括地志姚府以南古髳国之地有髳州【唐地理志诸蛮州有髳州】
　　谢　召伯
　　郡国志南阳郡宛县本申伯国棘阳县东北百里有谢城【朱氏曰谢邑名巾伯所封国也今在邓州信阳军】　郑语桓公曰谢西之九州何如史伯曰惟谢郏之间是易取也注谢申伯之国今在南阳谢西有九州一千五百家曰州郏南谢北虢郐在焉　舆地广记棘阳故谢国汉为棘阳县属南阳其后省故城在今唐州湖阳县西北　水经注泚水又西南流谢水注之水出谢城北建武十三年封樊重少子丹为谢阳侯即其国也　崧高于邑于谢南国是式毛氏曰谢周之南国也【召伯周语注召公召康公之后穆公虎也】
　　滮池　北流
　　郑氏曰丰镐之间水北流【毛氏曰滮流貌】　水经注鄗水又北流西北注与滮池合水出鄗池西而北流入于鄗世传以为水名　寰宇记渭水西自京兆鄠县流入长安汉建元三年造便桥跨渭斯滮池之别名西北合渭水説文作淲沱【九域志京兆府氷池按十道志名彪池亦名圣女泉】
　　荆舒
　　郑氏曰荆谓楚也舒舒鸠舒鄝舒庸之属　春秋庄十年书荆僖元年始书楚【孔氏曰殷武荆楚并言之楚之称荆久矣　公羊传荆者州名也　谷梁传谓之荆狄之也圣人立必后至天子弱必先叛故曰荆狄之也　地理志成王封熊绎扵荆蛮为楚子居丹阳　左传熊绎辟在荆山　括地志归州巴东县东南四里归故城熊绎之始国也　舆地志秭归县东有丹阳城】　春秋有舒【在今庐州舒城县】舒鸠【今无为军巢县】舒蓼【在安丰县】舒庸【东夷国】谓之羣舒皆偃姓【皋陶后　世本舒鲍偃姓国　孔氏曰又有龙舒】地理志庐江郡舒县故舒国龙舒县羣舒之邑【龙舒故城】
　　【在无为军庐江县西唐世系表舒又曰羣舒舒蓼舒庸舒鸠一国而有五名朱氏曰荆楚本号舒近楚】
　　西戎【见前】　东夷
　　左传椒举曰周幽为大室之盟戎狄叛之　后汉西羌传幽王命伯士伐六济之戎军败【见竹书纪年】戎围犬丘书序成王既伐东夷孔氏注海东诸夷驹丽扶余馯貊之属武王克商皆通道焉【孔氏疏汉有高驹丽扶余馯即韩也北方曰貉又云东北夷也】


　　诗地理攷卷三
　　钦定四库全书
　　诗地理攷卷四　　　　　　宋　王应麟　撰受命作周
　　朱氏曰受命受天命也作周造周室也称王改元之説欧阳公苏氏游氏辨之已详武成惟九年大统未集若以文王在位五十年推之不知九年何处数起【尚书大传曰文王受命一年断虞芮之质二年伐防三年伐密须四年伐犬夷五年伐耆六年伐崇七年而崩　孔安国见武成篇故秦誓传曰周自虞芮质厥成诸侯并附以为受命之年至九年文王卒　叶氏曰诗言周虽旧邦其命维新以虞芮质厥成为文王受命之年儒者之传周有自矣是以武王称诞膺天命九年】
　　摰
　　毛氏曰摰国名任姓　周语摰畴之国由大任【注摰畴二国奚仲仲虺之后大任之家】　唐世系表祖已七世孙曰成徙国于摰【仲虺居薛臣扈祖已皆其胄裔　傅氏曰自彼殷商来嫁于周则摰是殷商畿内国】
　　京
　　朱氏曰祼将于京周之京师也曰嫔于京依其在京周京也王配于京镐京也【乃觏于京髙丘也】
　　殷商
　　史记正义自汤已下号商自盘庚改号曰殷括地志相州安阳县本盘庚所都即北殷墟南去朝歌城百四十六里竹书纪年盘庚自奄迁北曰殷墟南去邺四十里【旧邺城西南三十里有洹水在相州北四里南岸三里有安阳城即相州外城西有城名殷墟所谓北也　史记项羽与章邯盟洹水南殷虚上】　郑氏曰契有功封商汤始居亳之殷地　荀子契王生昭明居于砥石【或曰即底柱】迁于商【十四世有成汤】　书盘庚迁于殷【孔氏曰亳之别名】　孔氏曰成汤之初以商爲号及盘庚后爲殷取前后二号而言之曹氏曰盘庚复治亳之殷地汤之故居故兼称殷商
　　【朱氏曰商言其国殷言其地】
　　洽阳
　　毛氏曰洽水也谷梁传水北曰阳　地理志左冯翊郃阳县在郃水之阳　説文引诗在郃【音合】之阳　朱氏曰洽水名本在今同州郃阳夏阳县今流已絶故去水而加邑渭水亦迳此入河【括地志郃阳故城在同州河西县南三里】　水经注曰郃阳城南有瀵水东流注于河水南犹有文母庙前有碑去城十五里水即郃水也县取名焉【郡县志水在旧河西县南五里今郃阳界内】
　　渭涘
　　毛氏曰渭水厓　王氏曰洽之阳渭之涘莘国所在朱氏曰渭水至同州冯翊县入河　孔氏曰造舟比船于水加版于上即今之浮桥杜预曰造舟为梁则河桥之谓也【尔雅天子造舟　郑氏曰周制也殷时未有等制　程氏曰亲迎于渭文王未为君周国在渭旁不是出疆】
　　莘
　　毛氏曰莘大姒国　水经注郃阳城故有莘邑大姒之国【舆地广记同州郃阳县古莘国】　括地志古莘女国城在同州河西县南二十里【世本莘姒姓禹后　唐世系表啓封支子于莘】
　　牧野
　　牧説文作坶【孔氏曰纣南郊地名】　通典卫州汲县牧野之地【九域志汲城本牧野之地汉为县】　郡国志朝歌县南有牧野【牧誓注纣近郊三十里地名牧　括地志今衞州城即牧野之地武王至牧野乃筑此城　孔氏曰商郊牧野是郊上之地战在乎野故曰野诗于牧之野】　皇甫谧曰在朝歌南七十里【水经注自朝歌以南暨清水土地平衍据臯跨泽悉坶野之地故诗称坶野洋洋竹书纪年曰武王率西夷诸侯伐殷败之于牧野括地志朝歌在衞州东北　周书克殷曰周车三百五十乗陈于牧野】
　　自土沮漆
　　地理志右扶风杜阳县【今鳯翔府普润县】杜水南入渭诗曰自杜顔氏注诗自土沮漆齐诗作自杜言公刘避狄而来居杜与沮漆之地　郑氏曰公刘迁于豳居沮漆之地段氏曰沮漆有二皆出雍州皆东入于渭特有上流
　　下流之别诗漆沮入于渭之上流【自土漆沮言扵岐周之间】书漆沮入于渭之下流【言扵东防扵沣又东防扵泾之下】十三州志云漆水出漆县西北至岐山东入渭后汉注漆县故城在邠州新平县沮水不知所在此诗自土沮漆者也【十三州志万年县南有泾渭北有小河即沮水也】　氏曰地理志漆水在扶风漆县西北豳之漆也【水经漆水出扶风杜阳县俞山东北入扵渭　括地志沮水出维州富平县东入栎阳南漆水出岐州普润县东南岐漆山　严氏曰沮漆名称相乱水经云沮水出北地郡直路县东过冯翊祋祤县北东入于洛此沮水之源流也汉志扶风有漆县漆水在县西东入渭又阚骃十三州记云漆水出漆县西北至岐山东入渭此漆水之源流也沮出北地入洛漆出扶风入渭沮自沮漆自漆也至孔氏引水经云沮水俗谓之漆水谓之漆沮此则名穪相乱矣诸家书解以出扶风之漆水与出北地之漆水为二谓扶风之漆水至岐山入渭在沣之上流而书言渭水防沣防泾之后乃遇漆沮则漆沮在沣水泾水之下流故以书之漆沮为出北地之漆沮与诗扶风之漆别也但水经出北地者止是沮水而谓之漆沮耳如上所言则诗之漆沮自是二水书之漆沮止是一水即诗之沮也然水经之沮入洛书之漆沮则入渭沮水若为漆沮一名洛水则漆沮即洛也而又云入洛何也姑阙之以俟知者此诗沮漆指豳国是漆沮之上流也下文言周原传以为漆沮之间指岐周是漆沮之下流也吉日及潜颂言漆沮指镐京当亦去岐周不逺也疏云漆沮二水在豳地但二水东流亦过周其説是也史记正义二水源在雍州西其名洛水者在雍州东　山海经羭次之山漆水出焉北流注于渭説文漆水出右扶风杜陵岐山东入渭　水经注今有水出杜阳县岐山北漆溪谓之漆渠西南流注岐】
　　【水】
　　率西水浒
　　郑氏曰循西水厓沮漆水侧也　周纪古公去豳渡漆沮【徐广曰水在杜阳岐山顔氏曰漆水在新平】
　　岐下
　　孟子大王去邠逾梁山邑于岐山之下居焉【括地志梁山在雍州好畤县西北十八里郑氏云岐山西南】　郡县志岐山亦名天柱山在鳯翔府岐山县东北十里　地理志右扶风美阳县岐山在西北中水乡周大王所邑　水经注岐水厯周原下北则中水乡成周聚水北即岐山【皇甫谧云今美阳西北有岐城旧址　孔氏曰皇矣称居岐之阳在渭之将是其处险阻也　地理志大王徙　閟宫实维大王居岐之阳实始翦商朱氏传曰大王自豳徙居岐阳四方之民咸归往之王迹始着葢有翦商之渐矣】
　　周原
　　郡国志右扶风美阳有岐山有周城【杜预云城在县西北】周大王所徙南有周原　郡县志鳯翔府扶风县本汉美阳地【通典美阳故城在京兆府武功县北七里】　皇甫谧云邑于周地始改国为周【史记正义岐山下有周原上置城】　毛氏曰周原沮漆之间也　郑氏曰广平曰原周之原地在岐山之南膴膴然肥美【韩诗周原腜腜】
　　虞芮
　　毛氏曰虞芮之君争田久而不平乃相谓曰西伯仁人也盍往质焉乃相与朝周入其境则耕者让畔行者让路入其邑男女异路颁白不提挈入其朝士让为大夫大夫让为卿二国之君感而相谓曰我等小人不可以履君子之庭乃相让以其所争田为闲田而退天下闻之而归者四十余国　郡县志故虞城在陜州平陆县东北五十里虞山之上古虞国【地理志河东大阳县呉山在西上有吴城】芮城在陜州芮城县西二十里古芮国【晋太康地记虞西百四十里有芮城】闲原在平陆县西六十五里即虞芮争田让为闲田之所【蘓氏曰芮在同之冯翊　郡国志左冯翊临晋有芮郷古芮国与虞相让者】
　　淠彼泾舟　凫鹥在泾
　　泾水出原州百泉县泾谷东南流至泾州临泾保定二县又东南流至邠州之宜禄新平永夀三县又东北流至京兆之醴泉高陵云阳三县以入渭
　　旱麓
　　毛氏曰旱山名麓山足　地理志汉中郡南郑县旱山沱水所出东北入汉　説文林属于山为麓　曹氏曰旱山在梁州之地与汉广相近故取以兴焉　周语旱麓之榛楛殖故君子得以易乐干禄焉【九域志兴元府有旱山　寰宇记在南郑县西南二十里周地图记云山上有云即雨】
　　密
　　毛氏曰国有密须氏　吕氏春秋密须之民自缚其主而与文王　地理志安定郡隂密县诗密人国　括地志隂密故城在泾州鹑觚县西其东接县城即古密国【周语共王游泾上密康公从又曰密须由伯姞　左传密须之鼔与其大路文所以大搜也杜氏注密须姞姓国文王伐之得其鼓路　郡县志泾州灵台县西隂密故城即古密国　舆地广记商时密国之地本鹑觚隋取文王伐密而民始附之意以灵台名县朱氏曰密密须氏也姞姓之国在今寜州】
　　阮　共
　　张氏曰阮国名共阮国之地名皆在今泾州今有共池即共也【氏族略阮商诸侯国在岐渭之间】　郑氏曰阮也徂也共也三国犯周而文王伐之　孔氏曰鲁诗亦以阮徂共皆为国名孙毓云文王七年五伐未闻有阮徂共三国助纣侵周文王伐之之事　孟子以遏徂莒【注以遏止往伐莒者】　朱氏曰徂旅密师之往共者也
　　鲜原　居岐之阳
　　苏氏曰文王既克密须于是相其髙原而徙都焉所谓程邑是欤　孔氏曰大王于迁已在岐山此亦在岐山之阳去旧都不逺周书称文王在程作程寤程典皇甫谧云文王徙宅于程葢谓此也　朱氏曰其地于汉为扶风安陵今在京兆府咸阳县【地理志安陆阚骃以为本周之程邑】　通鉴外纪西伯自岐徙鲜原在岐山之阳不出百里　郑氏曰地在岐山之南居渭水之侧后竟徙都于丰【曹氏曰大王邑于岐山之下犹在岐北文王既胜密须扵是度鲜原扵岐山之南渭水之侧定程邑而迁都焉鲁颂大王居岐之阳谓岐北非也】　孟子文王治岐【左传成有岐阳之搜郡县志鳯翔府岐阳县葢汉杜阳县地贞观七年置以在岐山之南因以名之舆地广记此诗所谓居岐之阳也文王始亦治焉元和三年省入扶风县　括地志安陵故城在咸阳东二十一里周之程邑书文王肇国于西土】
　　崇
　　郑氏曰崇侯虎倡纣为无道【通典崇国在京兆府鄠县帝王世纪鲧封崇伯国在丰镐之间周有崇国晋赵穿侵崇】　史记伐崇而作丰邑伏湛曰以伐崇庸崇国城守先退后伐【氏族略其地在鄠县东】　皇极经世商受十八年西伯伐崇自岐徙居丰【注既伐于崇作邑于丰是国之地也】
　　灵台
　　三辅黄图在长安西北四十里髙二十丈周四百二十步　三辅故事在丰水东【水经注沣水北经灵台西左传秦获晋侯舍诸灵台杜氏注在鄠县周之故台也又云酆在鄠县东有灵台属京兆府　地理志文王作酆注今长安西北界灵台乡丰水上是　朱氏曰言倐而成如神灵之为　司马法曰偃伯灵台伯谓师节也】
　　灵囿
　　黄图在长安县西四十二里【孟子文王之囿方七十里】
　　灵沼
　　黄图在长安西三十里【郑氏驳异义云于台下为囿沼】
　　辟雍
　　毛氏曰水旋丘如璧曰辟雍以节观者　黄图文王辟雍在长安西北四十里　史记丰镐有大子辟池索隐云即周天子辟雍之地　张氏曰灵台辟雍文王之学也辟雍之在镐京者武王之学也【庄子文王有辟雍之乐　郑氏曰辟雍及三灵皆同处在郊　书大传乐曰舟张辟雍戴氏曰言文王之乐不在台沼灵囿而在辟雍也】
　　丰
　　朱氏曰丰在今京兆府鄠县终南山北　地理志文王作丰　括地志丰宫在鄠县东三十五里　地理志京兆鄠县丰水出其东南【皇甫谧云丰在京兆府鄠县东丰水之西文王自程徙此　孔氏曰从鲜原徙酆丰在岐山东南三百余里】　説文酆周文王所都在京兆杜陵西南【朱氏曰即崇国之地今鄠县杜陵西南】　通典酆今京兆府长安县西北灵台乡丰水上　左传康有酆宫之朝【召诰王朝歩自周镐京则至于丰告文王庙　毕命王朝步自宗周镐京至于丰文王所都】
　　丰水
　　郑氏曰丰水禹治之使入渭东至于河丰邑在丰水之西镐京在丰水之东【朱氏曰丰水东北流径丰邑之东入渭而注于河丰水有芑镐京在丰水下流故以起兴】　郡县志丰水出京兆府鄠县东南终南山自发源北流经县东二十八里北流入渭　禹贡沣水攸同【地理志酆水出扶风鄠县东南北过上林苑入渭】　黄图出鄠南山丰谷北入渭　黄氏曰北至咸阳县入渭
　　镐京【见前】
　　坊记引诗度是镐京　郡国志注丰镐相去二十五里【镐在京兆上林苑中黄图镐池在昆明池之北即周之故都通典云镐陂】　夹漈郑氏曰周地西迫戎狄自岐之丰自丰之镐是西逺戎而东即华也　朱氏曰镐京武王所营也在丰水东去丰邑二十五里　周书文曰文王受命九年在鄗召太子戴氏曰武王都镐京为四方来朝者丰不足以容之作辟雍以养人才
　　邰
　　毛氏曰姜嫄之国　郡县志故斄城一名武功城在京兆府武功县西南二十二里古邰【白虎通作台】国也【后稷姜嫄祠在县后稷母家也】　郑氏曰后稷成功尧改封于邰就其成国之家室　左传作骀【魏骀芮岐毕吾西土也杜氏注后稷受此五国骀在武功县所治斄城释文当作邰】　郡国志右扶风郿县有邰亭　郡县志秦孝公作四十一县斄武功各其一斄与邰音同武功葢在渭水南今郿县地是也　樊哙攻雍斄城注云即后稷所封今武功故城是斄县【汉属右扶风后周置武功扵故斄城】　孔氏曰邰国自有君此或灭或迁故以其地封后稷【閟宫奄有下国朱氏曰封于邰也】
　　百泉　溥原　流泉
　　曹氏曰汉朝那县属安定郡隋改为百泉县属平凉郡魏于其地置原州唐因之百泉溥原即其处【郡县志邠州三水县以县界有罗川谷三泉并流故以为号豳城在县西髙泉山亦曰甘泉在永夀县北二十五里五龙原在新平县南三里原侧有五泉水因名】
　　隰原
　　郑氏谱曰豳在雍州原隰之野　孔氏曰禹贡雍州原隰防绩是原隰属雍州也公刘居豳度其隰原以治田是豳居原隰之野　蔡氏曰广平曰原下湿曰隰度其隰原即指此其地在豳今邠州【史记正义原隰豳州地也　郡县志邠州新平县有五龙原永夀县有永夀原宜禄县有浅水原　白虎通引诗于邠斯观】
　　涉渭
　　史记周纪公刘自漆沮渡渭取材用【郡县志邠州公刘所居之地州治新平县即汉漆县漆水在县西九里西北流注于泾　史记正义公刘从漆县漆水南渡渭水至南山取材木为用漆水东入渭】
　　皇涧　过涧
　　傅氏曰二涧当在邠州界【释名山夹水曰涧　孔氏谓皇涧纵在两旁而夹之过涧横故在北而向之亦可想见其形势矣芮鞫之即则又在过涧之南鞫者外也】
　　芮鞫
　　周礼注作汭防　地理志注韩诗作芮【与鞫同】　职方雍州其川泾汭　地理志芮水出右扶风汧县呉山西北东入泾诗芮雍州川也【今陇州汧原县】　苏氏曰芮鞫芮水之外也【郡县志泾州良原县有汭水一名宜禄川西自陇州华亭县流入　傅氏曰康成以为芮是水内与注礼自相反当以职方为信】
　　凡伯
　　孔氏曰畿内国【左传凡周公之后】　春秋凡伯杜氏注汲郡共县东南有凡城　郡县志故凡城在衞州共城县西二十里古凡伯国【通典凡伯国在衞州黎阳县】
　　召【兄前】
　　周语彘之乱宣王在召公之宫【注避难奔召公召公周之支族食邑扵召康公之后穆公虎】
　　夏后
　　帝王世纪禹受封爲夏伯在豫州外方之南今河南阳翟是也周书度邑篇武王问太公吾将因有夏之居即河南是也【孟子注禹号夏后氏后君也禹受禅于居故夏称后】
　　鬼方
　　易髙宗伐鬼方【毛氏曰逺方也】　汉匡衡传成汤化异俗懐鬼方【后西羌传武丁征西戎鬼方竹书纪年周王季伐西落鬼戎　大戴礼帝系曰陆终氏娶于鬼方氏　汉五行志注鬼方絶逺之地一曰国名文选注世本注曰鬼方扵汉则先零戎是也】
　　蛮方
　　郑氏曰九州之外不服者【曹氏曰职方氏衞服之外即蛮服　禹贡荒服三百里蛮周语蛮夷要服戎翟荒服】
　　芮伯
　　郑氏曰畿内诸字良夫　书序注芮伯周同姓国在畿内　左传注芮国在冯翊临晋县　通典同州冯翊县古芮国【地理志临晋县芮郷故芮国　夹漈郑氏曰其地即陜芮城为晋所灭】
　　崧髙
　　毛氏曰山大而髙曰崧岳山之尊者东岱南衡西华北恒尧时姜氏为四伯掌四岳之祀　郭璞注尔雅曰今中岳崧髙山葢依此名　李氏曰申甫四岳之后安得专指为中岳凡大而髙者皆可名之曰崧　孔子间居嵩髙惟岳【云　云】此文武之徳也　魏氏曰人之此心与天地山川相为流通固也而人物之生又系乎时数清明之感山川英灵之防祖宗徳泽之积【孔氏曰郑语伯夷能礼扵神以佐尧是掌礼之官故掌四岳之祀　外传史记特称伯夷为四岳由主岳祀故也齐世家四岳佐禹有功虞夏之际封扵吕或封于申是厯虞夏商而世有国土】
　　甫申【见前】　申伯
　　李氏曰崧髙之山在穆王时则生甫侯【诗礼记作甫书与外传作吕】在宣王时则生申伯　朱氏曰甫是宣王时人作吕刑者之子孙【吕氏曰郑氏逺取训夏赎刑之甫侯非也】　曹氏曰封于申而职为侯伯犹召伯也　礼记注周道将兴五岳为之生贤佐仲山甫及申伯孔氏曰按郑志注礼在先未得毛诗传【外传称樊仲山甫则是樊国之君必不得与申伯同为岳神所生】
　　谢【见前】　南国
　　南国是式郑氏曰改大其邑使为侯伯南方之国皆綂理陈氏曰命为州牧也　毛氏曰谢周之南国　林氏曰宣王之世申伯以王舅大臣为南国屛翰葢前此申在王畿之内而宣王始分封之以扞衞王室楚经营北方大抵用申息之师其君多居于申合诸侯亦在焉秦汉之际南阳为要地髙祖逾宛攻武闗张子房曰强秦在前强宛在后此危道也汉与楚相持常出武闗收兵宛叶间光武起南阳以宛首事申即宛也　孔氏曰申伯先受封于申国本近谢今命为州牧故邑于谢【严氏曰申国在宛谢城在棘阳申谢其地相近孔氏曰申国在南阳宛县是在洛邑之南】申伯旧是伯爵今改封之后或进爵为侯周本纪云申侯是申伯子与孙
　　郿
　　孔氏曰郿于汉属右扶风在镐京之西岐周之东申在镐京之东南自镐京适申涂不经郿时宣王葢省视岐周故饯之于郿　朱氏曰郿在今鳯翔府郿县【郡县志本秦县今县东二十五里有故城今县周天和元年筑县在渭水南一里县治城南当斜谷】　曹氏曰郿近岐周先王之庙在岐申伯受封则册命于先王之庙故王在岐而饮饯于郿江汉言召虎之封亦曰于周受命
　　仲山甫
　　毛氏曰樊侯也　孔氏曰周语樊仲山父谏宣王是为樊国之君也韦昭云食采于樊左传王赐晋文公樊邑则樊在东都畿内【周语樊穆仲】　左传注樊一名阳樊野王县西南有阳城【懐州河内县本野王】　晋语王赐公南阳阳樊之田阳人不服仓葛曰阳有夏商之嗣典有周室之师旅樊仲之官守【懐州修武县有南阳城晋语南阳即此】
　　城东方
　　朱氏曰仲山甫奉使筑成于齐【孔氏曰不言徂齐东方齐也】　毛氏曰古者诸侯之居逼隘则王者迁其邑而定其居葢去薄姑而迁于临菑也【地理志琅琊姑幕县或曰薄姑后汉注姑幕故城在今密州莒县东北古薄姑氏之国括地志薄姑故城在青州博昌县东北六十里今博兴县左传注博昌县北有蒲姑城孔氏曰齐扵成王之世乃得薄姑之地舆地记青州千乗县有薄姑城】　孔氏曰史记齐世家献公元年徙薄姑治临菑当夷王之时与此传不合【毛氏在马迁之前其言当有据　朱氏曰岂徙于夷王之时至是始备城郭之守欤　临菑今青州临菑县林氏曰宣王时北有玁狁南有荆楚东有徐夷故式是南邦以申伯城彼东方以仲山甫奄受北国以韩侯其为谋甚悉而犬戎自西作焉夫四隅而防其三有变出扵不备之方　汉杜钦曰仲山父异姓之臣就封扵齐邓展注韩诗以为封扵齐此误耳】
　　韩侯　韩城
　　左传韩武之穆也【郑氏曰姬姓国后为晋所灭史伯曰武王之子应韩不在】　通典同州韩城县古韩国【有韩原】　水经注王肃曰涿郡方城县有韩侯城【后魏志范阳郡方城县有韩侯城　李氏曰溥彼韩城燕师所完涿郡乃燕地也又有奄受北国之言水经注圣水迳方城县故城北又东南迳韩城东引韩奕之言为证梁山恐是方城县相近梁门界上之山此亦一説存之以备参考括地志方城故城在幽州固安县南十里】
　　梁山
　　地理志左冯翊夏阳县故少梁梁山在西北　括地志在同州韩城县东南一十九里【尔雅梁晋望注在夏阳西北临河上　苏氏曰梁山韩之镇也　公羊传河上之山也　禹贡冀州治梁及岐　曹氏曰禹治水自壶口循梁山而西　水经河水南迳梁山原东注原自山东南至河　九域志山在龙门之南】
　　屠
　　出宿于屠潏水李氏曰同州防谷【今曰荼】　説文防左冯翊防阳亭【今同州】
　　汾王
　　郑氏曰厉王也流于彘彘在汾水之上【时人因以号之犹言莒郊公黎北公】　孔氏曰彘于汉河东永安县也西临汾水　苏氏曰晋州霍邑是也在汾之上【郡县志汾水经霍邑县西二里周厉王陵在县东北二十五里　解颐新语曰晋敖訾敖其汾王之类乎】
　　燕
　　王肃曰燕北燕国【董氏曰召公之国】　曹氏曰武王子初封于韩其时召康公封于北燕实为司空王命以燕众城之朱氏曰如召伯营谢山甫城齐春秋诸城邢城楚
　　丘之类　地理志蓟县故燕国召公所封【今燕山府括地志燕山在幽州渔阳县东南六十里　国都城记云地在燕山之野故国取名焉北燕伯欵始见春秋】
　　百蛮　追貊
　　补传曰蛮夷可以通称北可称蛮犹西可称夷也貊为北方之国先圣有蛮貊之説追为北方之国始见于此毛氏曰因时百蛮长是蛮服之百国也追貊戎狄国苏氏曰锡之以追人貊人【郑氏曰韩侯先祖居韩城为侯伯其州界外接蛮服孔氏曰北狄亦谓蛮　史记匈奴传居于北蛮　郑志答赵商云九貊即九夷也又秋官貊注征北夷而获】
　　【是貊者东夷之种而分居于北故为韩侯所统至汉初其种皆在东北于并州之北无复貊种　汉高祖四年北貉燕人来致枭骑助汉顔氏注貉在东北方三韩之属皆貉也　职方氏九貉注北方　説文貉北方豸种也　孔疏曰貉之为言恶也　尔雅疏狄类曰秽貊】　郑氏曰其后追也貊也为玁狁所逼稍稍东迁
　　北国
　　郑氏曰北面之国　孔氏曰职方氏正北曰并州言受王畿北面之国当是幷州牧也【曹氏曰奄受北国蛮夷而为之侯伯　黄氏曰即封唐戎索也今洛州曲梁赤狄也中山安喜鲜虞国真定鼓国槀城西累肥国皆白狄也】
　　淮夷
　　书成王东伐淮夷灭淮夷【孔氏曰周公归政之明年淮夷奄又叛鲁征淮夷作费誓灭淮夷在成王即政后】　陈氏曰淮夷之地不一徐州在淮北徐州有夷则淮夷之在北者也州在淮南州有夷则淮夷之在南者也江汉常武二篇同为宣王之诗而同言淮夷召虎旣平淮夷而告成于王矣常武又曰铺敦淮濆仍执丑虏故知淮夷之地不一以地理考之曰江汉之浒王命召虎者是淮南之夷也若在淮北则江汉非所由入之路矣曰率彼淮浦省此徐土者是淮北之夷也若在淮南则徐土非聨接之地矣孔氏曰召公伐淮夷当在淮水之南鲁僖所伐淮夷应在淮水之北当淮之南北皆有夷也　后汉东夷传殷武乙衰敝东夷浸盛遂分迁淮岱渐居中土周公征之遂定东夷厉王无道淮夷入宼王命虢仲征之不克宣王复命召公伐而平之　严氏曰周兴西北岐丰去江汉最逺故淮夷最难服从化则后孚倡乱则先动周人经理淮夷用力最多成王初年淮夷同三监以叛其后又同奄国以叛伯禽就封又同徐戎以叛至厉王之时四夷交侵宣王一命吉甫北方旋定继命方叔伐蛮荆其后又命召公平淮南之夷又命皇甫平淮北之夷葢南方之役至再至三淮夷未平则一方倡乱天下皆危故至淮夷平然后四方平此江汉常武所以为宣王之终事而系之宣王大雅之末也【朱氏曰淮夷夷之在淮上者　孔氏曰淮水之上东方之夷　费誓注淮浦之夷　姓纂有淮夷氏】
　　江汉
　　郑氏曰江汉之水合而东流　孔氏曰大别之南汉与江合而东流汉志大别在庐江安丰县界则江汉合处在扬州之境命将在江汉之上葢今庐江左右江自庐江亦东北流故顺之而行将至淮夷乃北行向之也胡氏曰杜预云禹贡汉水至大别南入江夏界按汉水入江乃今汉阳军之大别山山之北汉口是也汉口亦云沔口亦曰夏口江东即鄂州江夏郡也至安丰一千五百里岂江汉相合古今不同哉　吕氏曰胡氏辨江汉合流既得之矣但去淮夷絶逺于经文颇不合或者防江汉诸侯之师以伐之欤　严氏曰江汉之浒指江北接淮南之地　林氏曰古者畿兵不出所以重内调兵诸侯各从其方之便髙宗伐楚葢裒荆旅武王伐商实用西土至于征徐以鲁平淮夷以江汉　陈氏曰江汉去周最逺不应亲临江汉之逺而始命召虎也谓所伐之淮夷自江汉之浒而入　严氏曰江汉常武之诗皆以江汉喻王师江汉浮浮喻盛大而不可御如江如汉止喻盛大
　　南海
　　吕氏曰淮夷在南故极其逺而言之曰至于南海　左传楚子曰寡人处南海
　　于周受命
　　郑氏曰岐周　孔氏曰以召祖之故地在岐周岐是周之所起有别庙在焉　严氏曰周当指丰召诰至于丰注云文王之庙在丰祭统云赐爵禄必于太庙【锡山土田曹氏曰召乃康公分陜之采地宣王又以岐周山川益封召虎】
　　程
　　毛氏曰程伯休父始命为大司马　郡国志雒阳【今河南府洛阳县】有上程聚古程国伯休父之国也【闗中冇程地帝王世纪文王居程故此加为上程】　楚语重黎氏世叙天地其在周程伯休父其后也当宣王时失其官守而为司马氏【氏族略重为火正裔孙封于程】
　　淮浦　淮濆
　　説文浦水濵也　毛氏曰濆厓也【严氏曰先征淮夷而后及徐方此兵行犹未反淮夷而徐方已震惊】
　　徐土　徐方
　　孔氏曰徐土当谓徐州之地【朱氏曰徐州之土淮北之夷也徐方徐国亦即此】曹氏曰禹贡徐州东至海北至岱南及淮其地广人
　　众矣若淮夷则东夷之种散处淮浦者尔此先伐淮夷次征徐国葢先其小而易者后其大而难者　陈氏曰徐大而淮夷小淮夷即徐州之夷而服属于徐曰徐方者兼徐淮而言之曰徐国者特言于徐戎也
　　徐国
　　地理志临淮徐县故徐国【嬴姓伯益佐禹有功封其子若木于徐】　郡县志大徐城在泗州徐城县北三十里徐子国【淮水西南自虹县界流入今徐城省为镇入临淮县　檀弓徐容居曰昔我先君驹王西讨济于河　后汉东夷传徐夷僭号率九夷以伐宗周西至河上穆王畏其方炽乃分东方诸侯命徐偃王主之偃王处潢池东地方五百里行仁义陆地而朝者三十有六国穆王使造父御以告楚令伐徐楚大举兵而灭之　费誓徐戎孔氏注徐州之戎此戎夷帝王所羁縻统驭故错居九州之内秦始皇逐出之左传周有徐奄徐戎淮夷二国春秋昭四年防于申有徐子又有淮夷　曹氏曰宣王北伐玁狁西征羌戎南威蛮荆独徐方未服今徐方来朝于王庭则四方既平矣　傅氏曰在淮之北者徐戎也在淮之南者淮夷也】
　　日辟国百里
　　苏氏曰文王之世周公治内召公治外故周人之诗谓之周南诸侯之诗谓之召南所谓日辟国百里云者言文王之化自北而南至于江汉之间服从之国日以益众及虞芮质成而其旁诸侯闻之相率归周者四十余国焉　陈氏曰风之终系之以豳雅之终继之以召旻岂非化之衰者必思圣人而正之欤














　　诗地理攷巻四
<经部,诗类,诗地理攷>
　　钦定四库全书
　　诗地理攷卷五　　　　　宋　王应麟　撰周颂
　　郑氏谱曰周颂者周室成功致太平徳洽之诗其作在周公摄政成王即位之初颂之言容天子之徳光被四表格于上下无不覆焘无不持载此之谓容于是和乐兴焉颂声乃作　礼运曰政也者君之所以藏身也是故夫政必本于天殽以降命命降于社之谓殽地降于祖庙之谓仁义降于山川之谓兴作降于五祀之谓制度又曰祭帝于郊所以定天位祀社于国所以列地利祖庙所以本仁山川所以傧鬼神五祀所以本事又曰礼行于郊而百神受职焉礼行于社而百货可极焉礼行于祖庙而孝慈服焉礼行于五祀而正法则焉故自郊社宗庙山川五祀义之脩礼之藏也功大如此可不美报乎故人君必洁其牛羊馨其黍稷齐明而荐之歌之舞之所以显神明昭至徳也
　　洛邑
　　孔氏曰书传曰周公将作礼乐优游之三年不能作君子耻其言而不见从耻其行而不见随将大作恐天下莫我知将小作恐不能扬父祖功烈徳泽然后营洛以观天下之心于是四方诸侯率其羣党各攻位于庭周公曰示之以力役且犹至况导之以礼乐乎然后敢作礼乐书曰作新大邑于东国洛四方民大和防此之谓也　周书王防曰成周之防【王城既成大防诸侯及四夷也】天子南面立絻无繁露朝服八十物搢珽唐叔荀叔周公在左太公在右皆絻亦无繁露朝服七十物搢笏旁天子而立于堂上堂下之右唐公虞公南面立焉堂下之左殷公夏公立焉皆南面絻有繁露朝服五十物皆搢笏相者太史鱼大行人皆朝服有繁露堂下之东面郭叔掌为天子菉币焉絻有繁露内台西面正北方应侯曹叔伯舅中舅比服次之要服次之荒服次之西方东面正北方伯父中子次之方千里之内为比服方二千里之内为要服方三千里之内为荒服是皆朝于内者堂后东北为赤帟焉　作雒篇曰作大邑成周于土中城方千七百二十丈郛十七里南系于洛水北因于郏山以为天下凑【李氏曰郑氏谓成洛邑居摄五年时孔氏谓朝诸侯在六年按书则周公城洛邑在七年周公所以朝诸侯者特相成王以朝诸侯而已周公非自居南面受诸侯之朝书大传诸侯进受命扵周公而退见文武之尸者千七百七十三诸侯】
　　髙山
　　郑氏曰髙山谓岐山也沈括曰后汉西南夷传作彼岨者岐【今按彼书岨但作徂韩子亦云彼岐有岨疑或别有所据　吕氏曰大王文王虽往而其岨易可行之道昭然皆在与山俱存而未尝亡也】
　　及河乔岳
　　淮南子作峤岳　范氏曰古者天子巡守至于方岳以柴望告祭封禅始于秦古无有也　公羊传天子有方望之事无所不通
　　二王之后
　　郑氏曰二王夏殷其后杞宋　括地志汴州【今开封府】雍丘县古杞国　宋见前【王防曰殷公夏公　微子孔氏曰微采地名孔安国曰畿内国　水经济水迳微乡东注云在东平夀张县西北】
　　西雝
　　韩诗嶭君章句西雝文王之雍也【言文王之时辟雍学士皆絜白之人也】王氏曰雝葢辟廱也辟廱有水鹭所集也　朱氏曰
　　先儒多谓辟廱在西郊故曰西雝【即旋丘之水其学即所谓泽宫也】毛氏曰雝泽也　李氏曰杞之地在陈留宋之地在睢阳其来周也自东徂西
　　漆沮【见前】
　　毛氏曰岐周之二水　孔氏曰以荐献所取不宜逺于京邑故言岐周者镐京去岐不逺　曹氏曰漆沮之水上接泾渭下与河通所以多鱼
　　四岳
　　孔氏曰诸书皆以岱衡华恒为四岳尔雅释山岱泰衡霍二文不同一山而二名也【曹氏曰言四岳而不及嵩髙嵩髙在王畿之内故也岱在今袭庆府奉符县衡在潭州湘潭县华在华州华隂县在中山府曲阳县】
　　允犹翕河
　　郑氏曰河言翕者河自大陆之北敷为九祭者合为一【犹图也皆信按山川之图而次序祭之】　孔氏曰九河之名徒骇太史马颊覆釜胡苏简洁钩盘鬲津周时齐桓公塞之同为一【春秋保干图云移河为界在齐吕填阏八流以自广】今河间弓髙以东至平原鬲盘往往有遗处焉　蔡氏曰徒骇河【地理志云滹沱河寰宇记云在沧州清池许商云在平成】马颊河【元和志在徳州安徳平原南东寰宇记云在棣州滴河北舆地记云即笃马河也】覆鬴河【通典云在徳州安徳】胡苏河【寰宇记云在沧之饶安无棣临津三县许商云在东光】简洁河【舆地记云在临津】钩盘河【寰宇记云在乐陵东南从徳州平昌来舆地记云在乐陵】鬲津河【寰宇记云在乐陵东西北流入饶安许商云在鬲县舆地记云在无棣】太史河【不知所在】汉世近古止得其三唐人集累世积传之语遂得其六欧阳忞舆地记又得其一或新河而载以旧名或一地而互为两説皆似是而非无所依据汉王横言昔天尝连雨东北风海水溢西南出浸数百里九河之地已为海水所渐郦道元亦谓九河碣石苞沦于海后世儒者知求九河于平地而不知碣石有无以为之证故前后异説　严氏曰禹贡河自大陆北播为九河同为逆河注云同合为一大河名曰逆河然则翕河即逆河也　苏氏曰翕河大河受众水者也【戴氏曰祭先河而后海故以河为主】
　　鲁颂
　　郑氏谱曰鲁者少昊摰之墟也【帝王世纪少昊邑于穷桑以登帝位徙都曲阜县东北六里】国中有大庭氏之库则大庭氏亦居于兹乎在周公归政成王封其元子伯禽于鲁【左传命以伯禽而封扵少昊之墟注曲阜也在鲁城内】其封域在禹贡徐州大野蒙羽之野自后政衰国事多废十九世至僖公当周惠王襄王时而遵伯禽之法养四种之马牧于坰野尊贤养士修泮宫崇礼敎十六年防诸侯于淮上东略公遂伐淮夷【孔氏曰经传无文】二十年新作南门又修姜嫄之庙至于复鲁旧制未徧而薨国人美其功季孙行父请命于周而作其颂文公十三年太室屋壊初成王以周公有太平制典法之勲命鲁郊祭夭三望如天子之礼故孔子録其诗之颂同于王者之后问者曰列国作诗未有请于周者行父请之何也曰周尊鲁巡守述职不陈其诗至于臣颂君功乐周室之闻是以行父请焉周之不陈其诗者为优耳其有大罪侯伯监之行人书之亦示觉焉【朱氏曰先儒以为时王襃周公之后比扵先代故巡守不陈其诗而其篇第不列扵太师之职是以宋鲁无风】　朱氏曰今袭庆东平府沂密海等州即其地也成王以周公有大勲劳于天下故赐伯禽之礼乐鲁于是乎有颂以为庙乐其后又自作诗以美其君亦谓之颂旧説皆以为伯禽十九世孙僖公申之时今无所考独閟宫一篇为僖公无疑耳夫以其诗之僭如此然夫子犹録之者葢其体固列国之风而所歌者乃当时之事则犹未纯天子之颂若其所歌之事又皆有先王礼乐敎化之遗意焉则其文疑若犹可予也况夫子鲁人亦安得而削之哉宋氏曰秦有誓而书亡鲁有颂而诗絶　李氏曰周有风鲁有颂而春秋为之作　唐氏曰王风而鲁颂诗之末也　刘氏曰鲁之有天子礼乐殆周之末王赐之非成王也昔者鲁惠公使宰让请郊庙之礼于天子【吕氏春秋云】天子使史角往惠公止之其后在鲁实始为墨翟之学由是观之使成王之世鲁已郊矣则惠公奚请惠公之请也殆由平王以下乎　陈氏曰诸侯之有郊禘东迁之僭礼也故曰秦襄公始于诸侯作西畤祠白帝僭端见矣位在藩臣而胪于郊祀君子惧焉则平王以前未之有也鲁之郊禘惠公请之也齐桓公欲封禅而晋亦郊鲧皆僭礼也然则春秋何以始见于僖公向者庄公之观齐社也曹刿谏曰天子祀上帝诸侯防之受命焉诸侯祀先王先公卿大夫佐之受事焉用见惠公虽请之而鲁郊禘犹未率为常也僖公始作颂以郊为夸焉于是四卜不从犹三望是故特书之以其不胜讥讥其甚焉者尔　地理志鲁地其民有圣人之敎化故孔子曰齐一变至于鲁鲁一变至于道言近正也　括地志兖州曲阜县【汉为鲁县】外城即伯禽所筑古鲁城【今袭庆府仙源县】　郡县志曲阜在县治鲁城中委曲长七八里　史记儒林传高皇帝举兵诛项籍围鲁鲁中诸儒尚讲诵习礼乐歌之音不絶岂非圣人之遗化好礼乐之国哉夫齐鲁之间于文学自古以来其天性也【世本云周公居少昊之墟炀公徒鲁　史记正义少昊墟即夀丘　皇甫谧云黄帝夀丘在鲁城东门之北鲁国即曲阜县】
　　坰野
　　毛氏曰坰逺野也林外曰坰　郡县志坰泽俗名连泉泽在兖州曲阜县东九里鲁僖公牧马之地　刘公干鲁都赋曰戢武器于有炎之库放戎马于巨野之坰寰宇记大野在济州钜野县东五里一名钜野泽　尔雅十薮鲁有大野注今髙平钜野县东北大泽
　　泮水　泮宫
　　毛氏曰泮水泮宫之水天子辟廱诸侯泮宫　郑氏曰辟廱者筑土廱水之外圆如璧四方来观者均也泮之言半也半水者葢东西门以南通水北无也　朱氏曰説文曰泮宫诸侯乡射之宫也西南为水东北为墙康成以为东西门説文以为东西墙其説不同　程氏曰春秋凡用民力必书修泮宫复閟宫不书复古兴废为国之先务如是而用民力乃所当用也　礼器鲁人将有事于上帝必先有事于頖宫注郊之学也诗所谓頖宫疏鲁以小学为頖宫在郊　通典兖州泗水县有泮水　九域志袭庆府有泮宫池泮宫台　水经注灵光殿之东南即泮宫也在髙门直北道西宫中有台髙八十尺台南水东西一百步南北六十步台西水南北四百步东西六十步台池咸结石为之诗所谓思乐泮水也
　　淮夷
　　通鉴外纪周襄王八年冬僖公防诸候于淮上【左传注临淮郡左右】谋东略未几遂伐淮夷　李氏曰观费誓是淮夷世为鲁患僖十六年防于淮乃齐桓救鄫非是淮夷从僖公也【孔氏曰禹贡徐州淮夷蠙珠则淮夷在徐州也春秋时淮夷病鄫齐桓东防于淮以谋之左传谓之东略是淮夷在东国昭四年楚防诸侯于申有淮夷淮夷居淮水之上在徐州之界最近于鲁扵是霸者使鲁独征之　朱氏曰或谓僖公未尝有伐淮夷之事此乃颂祷之辞狄彼东南谓淮夷也　严氏曰淮夷世为鲁患未必慕泮宫之化诗人张言泮宫之美以为淮夷亦将来慕也　説文引诗犷彼淮夷韩诗犷彼淮夷】春秋僖十四年杞辟淮夷迁都诸侯城缘陵十六年鄫为淮夷所病防于淮谋鄫【后汉东夷传秦并六国淮西夷皆散为民戸　左传昭二十七年季氏甚得其民淮夷与之注鲁东夷】
　　附庸
　　王制注小城曰附庸　朱氏曰犹属城也小国不能自达于天子而附于大国　王氏曰孟子曰周公之封于鲁为方百里也地非不足而俭于百里而周官以为诸侯之地方四百葢特言其国也则俭于百里并附庸言之则为方四百里也　李氏曰颛臾鲁之附庸也春秋之时有邾国亦鲁之附庸也郑氏据明堂位谓封以七百里欲其强于诸国其説不然诗人言大启尔宇不过诸侯方百里居上等【春秋无骇入极附庸小国取鄟取邿附庸国】　皇甫谧言武王伐纣之年夏四月乙夘祀于周庙将率之士皆封诸侯国四百人兄弟之国十五人同姓之国四十人鲁世家武王既克殷封周公于少皥之墟【曲阜】　书大
　　传周公封以鲁身未尝居鲁也
　　戎狄
　　朱氏曰西戎北狄　春秋公防戎于潜【隐二年】公追戎于济西【庄十八年】　史记戎狄是膺【孟子言周公方且膺之黄氏曰春秋所记凡鲁之自主兵者皆邾莒项之小国至扵所伐大国皆齐晋主兵则膺戎狄惩荆舒僖公果有是乎　呉氏曰公车千乗止则莫我敢承考其谊为周公鲁公设简编错乱当与土田附庸为连文葢诗人言成王命周公建元子于鲁锡之以山川土田附庸有千乗之赋有三军之众使之膺戎狄惩荆舒也不然孟子引此诗何以云周公膺之乎】
　　荆舒【见前】
　　郑氏曰僖公与齐桓举义兵北当戎与狄南艾荆及羣舒天下无敢御也　孔氏曰僖四年经书防齐侯伐楚楚一名荆羣舒又楚之与国故连言荆舒其伐戎狄则无文　史记荆荼是征
　　泰山
　　説苑泰山岩岩鲁侯是瞻　孔氏曰泰山在齐鲁之界鲁之望也　李氏曰禹贡海岱徐州之地泰山乃其境史记泰山之阳则鲁其隂则齐　郡县志泰山一
　　曰岱宗在兖州干封县西北三十里【今奉符县】　春秋犹三望郑氏谓海岱淮　公羊传祭泰山河海【职方氏兖州山镇曰岱山】
　　蒙
　　孔氏曰定十年齐人来归郓讙隂之田谓山之北田也论语颛防为东蒙主谓主蒙山也鲁之境内有此二山故言奄有　曹氏曰邹之山费之东蒙　郡国志泰山博县有山【今袭庆府奉符县　水经注山在博县北十五里　郡县志在兖州泗水县东北七十五里　孔子有山操】　地理志蒙山在泰山蒙隂县西南【郡县志在沂州费县西北十里　东蒙山在费县西北七十五里　蒙山在沂州新泰县东南八十八里书曰蒙羽其艺　寰宇记蒙山在海州懐仁县北七十五里　括地志在沂州临沂县　唐六典注在费县舆地记蒙隂县故城在新泰县东南】
　　大东　海邦
　　郑氏曰大东极东也海邦近海之国　孔氏曰僖公之时东方小国见于盟防唯邾莒滕杞而已　尔雅东至于泰逺东至日所出为太平【尔雅注遂怃大东】
　　凫绎
　　郡县志凫山在兖州邹县东南三十八里绎山一名邹山在邹县南二十二里【地理志绎山在鲁国驺县北　禹贡徐州绎阳孤桐谓绎山之阳左传邾文公卜迁于绎杜氏注绎邾邑鲁国邹县北有绎山　水经注邹山所谓绎山邾文公所迁城邹山之阳依岩岨京相璠曰绎邑依绎山为名山东西二十里南北十三里髙秀独出积石相临殆无土壤石间多孔穴洞达相通秦始皇观礼扵鲁登绎山之上命李斯勒铭太史公北涉汶泗讲业齐鲁之都观孔子之遗风郷射邹绎　今按凫绎在邾地亦颂祷之辞　邹山记曰邹山古之绎山鲁穆公改为邹山绎阳犹多桐树　春秋宣十年伐邾取绎】
　　徐宅
　　朱氏曰宅居也谓徐国　曹氏曰凫绎二山在邹之北本徐州之地而鲁宅之　李氏曰僖公十五年楚国伐徐是徐为楚所服岂为僖公服乎
　　蛮貊
　　孔氏曰南夷之蛮【后汉传平王东迁蛮侵暴中国颍首以西有蛮氏之戎春秋伐蛮子在河南新城东南】　傅氏曰东夷之貊【后汉传有貊耳小水貊濊貊之属孔氏曰鲁僖之时貊近鲁説文南方蛮从虫东貉从豸职方氏八蛮九貉】
　　南夷
　　毛氏曰荆楚也【傅氏曰丄已言荆舒此南夷是南蛮也上所谓蛮貊亦东方诸种　严氏曰莫不率从非愿之之辞】
　　常　许
　　毛氏曰鲁南鄙西鄙　孔氏曰常为南鄙许为西鄙郑氏曰常或作尝在薛之傍春秋庄三十一年筑台于薛是与周公有常邑六国时齐有孟尝君食邑于薛【史记正义尝邑在薛国之南　九域志淄州薛邑城孟尝君所食之地　地理志鲁国有薛县注皇览曰有孟尝君冢】许许田也鲁朝宿之邑　孔氏曰桓元年郑伯以璧假许田杜氏注成王营王城有迁都之志故赐周公许田以为鲁朝宿之邑后世因而立周公别庙其地近郑故郑人易之许田近许之田　刘氏曰许田鲁本受封之地居常与许是也地名与国同者鲁多有之庄公筑台于许秦筑台于薛岂真近秦近薛哉鲁自地名许田括地志许田在许州许昌县南四十里有鲁城周公庙在其中【九域志颍昌府许田县省为镇入长社县】　朱氏曰常许皆鲁之故地见侵于诸侯而未复者故鲁人以是愿僖公也
　　徂来
　　郡县志徂来山亦曰尤来山在兖州干封县【今奉符县】　后汉志博尤来山注博城县有徂来山一名尤来【水经注邹山记曰徂来山在兖州梁父奉髙博城三县界今犹有美松赤眉樊崇保此山自号尤来三老　后魏地形志泰山郡梁父县有徂山在北　舆地广记唐省梁父入博城今奉符县　通典梁父故城在泗水县地】
　　新甫
　　后魏志鲁郡汶阳县有新甫山【通典汉汶阳故城在兖州泗水县东南】九域志袭庆府有新甫山
　　商颂
　　郑氏谱曰商者契所封之地有娀氏之女名简狄者吞鳦卵而生契尧之末年舜举为司徒有五敎之功乃赐姓而封之世有官守十四世至汤则受命伐夏桀定天下后世有中宗者严恭寅畏天命自度治民祗惧不敢荒寜后有髙宗者旧劳于外爰洎小人作其即位乃或谅闇三年不言言乃雍不敢荒寜嘉静殷邦至于小大无时或怨此三王有受命中兴之功时有作诗颂之者商徳之壊武王伐纣乃以陶唐氏火正阏伯之墟封纣兄微子启为宋公代武庚为商后其封域在禹贡徐州泗濵西及豫州盟猪之野自后政衰散亡商之礼乐七世至戴公时当宣王大夫正考父者校商之名颂十二篇于周太师以那为首归以祀其先王孔子録诗之时则得五篇而已乃列之以备三颂着为后王之义监二代之成功法莫大于是矣问者曰列国政衰则变风作宋何独无乎曰有焉乃不録之王者之后时王所客也巡守述职不陈其诗亦示无贬黜客之义也又问曰周太师何由得商颂曰周用六代之乐故有之　书序自契至成汤八迁孔氏曰契居商昭明居砥石相土居商丘汤居亳见经传有四其四未闻【商在商州商洛县砥石或曰即砥柱在陜州陜县商丘在应天府宋城县亳在应天府谷熟县西南三十五里】　盘庚曰不常厥邑于今五邦孔氏注汤迁亳【汤即位居南亳后徙西亳在河南府偃师县西十四里本帝喾之墟】仲丁迁嚣【荥阳故城在郑州荥泽县西南七十里殷时敖地】河亶甲居相【在相州内黄县东南十三里】祖乙居耿【在绛州龙门县东南十四里耿城】并盘庚迁都殷为五邦【三代世表盘庚徙河南　括地志云盘庚都偃师西亳】蔡氏曰以下文今不承于古攷之盘庚之前当自有五迁史记言祖乙迁邢或祖乙两迁也【通典在邢州】　史记云武乙去亳徙河北世纪帝乙徙朝歌【在衞州卫县今并入黎阳】　三亳【皇甫谧曰二在梁国一在河洛之间谷熟为南亳汤所都也蒙为北亳亦曰景亳汤所受命也偃师为西亳盘庚所迁也　黄氏曰三亳南亳北亳亳殷也南亳今应天府谷熟县北亳拱州考城县亳殷河南偃师县　补传曰汤始居西亳次居北亳最后居南亳三亳皆汤所居书曰商书颂曰商颂本契之始封而称之也】　苏氏曰商诗骏发而严厉商人之风俗在此故其后世有以自振于衰微
　　宋
　　地理志梁国睢阳县故宋国微子所封【今应天府宋城县】本阏伯之墟　左传商主大火不利于商自根牟至于商衞【宋商后谓宋为商释例曰商宋一地】　孔氏曰商颂五篇由宋而后得存故郑为谱因商而又序宋　朱氏曰太史公云宋襄修仁行谊欲为盟主其大夫正考父美之故追道契汤髙宗之所以兴作商颂葢本韩诗之説诸儒多惑之者今考此颂皆天子之事非宋所有且其辞古奥亦不类周世文而国语闵马父之言亦与今序合【乐记商者五帝之遗声也商人识之故谓之商注商宋诗也　韩诗序曰那美襄公也法言曰正考甫尝晞尹吉甫矣　扬子谓正考甫作商颂韩退之亦云夫子次列国之风而宋鲁独称颂】
　　生商
　　殷纪契封于商　郑氏曰商国在太华之阳　皇甫谧曰在上洛商县【汉属农郡】　括地志商州城八十里商洛县本商邑古之商国卨所封　国语王勤商十四世而兴　李氏曰生契谓之商者封于商也　补传曰地有商山因是得名
　　殷土
　　郑氏曰汤始居亳之殷地　孔氏曰殷是亳地之小别名书序盘庚将治亳殷注商家改号曰殷　周氏曰商
　　人称殷自盘庚始自此以前称商自盘庚既都亳于是殷商兼称故单称殷　补传曰殷以溵水得名
　　九有　九围
　　毛氏曰九州也　孔氏曰九分天下各为九处规围然故谓之九围　易氏曰殷人九州之制不见于经传是以后世莫详焉尔雅云两河间曰冀州河南曰豫州河西曰雍州汉南曰荆州江南曰扬州济河间曰兖州济东曰徐州燕曰幽州齐曰营州其九州之名与夫疆域所至与舜典异又与禹贡异后世皆莫得其説先儒以为殷制其説诚然由今攷之有舜之幽营徐而无舜之青梁并是青入于徐梁入于雍并入于冀也既分禹贡冀州之境而复舜之幽州又并青与徐而复舜之营州殷之九州粲然可考而其山川道里亦以类举至周人则又分冀为并而并营于幽复禹之青州而省徐以入于青　孔氏曰尔雅九州之名孙炎以与禹贡不同于周礼又异故疑为殷制亦无明文地理志云殷因于夏无所变改　王制注殷汤更制中国方三千里之界分为九州而建千七百七十三国　小雅率土之滨　孔氏曰谓中国九州者以水中可居曰洲居民之外皆有水也　韩诗奄有九域【嶭君曰九州也　説文晋尧遭洪水民居水中髙土故曰九州】
　　邦畿千里
　　王制注县内夏时天子所居州界名也殷曰畿诗邦畿周亦曰畿　孔氏曰殷周称畿唐虞称服周礼大司马九畿方千里曰国畿职方氏九服方千里曰王畿　易氏曰禹之五服王畿在内职方氏王畿不在九服之内汉志殷周因井田而制军赋地方一里为井井十为
　　通通十为成成方十里十成为终十终为同同方百里同十为封封十为畿畿方千里【提封百万井】
　　景员维河　陟彼景山
　　朱氏曰景山名商所都也春秋传曰商汤有景亳之命员与幅义同葢言周也维河大河也言景山四周皆大河也　陟彼景山葢商所都之山衞诗亦言景山乃商旧都　补传曰景山商都之望也商都带河盘庚所谓惟涉河以民迁是也今亳有景山故曰景亳　括地志宋州北五十里大蒙城为景亳汤所盟地因景山为名　九域志亳城古景亳也本帝喾之虚汤都之书云汤始居亳从先王居在应天府　严氏曰自汤至盘庚五迁亳嚣皆在河南相耿皆在河北自盘庚之后传三世至武丁又传四世至庚丁之子武乙始去亳徙河北此诗言河正谓亳寰宇记景山在应天府楚丘县北三十八里【髙四丈今属拱州】
　　禹敷下土方
　　朱氏曰下土方絶句楚辞天问禹降省下土方葢用此语　书序帝厘下土方设居方释文曰一读至方字絶句　幅既长徐氏曰自直方言之曰幅自周围言之曰【曹氏曰犹云广轮】
　　有娀
　　毛氏曰有娀契母也　离骚经曰见有娀之佚女注有娀国名契母简狄也　吕氏曰春秋有娀氏有二佚女为九成之台【佚美也】淮南子有娀在不周之北长女简翟【古今人表简逷】少女建疵史记云又桀败于有娀之墟当在蒲州【今河中府】　朱氏曰旧説有娀国在不周之北恐不应絶逺如此
　　韦顾
　　郑语祝融其后八姓己姓昆吾顾彭姓豕韦　左传注东郡白马县有韦城【郡国志有韦乡】　通典滑州韦成县古豕韦国　郡县志顾城在濮州范县东二十八里【寰宇记在县东南】夏之顾国【古今人表韦鼔鼔即顾】故莘城在汴州陈畱县东北三十五里古莘国地汤伐桀桀与韦顾之君拒汤于莘之墟遂战于鸣条之野　吕氏春秋汤立天子商不变肆亲郼如夏
　　昆吾
　　郡国志东郡濮阳县古昆吾国　通典濮州濮阳县即昆吾之墟亦曰帝丘　括地志濮阳县古昆吾国故城县西三十里昆吾台在县西百步在颛帝城内周回五十步髙二丈即昆吾虚也【濮阳今属闻徳府】　郑语昆吾为夏伯【韦氏注昆吾祝融之孙陆终第一子名樊为己姓封扵昆吾昆吾卫是也其后夏衰昆吾为夏伯迁扵旧许曰髙祖伯父昆吾旧许是宅】　左传卫侯梦于北宫见人登昆吾之观杜氏云卫有观在古昆吾之虚今濮阳城中　郑氏曰汤先伐韦顾克之昆吾夏桀则同时诛也　孔氏曰昭十八年二月乙卯周毛得杀毛伯过苌曰是昆吾稔之日也言昆吾以乙卯日亡与桀同日诛也故檀弓注云桀以乙卯日亡　寰宇记解州安邑县有昆吾亭葢汤伐桀之时昆吾以兵助桀同时而灭故有亭非国于此也　郡国志河东安邑有昆吾亭汤伐桀战处【朱氏曰三蘗韦顾昆吾汉书注包有三枿】
　　夏桀
　　呉起曰夏桀之居左河济右泰华伊阙在其南羊肠在其北　寰宇记禹自安邑都晋阳桀徙安邑【郡县志安邑故城在陜州夏县东北十五里禹所都也】　书序孔氏注桀都安邑汤升道从陑陑在河曲之南战于鸣条之野地在安邑之西　寰宇记解州安邑县东北七十五里有鸣条陌陑在县北二十里　郡县志髙堠原在安邑县北三十里原南坂口即古鸣条陌也战地在安邑西桀走保三朡今定陶也【三朡亭在曹州济隂县东北四十九里】桀自安邑东入山出太行东南三十里有陑山　傅氏曰河曲即蒲坂后改河东
　　荆楚
　　毛氏曰荆州言楚国也【孔氏曰周有天下始封熊绎为楚子扵武丁之世不知楚君为何人　补传曰或者为周成王始封熊绎扵荆至周恵王之时鲁僖公元年始有楚号遂疑商时未冇荆楚乃欲假此以实韩氏宋襄公之説殊不思荆自帝喾九州已有荆州之名至禹贡分荆州之荆也诗人以有二荆故以荆楚别荆岐耳既自古有荆孰谓周封熊绎始有荆哉】　苏氏曰易曰髙宗伐鬼方三年克之葢谓此与　书大传武丁侧身修行三年之后诸侯以重译来朝者六国　罙入其阻笺云谓逾方城之隘【方城山在唐州方城县东北五十里　左传楚国方城以为城】　太史公曰夫荆楚僄勇轻悍好作乱乃自古记之矣　吕氏曰楚之于中国自商以来迭为盛衰　春秋正义荆楚一木二名故以为号亦得二名庄公之世经皆书荆僖之元年乃书楚人伐郑葢始改为楚
　　氐羌
　　郑氏曰夷狄国在西方　后汉西羌传云武丁征西戎鬼方三年乃克故其诗曰自彼氐羌莫敢不来王　贾捐之曰武丁成王殷周之大仁也然地东不过江黄西不过氐羌南不过荆蛮北不过朔方是以颂声并作通鉴外纪成汤【云云】海外肃慎北渠搜氐羌来服地理志陇西郡有氐道羌道　郡县志夏桀之乱犬夷入居岐邠之间成汤伐而攘之武王伐商羌髳防于牧野　括地志陇右岷洮丛等州西羌也　曹氏曰商居河洛之间则荆楚乃国之南乡而已非若氐羌之极逺也成汤之时氐羌之国近者以时聘享逺者亦来终王氐羌自谓此商之典常也荆楚岂得独废之邪日祭月祀时享歳贡终王此所谓典常也【汉志顔师古注氐夷种名也羌即西域婼羌之属也】　孔氏曰氐羌之种汉世仍存其居在秦陇之西黄氏曰羌本姜姓三苗之后居三危今叠宕松诸州
　　皆羌地　説文西方羌从羊　尔雅疏戎类曰耆羌山海经伯夷父生西岳西岳生先龙先龙是始生氐羌氐羌乞姓
　　商邑
　　朱氏曰商邑王都也极中之表也　周礼疏尧治平阳舜治安邑唯汤居亳得地中　史记昔唐人都河东殷人都河内周人都河南三河在天下之中若鼎足王者所更居也　韩诗京师翼翼四方是则【孟子武丁朝诸侯有天下犹运之掌也】







　　诗地理攷卷五
　　钦定四库全书
　　诗地理攷卷六　　　　　宋　王应麟　撰序
　　大庭
　　帝王世纪神农氏营曲阜故春秋称鲁大庭氏之库水经注鲁县即曲阜之地少昊之墟有大庭氏之库刘公干鲁都赋曰戢武器于有炎之库【兖州今袭庆府仙源县】
　　虞
　　括地志故虞城在陜州河北县【今平陆县】东北五十里虞山之上　皇甫谧曰尧以二女妻舜封之于虞今河东大阳山虞城是
　　有夏
　　世纪禹受封为夏伯今河南阳翟是也　地理志颍川郡阳翟夏禹国【今属颍昌府】
　　商【见前】
　　周【见前】
　　陶唐
　　郡县志曹州定陶故城尧所居也尧先居唐故曰陶唐氏　世纪尧始封于唐今中山唐县【定州】　书惟彼陶唐有此冀方正义云尧都平阳【今晋州临汾县】
　　五霸
　　左传五伯之霸也注夏伯昆吾商伯大彭豕韦周伯齐桓晋文或曰齐桓晋文宋襄秦穆楚庄【昆吾豕韦见前大彭郡县志徐州彭城县古大彭氏国】
　　共和
　　古史共伯和者厉王时之贤诸侯也诸侯皆往宗焉因以名其年谓之共和凡十四年按汲冢纪年共伯和于王位故曰共和　左传王子朝奔走告于诸侯曰厉王戾虐万民弗忍居于彘诸侯释位以间王政宣王有志而后效官则厉宣之间诸侯有去其位而代王为政者矣　庄子曰共伯得乎丘首释文云共山在河内共县西鲁连子云共伯后归于国得意共山之首　郡县志衞州共城县本周共伯国共伯奉王子靖立为宣王共伯复归于国
　　周南　召南
　　雍州岐山之阳【见前】
　　美阳县
　　地理志右扶风美阳县禹贡岐山在西北中水乡周大王所邑　郡县志鳯翔府扶风县本汉美阳县地武徳三年分岐山县置围川县贞观八年改为扶风　续汉志美阳县有周城在县西北南有周原
　　江汉汝【见前】
　　雍梁荆豫徐
　　论语集注天下归文王者六州惟青兖冀尚属纣
　　丰【见前】　周召之地【见前】
　　周公封鲁召公封燕元子世之其次子亦世守采地在王官
　　鲁燕【见前】　宣王时召穆公虎春秋时周公黑肩阅召伯奂盈【召公采邑在孟州王屋县周公采邑未详雍县东北之周城春秋时已属秦】
　　徐呉楚江黄六蓼邾滕纪莒
　　徐国【泗州临淮县徐城镇】呉国【平江府呉县】楚国【初都丹阳今归州秭归县东南七里后徙枝江今江陵府枝江县文王都郢今江陵县】江国【在汝南安阳县安阳故城在蔡州新息县西】黄国【在汝南弋阳县今光州定城县】六国【庐江六县故城在安丰军安丰县南百三十里臯繇所封】蓼国【在安丰县】邾国【袭庆府邹县】滕国【徐州滕县西南十四里滕城】纪国【青州夀光县有故城】莒国【密州莒县】
　　邶　鄘　卫
　　大行
　　述征记大行山首始于河内【郡县志在懐州河内县北二十五里修武县北四十二里武徳县北五十里】自河内北至幽州凡有八陉
　　衡漳
　　禹贡注漳水横流入河谓之衡漳【衡古横字】　嶭氏曰浊漳出潞州长子县东至磁州武安县入清漳清漳出平定军乐平县合虖池易水东北至沧州清池入海清漳即衡水也　易氏曰洺州洺水县本汉斥漳县地属广平国有衡漳故渎俗名阿难渠在县西二百步
　　兖州桑土之野
　　禹贡兖州桑土既蚕注云其地尤宜蚕桑因以名之蔡氏曰兖地宜桑后世之濮上桑间犹可验　孔氏曰今濮水之上地有桑间濮阳在濮水之北是有桑土　乐记注桑间在濮阳南【今开徳府濮阳县】
　　三监管叔蔡叔霍叔　纣城
　　管郑州管城县　蔡蔡州上蔡县　霍晋州霍邑县纣城括地志纣都朝歌故城在衞州东北七十三里朝歌故城是也在衞州衞县西二十二里谓之殷虚【衞县今省入黎阳为镇】
　　王
　　周东都王城
　　郡县志河南府禹贡豫州之域在天地之中故三代皆为都邑阳翟夏城禹都也偃师西亳汤都也周成王定鼎于郏鄏使召公先相宅乃卜涧水东瀍水西是为东都今苑内故王城是也又卜瀍水东召公往营之是为成周今河南府故洛城是也　续汉志河南周公所城雒邑也春秋时谓之王城东城门名鼎门北城门名干祭【帝王世纪曰河南城西有郏鄏陌】雒阳县周时号成周【地道记曰王城去雒城四十里】
　　豫州太华外方之间北得河阳渐冀州之南
　　郡县志太华山在华州华隂县南八里嵩髙山在河南府登封县北八里亦名外方山河阳县南城在县西四面临河即孟津之地亦谓之富平津【唐属河南府后为孟州】冀州之南河内【襄王以河内赐晋文公】
　　镐京　宗周　西都　丰　洛邑　王城今河南成周今洛阳【并见前】
　　申　犬戎　戏
　　申国今邓州南阳县　犬戎周语穆王将征犬戎注西戎之别名在荒服汉匈奴传陇以西有畎戎　戏郡县志古戏亭在京兆府昭应县【本周骊戎国秦为骊邑汉改新丰唐改昭应今临潼县】东北三十里周幽王为犬戎所逐死于戏幽王陵在县东北二十五里
　　郑
　　宗周畿内咸林之地今京兆郑县
　　郡县志古郑城在华州郑县西北二里【汉属京兆后魏置东雍州攺为华州】郑县其地一名咸林世本桓公居咸林宋忠云旧地名封桓公乃名为郑史记魏筑长城自郑濵洛今州东南三里魏长城是也秦纪武公十一年初县郑
　　济洛河颍之间　虢郐　鄢蔽补丹依畴厯华君之土也　取十邑之地　右洛左济　前莘后河食溱洧焉　今河南新郑【鄢音偃】
　　济水在孟州济源县西北三里【本轵县属河内】平地而出有二源东源周回七百步深不可测西源周囘六百八十五步深一丈源出王屋山山海经云王屋之山防水出焉郭璞注云防沇水之源沇水出王屋县王屋山东流至济源县而名济水又南流一百廿里而入于河孔安国云济水入河并流十数里而南截河又并流数里而溢自溢处又东南流二百三十里至郑州荥泽县【本汉荥阳县地】洛水出商州洛阳县西冢岭山东北流至河南府巩
　　县防伊瀍涧之水东经洛汭北对郎渚谓之洛口亦名什谷而入河　河东流经巩县又东流孟州汜水县本成臯县一名虎牢　颍水出河南府阳城县干山【干音干】自汝州襄城县流入颍昌府长社县自长社流入临颍县自顺昌府汝隂县流入颍上县至夀春府下蔡县入淮　韦昭注四水之间谓左济右洛前颍后河【济夲作泲音姊】虢东虢虢仲之后水经注索水东迳虢亭南应劭曰
　　荥阳故虢之国【今郑州】郡县志孟州汜水县古东虢国郑之制邑汉之成臯县一名虎牢【襄二年诸侯城虎牢十年诸侯城虎牢而戍之】史记注徐广曰虢在成臯左传注虢今荥阳　郐周语郐由叔妘是求利离亲者也【诗作桧见前】　鄢国语鄢之亡也由仲任【注鄢妘姓之国为郑武公所灭】春秋郑伯克段于鄢汉地理志陈留郡鄢县应劭曰克段于傿是也郡县志故鄢城在宋州寜陵县【今属拱州】南五十三里汉鄢县郑伯克于此史记韩世家秦伐败我鄢　蔽补丹依【未详】　畴国语作防【周语摰畴之国也由大任注摰畴二国任姓】　厯【未详】　华水经注黄水东南流经华城西韦昭曰华国名史记秦昭王二十四年白起攻魏拔华阳走芒夘司马彪曰华阳在密县【今属郑县亭名】史记正义故华城在郑州管城南三十里诗正义云八国韦昭注云八邑　前莘后河郑语曰前莘后河注莘莘国也郡县志故莘城在汴州陈留县东北三十五里古莘国　溱洧郡县志溱水源出郑州新郑县西北三十里平地洧水县西北二十里灌颍渠【见前】郑语主芣騩而食溱洧【注芣騩山名主为神主食谓居其土食其水郡县志大騩山在河南府密县东南五十里本具茨山黄帝见大隗扵具茨故亦谓大騩】新郑郡县志新郑县本有熊氏之墟又为祝融之墟于周为郑武公之国都韩哀侯灭郑自平阳徙都之秦为颍川郡汉为新郑县属河南郡隋重置属郑州　郑语史伯对曰王室将卑戎狄必昌不可偪也当成周者【雒邑】南有荆蛮申吕应邓陈蔡隋唐北有衞燕翟鲜虞潞洛泉徐蒲西有虞虢晋隗霍杨魏芮东有齐鲁曹宋滕嶭邹莒是非王之支子母弟甥舅也则皆蛮荆戎翟之人也非亲则顽不可入也公曰南方不可乎对曰荆重黎之后也若周衰其必兴矣姜嬴荆芊实与诸姬代相干也【姜齐姓嬴秦姓芊楚姓】公曰谢西之九州何如【谢宣王之舅申伯之国也今在南阳谢西有九州一千五百家曰州后汉志棘阳县东北一百里有谢城】对曰其民沓贪而忍不可因也惟
　　谢郏之间【郏南谢北虢郐在焉郏后属郑郑衰楚取之传曰郏敖葬郏是也　郡县志郏城县本郑地属汝州】其冡君骄侈其民怠沓其君而未及周徳是易取也且可长用也公曰若周衰诸姬其孰兴对曰其在晋乎　幽王八年而桓公为司徒九年而王室始骚十一年而毙及平王末而秦晋齐楚代兴
　　齐
　　爽鸠氏之墟
　　左传晏子曰昔爽鸠氏始居此地【少皥氏之司寇】季萴因之【虞夏诸侯】有逢伯陵因之【殷诸侯】蒲姑氏因之【殷周之间代逢公慱昌县北有蒲姑城　郡县志薄姑故城在青州博昌县东北六十里今博兴县　齐世家胡公徙都薄姑】而后太公因之　地理志成王时薄姑氏与四国共作乱成王灭之以封师尚父
　　营丘
　　地理志齐郡临淄县师尚父所封臣瓒曰临淄即营丘也今齐之城中有丘即营丘　郡县志营丘在青州临淄县北百步外城中尔雅曰水出其前经其左曰营丘今临淄城中有丘淄水出其前经其左故曰营丘
　　九畿
　　大司马九畿方千里曰国畿其外侯甸男采衞蛮夷镇藩【畿言其有界画】
　　东至于海
　　吴公子札曰表东海者其太公乎　地理志太公以齐地负海舄卤通鱼盐之利　汉田肯曰齐东有琅琊即墨之饶琅琊密州东至大海一百六十里即墨县属莱州海在县东四十三里又在县南百里即墨故城在胶水县东南六十里　齐语通鱼盐于东莱　尔雅十薮齐有海隅　齐世家自泰山属之琅邪北被于海
　　西至于河
　　春秋正义九河故道河间成平以南平原鬲县以北徒骇最西以次而东齐之西竟当在九河之最西【徒骇齐之西界寰宇记在沧州清池】
　　南至于穆陵
　　郡县志穆陵山在沂州沂水县一百九十里
　　北至于无棣
　　郡县志沧州盐山县本齐无棣邑汉置髙城县属渤海郡隋改盐山无棣河在饶安县南二十里无棣县隋置以南临无棣沟因以为名
　　岱山之隂潍淄之野　纪侯
　　史记泰山之阳则鲁其隂则齐齐带山海膏壤千里禹贡海岱惟青州东北据海西南据岱岱即泰山也【在兖州】　左传晋伐齐东侵及潍　禹贡青州潍淄其道潍水出密州莒县潍山北东至青州博兴县【本博昌】入海淄水出淄州淄川县原山东至青州夀光县【博昌故城】入济纪侯【见前】齐语桓公正封疆东至于纪酅
　　魏
　　虞舜夏禹所都之地
　　舜都蒲坂【河中府河东县】禹都平阳【晋州临汾县】安邑【陜州夏县】孔氏曰魏皆近之
　　冀州雷首之北析城之西
　　郡县志雷首山一名中条山在河中府河东县南十五里陜州【今属解州】安邑县南二十里析城山在河南府王屋县【今属孟州】西北六十里峰四面其形如城有南门焉故曰析城在泽州阳城县西南七十五里
　　南枕河曲北涉汾水
　　地理志魏国在晋之南河曲故诗曰彼汾一曲寘诸河之侧　左传秦伯师于河西魏人在东【今河北县扵秦为在河之东】水经河水又东永乐涧水注之【注水北出于薄山南流迳河北县故城西】
　　【故魏国今河中府永乐县】汾水出太原汾阳县北管涔山【今宪州静乐县】西过皮氏县南【河中府龙门县】又西至汾隂县北西注于河【河中府荥河县】
　　舜耕于厯山陶于河濵
　　郡国志河东蒲坂有雷首山注县南二十里有厯山舜所耕处　括地志蒲州河东县雷首山亦名厯山南有舜井　郡县志妫汭水源出河东县南雷首山州城即蒲坂城也城中有舜庙城外有舜宅及二妃坛故陶城在县北四十里　尚书大传曰舜陶于河濵　括地志陶城在县北三十里
　　与秦晋邻国日见侵削
　　孔氏曰西接于秦北邻于晋　左传桓三年芮伯万出居于魏四年王师秦师围魏执芮伯以归闵元年晋侯灭魏
　　唐
　　帝尧旧都　太原晋阳是尧始都此后乃迁河东平阳
　　地理志太原晋阳县故诗唐国河东平阳县尧都也在平河之阳　帝王世纪帝尧始封于唐今中山唐县是也尧在焉唐水在西北入唐河后又徙晋阳及爲天子都平阳于诗风爲唐国　晋阳汉太原郡所治龙山在西北晋水所出北齐分晋阳置龙山县隋开皇十年改龙山曰晋阳而以古晋阳为太原县自北汉刘氏以前郡治太原晋阳二县太平兴国四年王师下北汉徙州治阳曲县【本汉狼孟县地】而空其故城【通志今平定军有古晋阳城是其地】　平阳隋改平河县属晋州又改临汾【尧庙在县东八里汾水东】
　　成王封叔虞于尧之故墟曰唐侯南有晋水至子燮改为晋侯
　　郡县志太原府本髙辛氏之子实沈又金天氏之子台骀之所居也又为唐国帝尧为唐侯所封又为夏禹所都【帝王世纪禹自安邑都晋阳】周成王以封弟叔虞晋水源出晋阳县西南悬瓮山东入汾水经注曰出悬瓮山东过其县南智伯遏晋水灌晋阳城　故唐城在晋阳县北二里尧所筑唐叔虞之子燮父徙都之所【晋祠一名王祠叔虞祠也在县西南十二里】
　　冀州太行恒山之西太原太岳之野
　　太行山连亘河北诸州为天下之脊　郡县志恒山在定州恒阳县北百四十里【今中山府曲阳县】　太原台骀之所居晋荀呉败狄于大卤中国以髙平曰太原夷狄曰大卤其实一也秦初置太原郡治晋阳即太原【见前】　太岳郡县志霍山一名太岳在晋州霍邑县东三十里禹贡壶口雷首至于太岳郑注曰今河东彘县霍太山是也【霍邑本彘县】
　　成侯南徙居曲沃近平阳
　　左传注曲沃在河东闻喜县【晋别封成师之邑】　闻喜县唐属绛州【今属解州】
　　穆侯又徙于绛
　　郡县志故翼城在绛州翼城县东南十五里晋故绛都也
　　秦
　　秦者陇西谷名　近雍州鸟鼠之山
　　地理志秦今陇西秦亭秦谷　舆地广记秦州陇城县有秦谷　郡县志鸟鼠山今名青雀山在渭州渭源县西七十六里渭水所出凡有三源并下其同穴鸟如家雀色小青其防如家防色小黄【本汉首阳县地理志鸟防同穴山在西南　渭源县熙寜三年置渭源堡属熈州狄道县】　尔雅山海经注其鸟为鵌其防为鼵共处一穴防在内鸟在外故山以为名　禹贡注鸟防共为雌雄同穴处此山【张氏地理记不为牝牡】　沙州记寒岭去大阳川三十里有雀防同穴之山
　　非子养马于汧渭之间孝王封非子为附庸邑之于秦谷
　　地理志汧水出右扶风汧县西北入渭今陇州汧源县本汧县在汧水之北　郡县志汧水在陇州汧阳县南一里渭水在南由县南四十里本汧县之地又在鳯翔府岐山县南三十里　括地志故汧城在陇州汧源县南三里【世纪云襄公徙居汧即此城】　郿县故城在岐州郿县东北十五里文公东猎汧渭之防卜居之乃营邑焉即此城也【今按汧渭之间当在陇州】
　　襄公讨西戎以救周平王东迁王城乃以岐丰之地赐之遂横有周西都宗周畿内八百里之地东至迆山在荆岐终南惇物之野
　　西戎犬戎　王城【见前】　岐丰岐阳在鳯翔府扶风县岐阳镇【汉美阳县地】丰通典周文王作酆今京兆府长安县西北灵台乡丰水上是也【岐山在鳯翔府岐山县东北丰水出京兆府鄠县东南北流入渭】　宗周丰镐宗庙所在汉娄敬曰秦地被山带河四塞以为固【吕氏曰敬所谈秦之形势乃周之形势也】　迆山孔氏曰迆谓靡迆禹贡无迆山　荆山郡县志在京兆府富平县【今属耀州】西南二十五里在岐山东禹贡荆岐既旅是也【北条荆山汉志在左冯翊懐徳县南】　岐山亦名天柱山在鳯翔府岐山县东北十里　终南山在京兆府万年县南五十里鳯翔府郿县南三十里　惇物山汉志垂山古文以为敦物在扶风武功县东【郡县志武功葢在渭水南今鳯翔府郿县地】
　　徳公又徙雍
　　雍县汉属右扶风故城在鳯翔府天兴县南七里陈
　　太皥虙牺氏之墟
　　左传陈太皥之虚也　稽古録都宛丘【今淮寜府宛丘县】　郡县志包羲氏神农氏并都此
　　封嬀满于陈都于宛丘之侧【见前】在豫州之东西望外方东不及明猪【明音孟】
　　外方【见前】　明猪禹贡谓之孟猪职方氏谓之望诸春秋传谓之孟诸史记谓之明都汉志谓之盟猪其实一也郡县志孟诸泽在宋州【今应天府】虞城县西北十里周回五十里俗号盟诸泽【汉志盟诸泽在梁国睢阳县东北虞城本汉虞县葢此泽介乎二邑之间】
　　桧
　　祝融之墟在外方之北荥波之南居溱洧之间祝融氏名黎其后八姓唯妘姓桧
　　左传郑祝融之虚也　荥波职方氏豫州其川荥洛其浸波溠是为二水郡县志荥泽郑州荥县北四里禹贡济水亦不复入郑康成谓荥今塞为平地荥阳民犹谓其处为荥泽【嶭氏曰济源谓之沇东流于济至懐州修武县入河河水泛溢则南北被为荥泽左传卫侯及狄战扵荥泽在河之北孔颍逹説荥泽跨河南北是也蔡氏曰今济水但入河不复过河之南荥水受河水有石门谓之荥口石门易氏曰孔安国言荥泽在敖仓东南　水经济水东合荥渎】　水经注谷水又东波水注之山海经瞻诸山西三十里娄之山波水出于其隂谓之百答水北流注于谷【尔雅云水自洛出为波在河南府】　溱洧【见前】　祝融八姓郑语史伯曰己姓昆吾苏顾温董董姓鬷夷豢龙彭姓彭祖豕韦诸稽秃姓舟人妘姓邬郐路偪阳曹姓邹莒芊姓夔越荆斟姓无后孔氏曰桧祝融之后复居祝融之墟
　　北隣于虢
　　地理志河南郡荥阳县【荥阳成臯见前】应劭曰故虢国今虢亭是也【郡县志县东至郑州六十里】　左传制岩邑也虢叔死焉注虢叔东虢君也虢国今荥阳县成臯县故虎牢或曰制寰宇记东虢即今成臯
　　曹
　　兖州陶丘之北
　　陶丘郡县志曹州【今兴仁府】理中城葢古之陶丘也一名左城帝王世纪舜陶于河濵即禹贡之陶丘今济隂定陶西有陶丘是也尔雅曰再成为陶丘【成犹重也】汉志在定陶西南陶丘亭水经注墨子以为釡丘竹书纪年魏襄王十九年嶭侯来防于釜丘嶭氏曰陶丘在广济军定陶县
　　封叔振铎于曹今济隂定陶
　　郡县志曹州济隂县本汉定陶县之地属济隂郡于周为曹国之地曹国在州东北三十七里济隂界故定陶城是也【在县东北四十七里自曹叔至伯阳凡十八叶后魏于定陶城置西兖州周武帝改为曹州隋置济隂县　定陶旧为济隂县之镇太平兴国三年置广济军分为定陶县】　水经注定陶县故三鬷国三鬷亭在济隂县东北四十九里
　　在雷夏菏泽之野【菏音柯】
　　雷夏山海经云泽中有雷神龙身而人颊鼓其腹则雷然则本夏泽也因其神名之曰雷夏　郡县志雷夏泽在濮州雷泽县北郭外【括地志在县郭外西北】灉沮二水防同此泽【隋开皇六年于郕阳县置雷泽县因县北雷夏泽为名】菏泽在曹州济隂县东北九十里故定陶城东北济隂县南三里其地有菏山故名其泽为菏泽【今东平济南淄川北海界中有水流入于海谓之清河实菏泽】　水经济水又东北菏水东出焉　嶭氏曰菏水分济自兴仁府乗氏县东至单州鱼台县为荷泽入泗　郡县志兖州鱼台县本汉方与县菏水即济水也一名五丈沟西自金乡县界流入去县十里又东南流合泗水泗水东北自任城县流入经县东与菏水合又东流入徐州沛县界
　　帝尧尝游成阳葬焉舜渔于雷泽
　　地理志济隂郡成阳县有尧冢灵台禹贡雷泽在西北史记尧作游成阳正义曰濮州雷泽县是　郡县志
　　雷泽县本汉郕阳县古郕伯国周武王封弟季载于郕汉以为县尧陵在县西三里自尧即位至永嘉三年二千七百二十一年记于碑【尧母庙在县西南四里　皇览云尧冡在成阳吕氏春秋尧葬谷林皇甫谧云谷林即成阳　后汉肃宗元和二年使使者祠唐尧扵成阳灵台安帝延光三年又祠注云郭缘生述征记曰成阳县东南有尧母庆都墓上有祠庙尧母陵俗亦名灵台大母　金石录汉成阳灵台碑亦以为尧母冢】雷泽【见前】郡县志厯山在雷泽县西北十六里【史记舜耕厯山姚墟在县东十三里舜生于姚墟冯衍显志赋臯陶钓于靁泽兮頼虞舜而后亲注吕氏春秋舜渔于雷泽今书臯陶未详】
　　夹于鲁衞之间
　　郡县志曹州东至兖州三百七十里【鲁地】西北至滑州二百里【衞地】
　　豳
　　邰
　　郡县志京兆府武功县【后周于故斄城置】古有邰国尧封后稷之地故斄城【邰音同】一名武功城在县西南二十二里古邰国【后稷祠姜嫄祠在县西南二十二里】　帝王世纪后稷始封邰今扶风斄是也
　　栒邑
　　郡县志栒邑故城在邠州三水县东二十五里即汉栒邑县属右扶风古郇国也左传云邭文之昭也古豳城在县西三十里公刘始都之处
　　雍州岐山之北原隰之野　大王又避戎狄之难而入处于岐阳
　　岐山【见前】　原隰【见前隰原】　岐阳郡县志鳯翔府岐阳县贞观七年置以在岐山之南故因名之【今省为镇入扶风】
　　周公出居东都
　　金縢周公居东二年居国之东也郑氏谓避居东都未知何据
　　豳公
　　帝王世纪公刘徙邑于豳诗称于豳斯馆今新平漆之东有豳亭是也【括地志豳州新平县即汉之地豳州间元改为邠】大王徙邑于岐山之阳南有周原始改号曰周
　　小雅　大雅
　　西都丰镐【见前】
　　鲁颂
　　少昊摰之墟国中有大庭氏之库【见前】　徐州大野蒙羽之野
　　郡县志郓州钜野县【今属济州】大野泽一名钜野在县东五里南北三百里东西百余里【地理志在山阳郡钜野县北】尔雅十薮鲁有大野西狩获麟于此泽【获麟泽在县东十二里】蒙山在沂州新泰县东南八十八里书曰蒙羽其艺又蒙山在沂州费县西北八十里东蒙山在县西北七十五里【颛防为东蒙主】羽山在海州朐山县西北一百里【殛鮌即此】沂州临沂县东南一百一十里与朐山县分界【地理志蒙山在泰山郡蒙隂县西南今沂州费县羽山在东海郡祝其县南今海州胊山县】
　　淮上　淮夷【见前】
　　命鲁郊祭天三望
　　三望公羊传泰山河海【左传注分野之星国中山川】　刘氏春秋意林曰鲁之有天子礼乐殆周之末王赐之非成王也鲁惠公使宰让请郊庙之礼于天子天子使史角往惠公止之其后在鲁实始为墨翟之学【见吕氏春秋】使成王之世鲁已郊矣则惠公奚请惠公之请也殆由平王以下乎商颂
　　契所封之地
　　括地志商州东八十里商洛县本商邑古之商国卨所封【汉农郡商县】
　　阏伯之墟封微子启为宋公在徐州泗濵西及豫州盟猪之野
　　郡县志宋州禹贡豫州之域即髙辛氏之子阏伯所居商丘今州治是也周为青州之域宋城县汉睢阳县州城古阏伯之墟契孙相土亦都于此春秋为宋国都【今应天府】自微子至君偃三十三世为齐楚魏所灭　地理志周封微子于宋今之睢阳是也本陶唐氏火正阏伯之墟
　　泗濵
　　泗濵泗水在兖州泗水县至淮阳军宿迁县南入淮
　　盟猪【见前】
　　左传文十年宋逆楚子遂道以田孟诸尔雅十薮吕氏春秋九薮宋有孟诸
　　诗谱曰鲁人大毛公为故训传于其家【释文云河间人大毛公】河间献王得而献之以小毛公为博士【儒林传毛公赵人为河间献王博士后汉儒林传赵人毛苌郡县志毛公墓在瀛州髙阳县东南三十里】　郑字康成北海髙密人【髙密县隋唐属密州郡县志郑墓在县西七十里】着毛诗谱【经典序録郑诗谱二卷徐整畅太叔裘隐】




　　诗地理攷卷六
