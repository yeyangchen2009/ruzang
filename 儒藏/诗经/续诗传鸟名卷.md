　　钦定四库全书　　　　经部三
　　续诗传鸟名卷　　　　诗类
　　提要
　　【臣】等谨案续诗鸟名卷三卷
　　国朝毛竒龄撰竒龄作毛诗续传以避仇佚之后从隣人吴氏子得卷末鸟名一巻与其门人莫春园张文檒共缉缀之衍为三巻大意在续毛训而正朱每条皆先列集之文于前而一一辨其得失考训释毛诗草木虫鱼者自吴陆玑以后作者实繁朱子作诗集大防在发明美刺之防而名物训诂则其所畧竒龄此书则惟以考证为主故其説较详惟恃其博辨往往于朱子集多所吹求而所言亦不免于踈舛如竒龄所作毛诗省篇既以齐风鸡鸣为谗人此书又用旧説为贤妃之告旦前后自相矛盾鹪鹩之名桃虫犹窃脂之名桑扈原不因水而名竒龄乃谓所栖所食俱不在桃以喙鋭如锥专剖苇中虫食之谓之掏虫掏桃字通尤杜撰无理至于解睍睆黄鸟用毛苌旧训于义本长乃谓鸎字从二目一八其二目者离二之目一八者艮八之喙又谓莺字从二火离为目目本离火尚书洪范伏传以五事之目属五行之火莺首之戴两火即鸎之戴两目此虽王安石之字説不穿凿至此矣然大致引证赅洽颇多有据録而存之以广考订固不害于多识之义尔乾隆四十六年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀



　　钦定四库全书
　　续诗鸟名卷卷一
　　翰林院检讨毛竒龄撰
　　弱冠从伯氏论诗作毛诗续成值顺治五年
　　王师下西陵土兵掠民间所藏窜入海传失其半越六年而怨家墨箧则尽樔之出走所记祗得国风省篇毛诗写官记诗札三种余沉沉矣康熙乙酉相距六十年予东归草堂隣人呉氏曽録予末鸟名巻而其人已死有子儒者也怀残巻返予而纸漶编絶文亦脱落无所用会钱唐姚彦喗携所着诗识名解请予为序其书甚审博读而有感予乃踵前事借及门之近居者莫子晴川张子风林各为予捉笔取残卷而重理之并列朱注于行间且辨且正名之曰续诗鸟名卷夫少续诗暨老而仅续夫末之鸟名以为卷虽鸟名难知然益以见夫少当学诗恐迟暮而反不足焉
　　周南
　　【闗雎】闗闗雎鸠
　　【集注　闗闗雌雄相应之和声也雎鸠水鸟一名王雎状类鳬鹥今江淮间有之生有定偶而不相乱偶常并游而不相狎故毛以为挚而有别列女以为人未尝见其乗居而匹处者也】
　　论语小子学诗可以多识于鸟兽草木之名而朱氏解大学格物又谓当穷致物理则凡经中名物何一可忽况显作诗注岂有开卷一物而依稀鹘突越数千百年究不能指定为何物者此雎鸠是鸷鸟毛所谓挚而有别者挚即鸷也谓挚击之鸟也但鸷鸟不一而此鸟名鹗尔雅雎鸠王雎而郭璞注云雕类今江东呼之为鹗好在江渚边食鱼徐又云鹗性好峙每特立不移谓之鹗立又云交则双翔别则立而异处所云鸷鸟不双者是诗称在河洲以好立水边而又称好逑则以其善匹配不狎处也此则江东人皆见之且皆能言之者至又名鷢则即鹗而异其名説文曰鷢王雎也顾氏玉篇与广韵皆谓白鷢鸟以鹰为义即是鸷鸟而陆玑疏云雎鸠如鸱深目目上骨露幽州人谓之鹫雄许慎皆谓似鹰而尾白故名白鷢则是南人称鹗北人称鷢总是一物尔雅既出王雎又出白鷢徒以两名故两见犹之黄鸟仓庚一物而两出无他义也
　　乃不学之徒少见多怪谓淑女好逑必不当以挚击之鸟相为比拟因之作风土记者谓雎鸠是苍鷃考苍鷃即玉篇□鷃荘子所云尺鷃者然是鹑属内则以鹑鷃为醢爵鷃为羞实防雀之类非鸠类也
　　钱氏诗诂谓王雎即子防今之杜鹃引杜诗生子百鸟巢百鸟不敢嗔语谓杜鹃至尊奉之如王故名王雎此臆解之最可笑者乃又附防鸷鸟谓杜鹃以春暮始鸣至仲秋鸠化为鹰之时乃能搏击他鸟所谓鸷也殊不知鸠类不一王制之鸠化为鹰月令之鹰化为鸠皆是鸤鸠亦谓之布谷与雎鸠何与夫鹗之名雎鸠与鹰之名鷞鸠皆是鸷鸟而被以鸠名并非化为鸠而始名鸠且雎鸠亦不化鹰也若杜鹃则更无化鹰事也
　　乃郑樵通志则曰雎是鳬类多在水边从来无鳬类而称为鸠者且又云尾边有一防白以隂附合于白鷢尾白之説试问此类鳬而尾白者今何名也至罗愿作尔雅翼更引思赋雎鸠相和归田赋交颈颉颃以为不挚不特立之辨此无论词赋铺张不尚检覈且安见挚而有别者不仍相和颉颃也闗闗应和声则其相和犹在也
　　若集注云状类鳬鹥此袭郑樵鳬类语然究不知何物云询之淮人有之则予尝客淮淮人从无能举似之者且其言亦难通既云有偶云并游而又云不见其乗居匹处是自矛盾也且鳬鹥之类则未有不见其乗居匹处者也
　　人不读他书仍当读经且读经有法如此经不识雎鸠当急覔一经之有雎鸠者证之春秋昭十七年郯子来朝叔孙昭子问少皥氏以鸟纪官郯子举五鸠之纪五官者有曰雎鸠氏司马也夫雎鸠何以纪司马杜预注曰雎鸠王雎也挚而有别故为司马主法制乃旋考周礼则夏官司马之职设仪辨位且专建司士一官使之正朝列之位辨贵贱之等一如雎鸠之特立不移歩位俨然将所谓挚而有别者在周官以之定法制而在毛诗则即以之正匹配其义同也据此则雎鸠是鹗是鸷鸟周秦以来无异词矣名物虽难识然有为毛诗周礼春秋三经所指定者而犹伥伥无所适读书之未易如此
　　【葛覃】黄鸟于飞
　　【黄鸟鹂也】
　　黄鸟黄鹂也原作黧黄以鸟本黄色而间以黒色为縁饰因两举其色而统名之曰黧黄旧注所云黧黄以色名是也乃作字书者每遇鸟部必加以鸟文因之有鵹黄黄诸名而古字通见説文遂通作离黄文选东京赋又通作丽黄乃丽又加鸟则直作鹂字顾野王玉篇始出鹂字注鹂黄而俗亦呼之曰黄鹂则是鹂者其色黄鹂兼两色安得单以鹂字称之且字书无两文故出一字黄鹂非一字鸟也集注非也
　　召南
　　【鹊巢】维鹊有巢惟鸠居之
　　【鹊鸠皆鸟名鹊善为巢其巢最为完固鸠性拙不能为巢或有居鹊之成巢者】
　　此以鸠之居鹊巢比夫人之处君室以他国之子而坐享此国之成业实有类于鸠之占鹊巢者诗人六义原是如此并不必以居巢非占巢作忌讳也乃不学之徒过作嫌猜谓占巢不得比百两之御但曰居之已尔夫鸠鹊殊族鸠何以得居鹊巢则人皆相视而不能应然且巧为説者谓鹊生子既成旋即徙去而鸠来居之夫杜撰解经何所不得诬鹊徙去鹊不能辨寃也然经既不明物又不格亦何为矣
　　此鹊是鳱鹊亦作干鹊説文玉篇皆作鹊即俗所谓喜鹊者郑氏谓鹊之为巢冬至架之至春乃成月令十二月鹊始巢记始事也此或未然然尚书鸟兽孶尾皆在春则春必巢成耳
　　若居巢之鸠则鸤鸠也埤仓称鴶鵴郭璞谓今之布谷江东呼为谷陆玑又谓之击谷其形似山鹊而短尾首戴冠如胜故方言又谓之戴胜实则春秋鸜鹆月令鸲鹆王制鸠化鹰月令鹰化鸠曹风鸤鸠在桑月令戴胜降桑皆此物则亦一名鸟矣但其性颇拙窠而不巢多在败墙枯树间穿穴稠处间或占鹊巢生子生讫移去不惟不能巢兼亦不好巢者故春秋以鸜鹆来巢为昭公出亡之妖谓窠其常巢则其变也説文鸟出木上为巢在穴曰窠
　　乃鸠之占巢则实有其事者乡垅灌木当二三月间鸠将生子或率羣鸠争鹊巢鹊亦多御各飞抢硩戛呼噪震林落及既散而鸠居寂然凡有目者皆得见之此正诗人之博于览聴处而反以猜嫌而置之不问然则鸠何以居鹊巢能解之乎
　　【行露】谁谓雀无角
　　【雀虽能穿屋而实未尝有角】
　　雀説文谓依人小鸟故从小佳即麻雀也然又称爵以爵雀通字礼雀弁称爵弁雀韦称爵韦是也角者鸟噣之鋭出者也雀有噣而不鋭出故曰无角与防之无牡齿同
　　邶风
　　【燕燕】燕燕于飞
　　【燕鳦也谓之燕燕者重言之也】
　　燕一名而有两鸟一是今燕子説文作鸟玉篇作乙尔雅作鳦埤雅谓是鷾鸸荘子所谓鸟莫智于鷾鸸者虽复有汉燕越燕胡燕之分然故燕也若其一是白脰乌小尔雅所云燕乌者不知尔雅何故竟称作燕而顾野王作玉篇亦因之曰燕乙也又白脰乌也然遍考他书自六经诸子史籍凡有记述并无有称燕作白脰乌者则安有此矣
　　乃燕祗一字其曰燕燕者两燕也何两燕一于归者一送者送者姜氏于归者仲妫氏也所谓颉颃也此诗之本文也若谓重言之则鱼鱼雅雅或以鱼雅写他物则借此物重言之未有称本物而可重称者汉童謡云燕燕尾涏涏谓两燕婪尾赵后所云帝见飞燕而召之复召女弟正两燕也若尔雅之名燕燕则就诗文而承释之谓诗文之称燕燕者是此物也亦两燕也非一燕而重言之也
　　【凯风】睍睆黄鸟
　　【睍睆清和圆转之意】
　　黄鸟见前但其鸟以色名又以目名旧云黄鸟好视善窥人凡窥伺人者多名莺窥故诗人以睍睆称之睍睆者好视也又出目貌谓视之滑露者也若好音则在下文载好其音另出一句如云此好视之鸟又能好音故云载好与此句无渉乃解睍睆作黄鸟声且以清和圆转释之此是何据按黄鸟郭注作黄离留陆玑作黄栗留当葚熟时每来伺桑间故里语有云黄栗留看我麦黄葚熟否谓其善看视也且黄鸟本名黄莺集韵广韵俱作黄鸎以两目出鸟上为名正所谓睍睆出目者其又作莺以易传离为目目本离火而尚书洪范伏则又以五事之目属五行之火谓火之外光如目之视物故莺首之戴两火即鸎首之戴两目【其字从二目一八二目者离二之目一八者以鸟亦喙属即艮八也】此固合尚书周易毛诗解一物者乃以目部字而解作音声且使南宋以后凡作字书者皆以睍睆鸟声注目部间不惟六经亡世间尚复有识字者乎
　　【雄雉】雄雉于飞
　　【雉野鸡雄者有冠长尾身有文采善鬭】
　　雉名不一左传以五雄为五官正而不着其名惟尔雅説文则皆有十四雉名分列颇悉然鹞雉鵫雉似乎复出而鵽鸠防雉则反有出其外者要之诗所言雉则苐举山雉之可见者释之其曰雄雉以雄则翚翟纷然华而可观而雌并无有一如家鸡之疏少文采者故以雄雉比徳行君子非无説也
　　【匏有苦叶】有鷕雉鸣　雉鸣求其牡
　　【鷕雌雉声　飞曰雌雄走曰牝牡】
　　雉见前雄鸣曰雊雌鸣曰鷕此旧注如是然亦本诗句朝雊求雌有鷕求牡非有他也若以牝牡雌雄分飞走则不然诗有雄狐尚书泰誓篇曰牝鸡之晨
　　雝雝鸣雁旭日始旦
　　【鴈鸟名似鹅畏寒秋南春北　婚礼纳采用鴈亲迎以昏而纳采请期以旦归妻以冰泮而纳采请期迨冰未泮之时】
　　鴈名鹅又名鸧每随日南北以为往来之候月令所云仲秋鴈来孟春鴈去者禹贡谓之阳鸟子法言又谓之朱鸟徐氏日记云燕归从隂称鸟鴈来从阳称朱鸟朱者阳色者隂色也则是鴈之为性其为忻阳则有之未闻恶寒也世有恶寒鸟别名鳱鴠此非是也
　　且其云婚礼纳采用雁亦非也婚礼有纳采问名纳吉纳徴请期五礼公羊所云婚礼成于五者皆是用鴈故孝经钩命决曰五礼用鴈未闻纳采用鴈也
　　若又云亲迎以昏而纳采请期以旦故鸣鴈在旦则大不然诗所谓鸣鴈在旦者非用鴈之鴈也鴈集洲渚以一鴈鸣更迨始旦而羣鸣以兴谓之雝雝此以鴈鸣之迨旦兴起归妻之迨冰泮原非指所用之雁乃即以用鴈论则亲迎者必奠雁郊特牲所云执贽以相见正指壻亲迎之鴈捧以为贽郑注执贽者即贽所奠鴈是也是亲迎在昏昏亦用鴈而乃以鸣旦之故谓纳采在旦故必旦而始用鴈此可谓知礼者乎
　　且亦知婚礼用鴈之何説乎古纳徴用币祗纯帛五两并无以雁作纳徴之物祗因五礼往复必用士人为主賔而主賔相见必先以贽礼大夫贽鴈士贽雉雉贽必死婚礼忌死物不用又且古人重婚惟婚有摄盛之例凡所用礼皆可越一等行之故士婚所贽直得用大夫之鴈此原属假借者乃鴈以时至茍非其时则或以鹙鸧鹅鹳之类代之李涪刋误所云或代以他物者而宋人无頼且刻木鴈以行事故古凡假借之物以伪乱真者皆名曰鴈如韩非子齐伐鲁索谗鼎鲁人以其鴈往齐人曰雁鲁人曰真而陆机为文犹尚有人莫分于真鴈句相宋华愿儿称废帝为赝天子宋书始出赝字则是婚礼用鴈原已是鴈乃以洲渚鸣鴈而强指之为捧贽之物是鴈之又鴈也
　　然且説诗説礼无一不误向见朱氏家礼误读礼记以三月庙见作三日庙见以不庙见不成妇作不成妇不庙见因之以子妇为夫妇以生舅姑为死舅姑不祖而配不告庙而茍合至今七百年间贻患不已【详见婚礼辨正】今诗文本明白而又误解之诗所云迨冰未泮承上归妻句谓归妻之期应及冰未泮之时非谓归妻须冰泮纳采请期当迨冰未泮也古无有以纳采请期立定候者古无此礼诗亦无此文也且冰泮二字是礼文典要字未可以慿臆杜撰彼此乱属者礼霜降而逆女冰泮而杀止谓入冬娶妻入春而毕故荀子云霜降逆女冰泮而杀家语霜降而逆女嫁娶者行焉冰泮农业起昏礼杀于此是冰泮二字本止婚之限茍欲归妻必及其未泮泮无及矣是以周礼媒氏以仲春大防男女奔者不禁谓冬月不娶入春而即己逾时因任其私奔诗注东门之杨所云春盛不嫁不待秋冬者也乃説诗诗反説礼礼反犹且坚执己説如桃夭集注既已引周礼仲春令防男女为解则失时矣然又曰桃之有华正婚姻之时夫读诗当读全篇有华为婚姻之时则下文其叶蓁蓁已叶盛几四月矣况有蕡其实则桃实蕡然夏实者五月秋实者七月而婚姻时乎
　　【旄丘】琐兮尾兮流离之子
　　【琐细尾末也流离漂散也】
　　流离恶鸟名即枭名之别出者也诗注枭一名流离尔雅作鹠鷅郭注云即留离诗留离之子陆玑疏云自闗以西谓枭为流离其子适长大还食其母故张奂云鹠鷅食母许慎云枭不孝鸟是也案此引比以为狄虽微末终当为患未可置之不闻也后卫果为狄所灭此引喻之最切者若以流离释漂散则谓微末是漂散之子己自难通况漂散何云之子耶但流离是枭不是鸮并不是鸱鸮顾氏玉篇鹠鹠鷅鸟也一名鹠离与鸱鸮之名鸱鸺鸺鹠不同
　　【北风】莫黒匪乌
　　【乌鵶黒色皆不祥之物人所恶见者也】
　　乌本鹊属但鹊非一色而乌专以黒为名乌即黒也惟燕乌白项称白脰乌雅乌则腹下多白其他鲜白色故古以乌头白为难事未闻名之曰乌而反以黒色为不祥者赤乌虽是瑞然黒乌未可灾也况乌鵶不连举广韵纯黒而反哺者谓之乌小杂白而不反哺者则谓之鵶今纯黒不白而并称鵶已是错误况纯黒能反哺则孝乌也孝乌何恶乎或曰乌有不祥者名曰训狐韩诗所云训狐夜飞者然唐五行志以训狐为鸺鹠则直是鸱类非乌也然则莫黒匪乌者谓物莫不以类行狐行从赤乌行从黒好我者所当同此车耳
　　【新台】鸿则离之
　　【鸿雁之大者】
　　鸿鴈本一族故大曰鸿小曰鴈旧皆以此为鸿鴈之辨然鸿亦自有大小陆玑曰鸿羽毛纯白似鹤而大长颈肉美如鴈又有小鸿如鳬色亦白今人直谓之鸿徐氏日记云世称鸿鹄然鹄不是鸿亦称鸿鴈然鸿不是鴈葢鸿鴈虽一类而自分大小小鸿不是鴈则大鴈之必非鸿更可騐也
　　鄘风
　　【鹑奔】鹑之奔奔鹊之彊彊
　　【鹑鹊属奔奔彊彊居有常匹飞则相随之貌】
　　鹑防属非鹊属诗但与鹊连言之耳其鸟鋭首无尾青褐有斑色顾性好鬬遇他鹑有不狎者輙愤奋而前故诗人以奔奔目之奔与贲通言愤奋也乃解者以刺淫之故谓淫必乱匹乱匹则行不相随因之以奔奔彊彊强解作居有常匹行则相随之貌按鹑本无居不巢不穴每随所过但偃伏草间一如上古之茅茨不掩者故尸子曰尧鹑居荘子亦曰圣人鹑居是居且不足安问居匹若行则鹑每夜飞飞亦不一以窜伏无定之禽而诬以行随非其实矣且诗言刺淫但当举一反乎淫者以刺之奔奔与淫比正相反也且六经措词自有经解未可援儒説以妄断者表记曽引此诗矣子曰君行逆则臣有逆命诗曰鹊之彊彊鹑之奔奔谓上下行逆有如奔彊之亢不用命者未闻曰居常匹行相随也且其以居匹行随为奔奔者谓两鹑也即夫妇鹑也乃有不夫不妇祗一鹑而犹奔奔者春秋僖五年晋献公灭虢在鹑火晨见之际而童謡曰鹑之奔奔夫此鹑为南方之辰一鹑也一鹑有何匹有何相随而亦曰奔奔此可悟矣
　　鹊见前苐此名干鹊世每以干燥解之谓鹊性恶湿故名然顾氏旧注原有干本防音作干健之解谓此是健鹊而宋王安石力持其説故其説反废今以彊彊较之则彊者强也即健也彊与强相通字也鹊以挢捡为性而诗以强梁目之则健鹊非过矣或曰鹊之名干以知天时言易纬鹊阳鸟先物而动先事而应小寒又五日始巢巢则户必背太歳而向太乙皆随天时为騐者此亦一説要之以彊彊为居匹行随则不可彊彊犹奔奔纵不必如表记作行逆解然必非柔顺之义柳子厚憎王孙曰徳躁以嚣唶唶彊彊言虽羣不相善也古谚亦曰鹊行姜姜性行勿良
　　卫风
　　【氓】于嗟鸠兮无食桑葚
　　【鸠鹘鸠也似山鹊而小短尾青黒色多声鸠食桑葚多则致醉】
　　此鸤鸠非鹘鸠也鹘鸠为鸣鸠月令以鸣鸠拂羽戴胜降桑分为二物今鸤鸠即鸲鹆布谷亦即戴胜则正是降桑非拂羽者故曹风在桑月令降桑与此食桑葚皆此鸤鸠正俗所谓桑鸠者于此尚可混则无勿混矣若云似山鹊青黒短尾多声皆袭旧注然亦是鸤鸠鹘鸠不如是耳
　　王风
　　【兎爰】雉罹于罗
　　雉见前
　　郑风
　　【女曰鸡鸣】女曰鸡鸣
　　鸡知时鸟也徐谓鸡能稽时故鸡与稽同音然自夜至昼分时不一而所重在晨故又名晨鸡昧旦者晨之尚未明者也春秋运斗枢谓玉衡星精散而为鸡説者谓与太阳之气相感召故日初出地而鸡为之鸣乃自旸谷至扶桑日凡三次则鸡凡三鸣在昧旦前
　　弋凫与雁
　　【凫水鸟如鸭青色背上有文】
　　凫水鸟一名沉凫凫者浮也尝浮水面苐见人则没入水中故曰沉与雁鹜鹥鸥皆骈蹠善浮沉之鸟顾大于鹥鸥而小于鴈鹜每称凫鴈则兄鴈而逆弋凫与鴈是也称凫鹥则弟鹥而顺凫鹥在泾是也俗呼鴈野鹅凫野鸭
　　鴈见前
　　【风雨】鸡鸣喈喈鸡鸣胶胶鸡鸣不已
　　鸡见前鸡鸣不已非鸣之不已言不已其鸣也鸣如故也説者谓此比君子无变节风雨如此虽向晨如晦而鸡鸣不辍君子有常所由处乱世而不改其度也南史袁粲传粲峻于仪范废帝裸之廹之使走粲雅歩如常顾而曰风雨如晦鸡鸣不已
　　齐风
　　【鸡鸣】鸡既鸣矣
　　鸡见前此咏贤妃之告旦者据旧礼在朝原有告时之官如周官宫正比击挈壶氏定刻漏而鸡人一官则专主告时如所云夜嘑旦以百官者似不必后夫人亲为告旦故前时説夜如何其诗谓世衰礼废因有自相问夜之事其説固善特古礼阙失即周礼多不可据间揣礼文似鸡人供职皆于大丧大祭及賔客军旅之事行之故曰大祭祀嘑旦而不及常日意者宫禁幽深或亦庐士所不及与若书谓夫人御君太史奏鸡鸣于阶下少师奏质明于陛下则并鲜证据然且舎鸡人而别责之太史少师此皆不可解者至两汉以后则专设鸡人一官苏氏志林谓汉官仪宫中不畜鸡旧谓但取善作鸡鸣者以代之谓之鸡人唐诗绛帻鸡人言首戴绛帻如鸡冠也然或不作鸡声间有代之以歌者如晋太康地志云后汉固始公安细阳鲖阳四县卫士习鸡鸣曲于阙下歌之即明制升殿有鸡人于东廊下唱日出晓之歌犹是遗意惜其礼久废每欲究其事而未得焉
　　唐风
　　【鸨羽】肃肃鸨羽集于苞栩
　　【鸨鸟名似鴈而大无后趾】
　　鸨水鸟鴈属陆佃曰以毛有虎文故又曰鸿豹易林文山鸿豹即此物苐水鸟原不栖木孔頴逹又曰鸨性不树止今乃集苞栩是为失所王事于役君子所由呼苍天也六书本义鸨字单作□谓象鸟立于树槎上此故杜撰以翻旧人不树止之説者许氏説文顾氏玉篇诸书皆别出□字鸨不是□且并无鸟立木上之训









　　续诗传鸟名卷卷一
　　钦定四库全书
　　续诗鸟名卷卷二
　　翰林院检讨毛竒龄撰
　　秦风
　　【黄鸟】交交黄鸟
　　【交交飞而往来之貌】
　　黄鸟见前但此交交正黄鸟之以声见者徒以交字无口傍而注作往来按集韵交通作胶鸟声诗鸡鸣胶胶是也又通作咬嵇康诗咬咬黄鸟则直用此句
　　【晨风】鴥彼晨风郁彼北林
　　【鴥疾飞貌晨风鹯也】
　　晨风亦作鷐风是鹯名以其摇翅疾飞如朝风之发故名晨风鴥彼者鸟飞疾也郁彼北林者谓鸟飞鴥然适当彼北林之郁然也此在尔雅説文玉篇后无异解者惟六书故云晨风即朝风非鹯也李陵别苏武诗愿因晨风发送子以贱躯岂亦鹯耶徐氏日记辨之曰此正鹯也鸟以发为举鱼以举为发举与发字义并同此鹯发即是鹯举若曰愿因鹯举时托贱躯以送子耳若是朝风则古诗亮无晨风翼焉能凌风飞朝风无翼矣若曹丕清河之作则直下鸟字曰愿为晨风鸟双飞翔北林夫明指为鸟何朝风乎
　　陈风
　　【宛丘】值其鹭羽　值其鹭翿
　　【值植也鹭舂鉏今鹭鸶好而洁白头上有白毛十数枚羽以其羽为翳舞者持以指麾也】
　　鹭水鸟亦名白鹭通体洁白翅背上皆有长翰毛可为饰用不止顶上戴羽丝也其又名舂鉏者陆佃曰鹭好渉浅水以项作低仰而行如舂如鉏故以云非有他也鹭羽即鹭翿以其羽为翿耳旧谓羽为舞者之翳翿为舞者之导则不然尔雅翿谓之纛纛谓之翳李巡孙炎皆谓是舞者所执之羽但有异名者以羽舞所用原有两羽其名翟者是雉羽但执之以舞而名翿者是鹭羽则以之为纛而执之以指麾于舞者之列使舞者或坐或伏皆低仰有节一如周礼行匶时乡师执纛指麾使匠氏挽匶者得正其行列进退故谓之纛纛者导也即翿也是犹是鹭羽而在未舞时可以自蔽及既舞而起而导之翿与翳又何异焉
　　葢翿用鹭羽虽以羽白易观见然亦以鹭行立有序故正朝位者名鹗立亦名鹭序又且指麾髙下有似乎鹭行之作低仰者故乡师所用纛未知何羽然白羽与丧导正合定不出此若蔡邕独断谓乗舆以旄牛尾为纛此是汉制所云黄屋左纛者岂可为据
　　风简兮右手秉翟此舞者所执王风君子阳阳左执翿此导舞者所执各不同
　　【墓门】有鸮萃止
　　【鸱鸮恶声之鸟也】
　　鸮即鸱鸮旧作枭又作山鸮即土枭俱非其鸟状如母鸡猫首而鳬趾一名鸱鸺鸺鸮声转其又名鸺鹠则又以声似休留称之但一名祸鸟每至人家多不祥周官硩蔟氏呼为妖鸟专设一官覆其巢杀其肉为炙一如汉制之絶枭鸟者故曰祸鸟可为炙荘子见弹而思鸮炙惟胖不可食内则所云鹄鸮胖者凡食炙必舎胖而食其余汉时供御膳各随其时独鸮炙冬夏常施欲絶其类也诗序以墓门为刺陈佗不良故以鸮比之若旧以为即是鵩则贾谊传明云有鵩似鸮至贾生舎言似鸮则鸮岂鵩乎
　　天问何繁鸟萃棘而妇子肆情注繁鸟鸟也顾野王玉篇及集韵广韵皆以鸟为鸱鸮别名其云萃棘即用此诗句
　　曹风
　　【候人】维鹈在梁
　　【鹈洿泽水鸟俗所谓淘河也】
　　鹈即鹈鹕水鸟别名洿泽又呼为淘河见郭注但其名淘河似鹈淘鹕河一声转耳若洿泽则又以涸泽取鱼为义陆玑曰鹈形如鹗而大喙长尺余口中正赤颔下胡大如数升囊小泽有鱼共抒水满其胡而弃之水竭鱼出乃食鱼荘子曰鱼不畏网罟而畏鹈鹕或云以其能竭泽也鹈鹕本水鸟且善捕鱼而在梁又且不濡其翼与其咮似刺贤人不用与下文季女斯饥同意而説者皆以维鹈喻小人在位颇似费解然从来如此如楚词九思鹈集兮帷幄类
　　张风林曰淮南子齐俗训曰鹈鹕饮水数斗而不足虽指能竭泽言然亦寓贪得意
　　【鸤鸠】鸤鸠在桑其子七兮
　　【鸤鸠鴶鵴也亦名戴胜今之布谷也饲子朝从上下暮从下上平均如一】
　　鸠见前此名鸤鸠即禽经拙鸠召南所云居鹊巢者原有戴胜鴶鵴布谷诸名然总名鸲鹆春秋以鸤鸠氏为司空正以鸲鹆无定居或穴或巢有似乎司空之平民居不一其地者其曰在桑非巢于桑以春月葚熟值生子之候多集于桑氓诗所云无食桑葚月令所云戴胜降于桑与此在桑正合故雄谓鸤鸠即戴胜而孔頴逹非之此孔氏误也
　　若其云子七则祗以一与七韵原非限数鸠子不限七也乃毛传又増其説云鸠之养子朝从上下暮从下上平均如一夫诗并不云养子徒揣下文有仪一句谓养子平一可与其仪之一相比较耳实则七一异数数以异相较鸠子有七而君子之仪则一相形咏叹不必相等下章鸠子在棘未尝曰君子之仪亦在棘也且鸲鹆生子世尝取养之儿童习见并无安排上下朝暮异饲之事徐仲山日记云説诗使可安鸤鸠穴居且不定间占鹊巢居之乃曰养子有上下朝下饲而暮上饲使穴居耶穴无有七重土隔可容叠居者巢居耶世亦安得有歩阶之木分七横枝如拾级而使子往之
　　豳风
　　【七月】有鸣仓庚
　　【仓庚黄鸟也】
　　黄鸟见前但此鸟有十余名而总以其色称如黧黄黄鹂皆以一黄一黒为名惟此仓庚不可解旧注仓为谷藏仓黄者谷熟之色则仓本黄色而又与苍通月令驾仓龙汉陈胜仓头军萧望之仓头庐儿皆以苍为仓而苍即是黄则黧黄也庚者更时之鸟也若其又作商庚商仓音讹亦作鸧鹒此正以鸟部字増鸟傍者説见前
　　七月鸣防
　　【防伯劳也】
　　防尔雅作伯劳説文作博劳春秋作伯赵其又名防以其声防防然也然又作题鴂以防鴂通字也特防以鸣显曰鸣防则其鸣有时而此云七月与月令仲夏防始鸣不合因之有谓周正七月即夏正五月者然而诗文多用夏正豳风亦然不应此一物独改周正郑谓豳地晚寒故物候较晚则豳在雍岐之北早寒有之焉得晚寒于是王肃直防曰七月是五月之误殊不知防鸣之时诸书显然春秋以伯赵氏为司至之鸟谓其夏至鸣冬至止故名司至则夏至原是仲夏亦正是五月故易通卦验云劳夏至应隂而鸣冬至而止帝少皥以为司至之官而樊光尔雅注亦云伯赵司空以夏至来冬至去是以大戴礼五月防鸣逸周书芒种又五日防始鸣则防鸣始于五月而终于十一月此先后一词者其云七月非谓至是始鸣特以七月之鸣起下文八月之绩谓防是隂鸟鸣则隂生所当戒隂寒而兴女工故特以七八月为戒寒之候蔡邕所云防应时而鸣是为隂候楚词恐鶗鴂之先鸣兮使百草为之不芳是也但此鸟罕见世多妄指即顔师古注汉书犹以防讹鴂目为子规况其他纷纷总不可慿而近作字书者乃引通雅邪説谓即姑恶苦吻鸟且谓苏轼称姑恶水鸟为非侃侃然辨之夫苏轼原非博雅即鹤且不识赋称裳何况他鸟但姑恶实非防曹植恶鸟论明云防鸣防防孔氏疏亦然故云防以鸣为名防防与苦苦犹大不类若姑恶则相去远矣况张华注禽经谓伯劳似鸲鹆祗鸲鹆喙黄伯劳喙黒今姑恶项有细毛羽不纯黒不类鸲鹆又且古词以伯劳与燕相较有云东飞伯劳西飞燕谓燕以仲春来仲秋去而防以仲夏来仲冬去来去相背故曰东西飞今姑恶实水鸟长见水裔于冬春未尝去也即姑恶之鸣亦多在夏不过以芒种水田喜于鸣游实则姑恶在水裔亦偶有冬春时一发声者安得以鸣防混之
　　【鸱鸮】鸱鸮鸱鸮既取我子无毁我室
　　【鸱鸮鸺鹠恶鸟攫鸟子而食者也】
　　鸱鸮见前一名怪鸱昼常伏处至夜每出攫他鸟子以为食荘子所谓昼则瞑目夜能撮蚤察毫末者以其警敏故楚词称鸟是也此诗系周公所作见尚书金縢篇其云取子云毁室必于物理无少忤者尔雅以鸱鸮为鸋鴂而郭璞陆玑辈争以鹪鹩小鸟当之其可通乎尚书居东豳风东征尚千古聚讼祗鸱鸮一鸟一以为鸟则比禄父及殷顽一以为鹪鹩则周自比亦复聚讼不辍夫以殷小腆叛大邑周在尚书大诰已明言之今自比小鸟已是难通况解经须读经鸱鸮之名见于金縢金縢曰周公居东二年则罪人斯得于后公乃为诗以贻王名之曰鸱鸮据旧是时禄父已受诛所谓罪人者指禄父也因而贻之以鸱鸮之诗则此鸱鸮者正承罪人禄父言谓罪人虽得而其所为可虑者尚未已也乃于是更请读诗诗曰鸱鸮鸱鸮既取我子无毁我室绎其词则谓彼禄父者既诱我二叔而杀之矣得无再毁我室耶夫鬻子已可闵况毁室耶此正告之以殷顽当迁淮夷商奄当预防也则是取子者鸱鸮也恐其毁室者亦鸱鸮也呼名相告诗文皦然乃以之自比则自呼其名而忽接之曰取子曰毁室将所谓取者谁取之而所谓毁者又谁毁之况读诗须读全诗鸱鸮之诗周公贻王所作也谓殷顽可患也周颂小毖之诗则王已悔悟而作之以自毖者谓禄父固可惩殷顽更当毖也所谓惩而毖后患也惟然则公以鸱鸮为警而王又即以鹪鹩毖之谓大固当虑小亦不可忽两诗前后比兴俱得向使周公以鹪鹩自比贻之成王而成王之因此而悔悟者乃翻以鹪鹩之自比者推而比之禄父殷顽天下亦何物不可取譬而一君一臣必取此小物之儗非其伦者既以自指又复指他既曰可闵又曰可惩复可患于彼于此展转乱天下安有此经文矣张风林曰自尔雅有鸱鸮鸋鴂之文而注之者曰鸋鴂即鹪鹩也因之诗传诗疏亦俨以鸱鸮为小鸟文选张士烈为诸孙置守冡人表曰鸱鸮恤功爱子及室刘良注云鸱鸮鸟名言此鸟忧毁其室则自晋唐后其以鸱鸮为鹪鹩比比然矣按鸱鸮即快降鸟鹪鹩即黄脰鸟诗鸟名不易识惟此二鸟则老稚男女无不共见共识之而犹迷惑不自信是非援经以正之不可矣经解例曰解经者必以经证经虽小物亦然
　　【东山】鹳鸣于垤
　　【鹳水鸟似鹤者也垤蚁塜也将隂雨则穴处者先知故蚁出垤而鹳就食遂鸣于其上也】
　　鹳似鹤而顶不赤项无乌带惟尾翼俱黒善食鱼禽经鹳仰鸣则晴俯鸣则雨今苐鸣垤不辨俯仰其为晴为雨不必问也但鸣垤为蚁穴知雨雨必出垤而鹳就食之则不然禽凡短咮者能啄虫豸谓之噣食岂有大鸟长喙而能噣及蚍蚁者误矣若又名鹳雀以旧注鹳鹊属故荘子称观雀后汉杨震称冠雀皆即此物以古多通字冠观与鹳但取音同不必有义也乃近作字书者反概从非之又不能实指其所以非字学从此反贸乱矣按杨震有冠雀衔三鳣集讲堂考所谓鳣即今之鳝鱼一名蛇鱼荀子所云鱼鼈鳅鳣者身长尺余其形如蛇故当时都讲生亦以蛇鳝名之此虽十有顶之雀不能衔一鳣况三鳣乎且天下未闻有食鱼雀也若观雀则不惟音同兼且有义徐氏日记曰鹳凡食鱼必且观且行因名为鹳朝野佥载记魏光乗授左拾遗讥讪姚元之身长而行急人目之为趂地鹳谓不观而但趂地也则鹳名观雀荘子非妄称者诗贵识名安可以显然有据之名而反排弃之
　　【九罭】鸿飞遵渚
　　鸿见前
　　小雅
　　【四牡】翩翩者鵻
　　【鵻夫不也今鹁鸠也凡鸟之短尾者皆鵻属】
　　鵻与隹同毛作夫不尔雅作鳺鴀总是一名特此是鸠属郭璞作防鸠李廵作楚鸠其余鸠名尚多惟春秋以鵻为祝鸠作司徒官而杜预谓祝鸠即鹪鸠孝鸟也司徒以教孝为职与此诗比将父将母恰合则此祝鸠是正名若又云凡鸟短尾皆鵻属虽本説文然反属泛指非诗意矣但説文既出鵻字为祝鸠而又特注曰思允切则此祝鸠之鵻非凡短尾鸟之鵻不读锥而读笋与隼同音故下即出隼字旋注曰鵻或从隹一以为鵻声同隼故即从鵻下加一以造此隼字非谓鵻即是隼也其又曰一曰鹑字者以鹑与□同字而□鸟名雕与隼为类因之□本读团而当其书鹑则间一读隼故一曰鹑字以为鹑与隼不类而亦有隼音非谓鹑即是隼也此但注祝鸠而连出隼字转见鹑字并不谓隼鹑祝鸠合作一物而唐孙强补顾氏玉篇于鶽隼二字下皆注曰祝鸠而宋时作广韵者且谓祝鸠与隼同是鸷鸟此本后来字书之误而或举以咎説文且谓杜氏鹪鸠总由説文隹一二字而误并焦字则展转寃诬矣若朱注作鹁鸠又一本作鹑鸠则在祝鸠鹪鸠十数名外并无此二名此必有误者至于鹑之非鵻并非隼见后匪鹑匪鸢诗【常棣】脊令在原
　　【脊令雝渠水鸟也】
　　脊令即鹡鸰尔雅玉篇诗书亦作防鸰禽经曰防鸰友悌此以旧注脊令凡共母者飞鸣不相离又且飞则鸣行则摇有似兄弟急难故也但并非水鸟陆玑谓鹡鸰大如鷃雀背青赤色腹下白头下有黒如连钱广韵亦云颈下有钱文名为钱母然往往于原隰中见之而水际则絶无有不知毛尔雅郭注何以俱指之为雝渠水鸟亦不可解若函史直以为鹥则从水鸟之误而又误者诗明云在原何不就诗本文求之
　　【南有嘉鱼】翩翩者鵻
　　鵻见前
　　【采芑】鴥彼飞隼
　　【隼者鹞属急疾之鸟也】
　　隼鸷鸟也即鹰之小者陆佃云鹰搏噬不能无失独隼为有凖每发必中故凖字从隼齐人谓之击征或谓之题肩余见翩翩者鵻诗
　　【鸿雁】鸿雁于飞
　　【大曰鸿小曰雁】
　　鸿雁见前皆水鸟虽同族而自为一类説文大曰鸿小曰雁谓鸿类较雁大雁类较鸿小耳特是经所称每连出二字如月令鸿以八月至称鸿雁雁以九月至亦称鸿雁类有时以鸿称鸿雁雁仍称雁如淮南子仲秋来者是鸿称鸿雁季秋来者是雁则称候雁类
　　【沔水】鴥彼飞隼
　　隼见前
　　【鹤鸣】鹤鸣于九臯
　　【鹤鸟名长颈竦身髙脚顶赤身白颈尾俱黒其鸣髙亮闻八九里】
　　鹤水鸟名旧注鹤大于鹄而顶赤颈黒翼青尾白惟鸣声逺闻虽鸣亦称唳禽经所云以洁唳史云华亭鹤唳独易称鸣鹤在隂与此鹤鸣同臯者泽也九臯即九泽禹贡九泽既陂大概举多泽言之如九川九渊类祗其云泽以鹤好食鱼汉书亭臯千里顔注为亭堠于臯隰中谓水涯地也
　　张风林曰王逸楚词注泽曲曰臯李善文选注水田曰臯若五臣吕向注臯泽也
　　集注凡鸟兽草木尽袭旧注而一往多误惟此鹤则时所习见疑翼青尾白为非是遂奋改曰颈尾黒以其所见者是立鹤立则敛翼垂凥其帔黝然实未尝掲两翮而见其尾也明儒陈晦伯作经典稽疑调笑之曰其黒者尾耶【黄鸟】黄鸟黄鸟
　　黄鸟见前
　　【正月】谁知乌之雌雄
　　【乌之雌雄相似而难辨者也】
　　鸟之雌雄皆相似难辨何止于乌但鸟或以首尾毛色稍为分别乌则墨然矣故尔雅特着一辨雌雄法谓凡鸟雌雄皆辨以翼右掩左雄左掩右雌今既墨然则虽相掩亦谁辨之余见前
　　【小宛】宛彼鸣鸠翰飞戾天
　　【呜鸠班鸠也】
　　鸣鸠毛作鹘鸠其称鸣鸠者以此鸠多声每呼则必戛其羽即月令所云鸣鸠拂其羽者若其称鹘鸠则世并不解往讲学龙山或谓鸣鸠非鹘鸠且谓鸠飞必不能戾天况今鸣鸠则其飞世皆见之虽不必如鸴鸠荘子所云抉起即控地者然故鸠也鸠飞安能戾天乎张南士曰戾天有二鸢之戾天则廻翔天际负青云而遥此一戾也鸠之戾天则不能扶摇偶一窜入于青霄之内决眦不及有如鹘然不见唐人试士题有出笼鹘乎其取中之诗有云一防青霄里千声碧落中此又一戾也此鸠名鹘鸠则所谓鹘者正如是矣举坐称叹则是鹘鸠之名因此诗而见今注此诗而但取班鸠反舎鹘鸠何其疎也若许叔重注説文有云鸣鸠奋迅其羽直刺上飞数千丈入云中此亦精于释鸟者又江东习俗办鸠铃取薄笋管鹁鸠足放之傍云而飞则其声泠然亦戾天之騐
　　题彼脊令
　　【题视也脊令飞则鸣行则摇】
　　脊令见前苐以下文毋忝所生观之则禽经鹡鸰友悌旧注鹡鸰共母者必飞鸣相随当据其説不止飞鸣行摇已也唐宗时有脊令数十集麟徳殿颂者以为此天子友悌之瑞此正己事可证者














　　续诗传鸟名卷巻二
　　钦定四库全书
　　续诗鸟名卷卷三
　　翰林院检讨毛竒龄撰
　　【小宛】交交桑扈率塲啄粟
　　【桑扈窃脂也俗呼青觜食肉不食粟】
　　桑扈雀名一名窃脂按春秋农正九扈其第八扈名桑扈亦名窃脂但此桑扈有两鸟即窃脂亦有两义此窃脂是盗窃之窃脂者肥也旧注谓此鸟青色又名青雀好窃人脯肉及筩中膏故以名淮南子所云桑扈不食粟者此一窃脂也若后桑扈篇则又一窃脂少皥九扈有夏扈窃秋扈窃蓝冬扈窃黄棘扈窃丹与桑扈窃脂同作农正则此窃字读作浅犹释兽虎窃毛名虦是虎之浅毛者故窃窃黄谓浅色浅黄色其云脂者以脂色正白窃脂者浅白色也若又云有莺其羽以身虽浅白而翅与项领又别有文章故曰莺言犹莺之明绚然也此又一窃脂也此则农正之第八扈也青雀非是也夫以青雀之好食肉而循塲以啄粟失其宜矣旧注窃脂俗谓之青雀觜曲食肉而他注引之或失雀字竟以觜曲之觜字连上曰青觜亦误
　　【小弁】弁彼鸒斯
　　【弁飞拊翼貌鸒雅乌也小而多羣腹下白江东呼为鸭乌斯语词也】
　　鸒斯一名鹎鶋亦作卑居即雅鸟也其又名鹎乌祗鹎居之别出者虽鹎本音匹然非鸭也集注作鸭乌误矣且此是鸒斯与诗序称螽斯同从来并无称鸒一字为鸟名者虽斯字或本诗文然久已称之不得援鹿斯柳斯强争作助词也犹之呼天为彼苍即不得援陟彼崔嵬谓彼不是山嘒彼小星谓彼不是星也向使以柳为柳斯则亦柳斯矣况鸒斯之名久无同异师旷禽经早称鸒斯尔雅鸒斯鹎鶋杨子频频之党甚于鸒斯即刘孝标类苑鸟部亦立鸒斯之目下此顾野王玉篇孔氏小尔雅注丁度集韵皆以鸒斯连称而诸凡字书及较定六书者皆并以斯加鸟傍另出字则以假此识字之人而思合诸书而尽废之不亦难乎
　　弁与卞通汉杜钦以小弁作小卞而卞训躁疾春秋邾荘卞急故弁者急疾之貌礼记弁行剡剡起屦注急疾也鸒斯如彼急疾者以归飞故也集注总误解
　　雉之朝雊
　　雉见前
　　【四月】匪鹑匪鸢
　　【鹑雕也鸢亦鸷鸟也】
　　以鹑为雕本袭旧注然不着所自则直误注耳岂可为训按鹑有三音分作三鸟二音淳如陈切则防鹑也一音笋思允切则隼也一音团徒官切则雕也故以鹑作雕当云鹑本作□音徒官切与鸢一类其飞皆能戾天者特鹑与□通字故诗亦作鹑此在毛尔雅广雅説文玉篇广韵集韵韵防诸书引释甚明近作字书者反变乱字学谓以□作鹑是改经字相沿致误殊不知此通字非改字也説文引诗文直作匪□集韵云□今本诗作鹑然亦有仍书□字者是鹑之与□总是诗字与鸱鸮之改鹪鹩不同
　　鸢尔雅乌属郑氏谓鸱类仓颉字诂谓鸢即是鸱实则鸢鸱本一类而鸢较鸱小每搏击众鸟必翺翔审视而后下之故常见其戾天舒翼相羊不摇捩而乗风以行尔雅曰其飞也翔抱璞子谓鸢在下无力及至乎上则耸身直翅飞鸢操所云六翮不动凝飞烟皆是也【桑扈】交交桑扈
　　桑扈见前小宛诗
　　【鸳鸯】鸳鸯于飞　鸳鸯在梁戢其左翼
　　【戢左翼谓并栖而相依也】
　　鸳鸯凫属然以其有匹又名匹鸟埤雅雄鸣曰鸳雌鸣曰鸯今人家多豢之身具五彩而首戴碧缨尔雅翼反指此为鸂此谬误者但其名匹鸟古今注云雌雄未尝暂离止相依而飞则双此曰于飞正言两鸟之共飞也与黄鸟于飞不同
　　戢左翼不可解据正义谓举雄者言此袭尔雅辨雌雄法以右翼掩左翼者为雄左翼掩右翼者为雌故云然此是戢非掩也且戢左翼非掩右翼也乃后人承其误者如函史诸书且谓雄以右翼掩雌左翼谓之戢左翼则以掩雌翼而曰戢雌翼已自难通况雌翼而曰其翼可乎且未闻禽鸟之宿有以彼翼掩此翼者若集注并栖相依则茫然无谓胡突甚矣惟宋人张载有云禽鸟并栖一正一倒戢左翼以相依于内舒右翼以防患于外世多称之苐鸟栖正倒在枝枒者不可见鸳鸯连蹠塌地而宿皆首尾相并有何正倒况正倒亦安必左翼内而右翼外假使西首者栖南东首者栖北则己右翼内而左翼外矣可曰右相依左防患乎且犹是两翼何以右翼可防患又且鳬雁之类豢畜甚多岂有当栖宿而一翼敛一翼舒者此真宋人无稽杜撰不考验之言此惟韩诗所解稍可通证戢者防也谓防其噣于左也凡禽鸟止息毋论长颈短喙必防其噣于左翼此明可按者而戢音通防又通唼楚词灵修既信椒兰之唼佞兮又通揷周礼庐人矜所防注防为揷则止一戢字而连揷唼以为文此庶于经义物理两不相悖当世多学人盍亦正之
　　张风林曰广雅戢揷也原是明白
　　【车牵】有集维鷮
　　【鷮鸟名】
　　鷮雉类而小于雉走而且鸣其鸣鷮鷮然故薛综曰雉之健者为鷮尾长六尺汉秉舆常用之或曰诗序以车舝为刺幽王必以鷮之鷮健作哲妇之刺而实不然文华雄盛正方硕女观春秋传叔孙昭子聘宋为赋车舝时将为季孙迎宋公女而所赋及此则鷮可知矣
　　【白华】有鹙在梁有鹤在林
　　【鹙秃鹙也鹙鹤皆以鱼为食然鹤之与鹙清浊则有间矣今鹙在梁鹤在林鹙则饱而鹤则饥矣】
　　鹙水鸟长颈赤目身青黒色鲁都赋以葱鹙名之但头颈无毛故又名秃鹙若又名鵚则旧字书凡鸟部单名概加以鸟傍此无足怪者独其与鹤较则灵顽悬絶何止清浊有间祗二鸟同好食鱼而鹤亷鹙贪亦且乖反如此此可叹耳北魏崔光指鹙为饕餮之禽
　　鹤见前
　　鹤与鹄通字国策魏文侯使献鹄于齐一作献鹤汉时黄鹄下太液池一作黄鹤故别鹤操亦名别鹄操乐府飞来双白鹤亦称双白鹄甚至刘孝标辨命论直称龟鹄千秋曹防捣衣诗亦云开緼舒龟鹄因有疑此鹤字是鹄字以为鹙鹤不伦惟鸿鹄鹙鸧皆水鸟一类不知鹤亦水鸟生淮之海州淮南子鸿鹄鸧鹤呉都赋鹴鹄防鹤未尝不并称也鹤鹄本两鸟但古字相通耳今作字书者必彼此交讦谓鹤即是鹄谓鹤必不是鹄皆拘墟眇通之言
　　鸳鸯在梁
　　鸳鸯见前
　　【緜蛮】緜蛮黄鸟
　　黄鸟见前
　　大雅
　　【大明】时维鹰
　　鹰见前
　　【旱麓】鸢飞戾天
　　鸢见前
　　【灵台】白鸟翯翯
　　【翯翯洁白貌】
　　白鸟鹤也鹤古防字説文谓鸟之白者曰防故孟子白鸟鹤鹤何晏景福殿赋作白鸟防防是也又鹤古鶮字史秦始纪屯蒲鶮即蒲鶮二邑名而鶮即翯字故诗白为翯翯孟子作白鸟鹤鹤是也然则白鹤鹤鹤可乎曰鹤之名鹤以其色犹鹄之名鹄以其声也白鹤鹤鹤犹顔师古注汉书曰鹄声鹄鹄也禽经曰鹄以哠为音故声鹄鹄则鹤以翯为色不可曰其色鹤鹤乎则白鸟非鹤乎
　　【凫鹥】凫鹥在泾
　　【凫水鸟如鸭鹥鸥也】
　　凫见前
　　鹥与凫一类一名水鸮惟苍颉解诂谓鹥即是鸥鹥鸥声转若汉书相如则又作翳翳鹥同
　　凫鹥偶兴公尸耳何楷作世本古义谓逸周书有凫旌男子所执周礼有鹥总王后所用故以之兴考妣虽不无太凿然犹胜杜撰之言
　　泾非水名若然则下沙渚何解泾涏者直流之水也【卷阿】凤凰于飞翽翽其羽亦集爰止　亦傅于天【凤凰灵鸟也雄曰凤雌曰凰翽翽羽声郑氏以为因时凤凰至故以为喻理或然也】
　　凤凰旧以为神鸟亦为灵鸟则凡诸瑞应图録所云身备五彩质具五徳合九苞而展六象容有其事况韩诗外载黄帝问天老歴言其状似非无据但古以凤鸟氏为厯正非时不至故尚书舜时凤凰来仪春秋我少皥挚之立也凤鸟适至世纪白虎通皆云黄帝时凤凰止于东阁恐周成时未必有此且亦祗郑笺言之不见他书则其所云亦集爰止苐泛举如是耳唯徐仲山日记云韩诗载天老语谓凤生于东方之国且夫子叹凤鸟不至则亦时可至者故汉宣之世凤亦屡见虽黄霸以鹖雀为神爵光武时农上言凤至辨之是鸾鸟然汉宣诸诏皆谓凤文章五色羣鸟四面行列向凤立以万数而光武时五凤并集东观记谓凤髙八尺五彩羣鸟并从行列葢地数顷停一十七日即后周广顺二年史称帝在干徳殿忽报有大鸟身髙八九尺朱冠彩羽然五色璀璨羣鸟随之蔽天而至集西苑帝往观之随即飞去此是真凤与京房易传所云凤髙丈二尺山海经所云凤备五彩五文尔雅疏所云凤飞则羣鸟随以万数蔽天而至无一不合此要非他鸟所能托者观此则亦何疑于周成矣
　　蔡邕琴操有神凤操谢希逸琴论谓是周成王时凤舞于紫庭而作其词曰凤凰翔兮于紫庭我何徳兮以感灵岂周时凤来原不止鸣岐山耶尚书周公曰我则鸣鸟不闻岂周公在时凤未至耶
　　张风林曰竹书周成王三十三年游于卷阿召康公作诗与诗序合则凤至在周公亡后耳
　　亦傅于天不必谓羣鸟从者亦傅天也谓凤虽爰止然亦翺翔耳宋玉对楚王问凤凰上击九千里絶云霓负苍天
　　凤凰鸣矣
　　【凤凰之性非梧桐不栖非竹实不食】
　　凤凰鸣与梧桐生两物并兴故下以菶萋噰喈双承之乃又袭旧注谓凤凰非梧桐不栖以梧桐为凤凰而生必梧桐生髙冈而凤则鸣之则髙冈与朝阳复出且凤当鸣梧桐不当鸣髙冈矣此与秦苻坚时长安謡曰凤凰止阿房坚乃植桐梧并竹数十万于阿城以待之不同一艾子乎
　　【瞻卭】为枭为鸱
　　【枭鸱恶声之鸟也】
　　枭恶鸟又名不孝鸟旧称枭生子以百日及子长生羽翼则食母而飞故古以春祠用枭祀黄帝遇至日则磔枭悬首于木説文谓古制枭字即以鸟头絓木上为义惩其恶也则此哲妇为枭是恶鸟非恶声之鸟恶声鸟是鸮即鸱鸮不是枭鸮与枭两物不得错认下文长舌字以妇之长舌诬坐鸟也且枭与鸱不连名枭鸱自旧儒作释鸟书者多鹘突不能分别每以枭鸮鸱三物混立名色因有茅鸱怪鸱枭鸱鵵鸱诸名致名此枭为枭鸱别名土枭土鸱与下文为鸱文相乱而注者亦遂曚昽曰枭鸱不知鸱鸢属另一鸟也祗枭本恶鸟欲絶其类故汉仪以夏日至赐百官枭羮且解者云夏至微隂始起长养万物而枭害其母因以是日杀之乃説文又云枭食母不孝故冬至捕杀枭首絶其类许慎汉人不应与汉仪反岂汉制两至皆杀枭而説不厌烦故两书各记其一与若史记留侯世家称楚枭将前髙帝纪北貉燕人来致枭骑则以将兵本凶事但执法令不顾亲戚有如枭然此与哲妇之贻祸君亲同一比类而用意不同
　　鸱似鹰稍小尾如舟舵善髙翔陆佃云古人观鱼翼创橹视鸱尾制舵每呼啸能致雨并聚众鸟故禽经曰鸱以贪顾以愁啸其啸声则每以丁字始而连作倐倐声以终之亦恶鸟也但枭与鸱本一类同恶故连言之如楚词斥逐鸿鹊近习鸱枭贾谊赋鸾凤窜伏鸱枭翺翔类然实是二物唐光啓二年慈州枭与鸱鬬相杀则其为二物公然可知
　　周颂
　　【振鹭】振鹭于飞
　　【振羣飞貌】
　　鹭见前既曰振又曰飞似乎杂出故旧儒皆以振鹭为鹭名加以鸟傍如左思蜀都赋鸿俦鹤侣振鹭鹈鹕而顾野王作玉篇直出防字曰防鹭鹭名因之切韵集韵诸字书皆有防字然予谓振戛也凡鸟将飞必先戛其羽原与飞字无涉况鲁颂有駜振振鹭鹭于飞则振鹭于飞五字依然复出注经不信经而信儒説不可矣特振鹭是奋起之振乃解作羣飞则羣飞鹭于飞恐诗又无是语耳
　　【小毖】肇允彼桃虫拚飞惟鸟
　　【桃虫鹪鹩小鸟也拚飞貌鸟大鸟也鹪鹩之鶵化而为雕故古语曰鹪鹩生雕言始小而终大也】
　　桃虫一名桃雀即鹪鹩又作鹪俗呼黄脰鸟鸟中之最小者尔雅鳭鹩桃虫鸋鴂皆即此物其或称鹪一字者以字书不兼出遂成单名犹鹡鸰称鸰鶗鴂称鴂也苐此鸟工于为巢庄子所云鹪鹩巢于一枝説苑谓鹤鹩巢苇苕间系之以髪取茅秀为窝以麻紩之如刺袜然故又名袜雀郭璞谓之巧妇祗其所栖所食俱不在桃而名桃虫者以喙鋭如锥専剖苇中虫食之谓之掏虫掏桃通字耳若毛云桃虫始小终大之鸟此就诗意言之乃陆玑谓桃虫之鶵能化为雕而人多不信谓物无以小化大者且世亦罕见则造物变化安问大小鸠化为鹰鹰未尝小于鸠也若以罕见为辞则谁曽见雀为蛤田防为鴽者此真少所见多所怪也特集注谓桃虫小鸟鸟是大鸟则诗祗一鸟字何得増字以立説且拚飞与物化亦不合张氏诗纪有云微物不可忽动即可虑初闻桃虫名以为虫耳及拚飞而始信为鸟葢初视为防不知其为虎也此深惩乎殷遗之可患也此又一説也
　　鲁颂
　　【有駜】振振鹭鹭于下鼓咽咽醉言舞
　　【振振羣飞貌鹭鹭羽舞者所持或坐或伏如鹭之下】
　　鹭见前此以鹭之振振兴鼓之咽咽振即前振鹭之振言振之又振非羣飞也且祗一鹭字明是鸟名乃又因下文有醉言舞句谓是鹭羽即舞者所执之物则下文又有醉言归句醉并不舞此鹭将作何物耶説诗患穿凿如此诗集注以舞解鹭旧又有以鼔解鹭者因此诗振鹭下适有鼓咽咽句即陈诗值其鹭羽亦适有坎坎击鼓句于是作乐府者谓楚威王有朱鹭飞翔遂以朱鹭作鼓吹曲而汉作铙歌亦云汉初有朱鹭之瑞始以鹭饰鼓至隋书乐志且谓建鼓殷时所作不知何代又加翔鹭于建鼓之上因之作诗説者谓鹭是鼔精越王句践曽作大鼓以厌呉及晋时移鼓建康有双鹭破鼓飞去此皆鼓与鹭有感召者故击鼓必值鹭鼓咽咽必舞鹭其为説非不新异但无实证据祗以后世小説家説诗诗不受也夫以朱鹭作鼓吹曲此是横吹又名铙吹系行军时马上所作苐有吹并无鼓也若以鹭饰鼔或饰鼔柱则古凡饰器何所取应褕翟不必感雉雊牺尊未尝召牛饮也至鼓出双鹭则无稽之谈彼此不一旧防稽志又谓防稽双鹤曽飞入雷门鼓中于是鼓声闻洛阳及双鹤飞去而鼓声寂然则又是鹤不是鹭将何应焉
　　乃罗愿无学妄作尔雅翼谓陈诗值其鹭羽不是舞羽考工记梓人为笋簴当刻臝者羽者鳞者于其上此既坎坎击鼓则悬鼓之簴必刻鹭羽故云值其鹭羽谓植悬鼓之笋簴也非植羽也据此则下文坎坎击缶值其鹭翿已不可通缶器非可悬之乐翿纛非刻饰之物况笋簴但悬钟磬并不悬鼓若刻羽之簴则但悬磬即钟亦不悬者又且所刻之羽是决吻鵳脰小体骞腹一短喙局足之鸟并不是鹭鲁颂明是鹭而改作舞羽陈诗明是舞羽又改作笋簴之羽徒知改前説而不知疎陋之胷无一不错六经何不幸而展转遭厄遂至如此【泮水】翩彼飞鸮集于泮林食我桑黮怀我好音
　　【鸮恶声之鸟也黮桑实也】
　　鸮即鸱鸮见前本恶声之鸟周官司冦硩蔟氏掌覆夭鸟之巢恶其恶声惟春晚食桑黮则变其音故毛云食黮而音美大抵鸮好夜鸣每倚树作击刮之声似呼快降者有时嘘啸作咻嘐之声似呼休留者故一名快降鸟一名休留鸟至变音则咿唔绵长如梦中鼾齁然故又名呼春鸟又名春哥儿哥者歌也谓音如歌也世説张天锡为孝武所器有嫉之者于坐问张北方何物可贵张云桑黮甘香鸱鸮革响醇酪养性人无嫉心正用此诗句若刘勰云鸮音之丑岂有泮林而变好则以已不识物理而反憎诗句诗焉受之
　　商颂
　　【鸟】天命鸟降而生商
　　【鸟鳦也春分鸟降髙辛氏之妃有娀氏女简狄祈于郊禖鳦遗卵简狄吞之而生契事见史记】
　　鸟燕名以羽见称与黄鸟同或曰燕名鸟雁名朱鸟以去来之候各分隂阳燕以从隂称鸟犹之雁以从阳称朱鸟不惟色也若有娀呑鳦则不经之事在上古容有之或谓鸟降即月令鸟至有城氏于鸟至日祠髙禖生契不必吞鳦此亦以意説诗之言














　　续诗鸟名卷卷三
