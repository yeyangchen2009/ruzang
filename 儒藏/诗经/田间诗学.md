　　钦定四库全书　　　　　经部三
　　田间诗学　　　　　　　诗类
　　提要
　　【臣】等谨案田间诗学十二卷
　　国朝钱澄之撰澄之有田间易学已着録是书成于康熈己巳大防以小序首句为主所采诸儒论説自注疏集以外凡二程子张子欧阳修苏辙王安石杨时范祖禹吕祖谦陆佃罗愿谢枋得严粲辅广真徳秀邹忠允季本郝敬黄道周何楷二十家其中王杨范谢四家今无传本葢采于他书陆罗二家本无诗注葢于释草木鸟兽之名引其埤雅尔雅翼也自称毛郑孔三家之书録者十之二集传録者十之三诸家各本録者十之四持论颇为精核而于名物训诂山川地理言之尤详徐元文称其非有意于攻集传于汉唐以来之説亦不主于一人无所攻故无所主无所攻无所主而后可以有所攻有所主其言深得澄之著书之意张英又称其尝与英书谓诗与尚书春秋相表里必攷之三礼以详其制作征诸三传以审其本末稽之五雅以核其名物博之竹书纪年皇王大纪以辨其时代之异同【案二书所叙时代多不可据此语殊为失考谨附订于此】与情事之疑信即今舆记以考古之图经而叅以平生所亲歴云云则其考证之切实尤可见矣乾隆四十五年六月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀




　　凡例
　　一是编一以小序为断小序去古未逺其世次本末虽未可全据要不大谬也鄱阳马氏极推小序而夹漈郑氏力辟之朱子乃毎主夹漈之説夫诗之为道未有直陈其事直冩其意者也大抵含蓄咏叹使人得其指于意言之表使非序一言以断之曰此为某事也后之人何所据以解诗即夹漈亦何据以驳序説之谬哉若舎序以説诗随意作解泛滥无归非傅会即穿凿诗学之弊有不可胜言者矣
　　一小序者诗题下端二语如闗雎后妃之徳也葛覃后妃之本也卷耳后妃之志也只此谓之小序盖古序也此下诸语不过即其説引而伸之乃东汉衞宏所作往往傅会左传国语以为之余不敢槩从也
　　一衞宏之学传自毛公是毛传在序前矣而诗序作于衞宏宏之序小序下明数语者是也若小序两语自属毛公所师授毛公本之以作传者也郑康成为笺以畅毛公之説孔颖达复为正义并演郑氏之防于是毛传始益大明然郑与毛亦时有异同大抵郑信谶纬故多异説未若毛传之醇正也
　　一朱子集传半遵毛郑间出己意明白易简迥出于毛传郑笺之外确不可易矣而亦有过于拘泥者理学之谈未可槩为风人语也至于变风诸作大半目为淫奔此皆由郑夹漈误之吾不敢从吾之从朱犹之从毛郑二家取其是者而已矣
　　一宋元明三朝治诗者数百十家其书至多以余所览仅数十种择其议论精当能昔人所未者具録之余未能徧及也其引据姓氏备载于前
　　一诂释皆本尔雅而佐以陆氏佃罗氏愿两家之攷据于礼乐制度草木禽兽之名亦颇覈矣至于山川地理古今异名都邑形胜时移代易徧稽舆图兼以游踪所至到处询访似于图志所载尤为详核
　　一京山郝氏解余初受经时先君子即授以是书因知有小序大序之别而解经断宜遵小序也特郝氏拘定序説序有难通者辄为委曲生解未免有以经就传之弊而又立意与集传相反不得其平至于议论之精醇者又往往足以明集传其功不可诬也
　　一晋江何子先生作诗经世本向谪南曹时剞劂甫竣即持以示余使为校订余少好异书见其以诗编年混风雅颂而一之则大骇秘为帐中物今读之其牵强杜撰颇多至于攷据精详有恰与诗指合者亦存之以备一説何先生授余以易又授以诗其教不敢忘也故録存者多而亦时加辨论要之先生书自成一家言孤行于世不必以经学相律也
　　一毛郑孔三家之説为朱传所不録而是编间有録者则书毛云郑云孔云以别之或朱传不宗三家而自为説者亦书朱传以别之若朱子既引三家説以入传矣则槩载之编中不别其姓氏也
　　一是编多采先儒绪论凡引据甚多者则称某氏其或间有引者则直着其名毛郑孔三家则姓而不氏朱子集传直称为注集注之外又有他书所载朱子论诗之语则书朱子以别之
　　一是编毛郑孔三家之书録者十之二集传録者十之三诸家各本録者十之四编中有云按者多系攷据典文圈以别之愚按云云则某之私説也又另起以别之其説或于三家与朱注之防互有异同者为之正之或诸家引证有未核言之有未畅者为之核之畅之有言之醇疵各半者则去其疵而存其醇间有出于己所剏见者不过十之一二耳
　　一诗题下具録序语依注疏本也诗篇后总其章句若干系以论断依集传本也其申或援史论或引古语或诸家异同竝载以俟折衷或特标己意微有体认大约以补章句説中所未尽者有得辄録或载诸前或载诸后要无大分别也
　　一是编自乙卯春始事家无蔵书命儿防禄从友人家搜録诸本择其粹精者手自编辑凡七易稿始成其平生老友片言必纪或子弟及门一言可采者亦并载入













　　钦定四库全书
　　田间诗学卷首
　　桐城钱澄之撰
　　诗总论
　　【六艺论曰诗者歌风谕之声也自书契之兴朴略尚质面称不为谄目谏不为谤君臣之接如朋友然在于恳诚而已斯道稍衰奸伪以生上下相犯及其制礼尊君卑臣于是箴谏者希情志不通故作诗者以诵其美而讥其过　疏云益稷称舜云上以纳言时而飏之格则承之庸之否则威之是舜诫羣臣使之用诗则用诗规谏舜时已然　按唐虞之诗非由情志不通直对面歌诗以相戒朂臯陶与舜相荅为歌即是诗也虞舜所言虽是舜之命夔而舜承于尧明尧已用诗矣　陈傅良云春秋之衰以礼废秦之亡以诗废尝观之诗刑政之苛赋役之重天子诸侯朝廷之严而后妃夫妇衽席之秘圣人为诗而使天下匹夫匹妇之微皆得以言其上宜若启天下轻君之心然亟谏而不悟显戮而不戾相与携持去之而不忍是故汤武之兴其民急而不敢去周之衰其民哀而不敢离葢其抑郁之气舒而无聊之意不蓄也呜呼诗不敢作天下怨极矣卒不能胜共起亡秦秦亡而后快于是始有匹夫匹妇存亡天下之权呜呼春秋之衰以礼废秦之亡以诗废吾固知公卿大夫之祸速而小民之祸迟而大而诗者正所以维持君臣之道其功用深矣　司马迁云古者诗三千余篇及至孔子去其重取可施于礼义上采契后稷中述殷周之盛至幽厉之缺始于衽席故闗雎以为风始鹿鸣为小雅始文王为大雅始清庙为颂始三百五篇孔子皆歌之以求合于韶武雅颂之音礼乐自此可得而述以备王道成六艺　班固云孔子纯取周诗上采殷下取鲁凡三百五篇遭秦而全者以其讽诵不独在竹帛也】
　　【愚按虞书曰诗言志歌永言声依永律和声此万世言诗之始明诗之即以为乐也周礼大师敎六诗曰风曰赋曰比曰兴曰雅曰颂以六徳为之本以六律为之音则诗之为诗不于辞句而于音律明矣序曰动天地感鬼神莫近于诗非声音之道乌足以感动乎谢良佐云诗犹今之歌曲今之歌曲往往能使人感动至学诗则不然愚谓歌曲之能感动人者亦声音为之也古之诗音为主而辞以叶之今琴之有音无字者多矣皆谓之琴曲后之人从其音而协以辞即其辞而畅以理然不欲毫髪有戾于音夫诗亦犹是也孔子歌三百五篇以合于雅颂是篇篇可而歌也秦火以后诗独存诸讽诵亦以音存也是故风之有十五国雅之有大小与颂之为颂皆各以其音非后世章句之儒所得以义理分别也孔子曰兴于诗立于礼成于乐先王以六经垂敎惟诗礼乐之用最切诗礼乐虽分三者其用则一他日诏伯鱼以学诗学礼而乐即寓其中矣又曰小子何莫学夫诗则礼乐皆寓其中矣孔子之敎弟子弹琴咏歌造次不辍故晏子讥其繁歌皷舞以聚徒也　记曰诵诗三百歌诗三百诗三百舞诗三百是三百篇不独可歌亦备乎舞之音节矣　序曰情于声声成文谓之音疏云原夫作乐之始乐冩人音人音有小大髙下之殊乐器有宫商角征羽之异依人音而制乐托乐器以冩音是乐本效人非人效乐但乐曲既定规模以成后人作诗模凖旧法此声成文谓之音也据乐初之时则人能成文始入于乐据制乐之后则人之作诗先须成乐之文乃成为音音能冩情情皆可见听音而知治乱观乐而识盛衰故神瞽有以知其趣　乐记曰声相应故生变变成方谓之音注云方犹文章也乐之器弹宫则众宫应然不足为乐是以变之使杂也左传曰若琴瑟専壹谁能聴之即声必须杂之义矣故曰声成文谓之音则声与音自别乐记注杂比曰音单出曰声记又云审声以知音审音以知乐则以声变乃成音音和乃成乐耳　按初作乐者准诗而为声声既成形须依声而作诗故后之作诗者皆主应于乐文也故曰主文而谲谏所谓主文者谓合于宫商相应之文而依违谲諌不直言君之过失故言之者无罪闻之者足以戒也　郝氏曰声与诗异序曰在心为志言为诗此声与诗之辨也夫子谓郑声淫非郑诗淫也记曰郑音好滥淫志衞音促数繁志宋音燕女溺志齐音傲辟骄志若谓郑音即郑诗衞音即衞诗齐音即齐诗十五国风未有宋诗也所谓燕女溺志是何诗与以声罪诗误矣乐记子贡问于师乙曰赐闻声歌各有宜敢问赐宜何歌师乙谓寛而静柔而正者宜歌颂广大而静疏达而信者宜歌大雅恭俭而好礼者宜歌小雅正直而静廉而谦者宜歌风肆直而慈爱者宜歌商温良而能防者宜歌齐商者五帝之遗声也商人识之齐者三代之遗声也齐人识之葢谓以商齐之声歌风雅颂之诗声与诗自别郑氏疑商齐与风雅颂竝列为歌则是以齐为齐风商为商颂矣彼谓商为五帝之声齐为三代之声者何以称焉按齐即营丘本少昊时爽鸠氏所居之地商者契始封之地今商州也至相土始迁于商丘夹漈郑氏曰自后夔以来乐以诗为本诗以声为用八音六律为之羽翼耳圣人编诗为燕享祀之时用以歌而非用以説义也汉初去三代未逺大乐氏以声歌肄业往往三百篇瞽史之徒例能歌也迨义理之説日胜而声歌之学日微东汉之末礼乐萧然曹孟徳平刘表得汉雅乐郎杜夔夔老乆不肄习所得于三百篇者惟鹿鸣驺虞伐檀文王四篇而已太和末又失其三左延年所得惟鹿鸣一篇毎正旦大会东厢雅乐常作者是也议者谓古者歌鹿鸣必歌四牡皇华三诗同节故曰工歌鹿鸣之三而用南陔白华华黍三笙以賛之然后首尾相承节奏有属今得一诗而如此用可乎至晋世鹿鸣一篇又无传矣自鹿鸣一篇絶后世不复闻诗矣　马氏曰诗之被于歌也以为燕享宾客祭祀鬼神之用但求之三百五篇惟周颂三十一篇商颂五篇为祭祀之诗小雅鹿鸣以下彤弓以上诸篇为燕享之诗至于周南以下十五国风小雅自六月而下大雅自文王而下以至鲁颂之四篇序者以为美刺之辞但能言其文义之所主而不能明其声乐之所用矣左传所载列国诸侯大夫聘享赋诗大率断章取义非曰此燕必合赋此诗也独仪礼所载乡饮酒礼燕礼工歌间歌合乐之节及穆叔所言天子享元侯与两君相见之礼则専有其诗然考其歌诗合乐之意葢有不可晓者夫闗雎鹊巢闺门之事后妃夫人之诗也何预于乡宴而乡饮酒燕礼歌之采苹采蘩夫人大夫妻能主祭之诗也何预于射而射礼用之肆夏繁遏渠宗庙配天之诗也何预于燕饮而天子享元侯用之文王大明绵文王兴周之诗也何与于交邻而两君相见歌之晋荀偃曰歌诗必类如仪礼及穆叔所言则类者少不类者多】
　　【愚按此数诗必其音乐之节奏有协于诸所行之礼文而不论其辞义也】
　　【射礼天子以驺虞诸侯以貍首大夫以采苹士以采蘩为节今诗无貍首诸侯僭而去之孔子録诗不得也仪礼乡饮酒工歌鹿鸣四牡皇华谓之升歌三终笙入堂下磬南北面立乐南陔白华华黍谓之笙入三终间歌鱼丽笙由庚歌南有嘉鱼笙崇丘歌南山有台笙由仪谓之间歌三终乃合乐周南闗睢葛覃卷耳召南鹊巢采蘩采苹则合乐三终也工告于乐正曰正乐备陈氏乐书曰工歌则琴瑟以咏而已笙不与焉笙入则众笙而已间歌不与焉间歌则歌吹间作未至于合乐也合乐则工歌笙入间歌并作而乐于是备矣　按笙以笙吹诗间歌者谓堂上堂下一歌一吹更迭而作也宋宁宗时姜夔进大乐议其议登歌当与奏乐相合歌者登歌彻歌是也奏者金奏下管是也古之乐或奏以金或吹以管或吹以笙不必皆歌诗周有九夏钟鼓奏之所谓奏以金也大祭祀登歌既毕下管象武管者箫篪蓫之属象武皆诗而吹其声所谓吹以管也周六笙歌自南陔皆有声而无诗笙师掌之以供祭享所谓吹以笙也凡祭升歌清庙彻而歌雍一大祀惟两歌诗宋神宗朝杨杰言大乐之失一曰歌不永言谓八音律吕皆以人声为度今歌者或咏一言而滥及数律或】
　　【章句已阕而乐音未终所谓歌不永言也请节其烦声以一声歌一言】
　　【愚按唐开元乡饮酒礼其乐有鹿鸣四牡皇华鱼丽南有嘉鱼南山有台闗雎葛覃卷耳鹊巢采蘩采苹十二篇之目其声不得闻矣宋时有赵彦肃者传此十二诗谱毎句之中字皆叶以律吕云即开元遗声朱子疑古乐有唱有叹唱者歌句也叹者继其声也诗词之外应更有叠字散声以叹其趣汉晋之间旧曲既失其传则其词虽存而世莫能补为此故也若但如此谱直以一声叶一字则古诗篇篇可歌无复乐崩之叹矣又其以清声为调似非古法赵又以鹿鸣六诗为黄钟清宫自注云俗呼正宫闗雎六诗为无射清商自注云俗呼越调按正宫则宫声七调中之一调越调则商声七调中之一调也岂十二诗専用宫商二调邪凡乐无五音即不成声犹声髙下不备即不成歌陈乐书曰乐有歌歌有曲曲有调乐府之以清商名者调法之名也方药地谓诗三百篇皆乐也正调即雅乐也乐不过髙下疾徐错综而合节奏为调法耳十五字七调五音三者不能违也较今俗乐侧调低二字为正调即雅矣七调即宫商角征羽变宫变征也十五字即吹家所谓五凡工又上一四六勾合之十字而四字一字上字凡字五字各有髙下二音共为十五字也箫笛去合四勾用七字吹者每一调则闭两字琴有七宫商角征羽少宫少商是也以二声相合命之曰仙翁以和其调皆七而用五耳】
　　二南论
　　【二南皆为文王之徳周召二公施行之周公为政于国中而召公宣布于诸侯徳化大成于内而南方诸侯之国莫不从化是也朱子谓其得之国中者杂以南国之诗而谓之周南言自天子之国而被于诸侯不但国中而已也其得之南国者则直谓之召南言自方伯之国被于南方而不敢以系于天子也先儒以周南为文王圣人之化召南为先公贤人之化其説凿矣　周公封鲁召公封燕皆元子世之其次子世守采地在王宫春秋时所称周公召公是也僖九年公防宰孔周公于葵丘文五年召伯来会葬是春秋时周召也平王以西都赐秦则春秋时周公召公别于东都受采存周召之本名又非复岐周之周召矣　严氏谓文王之国东北近纣都西北近犬戎故化独南行也　郝氏曰周岐丰也岐今岐山县丰今鄠县周家王业始造之地文王以圣徳治岐丰化行梁荆梁荆在岐丰东南故曰南不言北者纣都在北文王三分有二正东南之间也　六州者雍梁荆豫徐其属纣者惟冀青兖耳】
　　【愚按吕氏春秋纣命文王称西伯赐之千里之地葢令千里之地听文王节制管子所谓赐我先君履犹后世所谓州牧也是三分有二正朔犹殷特文王之教令赏罚得以行耳又云文王不敢受为民请去炮烙之刑史记云献洛西之地即此是也是洛以西皆属文王皆纣所赐彼自有国君而以文王为方伯也　周召二十五篇惟甘棠与何彼秾矣二篇是后王时作武王定天下始封太公为齐侯令周召为二伯今何彼篇有齐侯之子而甘棠篇有召伯之称皆非文王为西伯时事也郝敬以二南言南者指政教所及皆周有天下后追诵其事令世世师文王也愚观二南皆文王时之诗惟此二篇后人所作其一为召伯而作其一古者王姬下降必有同姓诸侯主之此当是成王之时王女下降召伯主之也故后之録诗者并以系之召南説详二诗解中先儒谓天子歌周南诸侯歌召南按仪礼乡饮酒合乐周南则闗雎葛覃卷耳召南则鹊巢采蘩采苹未闻二南之所用有不同也燕礼亦然且射礼天子以驺虞为节乃独取诸召南何邪二南于君皆称公侯又足验文王未尝受命称王矣　鼔钟之诗曰鼓瑟鼔琴笙磬同音以雅以南以籥不僭谓以籥奏二雅二南也若文王世子有所谓胥鼓南季札观乐有舞象箾南籥者疑南之为乐古矣未必即二南也而二南之诗其音节必协于古之南籥故因以南名邪】
　　十五国风论
　　【考十五国风其次第先后相传各有不同周召邶鄘衞王郑齐豳秦魏唐陈曹此周大师乐歌之次第吴季札所闻者是也周召邶鄘衞王郑齐魏唐秦陈桧曹豳此毛氏诗诂训传之次第也周召邶鄘衞桧郑齐魏唐秦陈曹豳王此郑诗谱之次第也周乐次第在孔子未删诗之前郑诗谱特以己意次其先后先儒相传一依毛传为正　疏云周召风之正经固当居首自衞以下十有余国编比先后旧无定説若以先后为序则齐哀先于衞顷郑武后于桧国而衞在齐先桧处郑后是不由世之先后也若以国地为序则郑小于齐魏狭于晋而齐后于郑魏先于唐是不由国之大小也若以采得为次则鸡鸣之作逺在缁衣之前郑国之风必处桧诗之后何得后作先采先作后采是不由采得为先后也】
　　【先君子敬修先生尝谓即国风之次第可以观周室之世变焉二南王业之始基也而次以邶鄘衞衞纣都也方文王化行南国声教独阻于纣都故风俗之淫乱至妹邦而极虽以康叔武公之徳教而不能变次诸二南之后使其风相形而益着也以见被文王之化者其风如彼不被文王之化者其风有如此衞风之后即次以王王犹衞之续乎幽王以襃姒亡周纣以妲己灭殷妹土骊山千古一辙黍离之诗何以异于麦秀之歌哉葢周之东迁去亡无几矣随平王以东迁者郑也且以厉宣之亲诸国莫亲于郑故次以郑自东迁以后天下不知有周久矣赖齐桓晋文主盟中国诸侯知尊王室奉为共主者数百年王者不作天下何可无霸主哉故次齐次晋魏之先于唐犹邶鄘之先于衞序诸先者明其为所并也秦虽不能争盟上国然其君实足以霸且晋之有晋秦之功也故次以秦至于陈灵公不道见杀于夏征舒中国无讨之者使楚子入问其罪卒以县陈问鼎之心自此启矣録陈风者不第伤人伦之道絶抑亦伤中国之无霸主也季子聴歌诗自桧以下无讥焉微之也然而桧之卒章有顾瞻周道之悲曹之卒章有念彼周京之叹録诗者葢惓惓不忘乎西京也且以平王东迁于王城敬王又东迁于成周成周者狄泉即曹诗所谓下泉也周自此益东王气尽矣于是复溯王业之始而终以豳风豳风者周公述后稷公刘之化以戒成王后人又取周公所作与凡为周公而作之诗皆系之豳以为周之太平由公致之也殆不胜今昔之感矣】
　　【愚按先王盛时凡列国之风诸侯采之以贡于天子天子受之列于乐官而于其中施赏罚焉自东迁以后巡狩述职之典不行诸侯不贡诗太史不陈诗久矣然吾观变风之作大抵皆春秋时事周太师类能歌之意必桓文主盟率诸侯共尊周室修复故事惟时天子虽不巡狩采风诸侯犹时贡其风谣以存述职之遗意不然春秋列国之诗何犹领诸周之乐官而播诸列国大夫之口邪孟子曰王者之迹熄而诗亡谓不能如先王时因诗以行黜陟之典耳于是孔子作春秋用褒贬以代赏罚呜呼诗以霸主而存春秋因霸主而作齐桓晋文之功曷可诬哉】
　　【郑云孔子録夷王懿王时诗讫于陈灵公谓之变风变雅按本纪云懿王立王室遂衰衰自懿王始公羊传称齐哀公烹乎周受纪侯之谮也衞世家云贞伯卒子顷侯立顷侯厚赂夷王王命为卫侯由夷王始是夷王身失礼也变风之作齐衞为先皆当懿王夷王之世　程大昌曰南雅颂乐诗也若邶至豳十三国者诗皆可采而声不入乐则直以徒诗着之本土春秋战国以来诸侯卿大夫士赋诗道志者凡诗杂取无择至考其入乐则自邶至豳无一诗在数享之用鹿鸣乡饮酒之笙由庚鹊巢射之奏驺虞采苹诸如此类未有或出南雅颂之外者然后知南雅颂为乐诗而诸国之为徒诗也】
　　【愚按大戴投壶篇云凡雅二十八篇其八篇可歌鹿鸣貍首鹊巢采蘩采苹伐檀白驹驺虞也曹魏时得汉雅乐郎杜夔能歌文王鹿鸣驺虞伐檀四篇据所载鹿鸣白驹为小雅余皆二南南雅或可通称伐檀非魏风邪何以亦列于雅乐邪则谓十三国之诗不可入乐谬矣左传吴季札请观周乐使工为之歌周南召南并及于十三国而季札闻之即能辨其国风无有异也古乐以人声为主而律以和之岂有可歌而不可入乐者乎朱子引旧説二南为正风所以用之闺门乡党邦国而化天下也十三国为变风则亦领在乐官以时存肄备观省而垂鉴戒耳孔子歌三百篇以合于雅颂之音汉初瞽史之徒类能歌三百篇若以十三国诗不入乐章则瞽史肄习之何为乎吾意南雅颂皆王朝国中之音神人所共习者此十三国之风土既殊声音各异故虽备诸乐官而不用之燕享祀也凡歌一国之诗者意必各从其一方之声如今之唱南曲必操吴音唱北曲必作北调不然季札何以聆其声而知其国也孔子谓郑声淫葢恶其声之好滥淫志易以溺人耳岂以其诗哉十三国之外其风不载者何也按谱曰陈列国之诗者将以知其缺失省方设教为黜陟时徐及吴楚僭称】
　　【王号不承天子之风弃其诗夷狄之也其余江黄六蓼之属既驱陷于彼俗又亦小国犹邾滕纪莒之等夷其诗蔑而不得列于此宋鲁亦无风何也曰有而不録也宋为王者之后周以为客鲁以周公之功亦以客礼待之凡巡狩述职不陈其风示无贬黜客之义也故夫子録其颂　凡诗皆可入乐而以南雅颂十数篇为燕享祀乐章者葢周公制作时所定也礼乐既定后有作者无縁増入至于瞽史未尝不肄习之不然何由领诸乐官季札得以尽观耶诗有正变之分亦由是也今所谓变风变雅其诗皆周公未及见者凡周公时诗皆为正也独是豳诗本周公所作或周人颂公之诗而亦侪于十三国谓之变风何耶他诗或公嫌于自伐不入雅颂被之乐章可矣若七月篇述祖徳以戒成王其体居然大雅而以为风且以为变风因先儒序诗列诸十三国之后遂相承以为变风谬矣或又以为声不入乐周礼籥章中春昼击土鼓龡豳诗以逆暑中秋迎寒亦如之则邠诗之入乐古矣周礼又以祈年龡邠雅蜡祭龡邠颂当即此一篇八章中取其音体各近者分别用之而今以甫田等诗为豳雅良耜等诗为豳颂恐未必然】
　　二雅论
　　【左传襄公二十九年吴季札来聘请观周乐歌大雅小雅是雅有大小已见于夫子未删正之前矣何楷云雅者乐器也周礼笙师职云舂牍应雅以教祴乐祴夏之乐先王所以示戒也舂牍应雅四者所以节之也　陈云雅者法度之器所以正乐者也宾出以雅欲其醉不失正也工舞以雅欲其讯疾不失正也按宾出以雅用祴夏以示戒则工舞以雅可知　子夏曰雅者正也程子曰雅者正言其事张子厚云雅之体直言之比兴差少无隠讽谲谏之巧而朱子则以为正雅之歌也大雅十八篇小雅十六篇为正经其用于乐国君以小雅天子以大雅然而飨宾或上取宴或下就何者天子享元侯歌肆夏合文王诸侯歌文王合鹿鸣诸侯于邻国之君与天子于诸侯同天子诸侯宴羣臣及聘问之宾皆歌鹿鸣合乡乐合周南闗雎等诗也观其次第以歌以合则大雅之尊于小雅审矣　刘公瑾云凡上下通用之乐止是小雅二南无歌大雅者足见大乐为天子之乐与小雅殊也　疏曰诗体既异乐音亦殊国风之音各从水土之气述其本国之歌而作之雅颂之音则王者徧览天下之志总合四方之风而制之乐记所谓制雅颂之声以道之是其事也】
　　【愚按孔子删诗正乐雅颂各得其所则雅颂之中其音微有不合于雅者颂者皆在所删已】
　　【朱子云小雅施之君臣之间大雅惟人君可歌冯时可云小雅天子逮下之诗大雅天子述祖之诗苏辙云小雅言政事之得失大雅言道徳之存亡而苏轼言季札观周乐以为大雅曲而有直体小雅思而不贰怨而不言者狭而不迫也则大雅小雅之所以异者取其辞之广狭非取其事之小大也严粲云雅之小大特以体之不同耳葢优柔委曲意在言外风之体也明白正大直言其事雅之体也纯乎雅之体者为雅之大杂乎风之体者为雅之小离骚出于国风言多比兴意亦微婉世以风骚竝称谓其体之同也太史公称离骚曰国风好色而不淫小雅怨诽而不乱若离骚者可谓兼之矣言离骚兼国风小雅而不言兼大雅见小雅与风骚相类而大雅不可与风骚并言也郝敬曰小雅大雅皆王朝之诗小雅多言政事而兼风大雅多言君徳而兼颂故小雅之声飘姚和动风之类也大雅之声庄严典则颂之类也】
　　【愚按序云政有小大故有小雅焉有大雅焉不知常武之兴师何以大于六月巻阿之求贤何以大于鹿鸣乎严粲谓小雅杂乎风大雅纯乎雅则小雅之天保六月车攻吉日等诗非纯乎雅者耶大雅之棫朴旱麓灵台鳬鹥等诗非杂乎风者耶苏子瞻谓大雅之变作于大臣召穆公衞武公之类是也小雅之变作于羣臣家父孟子之类是也然大雅云汉之诗作于仍叔非周大夫乎小雅何人斯之诗作于苏公非周卿士乎程大昌云南雅颂乐名也若今乐曲之在某宫者也均之为雅音类既同又自别为大小则声度必有丰杀亷肉亦如十二律然既有大吕又有小吕也陆深云尝见古器物铭识有筦曰小雅筦有钟曰颂钟乃知诗之篇名各以声音为类而所被之器亦有不同也此数説彷佛近之吾尝观魏文侯问于子夏曰吾端冕而聴古乐则惟恐卧聴郑衞之音则不知倦汉武帝时河间献王献雅乐下太乐官常存肄之嵗时以备数然不常御常御及郊庙皆非雅声至哀帝时始罢郑声用雅乐魏武帝平荆州获杜夔为雅乐郎而柴玉左延年之徒妙善郑声被宠惟夔好古存正然雅音卒以不传隋开皇时乐工造曲为一时之妙多习郑声万寳常所为独归于雅正不为时人所好唐贞观开元之时所用者皆教坊俗乐太常工人常肄习之其不可教者乃习雅乐然后知孔子所谓恶郑声恐其乱雅乐者非郑诗也郑声即梁恵王所为世俗之乐犹云新声也凡声之足以悦耳而惑人心志者皆郑声也唐时不能习俗乐者乃习雅乐杜夔之不能与柴玉左延年争宠而万寳常不为时人所好则雅音不如郑音之悦耳审矣隋有法曲其音清而近雅炀帝厌其声淡则雅之为音可知今之乐由古之乐也吾意小雅者雅音而微通乎俗闻之者犹足以感动故曰近于风也大雅则其音益淡其体益庄时俗皆不足以听之故曰近于颂乐记曰清庙之瑟朱而疏越一唱而三叹有遗音矣近于颂则大雅之不悦耳较小雅尤甚又可知矣故小雅以用之燕礼乡饮酒礼所以通人情而合欢也大雅则直用之飨祀以致敬也是二雅固有一定之音体王政既衰变雅继作取大雅之音歌其政事之变者谓之变大雅取小雅之音歌其政事之变者谓之变小雅皆由音体有大小也变者亦播之于乐或无算之爵所用或随事类而歌又其诗在制礼之后其乐不常用耳】
　　三颂论
　　【序曰颂者美盛徳之形容以其成功告于神明　按此惟周颂耳其商鲁之祀则异乎是商颂虽是祭祀之歌祭其先王之庙述其生时之功正是死后颂徳非以成功告神其体异周颂也鲁颂主咏僖公功徳才如变风之美者耳又与商颂异也　班固曰成康殁而颂声寝王泽竭而诗不作葢成王太平之后其美不异于前故颂声止也陈灵公淫乱之极其恶不复可言故变风息也　欧阳修曰古诗之作有天下焉有一国焉有神明焉观天下而成者人不得而私也体一国而成者众不得而违也会神明而成者物不得而欺也不私焉雅着矣不违焉风一矣不欺焉颂明矣　朱子疑鲁不应有颂石庄曰列国凡有宗庙必有宗庙之诗诗必皆以颂为名不特鲁有之也鲁之异于列国者升歌清庙下管象舞耳凡太史陈风采民间之歌谣而已诸侯自咏叹其祖功宗徳于民风无涉故天子不得而见然则列国之颂何其絶不一出曰逸诗多矣安知无雅颂杂乎其间王制曰天子赐诸侯乐则以柷将之赐伯子男乐则以鼗将之乐记曰天子之为乐也以赏诸侯之有徳者也徳盛而教尊五谷时熟然后赏之以乐此赐之天子者也不则自为之者也若駉駜泮閟鲁也他国可以类已】
　　【愚按周成王以礼乐赐鲁伯禽使祀周公鲁于是乎有颂当时升歌即清庙之什诸篇而彻祭即雍诗也明堂位所云鲁大尝禘升歌清庙下管象舞是也其后鲁遂用之羣庙至僖公之世去周公已久宗庙所歌者皆天子之乐章自觉其僭故季孙行父请于周命史克作之以示不僭之义　成王赐伯禽以天子之礼乐祀周公鲁于是有颂以为庙乐其后自作诗以美其君亦谓之颂至季孙行父始请命天子颂僖公能继伯禽之烈天子命史克作为四诗使声于其庙体近国风亦有辨也以其出自天子赐也故夫子存之而他颂尽削孔子云吾自衞反鲁然后乐正雅颂各得其所此据正乐而言谓某礼当奏某乐某乐之章或取之小雅或取之大雅某乐之章当取之颂使各得其所耳　郑樵曰三代既没汉魏以来始则风雅不分次则雅颂无别次则颂亡如鼔吹曲相合歌杂风与雅合而用之是谓风雅不分然皆享燕之乐享则上兼用下乐燕则下得用上乐风雅之音虽异燕享之用则通是风雅犹可通歌也古者雅用于人颂用于神汉武帝立乐府采诗虽不辨风雅至于郊祀房中之章未尝用于人事以明神人不可以同事也及明帝定四品有曰雅颂乐辟雍享射用之是雅颂无别也且清庙祀文王执竞祀武王莫非颂声曹魏凖鹿鸣作于赫篇以祀武帝凖驺虞作巍巍篇以祀文帝凖文王作洋洋篇以祀明帝三庙纯用风雅此颂之所以亡也颂亡则乐亡矣】
　　【愚按古者享宾或上取燕或下就天子飨元侯歌肆夏合文王是以雅合颂也诸侯歌文王合鹿鸣是以小雅合大雅也天子诸侯燕羣臣及聘问之宾皆歌鹿鸣合乡乐合周南闗雎也是以南合小雅也是飨燕之礼南雅合用颂亦可用之于享特雅未尝有用之于祀者耳】
　　古序考
　　【汉兴有鲁齐燕三家之学皆列诸学宫司马迁曰言诗于鲁则申培公于齐则辕固生于燕则韩太傅班固云鲁申公为诗训故而齐辕固生燕韩生皆为之传又云齐燕鲁或取春秋采杂説咸非其本义与不得已鲁最为近之齐诗魏代已亡鲁诗亡于西晋韩诗虽存无传之者今所传惟外传十卷耳鲁诗出于浮丘伯浮丘伯荀卿门人也齐燕不知所从受而韩氏之学自谓不如易深最后毛公诗出称得传于子夏不与三家同以授毛苌然其本亦出荀卿云　毛公者鲁人名亨作训诂传以授赵国毛苌时人以亨为大毛公苌为小毛公传至东海衞宏字敬仲从九江谢曼卿受毛诗序善得风雅之旨今传于世郑康成氏遵畅毛旨特为之笺又申明毛义以难三家三家遂废郑又着有诗谱按太史年表自共和始歴宣幽平王而得春秋次第以立谱焉欲知源流清浊之所处则循其上下而省之欲知风化芳臭气泽之所及则傍行而观之葢诗之大纲也自后言诗者不越毛郑为宗　按本纪夷王已上多不记在位之年厉王三十四年王益严又三年王出奔于彘召公周公二相行政号曰共和共和十四年厉王死于彘宣王即位四十六年崩子幽王立十一年为犬戎所杀平王东迁立四十九年当鲁隠公之元年计共和元年距春秋之初一百十九年故郑谓夷厉已上嵗数不明据太史年表自共和始歴宣幽平而得春秋次第以斯立谱　郑樵谓汉兴四家之诗毛诗与齐鲁二家皆未有序惟韩诗以序传于世韩诗得序而益明汉儒多宗之如司马迁雄范之徒皆以二南作于周衰之时此韩学也毛诗至衞宏为之序郑为之注而毛序之学盛行又非韩所敢望也或谓大序作于子夏小序作于毛公此説非也序有郑注而无郑笺其不作于子夏明矣毛公于诗第为之传其不作序又明矣又谓大序作于圣人小序作于卫宏谓小序作于卫宏是也谓大序作于圣人非也命篇大字葢传于当时采诗太师之所题而题下之序则卫宏从谢曼卿受师説而为之也宏序作于东汉故汉世文字未有引诗序者惟黄初四年有曹共公逺君子近小人之语葢魏后于汉而宏之序至是而始行也　程大昌云古序之与大序今混并无别然有可考者凡诗序两语如闗雎后妃之徳也世人谓之小序者古序也两语以外续而申之世谓大序者宏语也今其续序之指事喻意凡左传国语所尝登载则深切着明歴歴如见苟二书之所不言而古诗又无明证则第能附和诗词顺畅其意未有一语能指言其人其事也此以见序之作凡亲生作诗之世目击赋诗之事自可以审定不疑也范谓续序之为宏作真实録矣　马端临曰诗书之序先儒多疑之至朱文公备论其得失而于诗国风诸篇之序诋斥尤多愚以书序可废诗序不可废就诗序论之雅颂之序可废而十五国风之序不可废何也书直陈其事而已序者令深得经意不过明其已言之事而已诗则异于书矣然雅颂之作其辞易知其意易明至风之为体比兴之事多于叙述风谕之意浮于指斥葢有反覆咏叹聫章累句而无一言及作之之意者序乃一言以蔽之曰为某事也苟非其传授之有源探索之无舛则孰能臆料当时指意之所归以示千载乎芣苢之序以妇人乐有子为后妃之美也其诗语不过形容采掇芣苢之情状而已黍离之序以为闵周室宫庙之颠覆也而其诗语不过慨叹禾黍之苗穂而已此诗之不言所作之意而赖序以明者也叔于田二诗序以为刺郑庄公也诗则郑人爱叔段之辞耳之水椒聊二诗序以为刺晋昭公也诗则晋人爱桓叔之辞耳此诗之序其事以讽初不言刺之之意而赖序以明者也若舍序以求之则四诗非子云美新之赋则袁宏九锡之文耳鸨羽陟岵之诗见于变风序以为征役者不堪命而作也四牡采薇之诗见于正雅序以为劳使臣遣戍役而作也深味四诗之旨其叹行役之劳苦序饥渴之情状忧孝养之不遂悼归休之无期辞无异也此诗之词同意异而赖序以明者也文公又谓夫子于郑卫葢絶其声于乐以为法而存其词于诗以为戒左传言季札来聘请观周乐而所歌者邶鄘卫郑皆在焉则诸诗固雅乐矣使其为里巷狭邪所用则周乐安得有之而鲁之乐工亦安能歌之乎列国聘享赋诗固多断章取义然其不伦者亦来讥诮如郑伯有赋鹑之奔奔楚令尹子围赋大明及穆叔不拜肆夏甯武子不拜彤弓之类是也郑伯如晋子辰赋将仲子郑伯享赵孟子太叔赋野有蔓草郑六卿饯韩宣子子齹赋野有蔓草子太叔赋蹇裳子游赋风雨子旗赋有女同车子柳赋箨兮此六诗皆文公所斥以为淫奔之作也然皆见善于叔向赵武韩起乃知郑卫之诗未尝不施之燕享而六诗之旨意当如序者之説不当如文公之説也　郝氏曰按各序首一句为各诗根柢下文皆申明首句之意先儒谓首序作自子夏余皆毛公増补夫古人有诗即有题或国史标注或掌故记识曽经圣人删正决非苟作而毛公明微显详略亦曲尽矣或谓毛公有大小非出一手其父子兄弟转相明故传与序间有不合大抵笺不如传传不如序毛公补序又不如序首一语读诗惟当以序首为宗记曰诗言志故古序即是诗人之志诗辞明显则序不及但道诗所未言后人所不知者故序不可废也　又曰二南雅颂所载文武诸诗皆作于王业既成之后故序以文事为文王诗武事为武王诗非谓其诗即作于其时也朱子据诗中有文武成康字辄以生前称諡为疑他凡咏其事者谓即作于其时凡美刺代言者谓即其人自作固矣朱子又専以史传质序序自与史传合然序古而史传后出如曹风三百赤芾序谓刺共公是也朱谓序附会左传晋文公数曹乘轩三百之事此左传牵诗属辞耳岂真曹有三百大夫之多乎季札观鲁乐先孔子删诗五十有九年而传所述皆因三百篇次第今不谓左传附会诗而反谓序附会左传岂不倒见耶】
　　【愚按各篇小序皆载在篇首之下而关雎篇首所载者郑氏与朱子皆称为大序惟分段各异今特録于左】关雎后妃之徳也风之始也所以风天下而正夫妇也故用之乡人焉用之邦国焉【郑以小序止此自此以下为大序子夏所作】风风也教也风以动之教以化之诗者志之所之也在心为志言为诗情动于中而形于言言之不足故嗟叹之嗟叹之不足故永歌之永歌之不足不知手之舞之足之蹈之也情于声声成文谓之音治世之音安以乐其政和乱世之音怨以怒其政乖亡国之音哀以思其民困故正得失动天地感鬼神莫近于诗先王以是经夫妇成孝敬厚人伦美教化移风俗故诗有六义焉一曰风二曰赋三曰比四曰兴五曰雅六曰颂上以风化下下以风刺上主文而谲谏言之者无罪闻之者足以戒故曰风至于王道衰礼义废政教失国异政家殊俗而变风变雅作矣国史明乎得失之迹伤人伦之废哀刑政之苛吟咏性情以风其上达于事变而怀其旧俗者也故变风乎情止乎礼义乎情民之性也止乎礼义先王之泽也是以一国之事系一人之本谓之风言天下之事形四方之风谓之雅雅者正也言王政之所由废兴也政有小大故有小雅焉大雅焉颂者美盛徳之形容以其成功告于神明者也是谓四始诗之至也【朱子谓自诗者志之所之也至此为大序】然则关雎麟趾之化王者之风故系之周公南言化自北而南也鹊巢驺虞之徳诸侯之风也先王之所以教故系之召公周南召南正始之道王化之基是以关雎乐得淑女以配君子忧在进贤不淫其色哀窈窕思贤才而无伤善之心焉是关雎之义也【郝氏云郑以诗三百本事为小序谓子夏与毛公合作葢首句本古序不详作者姓氏相传子夏受诗遂疑为子夏作是未可知也下为毛公申説古序则是矣又谓自风风也以下至关雎之义为大序亦子夏作非也毛公序説多游衍旁通而关雎首三百故于此总论全经大旨末仍归关雎本属一篇而朱子割取诗者志之所之以下至诗之至也别为大序今依古本合之皆毛公作各篇古序惟首一句耳愚按极诋小序者夹漈郑氏也极推小序者鄱阳马氏也先鄱阳而推者庐陵也后夹漈而诋者紫阳也若二南列国非据小序何以知作诗之指至其牵合无据往往有之不可废亦不可尽宗也所谓序者篇首语也传者每篇之句解也古皆谓之传笺者郑作也孔颖达谓贯长卿传之于前郑康成笺之于后疑别有传焉疏者本刘焯刘之旧文而孔颖达为之删増者也】
　　附朱子辨説
　　【诗序之作説者不同或以为孔子或以为子夏或以为国史皆无明文可攷惟后汉书儒林传以为衞宏作毛诗序今传于世则序乃宏作明矣然郑氏又以为诸序本自合为一编毛公始分以寘诸篇之首则是毛公之前其传已久宏特増广而润色之耳故近世诸儒多以序之首句为毛公所分而其下推説云云者为后人所益理或有之但今攷其首句为已有不得诗人之本意而肆为妄説者矣况沿袭云云之误哉然计其初犹必自谓出于臆度之私非经本文故且自为一编别附经后又以尚有齐鲁韩氏之説竝传于世故读者亦有以知其出于后人之手不尽信也及至毛公引以入经乃不缀篇后而起冠篇端不为注文而直作经字不为疑辞而遂为决辞其后三家之传又絶而毛説孤行则其抵牾之迹无复可见故此序者遂若诗人先所命题而诗文反为因序以作于是读者转相尊信无敢拟议至于有所不通则必为之委曲迁就穿凿而附合之宁使经之本文缭綟破碎不成文理而终不忍明以小序为出于汉儒也愚之病此久矣然犹以其所从来也逺其间容或真有传授证验而不可废者故既颇采以附传中而复并为一编以还其旧因以论其得失云愚按朱子序辨以序非孔子子夏之作而出于汉儒苏子由亦云诗序若诚出于圣人则序若是详矣圣人删诗取三百五篇今其亡者六焉亡诗之序未尝详也是序之为汉儒所作审矣然吾观序之首句其所从来者古毛公因是以作传而衞宏受之乃増益其説以足成序文而朱子谓首句已有不得诗之本意者亦刻论也大抵汉去古犹近学者皆有师承逓传而失实者容有之然未若后人之无所禀受而一以己意推测得则偶合失则全为妄説矣若郑夹漈之于国风大半目以淫奔者是已故吾宁右汉也】












　　田间诗学卷首
　　钦定四库全书
　　田间诗学卷一
　　桐城钱澄之撰
　　国风【朱注国者诸侯所封之域而风者民俗歌謡之诗也诸侯采之以贡于天子天子受之以列于乐官于以考其俗尚之美恶而知其政治之得失焉旧説二南为正风所以用之闺门乡党邦国而化天下也十三国为变风则亦领在乐官以时存肄备观省而垂鉴戒耳】
　　周南召南谱略【谱曰周召者禹贡雍州岐山之阳周先公太王避狄难自豳迁焉商王帝乙之初命其子王季为西伯至纣又命文王典治南国江汉汝旁之诸侯于是天下三分有其二以服事殷故雍梁岐豫徐之人咸被其徳而从之文王受命作邑于丰乃分岐邦周召之地为周公旦召公奭之采地施先公之敎于已所职之国武王伐纣定天下巡狩述职陈诵诸国之诗以观民风俗六州者得二公之徳敎尤纯故独録之属之太师分而国之其得圣人之化者谓之周南得贤人之化者谓之召南言二公之徳敎自岐而行于南国也乃弃其余谓此为风之正经二国之诗以后妃夫人之徳为首终以麟趾驺虞为风之始所以风化天下而正夫妇焉故周公作乐用之乡人焉用之邦国焉或谓之房中之乐者后妃夫人侍御于其君子女史歌之以节义序故尔　郝氏云周岐丰也召亦岐周地名言周召者文王之世周公治内召公治外畿内曰周畿外曰召言南者指政敎所及皆周有天下后追诵其事也周南亦有南国诗如江汉汝坟化由周达召南无周诗葢専言化之及逺也】
　　周南一之一
　　闗雎　序曰后妃之徳也风之始也所以风天下而正夫妇也故用之乡人焉用之邦国焉【全序载在卷首据郑氏自风也以下至闗雎之义也为大序以此为本序今从之　乡人谓乡饮酒礼是乡大夫三年宾兴贤能之礼经云乃合乐周南闗雎是也邦国谓燕礼是诸侯燕饮其臣子及賔客之礼经云遂歌合乐周南闗雎是也　郑樵云人之情乐者闻歌则感而为淫哀者闻歌则感而为伤惟闗雎之声和而平乐者闻之其乐不至于淫哀者闻之其哀不至于伤此闗雎所以为美也又云夫子喜鲁太师之乐音节中度故曰乐矣而不及于淫哀矣而不及于伤皆从乐奏中言之非以别其文义也　黄佐云燕礼乡饮升歌三终笙入三终间歌三终乃合乐三终以为乱乱者乐之末章也闗雎虽为风始以合乐在升歌间歌之后故孔子曰师挚之始闗雎之乱　孔云闗雎者诗篇之名金縢云公乃为诗以贻王名之曰鸱鸮则篇名皆作者所自名也】
　　闗闗雎鸠在河之洲窈窕淑女君子好逑
　　【毛传兴也朱注同　毛云闗闗和声也雎鸠王雎也鸟挚而有别　列女传言人未尝见其乗居而匹处者　雎左传作鴡郯子云少皥氏以鸟纪官鴡鸠氏司马也杜预注以其挚而有别故为司马主法制河北方流水之通名　毛云窈窕幽闲也　孔云淑女已为善称则窈窕宜为居处　窈深逺也窕深肆极也唐诗云窈窕九重闺鲁灵光殿赋云旋室便娟以窈窕皆指所居而言　逑通作仇匹也怨偶曰仇反言之也与公侯好仇同义　匡衡云孔子论诗以闗雎为首诗曰窈窕淑女君子好逑言能致其贞淑不贰其操情欲之感无介乎容仪宴私之意不形乎动静然后可以配至尊为宗庙主也】
　　【愚按宗郑説者以太姒思淑女为助只据序语云然毛氏以淑女指后妃朱子谓文王宫中之人于后妃始至见其徳而作此诗则序所谓忧在进贤不淫其色哀窈窕思贤才而无伤善之心皆自宫人称之】
　　参差荇菜左右流之窈窕淑女寤寐求之求之不得寤寐思服悠哉悠哉辗转反侧
　　【参差陆佃云三相参为参两相差为差　荇説文作莕菨余也亦作接余　流尔雅云求也荇菜丛生水中葢顺水之流而求之也按天官醢人陈四豆之实无荇菜意或为芼羮之用耳　祭统曰官备则具备蚕缫衣服酒醴粢盛荐豆和羮之事皆后妃主之而内官左右相之也　辗説文作展展之为言舒也转则运动之义反复也侧旁也因展转而至于反至于侧也皆卧不安席之意　朱注此本其未得而言】
　　参差荇菜左右采之窈窕淑女琴瑟友之参差荇菜左右芼之窈窕淑女钟鼓乐之
　　【采説文云掇取也　芼尔雅云搴也邢昺云择菜也谓求而得之多则可以择而用之也菜和羮曰芼陈祥道云郑氏谓房中之乐不用钟磬此曰钟鼓乐之而周礼敎燕乐以磬师则房中之乐非不用钟磬也　郑云琴瑟在堂钟鼔在庭言共荇菜之时上下之乐皆作盛其礼也　朱注此章据今始得而言采取而择之也芼熟而荐之也　按琴瑟友之所以冩其亲爱自始得时言钟鼔乐之所以鸣其和豫自既得后言】
　　闗雎三章一章四句二章章八句【毛传言后妃有闗雎之徳是幽闲贞静之善女宜为君子之好匹能共荇菜备庶物以事宗庙也则淑女即指后妃也郑氏以为后妃求贤女之助而三夫人以下皆化后妃之徳乐后妃之事然皆不指作者之人朱子谓文王得圣女为配宫中之人于其始至见其有幽闲贞静之徳而作是诗】
　　【愚按朱子宗毛氏以淑女指后妃是也或疑宫人不知何指如以为王季之宫人则古者命士父子异宫彼淑女之得与否亦何预于王季宫人之忧乐也如以为文王之宫人古者诸侯一娶九女葢必嫡夫人至而侄娣从之未有夫人未至而先有宫人者也考皇王大纪称昌为世子娶于有莘曰太姒谓太姒至时王季固在文王无宫人审矣然尝读大明之篇而疑大纪所载为不足据诗曰文王初载天作之合明为文王即位之初年矣其曰文定厥祥亲迎于渭造舟为梁一皆由于文王未有一语言承王季之命而行者若云大明专美文王虽王季尚存要以文王为主夫娶妻必待父母之命父在子得自为主乎周书无逸篇称文王受命惟中身厥享国五十年史记载文王年九十七而云享国五十年当以四十七即位诗言文王初载葢即位之初年也吾不知太姒此时为年几何若正当及笄之年则文王且五十年齿不相当也大明诗有曰纉女维莘纉继也吾疑太姒为文王之继妃因悟大纪称昌为世子娶于有莘者非太姒也意必前有莘女不禄无子文王中年艰于嗣续娶于莘而得太姒有不妒之徳因有则百斯男之庆故周世歌诵之比其功于姜嫄也若是则闗雎为文王宫人之作亦足据矣　按邹氏忠亦有是説特疑古者诸侯不再娶或周制非殷制也按左传衞庄公娶于齐东宫得臣之妹曰庄姜美而无子又娶于陈曰戴妫鲁惠公之元妃孟子薨继室以声子生隠公非嫡也又娶于宋曰仲子生而有文在其手曰为鲁夫人则周制诸侯再娶之证矣文王续娶于莘犹恵公续娶于宋也　据大戴称文王十三生伯邑考十五生武王小戴谓文王与武王三龄以九十七终武王九十三终是文王殁时武王已八十二嵗书言惟十有三年春大防于孟津克商之后享天下尚有四年当享年九十九不止九十三也二戴葢自相矛盾矣武王崩时成王年才十三是以八十五生成王也　史记载武王克殷告叔旦曰惟天命不享于殷之未生至于今六十年是武王以六十嵗克商在侯位已十三年则武王以四十八即位克商后四年而崩得年六十四嵗以文王殁年考之葢以五十嵗生武王而非十五生武王明矣如以太姒为文王之始配以古者男子三十而娶女子二十而嫁之例准之当文王生武王时太姒必将四十矣生武王而后如管鲁蔡曹郕霍衞耼皆同胞也不应前此壮年惟伯邑考一人及血气将衰乃生子累累如许耶】
　　葛覃　序曰后妃之本也后妃在父母家则志在于女功之事躬俭节用服澣濯之衣尊敬师傅则可以归宁父母化天下以妇道也【何氏云此诗为归宁而作太姒在父母家所习者惟女功之事今已出嫁犹不变其素履以为不如是不敢归见父母故序谓葛覃后妃之本也】
　　葛之覃兮施于中谷维叶萋萋黄鸟于飞集于灌木其鸣喈喈
　　【毛传兴也朱注赋也　注云覃延也施移也　黄鸟抟黍也或谓之黄栗留当葚熟时来在桑间故里语曰黄栗留看我麦黄葚熟否亦应节趋时之鸟也尔雅云木族生为灌灌即丛也言葛而及黄鸟状初夏之景此时葛方盛而未可刈也】
　　葛之覃兮施于中谷维叶莫莫是刈是濩为絺为绤服之无斁
　　【莫莫茂密貎按莫本古文暮字曰莫莫者取稠密阴暗之义　毛云濩煑之也释文以为瀹葢以水治之也　曲礼云为天子削巾以絺诸侯巾以绤玉藻云浴用二巾上絺下绤以絺精而绤粗故贵絺而贱绤也　缁衣纪云苟有衣必见其敝而引服之无射为言要以古人之无斁尽如此服矣　朱注葢亲执其劳而知其成之不易所以不忍厌弃　张敬夫云周自后稷以农为务歴世相传其君子则重稼穑之事其室家则重织絍之勤相与服习其艰难而咏歌其勤苦此王业之根本也故诵服之无斁之章则知周之所以兴诵休其蚕织之章则知周之所以衰】
　　言告师氏言告言归薄汚我私薄澣我衣害澣害否归宁父母
　　【毛云师女师也古者女师教以妇徳妇言妇容妇功祖庙未毁教于公宫三月祖庙既毁教于宗室　昏礼注云妇人五十无子出不复嫁能以妇道教人者为女师女出嫁随以往按襄三十年宋灾伯姬待傅至姆未至逮火而死此女师随往女家之一证也言告师氏是已告于师氏也言告言归俾师氏以归宁之意告之舅姑夫子也　毛云汚烦也郑云烦撋之用功深阮孝绪云烦撋犹挼挱也夫人有副袆盛饰以朝事舅姑接见于宗庙进见于君子其余则私也衣谓袆衣以下至褖衣礼服也葢因女工暇而归因归而治服本与絺绤无闗而上文服之无斁之俭徳亦即可想见矣】
　　葛覃三章章六句
　　【愚按礼父母在则归宁左传庄二十七年伯姬来是也父母殁则使卿宁于兄弟襄十三年楚司马子庚聘于秦为夫人宁是也以文王中年即位娶太姒而尚有归宁之父母则太姒与文王年齿不相当亦一证矣】
　　卷耳　序曰后妃之志也又当辅佐君子求贤审官知臣下之勤劳内有进贤之志而无险陂私谒之心朝夕思念至于忧勤也【郝氏云小雅之四牡皇华采薇杕杜遣劳使臣王者所以享诸臣于外廷也卷耳则后妃所以相王于中馈也卷耳之志是采薇杕杜之治所由出也】
　　采采卷耳不盈顷筐嗟我怀人寘彼周行
　　【毛传忧者之兴也朱注赋也　毛云巻耳苓耳也本草云即苍耳麴蘖中用之以备酒浆淮南子称瞽师庶女位贱尚枲按枲者枲耳菜名即卷耳也主是官者至微贱是醢人酒人之属也　欧阳氏曰卷耳易得顷筐小器也然采采而不能顿盈后妃以采卷耳之不盈而知求贤之难得因物托意讽其君子　毛云行列也师师济济密布朝列谓之周行　朱注周行大道也言心适念其君子故不能复采而置之大道之傍也】
　　【愚按言采采则采非一女嗟我怀人者因筐之不盈而思人之助之也周行大道置诸彼明有怀也以独采不如共采之易为力喻求贤之宜亟也】
　　陟彼崔嵬我马虺隤我姑酌彼金罍维以不永怀【尔雅云石山戴土谓之崔嵬毛云虺隤病也隤説文云下坠也言山髙马退不能升也　古之酌酒者必取诸罍字本作櫑刻作云雷之象故庙堂之上罍尊在阼牺尊在西　毛云姑且也人君黄金罍】
　　陟彼髙冈我马黄我姑酌彼兕觥维以不永伤【毛云山脊曰冈马病则黄觥角爵也　陆氏云兕善抵触先王制罚爵以兕角为之惧其醉而至于抵触制此以为酒器】
　　【愚按二章三章以陟山喻者言图治如登髙然一步艰于一步也懐者懐羣才之共事伤者伤一人之独劳姑酌者聊以燕饮致其慰劳之情也我者我文王也】
　　陟彼砠矣我马瘏矣我仆痡矣云何吁矣
　　【砠本作岨毛云石山戴土曰砠瘏痡皆病也吁忧也　尔雅注吁作盱张目逺望也】
　　【愚按末章言如陟墝埆之山寸步难进仆马俱敝徒劳罔功更何望哉言当及其未敝而得人以助之也】卷耳四章章四句【朱子谓后妃以君子不在而思念之故作是诗又云岂当文王朝防征伐之时羑里拘囚之日而作与夫懿筐非后妃所宜执大路非后妃所宜遵至于登山饮酒仆马劳惫以拟后妃殊属不伦毛郑以为内助文王求贤审官此因左氏引诗误之也左传襄十五年君子谓楚于是乎能官人诗曰嗟我懐人置彼周行能官人也毛氏据之凡诗称周行皆谓之密布朝列因以此诗为后妃思君子敷求哲人布满在位也左氏断章取义引经以傅防其説岂可据彼説以解经乎】
　　【愚按后妃主内事职阴敎善不出于闺壸业不越乎边馈安有干预朝政与闻人主求贤审官之事窃以葛覃之诗是太姒始嫁之时犹未离乎女也故为絺绤女功也告师氏女道也宁父母女心也至卷耳则正小君之位已久将以助成王化则求贤审官之事亦宫中所时宜劝儆也　卷耳以备酒浆宫中尚枲之职必有司是事者借卷耳盈筐之难以兴为政之不可以寡助后二章皆比体也比之升髙歴险不惟己之劳苦难堪而仆马之罢敝已极金罍兕觥且以是慰勉其劳瘁乎求贤共助之思葢殷然于言外矣】
　　樛木　序曰后妃逮下也言能逮下而无嫉妒之心焉【张纲云木上勾曰乔下曲曰樛乔则与物絶故曰南有乔木不可休息樛则与物接故曰南有樛木葛藟累之葛藟在下之物也以木之樛故得附丽以上】
　　南有樛木葛藟累之乐只君子福履绥之
　　【毛传兴也朱注同　毛云南南土也　陆玑云藟一名巨似燕薁亦蔓生　严氏云动罔不吉谓之福履易称视履考祥言行与吉会也故不曰禄曰履绥安也雅曰茀禄尔康矣是也】
　　南有樛木葛藟荒之乐只君子福履将之
　　【荒説文云芜也蔓延广逺之意　郑云将犹扶助也】
　　南有樛木葛藟萦之乐只君子福履成之
　　【毛云萦旋也通作□説文云草旋貌按三章一节深一节累系也荒则奄之也萦旋则奄之周也绥者安也将者助之不已也成者福于是大成也】
　　【愚按樛木惟能下接故葛藟始能上附未有上不接下而下辄扳附者也序谓后妃能逮下而无嫉妒之心是也】
　　樛木三章章四句【何氏谓南国诸侯归心于文王而作文王之徳逺及南方如樛木之荫下小国有所归依如葛藟之得所系书曰文王诞膺天命以抚方夏大邦畏其力小邦怀其徳者此也严氏谓按文王之国东北近纣都西北近犬戎故化独南行】
　　螽斯　序曰后妃子孙众多也言若螽斯不妒忌则子孙众多也【郝氏云樛木逮下进御者众故生子多编诗者以义相承】
　　【愚按后妃不嫉妒故众妾得以生子而所生皆为后妃之子故得众多也】
　　螽斯羽诜诜兮宜尔子孙振振兮
　　【朱注比也毛传缺　毛云斯蚣蝑也诜诜众多也一名舂黍七月诗云斯螽动股　文虽颠倒其实一也　陆氏云字从冬冬终也至冬而终故谓之螽鲁十月而有螽孔子曰火伏而后蛰者毕今火犹西流再失闰也　郑云凡物有阴阳情欲者无不妒忌维蚣蝑不尔各得受气而生子故能众多后妃之徳能如是则亦宜然　严氏云螽生信宿即羣飞因飞而见其多故以羽言之　振奋也谓奋起也重言之见众多也】
　　螽斯羽薨薨兮宜尔子孙绳绳兮
　　【薨薨羣飞声绳绳説文云有纪貌葢状子孙之长幼森然各得其序亦如螽斯之羣飞行列不乱也】
　　螽斯羽揖揖兮宜尔子孙蛰蛰兮
　　【揖辑通晋语君辑大夫就车辑或为揖葢通用也诜诜自未飞之时言也薨薨自方飞之时言也揖揖自飞而下集之时言也　振振但言其奋起而已绳绳则有继续未艾之意蛰蛰又见其安静以处式相好无相犹也】
　　螽斯三章章四句
　　【愚按螽斯以喻子孙之众多不以比后妃也惟后妃不妒故子孙众多有如此篇中全不露此意但言宜尔子孙如此使人思其所以宜者何故耳】
　　桃夭　序曰后妃之所致也不妒忌则男女以正婚姻以时国无鳏民也
　　桃之夭夭灼灼其华之子于归宜其室家
　　【毛传兴也朱注同　周礼仲春大会男女是月也桃始华　严氏云夭夭以桃言指桃之木也灼灼以华言指桃之华也孔云桃或少而未华或华而不少夭夭灼灼并言则是少而有华者故辨之　郑云喻妇人以年盛时行宜者谓男女年时俱当　男以女为室女以男为家首章先言室后言家恒之义也次章先言家后言室泰之义也】
　　桃之夭夭有蕡其实之子于归宜其家室
　　【罗氏云麻实谓之蕡麻于植物中最为多子言桃之华色既盛又结子之多如麻子然】
　　桃之夭夭其叶蓁蓁之子于归宜其家人
　　【陆氏云桃性华叶齐生至于有蕡其实然后其叶蓁蓁故其序如此　家人谓一家之人上下左右皆处之得其道故不特夫妇相宜一家之人尽以为宜宜只是能相安也】
　　桃夭三章章四句
　　【愚按桃夭二句言婚姻之及时下二句称女徳也序谓后妃之所致也谓不妒忌则婚姻以时国无鳏民朱子讥其意狭而説疎吾观嫉妒成俗令人以室家为苦至有不乐婚娶者过时而鳏容亦有之至于门内有妒者举室为之不安其能宜乎风皆由上始也序説亦未为疎】
　　兔　序曰后妃之化也闗雎之化行则莫不好徳贤人众多也【墨子云文王举闳夭泰颠于罝网之中而西土服金履祥云计此诗必为此事作也】
　　【愚按序谓后妃之化者以后妃宫中忧在进贤故士类兴起下至兔之辈争有进用之思知上之求贤切也】
　　肃肃兔椓之丁丁赳赳武夫公侯干城
　　【朱注兴也毛传缺　毛云肃肃敬也　兔罝捕兔之网椓杙也椓杙所以张网丁丁其声也武夫犹言野人干盾也所以御矢石城所以衞内也　欧阳子云捕兔之人布网罟于道路林木之下肃然严整使兔不能越逸　郑云兔之人鄙贱之事犹能恭敬则是贤者众多也】
　　肃肃兔罝施于中逵赳赳武夫公侯好仇
　　【逵通作馗説文云九逵道也中逵谓九道适中之处左传嘉偶曰妃怨偶曰仇反妃而言仇犹以洁为污以治为乱也好仇言其徳堪与公侯偶耳】
　　肃肃兔罝施于中林赳赳武夫公侯腹心
　　【陆氏云椓之丁丁以有所闻施于中逵以有所见施于中林则无所闻无所见于是焉耳则好徳之至也叶氏云在野之凡夫逐兔之细事即可以知其才正如日防之驭马甯戚之饭牛陈平之宰肉识者已】
　　【知其可大用矣　苏氏云世未尝患无武夫独患其不知敬而不可近今武而知敬故可以为干城腹心也】
　　【愚按臼季之取冀缺郭泰之取茅容臯伯通之识梁鸿皆以其在野能敬也】
　　兔罝三章章四句
　　【愚按兔罝以喻文王之网罗贤才也丁丁喻求贤之声逺闻四方也中逵当四方之冲为人才毕集之所中林则深林隠伏之士皆入吾彀中矣前二章言奔走御侮之士后一章言运筹帷幄之人也】
　　芣苢　序曰后妃之美也和平则妇人乐有子矣
　　采采芣苢薄言采之采采芣苢薄言有之
　　【朱注赋也毛传缺　毛云采采非一辞也芣苢马舄车前也宜怀姙焉按芣苢好生道上牛迹中本草云子宜姙治产难薄言者聊且随意之辞采采非一采也采此芣苢非一人也求而未得曰采之采采既得随地行处皆有曰有之】
　　采采芣苢薄言掇之采采芣苢薄言捋之
　　【掇説文云拾取也捋诗诂云以指歴取也陆燧云旧説掇拾其穂也芣苢无取穂者子之在地者拾之未落者捋之也】
　　采采芣苢薄言袺之采采芣苢薄言襭之
　　【尔雅云执衽谓之袺谓举衣防之一角也説文云以衣衽扱物谓之襭李巡云扱衣上衽于带衽者裳之下也置袺谓手执之而不扱襭则扱于带中矣】
　　【愚按首章采之有之二句后二章分承掇之捋之采之之事也袺之襭之有之之事也】
　　芣苢三章章四句【刘向列女传云蔡人之女既嫁于宋夫有恶疾其母将改之女不从作芣苢之诗芣苢臭恶之草以喻夫之恶疾也故文选用其事而曰冉耕歌其芣苢谓伯牛有恶疾也】
　　【愚按后妃有不妒之徳致螽斯之庆周家侈为盛徳故一时妇人以多子相尚序谓妇人乐有子者是也】
　　汉广　序曰徳广所及也文王之道被于南国美化行乎江汉之域无思犯礼求而不可得也【郑云纣时淫风遍于天下维江汉之域先受文王之敎化　邹氏云南有乔木题曰汉广亦犹定之方中之为楚宫有饛簋飱之为小东也】
　　南有乔木不可休息汉有游女不可求思汉之广矣不可泳思江之永矣不可方思
　　【毛传兴也朱注兴而比也　毛云乔上竦也説文云髙而曲也尔雅云勾如羽乔下勾曰枓上勾曰乔胡嘉云樛木下垂则附之者易乔木上竦则依之者难按木枝上竦则阴少故不可休息　汉水出嶓冢山至大别山入江江水出岷山东流与汉水合入于海　泳説文云潜行水中也方説文云并船也尔雅谓之泭筏也泳以絶流横渡言故属广方以顺流上下言故属永　严氏云此四句转言女自可求但须媒妁通言六礼俱备不可以非礼求犹江汉未尝不可渡须假舟楫以济不可凌怱泳方之耳】
　　翘翘错薪言刈其楚之子于归言秣其马汉之广矣不可泳思江之永矣不可方思
　　【毛云错杂也月令收秩柴薪注云大者可析谓之薪小者合束谓之柴楚水名一名荆沈括云州宜杨荆州宜荆地名因此　翘翘秀起之貌　郑云楚杂薪之中尤翘翘者　士昏礼壻亲迎至妇家妇升车则壻授绥御轮以行今曰秣马谓亲迎也　邹氏云翘薪四语与章首四句遥对葢乔木不可休错薪则有可刈也游女不可求于归则有可効也】
　　翘翘错薪言刈其蒌之子于归言秣其驹汉之广矣不可泳思江之永矣不可方思
　　【蒌蔏蒌也一名购郭璞云蒌蒿也　许慎云马二嵗曰驹孔云六尺以上为马五尺以下为驹古者驾车两服两骖服必用牡马骖则可用其次者耳】
　　汉广三章章八句【朱子云文王之化自近而逺先及于江汉之间而有以变其淫乱之俗故出游之女人望见之而知其端庄静一非复前日之可求矣】
　　【愚按风俗之贞淫以女为主男子之犯非礼皆因女子之可求而始犯也不可求而邪念息矣故序云人无欲求犯礼者由贞洁使之然也夫见游女而欲求此乎情也知其不可求而反于礼此止乎礼义也王者不能强人使无情而使其而能止则教化之入人者深也】
　　汝坟　序曰道化行也文王之化行乎汝坟之国妇人能闵其君子犹勉之以正也【申培説商人苦纣之虐归心文王而作是诗】
　　遵彼汝坟伐其条枚未见君子惄如调饥
　　【朱注赋也毛传缺　遵循也汝水説文云出大盂山黄柏谷西坟大防也楚辞云登大坟以逺望则此坟亦汝水厓之髙土或云今叶县界内有汝坟城遗址徐锴云条自枝而出枚自条而出　惄蹙通恚而不得之思调饥言饥不可忍急欲救之如调理病也】
　　遵彼汝坟伐其条肄既见君子不我遐弃
　　【毛云肄干也斩而复生曰肄　左传晋国不恤宗周之缺而夏肄是屏谓夏余也　遐逺也言文王不以我所居逺于周地而有弃我不恤之意也】
　　鲂鱼頳尾王室如燬虽则如燬父母孔迩
　　【毛云鱼劳则尾頳鲂鱼本白劳于网罟尾变而赤矣张氏曰劳苦之极从而自寛曰王室虽如燬而文王在迩有以恤我也玩此诗民虽怨纣而尚以周之故未至于泮散其可谓至徳也矣】
　　汝坟三章章四句【朱注汝旁之国被大王之化妇人喜其君子行役而归因记其未归之时思望之情如此而追赋之也】
　　【愚按此汝旁之民闻文王之徳化而思得一见也汝去纣都近去岐周逺坟厓最髙又有树以蔽之思文王而不见故欲伐去条枚条肄以望西土耳蜀先主送徐庶既别望之不见令伐其当所去路之树以望之望穷不见而后罢诗亦犹是意也篇中有未见之忧既见之喜急欲亲近父母耳】
　　麟之趾　序曰闗雎之应也闗雎之化行则天下无犯非礼虽衰世之公子皆信厚如麟趾之时也【郝氏云周南以闗雎始以麟趾终召南以鹊巢始以驺虞终编诗者取徳脩瑞应之义着王道之茂也】
　　麟之趾振振公子于嗟麟兮
　　【毛传兴也朱注同　説文云麟牝麟也麟之趾不践生草不履生虫仁之见于趾者也振奋也振振者言其家教仁厚公子皆奋发兴起以为善也于嗟兼叹息称羡之辞】
　　【愚按振振言其子孙之将兴也】
　　麟之定振振公姓于嗟麟兮
　　【定尔雅作顁　毛云题也説文无顁字当通作顶顶颠也所谓额也注引或云麟有角而不以抵也姓孙也孙是子之所生故曰子孙】
　　麟之角振振公族于嗟麟兮
　　【陆氏云麐似麕圆顶一角故西狩获麐曰有麕而角也传曰麒似麐而无角汉终军传曰麐角戴肉设武备而不为害所以为仁　陆氏云始于趾终于角毎况愈上　朱注谓同髙祖为族按礼小记曰亲亲者以三为五以五为九父者子之祖因上推之以及于己之祖子者父之孙因下推之以及于己之孙此以三为五也己之祖自已子视之则为曾祖自已孙视之则为髙祖己之孙自已父视之则为曾孙自已祖视之则为孙故又上推以及己之曽髙下推以及己之曾此以五为九也谓之九族】
　　麟之趾三章章三句
　　【愚按此诗美文王之子孙称公子文王未称王也文王以后妃不妒子孙众多诗人以多固可羡而贤尢可羡也有闗雎之徳以衍螽斯之庆而后有麟趾之祥麟牝麒也其归美后妃乎或曰公姓公族文王时尚未有也公子之振振羡辞也公姓公族之振振祝辞也三章皆咏麟徳趾则膝以下也故曰公子定则视我居上矣角则益上矣故别以公姓公族非以趾属子定属姓角属族总赞麟耳】周南之国十一篇三十四章百五十九句
　　召南一之二【郑谱载周南内按谱分岐邦周召之地为公旦公奭之采邑周左召右则召为汉扶风地今凤翔以西诸属是也旧谓扶风雍县南有召亭即其地】
　　鹊巢　序曰夫人之徳也国君积行累功以致爵位夫人起家而居有之徳如鸤鸠乃可以配焉【孔云后妃夫人皆指太姒也周南王者之化故称后妃召南诸侯之化故称夫人】
　　维鹊有巢维鸠居之之子于归百两御之
　　【毛传兴也朱注同　毛云鸠鸤鸠秸鞠也　淮南子谓太阴所建蛰虫首穴而处鹊巢向而为户盖鹊巢开户向太乚而背太歳嵗多风则去乔木巢傍枝善为巢者莫如鹊也　鸠壹宿鸟也谓壹于所宿之木一曰祝鸠或曰鵻与鸤鸠皆壹鸟也尸鸠性壹而慈祝鸠性壹而孝故有尸祝之号禽经曰拙者莫如鸠不自为巢居鹊之成巢鹊修巢必以小雪日其上梁必吉日也门之向嵗必更四月中雏能飞矣巢空鸠来居之五六月鸠将雏去小雪鹊乃复来略无爽也郝氏云君夫人之徳静専以守成故鹊巢无为而已大雅曰哲夫成城哲妇倾城小雅曰无非无仪无父母贻罹君夫人而欲有为毁巢之道也　风俗通云车有两轮马有四匹故车称两马称匹　御迓通左传赵孟入于郑郑伯享之穆叔赋鹊巢赵孟曰武不堪也葢以鹊有巢而鸠居之喻晋君有国赵孟治之】
　　维鹊有巢维鸠方之之子于归百两将之
　　【毛云方有之也　郑云犹向也上章主迎之而言故曰居之此主送之而言故曰方之言向其巢之所在而将往居之也　潘江云方竝也二鸠并栖以比夫人与君同居　毛云将送也孔云夫人之嫁自乗家车宣五年齐髙固及子叔姬来反马何彼秾矣美王姬之车自天子以至于大夫皆有留车反马之礼泉水云还车言迈笺谓还车者嫁时乗车今思乗以归也知夫人之嫁自乗家车也迓之者夫自以其车迎之送之者则其家以车送之故知壻车在百两御之之中妇车在百两将之之中矣】
　　维鹊有巢维鸠盈之之子于归百两成之
　　【盈满也郑谓众媵侄娣之多也　按鸠字从九诸侯一娶九女故有取于鸠也　首章夫家以百两迎之次章父母以百两将之二姓婚姻之礼以成故总曰百两成之】
　　鹊巢三章章四句
　　【愚按文王亲迎之礼见于大雅大明篇此南国诸侯被文王之化亦以亲迎为重而盛其礼有如此】
　　采蘩　序曰夫人不失职也夫人可以奉祭祀则不失职矣【按射义士以采蘩为节乐不失职也取末章夙夜在公为三宫夫人世妇有事于蚕者皆不失其职故士射以为节云　朱注古者后夫人有亲蚕之礼此诗亦犹周南之有葛覃也】
　　于以采蘩于沼于沚于以用之公侯之事
　　【朱注赋也毛传缺　毛云蘩白蒿也　季氏云蚕之未出者采蘩以洗之令其易出　礼记祭义云古者天子诸侯必有公桑蚕室近川而为之以便浴蚕故于沼于涧皆水濵也　事谓所以成君服也礼世妇卒蚕献茧于夫人夫人曰此所以为君服与遂副袆而受之用少牢以礼之重其事也】
　　于以采蘩于涧之中于以用之公侯之宫
　　【宫蚕室也上曰于以用之公侯之事第言其旨此曰于以用之公侯之宫则已入宫亲其事矣　邹氏云不言采桑而言采蘩蘩之生常先于桑古者王亲耕三推而止后亲蚕三洒而止蚕二十七日而老三俯三起事乃大已在三宫夫人世妇登其事而后夫人特躬为之帅赋事而不献功故于蚕未出时第采蘩洗之而事讫矣】
　　被之僮僮夙夜在公被之祁祁薄言还归
　　【毛云被首饰也　少牢礼云主妇被锡注云被锡当读为髲鬄葢剔贱者之髲以被妇人之紒为饰故谓之被周礼后服首饰有副编次三者此其次也葢指三宫夫人世妇之服耳毛云僮僮竦而敬也説文云僮通作曈日曈昽欲明也即下夙字意公即所谓公桑也当日欲明之时即起趋事自夙至夜竟日皆在公所祁祁舒迟而归也夙而趋事至夜则可以还归矣非君夫人之重蚕事勤于倡率安能恪共无怠如此】
　　采蘩三章章四句
　　【愚按邠风曰蚕月条桑又曰八月载绩周之先世以农起家其妇人以蚕绩为事闗雎即次以葛覃绩事也鹊巢即次以采蘩蚕事也后妃夫人始至其国首先举行者惟此二事足以见周室之所重矣及周之将亡其诗曰休其蚕织是弃其家法也序以为夫人奉祭祀之诗攷周礼后六服有三翟为祭祀之服而首饰有副编次三等后服祭服首服皆副则不用编可知况次乎此诗所称之被即次也被非祭服固知非祭祀之事】
　　草虫　序曰大夫妻能以礼自防也【朱注谓南国被文王之化诸侯大夫行役在外其妻独处感时物之变思其君子如此　郝氏云谓独居之妻思夫则为钟情谓初嫁之女自防则为守礼小雅以劳归士体其情也召南以咏贤妻贵其礼也故序确而正】
　　喓喓草虫趯趯阜螽未见君子忧心忡忡亦既见止亦既觏止我心则降
　　【毛传兴也朱注赋也　草虫阜螽皆蝗属説文无喓字通作要象其结束精悍之形　趯説文云踊也陆氏云草虫鸣阜螽跃而从之故阜螽曰蠜草虫谓之负蠜　妇人从夫其象有如此　郑云未见君子谓在涂时也在涂而忧忧不当君子无以寜父母既见谓已同牢而食也既觏谓已昏也　昏仪云壻亲受之于父母是在女家已见矣而云未见者未见其待己之礼而心忧也　觏疑与昏媾义同谓成昏也】
　　陟彼南山言采其蕨未见君子忧心惙惙亦既见止亦既觏止我心则説
　　【毛云南山周南山也蕨也其初生类鳖脚故名陟彼南山者其志在得所采犹女子适人其志在得所从也　陆氏云降所以反忡忡説所以反惙惙忡忡谓中而不下降下也惙惙谓缀而不解説解也】
　　陟彼南山言采其薇未见君子我心伤悲亦既见止亦既觏止我心则夷
　　【陆氏云薇似藿礼芼豕以薇又谓之迷蕨庄子所谓迷阳是也　惙惙之忧深于忡忡伤悲之心苦于惙惙此未见之忧一节紧一节也降则心稍放下説则喜动于中夷则心气和平此既见之喜一节深一节也】
　　【愚按曾子问曰嫁女之家三夜不息烛思相离也始以忧而忘其悲至是转忧父母之忧已不知有当于君子否思父母之心不觉转忧而为伤悲情之至也张衡谓大火流草虫鸣则鸣跃在深秋之候而薇蕨皆春时所有则草虫特以况女之从男而采蕨采薇正仲春于归时途中所偶见也】
　　草虫三章章七句
　　【愚按篇中语多与小雅出车诗同出车劳还率也其率随南仲出征王者代为室人思征夫之辞曲体其情以劳之耳草虫则作自妇人岂当日是诗已传闻之于上而因入诸宴劳之篇邪】
　　采苹　序曰大夫妻能循法度也能循法度则可以承先祖共祭祀矣【礼记昏义云古者妇人先嫁三月祖庙未毁教于公宫祖庙既毁教于宗室教以妇徳妇言妇容妇功教成祭之牲用鱼芼之以苹藻所以成妇顺也注云祖庙未毁言此女于此祖有服于君为亲故使女师教之于公宫公宫祖庙也既毁谓无服也则于君为疎故教于宗子之家　孔云此教成之祭祭无牲牢告成事耳非正祭也】
　　于以采苹南涧之滨于以采藻于彼行潦
　　【朱注赋也毛传缺　尔雅云萍防其大者苹　毛云藻聚藻也左传苹蘩蕰藻之菜蕰聚也　昏义云鱼苹藻皆水物阴类】
　　于以盛之维筐及筥于以湘之维锜及釜
　　【毛云无足曰釡釡古作鬴锜三足釜也　郑云烹苹藻者于鱼湆之中是铏羮之芼按湆汁也铏盛和羮器凡肉味之有菜和者则以铏盛之故曰铏羮芼者用菜杂肉为羮之汁先将苹藻烹于鱼汁之中始盛以铏所谓芼以苹藻也】
　　于以奠之宗室牖下谁其尸之有齐季女
　　【毛云奠置也宗室大宗之庙也　按大宗大夫之始祖诸侯自嫡子以外葢为别子别子始为大夫继别子之嫡子世为大夫则立庙以祀之是为宗室　奠置于地也　郑云牖下户牖间之前古人庙堂南向室在其北户东牖西皆南面去牖近故曰牖下所以不于室中者凡昏事为女行礼皆设几筵于户外取外成之义故教成之祭亦于户外设奠也　尸陈也郑云祭事主妇设羮教成之祭更使季女者成其妇礼也　孔云知非宗子之女自祭家庙者若宗女自祭其庙何须言于宗室乎固知为教于宗室之女教成而祭也】
　　采苹三章章四句【序谓大夫妻能循法度朱注谓大夫妻能奉祭祀而其家人序其事以美之也孔云宗室大宗之庙若非教成之祭则大夫之妻自祭夫氏何故云大宗之庙又云三月以来教之以法度故为此祭所以教成其妇礼使季女自设其羮则尸祭皆法度之教也季女嫁即为大夫之妻故序曰能循法度可以共祭祀矣】
　　【愚按射义卿大夫以采苹为节乐循法也季女既教之以四徳而后使之尸祭欲全成其妇道耳是之谓循法也】
　　甘棠　序曰美召伯也召伯之教明于南国【苏氏云周公在内近于文王虽有徳而不见则其诗不作召公在外逺于文王功业明着诗作于下】
　　蔽芾甘棠勿翦勿伐召伯所茇
　　【朱注赋也毛传缺　毛云蔽芾小貌甘棠杜梨也尔雅云杜赤棠白者棠杜涩而棠甘字説云诗言蔽芾甘棠以杜之美言有杕之杜以棠之恶言周礼夏官教茇舍注云草止之也孔云茇者草也草中止舍故云茇　汉书王吉传云昔召公述职当民事时舍于棠下而聴断焉是时人皆得其所后世思其仁恩至于不伐甘棠　朱注召伯循行南国以布文王之政或舍甘棠之下后人思其徳故爱其树而不忍伤】
　　蔽芾甘棠勿翦勿败召伯所憩
　　【朱注败折也勿败则非特勿伐之而已犹云勿残坏之憩古作憩本作愒説文云息也】
　　蔽芾甘棠勿翦勿拜召伯所説
　　【拜説文云首至地也谓攀下也　朱注勿拜则非特勿败而已　程大昌云三章皆曰勿翦翦断也勿拜则不伐不败且不敢屈其枝使垂敬之至也　説税通税驾也】
　　【愚按齐景公爱其槐严刑以禁之置吏以守之人望而不敢指目而人伤之威不足以庇所爱也召伯之棠人自爱之惟其徳也威与徳之不相及若此】
　　甘棠三章章三句【按谱谓文王作邑于丰分周召之地为二公采邑分施政教于六州而采其诗为风愚谓文王身为西伯召公安得于此时称伯必武王克商以后使周召分陜而始命为二伯而后有召伯之称何氏谓二公于文王时未尝用事故书君奭乃周召对语之词其歴举文王之臣惟虢叔闳夭散宜生泰颠南宫适及武王时虢叔先死则曰武王惟兹四人尚迪有禄而已周召分陜而治在武王得天下之后而甘棠颂召伯之诗又当在康王之时考竹书召公以康王二十四年薨则是召公殁后始作是诗也玩诗辞意自是覩遗迹而兴思应作于康王之世后人编入召南耳　皇甫谧云召公文王之庶子胜殷后封于北燕留周佐政食邑于召辅成王康王卒諡曰康长子继燕支子继召按左传富辰言文王昭十六国而无燕何也或以为王季庶子亦无所本】
　　行露　序云召伯聴讼也衰乱之俗微贞信之教兴彊暴之男不能侵陵贞女也
　　【愚按彊暴之男致贞女于狱讼而终不之从召公聴讼之明也】
　　厌浥行露岂不夙夜谓行多露
　　【毛传兴也朱注赋也　厌足也浥湿也犹云湿透足也行露道上之露也仲春嫁娶之时道始有露故因以起兴　左传楚伐随取成而还君子曰随之见伐不量力也量力而动具过鲜矣诗曰岂不夙夜谓行多露自守之谓也晋韩献子告老公族穆子有废疾将立之辞曰诗云岂不夙夜畏行多露杜注言岂不欲早暮而行惧多露之濡已以喻违礼而行必有污辱】
　　谁谓雀无角何以穿我屋谁谓女无家何以速我狱虽速我狱室家不足
　　【陆氏云雀物之淫者防物之贪窃者以譬彊暴　禽经云雀交不一雉交不再　毛云速召也狱埆也孔云囚证于角核之处周礼谓之圜土则狱者核实道理之名臯陶造狱谓此也】
　　【愚按雀本无角也而穿屋似乎有角女本无家也而速狱似乎有家家犹夫也女以夫为家皆实无而似有也虽聴者不能无疑迨聴明后而防果无牙女果无家故曰室家不足庆喜之辞】
　　谁谓防无牙何以穿我墉谁谓女无家何以速我讼虽速我讼亦不女从
　　【先狱后讼者谓先系之狱而后置对也】
　　【愚按末二句葢已讼明出狱全其守礼之操而自幸也当必先为疑狱召公理而出之故序以为召公聴讼也室家不足亦不汝从皆讼明后之词】
　　行露三章一章三句二章章六句【刘向列女传云召南申人之女既许嫁于酆夫家礼不备而欲迎之女不肯往夫家讼之于理致之于狱女终以一物不具一礼不备守节持义必死不往而作是诗】
　　【愚按周礼仲春之月令防男女又曰司男女之无夫家者注云会男女谓初昏者也无夫家谓男无家女无夫矜寡者也此诗女不从男至于男兴讼而女对狱岂委禽之时不由父母耶意即所谓女无夫者彊暴之男强委禽焉而不受因有此讼耳观诗辞皆女自为主也据孔云女为父母所嫁媒妁和否不由于已而诗皆女与男讼之辞以文王之教女皆贞信非礼不动若在父母之家女岂能自主乎必是仲春所防无夫之女也】
　　羔羊　序云鹊巢之功致也召南之国化文王之政在位皆节俭正直徳如羔羊也
　　羔羊之皮素丝五紽退食自公委蛇委蛇
　　【朱注赋也毛传缺　毛云古者素丝以英裘　英饰也以素丝为组紃而施诸裘缝为饰曰紽五紽合五羊之皮为一裘也百里奚五羊之皮葢仿古制　皮小则合缝多而用丝烦五紽见其皮之大只用五紽耳皮大则贱正言其俭也　羔裘大夫趋朝之服严氏云缁衣羔裘诸侯日视朝之服卿大夫朝服亦服之其所异者君则纯色臣则以他物饰其褎所谓羔裘豹袖羔裘豹袪是也　玉藻云君日出视朝退适路寝聴政使人视大夫大夫退然后适小寝释服葢退朝之后君适路寝臣亦适其治事之馆馆乃所直之庐谓公馆非私家也此大夫葢公尔忘私日恪于位以勤其官每宵衣而旰食其自公所服此羔裘故即所见称之】
　　羔羊之革素丝五緎委蛇委蛇自公退食
　　【上章言皮以有毛故称皮此章言革则毛已脱去而裘将敝矣　緎説文云羔裘之缝也孙炎云裘缝之界域】
　　羔羊之缝素丝五总委蛇委蛇退食自公
　　【次章言革毛去而革存也此章言缝革敝而缝见也总説文云聚束也大约缝之起脊处曰紽有界限处曰緎合二为一曰总　羔裘至希革而缝见如晏子一狐裘三十年节俭之至也自公退食退食自公朝夕往来出公门入私门出私门入公门此外无事是其正直也】
　　羔羊三章章四句【朱注谓在位皆节俭正直故诗人美其衣服有常而从容自得如此】
　　【愚按羔羊之臣俭于已而恪于位出入有常不见有宵衣旰食之劳想见太平之治官无废事亦不好事循分自尽而已晚近功名之士目此辈为穿衣吃饭汉耳岂知此为世道之极治哉】
　　殷其靁　序云劝以义也召南之大夫逺行从政不遑宁处其室家能闵其勤劳劝以义也
　　殷其靁在南山之阳何斯违斯莫敢或遑振振君子归哉归哉
　　【朱注兴也毛传缺　张敬夫云即鹳鸣妇叹之义将风雨则思念行者也何者疑念之词何斯之斯斯此人谓君子也违斯之斯斯此所谓室家也　遑暇也按莫敢或遑申违斯之义言所以久违家室而不顾者以王事至重非惟不遑抑莫敢遑耳　严氏云冀其毕事来归而不敢为决词知其未可以归也】
　　殷其靁在南山之侧何斯违斯莫敢遑息振振君子归哉归哉
　　【毛云侧亦在其阴与左右也　孔云上言阳谓山之南此云侧三方皆是　毛云息止也按人一呼一吸为息故谓息为止】
　　殷其靁在南山之下何斯违斯莫或遑处振振君子归哉归哉
　　【郑云下谓山足陆氏云雷髙弗雨雷在南山之下则雨矣　处止也谓至家而安止也】
　　殷其靁三章章六句【朱注谓南国之妇人其君子从役在外而思念之故作此诗郝氏谓西伯率南国诸侯以服事殷其大夫以西伯之命共纣之役室家念之】
　　【愚按篇中斯字似指周言诸侯既已归周而复事纣南国之大夫仍往役焉妇人疑之谓何哉业已斯矣而复违斯且莫敢或遑如此斯与彼对违斯者谓役于彼也葢不敢质言耳归哉归哉归于斯也因其违望其归耳】
　　摽有梅　序云男女及时也召南之国被文王之化男女得以及时也【申培説女父择壻之诗也】
　　摽有梅其实七兮求我庶士迨其吉兮
　　【毛传兴也朱注赋也　毛云摽落也一曰击也击而落之也　曰七兮者孔云十分之中尚七未落已三分落矣　求有选择之意庶者未定之辞士者礼义之人曰我庶士葢女父言云尔迨及也皇皇惟恐其晚之意及此吉日而定其人非谓便于归也女子盛年难久譬梅实之易落为父母者惟恐得壻之过时不觉其词之急如此】
　　摽有梅其实三兮求我庶士迨其今兮
　　【三者承上而言过此以往梅之堕落益多其在者余三分耳　毛云今急词也谓即今也】
　　摽有梅顷筐塈之求我庶士迨其谓之
　　【毛云塈取也或谓塈当作槩槩平斗斛木也谓者父母遣媒妁通言姑先定约徐俟礼行也】摽有梅三章章四句
　　【愚按谯周云男自二十以及三十女自十五以及二十皆得以嫁娶先是则早后是则晚矣孙卿曰霜降逆女氷泮杀止霜降九月也氷泮正月也自季秋至孟春皆嫁娶之时过此则为仲春周礼媒氏以仲春之月会男女之无夫家者相奔不禁奔非淫奔谓不亲迎也以事迫而礼简耳故女十三而笄将以适人而父母之心急矣此诗急欲得壻然必曰求我庶士不肯适非类也曰迨其谓之必待媒妁通言也慎重如此虽于情已急而于礼不欲苟且迁就序谓被大王之化者此也】
　　小星　序云惠及下也夫人无妒忌之行惠及贱妾进御于君知其命有贵贱能尽其心矣【朱注以南国夫人承后妃之化能不妒忌以惠其下故众妾美之如此　按闗雎之有樛木鹊巢之有小星皆由君夫人不妒之感致也】
　　嘒彼小星三五在东肃肃宵征夙夜在公寔命不同【朱注兴也毛传缺　朱注众妾进御于君不敢当夕见星而往见星而还故因所见以起兴　内则云妾虽老年未满五十必与五日之御若妻不在妾御莫敢当夕按诸侯一娶九女夫人及二媵各有侄娣凡五日而徧其进御于望前先卑望后先尊惟毎月十五十六二夕日月相对夫人当御虽夫人不在此二夕众妾不敢当御也　毛云三心五噣噣咮也栁为咮　孔云心在东方三月时也噣在东方正月时也陆佃谓心之见在正春而噣之见在冬春之交不同时见也　何氏云三五在东不兼言心専指噣也栁有八星步天歌云八星曲头垂似栁近上三星号为酒享晏大酺五星守是也而参与昴皆西方之宿月令孟春之月昏参中尚书日短星昴以正仲冬皆谓见于南方也此诗作于冬春之交道其所见栁在东参昴在南正一时事也　在公公所也古者王立六宫正寝一燕寝五正寝为王后所専而燕寝诸嫔以时叙御诸侯之宫半于天子其叙御于燕寝之制亦宜同也众妾进御于君初昏见星而往将旦见星而还往来总在暗中虽夙亦是夜故曰宵征】
　　嘒彼小星维参与昴肃肃宵征抱衾与裯寔命不犹【参谓之实沈昴谓之旄头　陆氏谓进御之法侄娣两两当夕参昴二星也又皆西方之星其在于冬则以夕并见是也　郑云裯牀帐也汉世名帐为裯抱衾与裯即掌御叙于燕寝之事不犹不相若也　程子曰贱妾得御于君是其可以僭恣而逾分之时乃谨于抱衾与裯而知命之不犹则教化至矣】小星二章章五句
　　【愚按古者闺门雍穆虽由夫人无嫉妒之心亦由名位既定秩然有常故众妾皆得以义命自安而以进御为夫人之惠即如是安得有后世専房之宠夺嫡之祸乎】
　　江有汜　序曰美媵也勤而无怨嫡能悔过也文王之时江沱之间有嫡不以其媵备数媵遇劳而无怨嫡亦自悔也【朱注谓汜水之旁媵有待年于国而嫡不与之偕行者其后嫡被后妃夫人之化乃能自悔而迎之故媵作此诗】
　　江有汜之子归不我以不我以其后也悔
　　【毛传兴也朱注同　汜説文云水别复入水也孔云凡水决之岐流复还本水者为汜　朱子云夏水自江而别以通于汉复还入江冬竭夏流故谓之夏其入江处名夏口即诗所谓江有汜也　郝氏云以汜自比以江比嫡贤女恭顺之辞　妇人谓嫁曰归追数昔日之辞春秋能左右之曰以悔者嫡自恨其前日之非而改过也】
　　江有渚之子归不我与不我与其后也处
　　【毛云渚小洲也水岐成渚　郑云江水流而渚留是嫡与已异心使已独留不行也】
　　【愚按独留者谓不以进御而独留不与诸娣同行非待年于国不与嫡偕行也处止其所也】
　　江有沱之子归不我过不我过其啸也歌
　　【郑云岷山导江东别为沱孔云皆大水分出别为小水之名也　郑云啸蹙口出声嫡有所思而为之既觉自悔而歌歌者言其悔歌以自解説也】
　　【愚按不我过言不以我过君寝也】
　　江有汜三章章五句
　　【愚按此诗美嫡之能悔也蔡汝南云风之江沱雅之宾筵皆取于悔由变之趋于正也易曰震无咎者存乎悔歴观后世妒妇之恶穷凶极祸至死不已未有中道而改过者葢妒其本性又无学问以牖之故死而不知悔也若此嫡之后也悔悔而处而歌非闗雎鹊巢之徳化所感而能若是乎録诗者次于小星之后以见江汜悔过之嫡即可以嫓美于小星不妒之夫人也】
　　野有死麕　序曰恶无礼也天下大乱彊暴相陵遂成淫风被文王之化虽当乱世犹恶无礼也【朱注谓女子有贞洁自守不为强暴所汚者故诗人因所见以兴其事而美之或曰赋也】
　　野有死麕白茅包之有女怀春吉士诱之
　　【朱注兴也毛传缺　罗氏云麕一名獐獐章皇也饮水见影则惊而奔　郝氏云麕性淫而善奔物死则臭人皆恶之用茅包使不之觉即诱字意】
　　【愚按仲春为昏时女子既笄情思初开不言其思嫁而言其思仲春之月隠词也　死麕包以白茅犹内本邪秽而外为修洁葢知此女重礼故以此诱之言士有礼之士也下一诱字明其非真吉士直欲以礼貌愚贞女耳】
　　林有朴野有死鹿白茅纯束有女如玉
　　【毛云朴小木也以野中之所见言言有死鹿在野外之林中也】
　　【愚按此章言女不受诱也古者俪皮为礼死鹿至贱凡朴中皆有之诱者知女所重在礼但取茅之洁白故全用白茅束之纯者全也葢不仅包而已岂知其有徳如玉白而且坚终不受诱乎】
　　舒而脱脱兮无感我帨兮无使尨也吠
　　【毛云舒徐也脱脱舒缓貌言其举止从容也帨拭物之巾女所佩也内则云女子生设帨于门右感动也我指女子也诗人敬爱之至故以我称之若托于女子之自道者然　孔云非礼相陵主不迎客则有狗吠　左传昭元年郑伯享赵孟子皮赋野有死麕之末章杜注谓喻赵孟以义抚诸侯无以非礼相加陵赵孟赋常棣且曰吾兄弟比以安尨也可使无吠范质公云通篇皆诗人美贞女刺狂夫若作女子拒之之辞终乏风霜之气】
　　【愚按帨巾也女子生而设帨言以巾栉事人也感触也无感我帨是絶其求防之词无使尨吠戒其勿更及门也词虽从容而义实峻絶所谓温而栗玉之徳也】
　　野有死麕三章二章章四句一章三句
　　【愚按女子及笄之年而有懐春之心以来吉士之诱亦情所宜有者而卒能守身如玉不为所诱所谓乎情止乎礼义也与江汉之思游女者同归于正非得王者教化之深不能有此】
　　何彼秾矣　序云美王姬也虽则王姬亦下嫁于诸侯车服不系其夫下王后一等犹执妇道以成肃雝之徳也【郑云下王后一等谓车乗厌翟　孔云王后五路重翟为上厌翟次之】
　　何彼秾矣唐棣之华曷不肃雝王姬之车
　　【毛传兴也朱注同　毛云唐棣栘也沈括云即白杨也陆氏云凡物之华皆先合而后开惟此华先开而后合按唐棣之华一跗辄生二蕚以比夫妇犹云并蒂芙蓉耳　肃雝敬以和也王姬在车中不可见但见其车和鸾有节则肃雝之度可知】
　　【愚按曷不肃雝似指诸媵之从车者言谁不肃雝也诸媵之和敬如此王姬之徳可知】
　　何彼秾矣华如桃李平王之孙齐侯之子
　　【华承上棣华而言言棣华秾如桃李也亦嫁时所见毛云平正也谓武王女文王之孙　孔云平王者宁王也大诰注受命曰宁王承平曰平王周公称文王曰宁王成王称武王亦曰宁王皆主受命而言天下既平俱得称平王矣　按武王以元女大姬配胡公王姬无见此诗称平王当为武王岂武王之孙成王之女耶】
　　其钓维何维丝伊缗齐侯之子平王之孙
　　【毛云缗纶也维丝伊缗言合丝以为纶也钓者必合丝为纶而后得鱼以兴娶者必有媒妁合二姓之好而后得娶　荀悦云尚主之制非古也厘降二女陶唐之典归妹元吉帝乙之训王姬归齐宗周之礼也以阴乗阳违天以妇凌夫违人违天不祥违人不义由是观之春秋书王姬之归与此诗相表里实万世之法也】
　　【愚按女之受聘从夫而行犹鱼之受钓随缗而去不知所钓何鱼但见其为缗所牵即随缗以行耳以喻王姬虽尊下降于齐居然有唱随之义夫前妇后相从以归齐矣次章主嫁者言故先以平王之孙尊王也末章主娶者而言故先以齐侯之子从夫也】
　　何彼秾矣三章章四句【朱注疑平王为即东迁之平王宜臼也又因春秋有王姬归于齐之文遂疑齐侯之子即襄公诸儿郝氏谓若以平王定是宜臼则书大诰称武王为宁王酒诰称为成王又是何人】
　　【愚按二南决无东迁以后之诗当是成康时所作古者天子嫁女于诸侯必使诸侯同姓者主之召公辅成王康王以康王二十四年始卒则当时同姓齿徳位之最尊者莫如召公意王姬下嫁于齐召公主之故以其诗系之召南也谱谓二南之诗武王録以属之大师意或后之采诗者以此篇为召公而作故补入之】
　　驺虞　序曰鹊巢之应也鹊巢之化行人伦既正朝廷既治天下纯被文王之化则庶类蕃殖搜田以时仁如驺虞则王道成也【申培説驺虞美虞人之诗】
　　彼茁者葭壹五豝于嗟乎驺虞
　　【朱注赋也毛传缺　毛云茁出也説文云草初生出地貌葭芦苇也郑云记芦始生者着春田之早晚豝豵皆害稼之兽周礼迎虎为其食田豕所以除春农之害也　毛云虞人翼五豝以待公之发也　郑云君射一而翼五豝者战禽兽之命必战之者仁心之至　何氏云驺虞谓驺御与虞人也左传晋悼公使程郑为乗马御六驺属焉使训羣驺知礼是驺为驺御也虞者掌山泽之官舜命益作虞周礼有山虞泽虞月令天子教于田猎命仆及七驺则田不敢斥君故呼驺虞而叹美之驺虞之仁君之仁也】
　　彼茁者蓬壹五豵于嗟乎驺虞
　　【尔雅云豕之大者谓之豜小者谓之豵按七月云言私其豵献豜于公明豵之为小也　陆氏云蓬蒿属草之不理者也　季氏云豝大故藏乎葭豵小故藏于蓬　兽五而仅一以见兽之多而取之少仁之道也】
　　驺虞二章章三句【毛传谓驺虞义兽也白虎黒文不食生物有至信之徳则应之后儒遂引汉武帝获异兽驺牙为征葢因虞叶作牙而附会之也又泥于麟趾为闗雎之应驺虞为鹊巢之应意文王之时二兽应感而至故诗人因以兴也】
　　【愚按驺虞为从畋之官无疑射义曰天子以驺虞为节乐备官也当亦以驺御虞人无不在列以充任使故谓之备官也】
　　召南之国十四篇四十章百七十七句
　　邶鄘衞谱略【商纣畿内方千里之地其封域在禹贡冀州太行之东北逾衡漳东及兖州桑土之野武王克纣以其京师封武庚三分其地置三监自纣城而北谓之邶南谓之鄘东谓之衞三监导武庚叛成王杀武庚复伐三监更于三国建诸侯以殷余民封康叔于衞使为之长后世子孙稍并彼二国混而名之七世至顷侯当周夷王时衞国政衰变风始作故作者各有所伤从其国本而异之为邶鄘衞之诗焉】
　　【愚按一统志濬县西七十里有朝歌城即纣都也其南糟丘酒池遗迹可识汉时即其地置朝歌郡隋改为衞县元省入濬州后废今淇县北门外有故殷墟碑实非朝歌也据朱序衞都河北朝歌之东则正是濬县地矣谱云朝歌之北为邶谓朝歌以北当即自衡漳以南言之其地有羑水镇羑里在焉稍南则比干墓应去朝歌不逺皆纣畿内地也疑邶即当在此西北百里之间但未考其故城所在耳鄘地在河以南衞自狄难后东徙渡河迁漕迁楚丘已迁帝丘皆是鄘地即今滑县开州一带是也河道变迁今皆属河北矣王肃服防谓鄘在纣都之西一统志称新乡县西南三十里为古鄘国皆谬】
　　邶一之三【郝氏曰邶鄘皆并于衞各因其地所得诗分为三国其实皆衞诗也　孔云凡诗述夫人衞女之事而分属三国定是此三国之人所作非夫人衞女自作也至于许穆夫人赋载驰而入鄘风于时国在鄘地夫人衞女词为衞故其诗属鄘　刘公瑾曰皆衞诗而分系三国者意太师各从所得诗之地而系之也】
　　柏舟　序云言仁而不遇也衞顷公之时仁人不遇小人在侧【宋记衞自康叔受封为孟侯子康伯六传至贞伯俱降封伯贞伯卒子顷侯立厚赂周夷王复命为侯　朱注谓妇人不得于其夫之作郝氏云忠臣不得于君与贤女不得于夫情相似故忠臣常托贤女自鸣怨而不怒不遇而不忍去序所以目为仁人而其辞则似妇人语耳】
　　泛彼柏舟亦泛其流耿耿不寐如有隐忧微我无酒以敖以游
　　【毛传兴也朱注比也　柏性内贞外固以为舟不用济渡而泛泛流于水中喻有济川之才不见用也耿耿小明忧之貌也辅广云人有所忧则其心耿耿然惟于忧之一路分明其他固有所不及也愚按如有隠忧者沈忧之人不知所忧何事但觉胷中有物耳】
　　我心匪鉴不可以茹亦有兄弟不可以据薄言往愬逢彼之怒
　　【朱注赋也　鉴镜也茹纳也欧阳子云火日外景金水内景鉴之于物纳影在内凡物不择妍媸皆纳其景我心匪鉴不能善恶皆纳是以见嫉于羣小而独不遇也　兄弟僚友也列国大夫同出公族固有兄弟之谊今悉比于羣小不与同心意向既殊则言不相入】
　　我心匪石不可转也我心匪席不可卷也威仪棣棣不可选也
　　【朱注赋也　此承上章往愬逢怒而言葢兄弟责以不能委曲从时而自信其心之专一终不能易其所守也　毛云棣棣富而闲习也物有其容不可数也贾谊云富不可为量多不可为数棣棣富也不可选众也　棣通作逮説文云及也谓威仪无不及也朱注选简择也言威仪棣棣不可得而简择取舍皆自反无缺之意】
　　【愚按其人自命如此宁肯贬节以苟合取容乎故孔子引此诗以为无体之礼也】
　　忧心悄悄愠于羣小觏闵既多受侮不少静言思之寤辟有摽
　　【朱注赋也　君子见逺识微忧先于事小人安其危而乐其所以亡故忧国悄悄之心反见怒于羣小也孔云觏自彼加我之词受从我受彼之辞　説文云寤觉而有言曰寤辟通作擘説文云防也摽击也】
　　【觏闵受侮至于寤觉之际防手拊心皆为国事痛非徒自伤其过也　钱芳标云觏闵谓所见皆可伤闵受侮谓受羣小之侮因其闵而益揶揄之也】
　　日居月诸胡迭而微心之忧矣如匪澣衣静言思之不能奋飞
　　【朱注比也　严氏云微不明也日月食则微十月篇彼月而微此日而微是也日食于朔月食于望今更迭而微以喻君臣之皆昏也　如匪澣衣苏氏云忧之不去于心如衣垢之不澣不忘濯也愚按次章呼僚友为兄弟则此固同姓之臣义不可去殆箕子我不顾行遯之意欤】
　　柏舟五章章六句【刘向列女传称此诗为衞宣夫人所作齐侯之女嫁于衞至城门而衞君死保母请还女不聴遂入持三年之丧毕弟立请愿同庖不可使人愬于齐兄弟齐以谓女女终不聴乃作诗此自一宣夫人非宣姜也朱子本列女传之意改为妇人不得于其夫之诗亦因其情辞有类于妇人耳】
　　【愚按刘向上封事论恭石显倾陷正人引此诗忧心悄悄愠于羣小解之曰小人成羣亦足愠也其指又与序合但据诗辞虽有兄弟我心匪石等句与列女传所称不殊编诗者于邶鄘二风以两柏舟冠其首知衞风之淫非由于纣由宣公也】
　　緑衣　序曰衞庄姜伤己也妾上僭夫人失位而作是诗也【左传衞庄姜美而无子公子州吁嬖人之子也有宠而好兵公弗禁母嬖子骄所谓妾上僭而夫人失位也】
　　緑兮衣兮緑衣黄里心之忧矣曷维其已
　　【毛传兴也朱注比也　郑云緑当作褖诸侯夫人祭服之下鞠衣为上展衣次之褖衣又次之次之者众妾以贵贱之等服之鞠衣黄展衣白褖衣黒皆以素纱为里　毛云緑间色黄正色按玉藻衣正色裳间色是间色不可为衣但可为裳也　严氏云緑字衣字皆有意义緑以喻妾衣以喻上僭故以二兮字防缀而丁宁之　曷维其己言僭礼之祸将有不可胜言者忧在家国也】
　　緑兮衣兮緑衣黄裳心之忧矣曷维其亡
　　【严氏云緑衣黄里言掩蔽而已緑衣黄裳则贵贱倒置夫人失位矣　曽巩云亡失也言此心之忧无时失去也】
　　緑兮丝兮女所治兮我思古人俾无訧兮
　　【治染治之也皎皎练丝在所染之今人争尚此间色古未之尚也　毛云訧过也孔云古人谓制礼者陈栎曰不得于夫而不疾其妾唯思古人以自修其身忧而不伤怨而不怒此类是也】
　　【愚按前二章伤緑之僭黄也此章伤时之尚緑也时方贵緑故一时妇女相尚染治此色之丝岂知古人之以其非正色而贱之也】
　　絺兮绤兮凄其以风我思古人实获我心
　　【郑云絺绤所以当暑今以待寒喻其失所也】
　　【愚按此章伤己之违时也御絺绤于凄然寒风之不时可知然时不可与争也思古人处此惟有守礼安命自甘弃掷而已姜葢一以古道自处也班婕妤怨歌行云常恐秋节至凉飚夺炎热恕己谅人絶无争宠之意殆将近之】
　　緑衣四章章四句【序称衞庄姜伤已谓与载驰竹竿之类皆妇人所自作也愚按若夫人自作何以不列于衞而列于邶且庄姜诗多入邶风意宫中女史之徒有邶女焉能纪其诗故传诸邶耶不则为此诗者系邶之士大夫伤姜之失位而恶嬖之上僭犹衞风之咏硕人也】
　　燕燕　序云衞庄姜送归妾也【郑云庄姜无子陈女戴嬀生子名完庄姜以为己子庄公薨完立而州吁弑之戴嬀于是大归姜逺送之于野作诗见己意】
　　燕燕于飞差池其羽之子于归逺送于野瞻望弗及泣涕如雨
　　【朱注兴也毛传缺　燕鳦也一名鷾鸸燕燕两燕也禽经曰鸟向飞背宿燕向宿背飞故庄姜以比送归妾取其背飞之义送别之情也　郝氏云燕雀依人为孚子也故鸟为祈子之祥庄姜于嬀以子相依子亡相失故用为比　郑云妇人之礼送迎不出门今我送是子乃至于野舒己愤尽己情】
　　燕燕于飞颉之颃之之子于归逺于将之瞻望弗及伫立以泣
　　【颉説文云直项也颃尔雅云鸟咙也葢鸟髙飞直上故见其项颈上向也双燕各飞兴已与嬀形影相望】
　　燕燕于飞下上其音之子于归逺送于南瞻望弗及实劳我心
　　【孔云上曰颉下曰颃飞有上下音无上下因飞而上为音曰上音飞而下为音曰下音故曰下上其音送于南者毛传云陈在衞南朱子谓逺送于南一句可为送戴妫之验】
　　仲氏任只其心塞渊终温且惠淑慎其身先君之思以勗寡人
　　【郑云任者以恩相亲信也周礼六行孝友睦婣任恤是也　按塞渊与文公秉心塞渊义同有困心衡虑忧深思逺之意　淑慎其身言善能谨衞其身内塞渊而外温惠即所以善慎其身也　寡人姜自称犹称未亡人也】
　　【愚按姜述嬀临时分手之语勉姜以先君为念勿记其平昔之无礼而坐视其国家破亡也其同仇报国之意隠然言外矣】
　　燕燕四章章六句
　　【愚按戴妫大归于陈未几石碏令其子石厚从州吁朝陈以请朝于王因使人涖杀州吁于陈葢妫归陈而碏之计始定妫在陈而碏之谋以成州吁不忌陈并不忌嬀可谓至愚而妫之智亦深且密矣观其与姜相得如此临行但勗以先君之思大义凛然此岂能一日忘桓公之仇乎塞渊温惠淑慎其身置身于万全之地然后可以图人姜之称叹不置亦意其有深心耶】
　　日月　序云衞庄姜伤已也遭州吁之难伤已不见荅于先君以至困穷之诗也【朱子云明是庄公在时所作篇次亦当在燕燕之前】
　　日居月诸照临下土乃如之人兮逝不古处胡能有定宁不我顾
　　【朱注兴也毛传缺　郑云日月喻国君与夫人也谓日月相望之时有敌体同徳之义　毛云定止也郑谓胡能有定为不能定完也朱注谓其心志回惑无有定时也】
　　【愚按逝者一徃不返之谓庄姜于緑衣之篇动思古人葢事事欲以古道自处亦望君以古道相处而不然也】
　　日居月诸下土是冒乃如之人兮逝不相好胡能有定宁不我报
　　【报荅也言以礼事庄公公不以恩荅已也　何氏云宁不我顾犹望其顾也宁不我报犹望其报也】
　　日居月诸出自东方乃如之人兮徳音无良胡能有定俾也可忘
　　【孔云日之始照月之方望皆出东方言月盛之时有与日同也　忘説文云不识也谓不记也倘能有定则昔所以待我者皆不复记忆之矣】
　　【愚按徳音谓其一言一笑皆不轻有有之以为徳也如顾我则笑之类皆出于戏慢故曰无良】
　　日居月诸东方自出父兮母兮畜我不卒胡能有定报我不述
　　【不得于夫而怨父母无可奈何之情也　何氏云畜我不卒犹俗云养不到老误我一生耳愚按上言不报此言报我葢报以无礼甚于不报也然倘能有定则皆与相忘不复称述之矣】日月四章章六句
　　【愚按序谓庄姜遭州吁之难伤已不见荅于先君而郑以为未定完也朱子以为庄公在时作是也石碏曰将立州吁乃定之矣若犹未也阶之为祸谚云母爱子抱州吁之宠以嬖人为之母也完之未定以庄姜之无宠也姜自伤以己之故致完之未定所忧莫大乎此而尚冀其以夫妇之谊顾我报我意在定完而已定完则公平日之无礼于已皆可以相忘而不足道矣】
　　终风　序曰衞庄姜伤已遭州吁之暴见侮慢而不能正也【朱子谓详味此诗有夫妇之情无母子之意】
　　终风且暴顾我则笑谑浪笑敖中心是悼
　　【毛传兴也朱注比也　暴狂也谓竟日狂风也説文云晞也亦风亦日比庄公之意态无常不可测识也顾我则笑玩一则字见原无笑意】
　　【愚按庄姜以礼自守公惟无礼相加其不合宜也】
　　终风且霾惠然肯来莫往莫来悠悠我思
　　【尔雅云风而雨土曰霾　惠然肯来期望之词莫往莫来言我不往则彼亦不来姜无自往之理庄公终亦不来往来断矣而尚思之不置姜之厚也】
　　终风且曀不日有曀寤言不寐愿言则嚏
　　【説文云隂而风曰曀三章皆以终风比其狂惑始而曰暴尚有日也继而曰霾不见日矣又重之以不日之曀总无开霁之时矣比其狂惑日甚也　嚏説文云寤解气也今俗人嚏则云人道我此古之遗语也宗镜録云动静无不应于心如诗之愿言则嚏谓人之思已则嚏足知心应千里故得称心灵也愚按此承莫往莫来而言言不望君之来矣或亦有时齿及于我而使我一嚏乎】
　　曀曀其阴虺虺其靁寤言不寐愿言则懐
　　【曀曀即不日有曀也虺小蛇也虺虺电光之貌前三章言风此终之以雷比君之狂惑不止于昏蔽而已将有无道之事施于嫡矣　末句承上则嚏而言言君虽不齿及我而我终不能释诸懐姜愈厚愈以见公之薄矣】
　　终风四章章四句【序谓庄姜遭州吁之暴见侮慢而作】
　　【愚按诗辞实为庄公作也篇中直冩情事其狂惑无道之状宛然如见国将乱矣姜非徒以失宠自伤如后世长门之怨也】
　　击鼓　序曰击鼓怨州吁也衞州吁用兵暴乱使公孙文仲将而平陈与宋国人怨其勇而无礼也【愚按平陈与宋専为伐郑衞人既与宋公陈侯蔡人伐郑围其东门五日而还秋诸侯复伐郑败郑徒兵取其禾而还此当是再伐郑时从军者久役于外不得归家之作】
　　击鼓其镗踊跃用兵土国城漕我独南行
　　【朱注赋也毛传缺　郑云此用兵谓治兵时　曽巩云击鼔踊跃想见州吁好兵喜鬭人所甚惮者州吁以为乐国人怨之正以其踊跃耳　土土功也城筑城也按漕在今滑县治南汉为白马县戴公庐于漕即此南行伐郑郑在衞南也言役土功者非不劳苦犹处于境内去家不逺南行则有死亡之惧言归何时此章追述始行之辞】
　　从孙子仲平陈与宋不我以归忧心有忡
　　【毛云孙子仲谓公孙文仲也　郑云平陈与宋衞使告宋曰君为主敝邑以赋与陈蔡从　时陈与衞相睦宋与郑有仇衞欲伐郑使宋为主以是陈尚未从宋故先合二国之好而后进兵也　何氏云先是平陈与宋即往伐郑既五日而还鲁公子翚帅师来会复往伐郑自夏而秋仅隔一时耳必师归在途又闻后命未得班师故曰不我以归也】
　　爰居爰处爰丧其马于以求之于林之下
　　【居者久居处者暂止言不我以归或久或暂总之无还日也　丧马谓身死马去唐诗所谓去时鞍马别人骑也　郑云军行必依山林求其故处近得之此葢嘱家人以后事也左传蹇叔哭送其子曰晋人御师必于殽必死是间余收尔骨焉即此意也】
　　死生契阔与子成説执子之手与子偕老
　　【契合也阔疏也犹言离也言夫妇之情死生以之虽有合有离终不相弃成説谓夙誓之言执手而期以俱老葢欲有合无离而白首同归也】
　　【愚按成説谓已成之説约以死生契阔毋相忘也又申以偕老之誓今则中道弃捐不能践前语矣】
　　于嗟阔兮不我活兮于嗟洵兮不我信兮
　　【愚按此承上章言向以契阔为忧今所忧者岂惟阔兮且生还无望矣复申之曰洵哉不得生还矣昔日之成説不足信矣】
　　击鼓五章章四句【何氏谓伐郑之师既归在途复闻再往军中寓书与家人诀别之词后三章皆家书中语也】
　　【愚按左氏鲁众仲对隠公曰州吁阻兵而安忍阻兵无众安忍无亲众叛亲离难以济矣观此诗畔离之端已兆于此】
　　凯风　序云美孝子也衞之淫风流行虽有七子之母犹不能安其室故美七子能尽其孝道以慰其母心而成其志尔【季氏云衞有七子不能安其母之心故作此诗以自责无怨言也】
　　凯风自南吹彼棘心棘心夭天母氏劬劳
　　【毛传兴也朱注比也　尔雅云南风谓之凯风葢南风长养万物万物喜乐故曰凯风　传云豫章以木称郡酸枣以棘名邦是酸枣即棘也　陆氏云棘性坚强费风之长其心之生更难于榦　白虎通云景风至棘造实吹彼棘心将以趣其造实也　母之养子于少时最为劳苦故于夭夭言劬劳也】
　　凯风自南吹彼棘薪母氏圣善我无令人
　　【朱注兴也下同　上章言棘心夭夭是棘之初生风长之也此言棘薪则棘长已成薪矣　棘而为薪则虽长大而不能成材明母氏之空劳也圣善明智贤淑之称】
　　爰有寒泉在浚之下有子七人母氏劳苦
　　【浚衞邑　通典云寒泉在濮阳东南浚城水经注云濮水枝津东迳浚城南而北去濮阳三十五里城侧有寒泉冈即诗所云寒泉在浚之下也　按濮水在衞之南属鄘地此为邶风邶在衞北疑别有浚非濮阳之浚也】
　　【愚按七子仰乳哺于母犹浚人仰汲饮于寒泉也寒泉以一勺给通邑而不倦犹母氏以一身养七子而忘劳葢至有子七人而母益重其劳苦矣】
　　睍睆黄鸟载好其音有子七人莫慰母心
　　【郝氏云睍睆羽好貌犹熠燿也大东云睆彼牵牛檀弓云华而睆皆明也谓鸟声误　内则曰父母之所下气怡声此以黄鸟兴者自怨不能和顔色顺词令鸟不如也】
　　【愚按莫犹无也谓鸟犹有音以悦人耳七子无可以慰母心也】
　　凯风四章章四句【季氏云孟子谓凯风亲之过小者也所谓过小必奉养有阙而其母愤怒诸子欲自劳苦非谓卫之淫风盛行而其母欲嫁也如此尚得谓小过哉】
　　【愚按丧服传云夫死妻穉子幼子无大功之亲妻得与之适人有子七人而欲适人似无此理季氏谓为一时愤怒之辞而序亦谓七子能慰母心以成其志则母亦固有志者也　从子勗仍云凯风盛于夏黄鸟啭于夏寒泉亦冽于夏此诗因即景而兴情之作】
　　雄雉　序曰刺衞宣公也淫乱不恤国事军旅数起大夫久役而作是诗【朱注谓妇人思其君子从役于外而作】
　　【愚按篇中既不见有军旅数起大夫久役之事亦无有妇人思其君子之情意为贤者逰宦于衞当宣公之时见其主昏国乱欲去而适有道之邦而不能去也故有始而自悔中而有思既而自解之辞】
　　雄雉于飞泄泄其羽我之懐矣自贻伊阻
　　【毛传兴也朱注同　陆氏云雉性耿介妒垄防疆虽飞不越分域一界之内要以一雄为长余者虽众莫敢鸣呴潘岳所谓画坟衍以分畿也泄通作曳飞不越域故有牵曳之象　毛云阻难也郑云懐安也愚按周官士执雉此葢仕衞之士以雄雉起兴嗟其泄泄飞不出域言不能逺举也于是悔其初至之时懐安不去而阻滞乱邦实自贻之患也】
　　雄雉于飞下上其音展矣君子实劳我心
　　【严氏云燕燕下上其音谓双燕相追逐而飞鸣也此言雄雉下上其音止是一雉之音或下或上也　雉飞不越分域故其鸣音近而可闻　朱注展诚也説文云转也惟此君子展转于懐也】
　　【愚按此言已身阻滞于衞如雉之飞不能逺举其音或上或下只在近地不相离也而我所向往之君子不能往见徒展转以劳心而已】
　　瞻彼日月悠悠我思道之云逺曷云能来
　　【朱注赋也】
　　【愚按雉飞虽不越域日月则逺近所共见也明明在望而终以道逺莫致惟付之悠悠之思而已奈之何哉】
　　百尔君子不知徳行不忮不求何用不臧
　　【朱注赋也　百尔君子泛指列国在位者而言】
　　【愚按此章因不能逺去复为自解以安身之辞谓既不能择地以行其道惟有随地以善其身耳凡今之在位者知何者为徳行乎但我能泯其忮害贪求之心则到处相容虽危邦亦可以免患矣】雄雉四章章四句
　　【愚按通篇未见有思行役之情末章不忮不求二句亦决非妇人语郑笺以为刺宣公宣淫之事益谬矣】
　　匏有苦叶　序曰刺衞宣公也公与夫人并为淫乱【朱子但云刺淫乱之诗】
　　【愚按非淫诗也当是媒氏以仲春会男女之无夫家者此守礼之士虽逾婚期不肯苟就而作是诗】
　　匏有苦叶济有深涉深则厉浅则揭
　　【毛传兴也朱注比也　匏苦匏也叔向曰苦匏不材于人共济而已　严氏云苦匏经霜其叶枯落然后干之腰以渡水今匏尚有苦叶则其匏未坚不可用也　朱注济渡处也毛云自股以上为涉以衣涉水曰厉谓由带以上也揭褰衣也】
　　【愚按礼霜降逆女冰泮杀止以九月至正月皆可为昏有过时不能行礼者媒氏以仲春会男女之无夫家者虽奔不禁奔者谓礼不备而成昏也以礼成昏犹之以匏济水水已深而匏未可用涉水者或厉或揭方便以从事亦犹仲春媒氏之会王者所以便民情也此章泛述其时事】
　　有弥济盈有鷕雉鸣济盈不濡轨雉鸣求其牡
　　【朱注比也　弥説文云满也　罗氏云雉耿介之禽应义气其鸣以颈相勾　化书云雉不再合信也毛氏朱子皆据尔雅文谓飞曰雌雄走曰牝牡雉鸣不求其雄而求异类之牡以比之淫　説文云轨车辙也辙车迹也毛云由辀以上为轨按曲礼尘不出轨以髙下言中庸车同轨以广狭言车轮髙六尺六寸轨居轮中若濡轨则水深三尺三寸也】
　　【愚按有弥言水之满济盈言渡水者之众　鷕者应声也雄唱雌和故鷕字从唯明非其雄不应也　书讥牝鸡诗刺雄狐左传秦筮伐晋亦曰获其雄狐又古乐府有雄兔脚扑搠雌兔眼迷离非以雌雄目走者耶求牡与求雄何异有鷕雉鸣象男之求女之应也　北方于水不甚深处皆以车渡子产以其乗舆济人于溱洧氓之诗曰淇水汤汤渐车帷裳皆可证也葢于仲春之时争往求婚譬之争涉水以求济而已独曳轮不前不欲苟且以从俗也彼有鷕之雉雌雄相感而鸣亦各求其牡耳言各有其偶非吾偶也】
　　雝雝鸣鴈旭日始旦士如归妻迨冰未泮
　　【朱注赋也　毛云纳采用鴈旭日始出谓大昕之时郑云昏礼自纳采至请期用昕亲迎用昏归妻者谓使之来归于己　家语云霜降而妇功成嫁娶者行焉冰泮农业起昏礼杀于此言士之娶妻当及九月霜降之后正月冰未泮涣之时】
　　【愚按称士者自重之辞鸣鴈旭旦必以礼也迨冰未泮必以时也惟其自命为士故不肯苟同于俗】
　　招招舟子人涉卬否人涉卬否卬须我友
　　【朱注比也　毛云招招号召之貌　郑云舟人之于号召当渡者犹媒人之会男女无夫家者使为妃匹也】
　　【愚按卬须我友是须其意中所欲得之女也女必待六礼备而行乃为士之所欲得者乃真我友也】匏有苦叶四章章四句【序言刺宣公夫人并为淫乱郑云夫人夷姜也胡嘉云刺淫之诗未有若苦叶之辞微矣岂有所避而然与】
　　【愚按春秋时淫乱不道未有如衞宣者诗人于新台无所避岂于此偏微其辞乎朱注直以为刺淫乱之诗此皆为雉鸣求其牡一语误耳】
　　谷风　序曰刺夫妇失道也衞人化其上淫于新昏而弃其旧室夫妇离絶国俗伤败焉【申培谓邶之良妇见弃于夫而作是诗】
　　习习谷风以阴以雨黾勉同心不宜有怒采葑采菲无以下体徳音莫违及尔同死
　　【毛传兴也朱注比也　习习连续不防所谓终风也谷风诗诂云风自谷出宋玉赋大风盛怒于土囊注谷曰也谷风盛怒之风也又加以隂以雨喻其夫之暴怒无休息也黾鼃也越王见怒鼃式之为其有气以喻奋跃从事而不自量力者勉强也曰黾勉者言虽力所不堪犹勉强为之其尽心于夫如此无处可致尔怒不宜者自信之词　葑即蔓菁菲似蓄一曰土瓜也】
　　【愚按葑菲根美可食叶不足观言人之采之者得无以下体之故乎以喻妇人宜取其徳不取其貌左传臼季引此二语谓取节焉可也　徳音莫违谓初时信誓之言皆好语也言犹在耳其忍违乎及尔同死此信誓之言也】
　　行道迟迟中心有违不逺伊尔薄送我畿谁谓荼苦其甘如荠宴尔新昏如兄如弟
　　【朱注赋而比也　此章述其被弃而去伤其夫之恝然无情也　畿者疆限之名毛云谓门内也孔云周礼九畿言期限之义当是所居与人分界之处　尔雅云荼苦菜月令孟夏苦菜秀即此荼也荠甘菜其实曰蒫繁露云荠以冬美　郑云荼诚苦矣比于己之苦则荼甘如荠矣】
　　【愚按此章诗意妇去而夫不送言己之虽去心尚依依欲行而足不前足与心违也为夫者纵不能逺送于野即迩而畿内亦或可以薄送乎而恝然至此此所以益重其苦虽荼不如矣更念已去之后新人得意恩如兄弟则妇心之苦又宁可道哉】
　　泾以渭浊湜湜其沚宴尔新昏不我屑以毋逝我梁毋我笱我躬不阅遑恤我后
　　【朱注比也　毛云泾渭相入而清浊异　沟洫志云泾水一石其泥数斗　湜説文云水清见底也季氏云泾浊渭清及既合流则渭亦因泾而浊　渭因泾浊是泾以之浊以犹使也　沚水渚也二水既合清浊难分惟别出之渚流或稍缓则犹有清处可见横溪为梁梁傍开缺透水而设笱以承其下戒母发我笱者惧其取已之鱼也】
　　【愚按此章伤已之拮据成家新人坐享其有恐不知艰难而轻费之反谓旧人无所遗也如浊泾入渭使渭亦同浊俗谓清水拖入浊水是已然虽泾渭难分而渭之沚本自湜湜终不可混耳以犹任也尔岂不知我之可任乎而今宠任新人不屑我矣凡我所拮据而成之业皆嘱新人嘱新人善守我成慎毋逝梁笱使我之蓄积一旦顿尽转谓笱本无鱼以有后言于我也己又念现在之身且不见容身后之事又何暇恤哉聴之而已】
　　就其深矣方之舟之就其浅矣泳之游之何有何亡黾勉求之凡民有丧匍匐救之
　　【朱注兴也　郑云言深浅者喻君子之家事无难易吾皆为之　説文云方并船也泳潜行水中游浮行水上也　郑云言君子何所有乎何所亡乎吾其黾勉力为求之有求多亡求有也　救之者孔云谓营护凶事若有赗赠也孔子以为此无服之丧也　程子曰言不但治其家事又周睦其邻里乡党莫不尽其道也】
　　不我能慉反以我为讐既阻我徳贾用不售昔育恐育鞠及尔颠覆既生既育比予于毒
　　【朱注赋也　郑云慉骄也説文云起也作兴之意育尔雅云养也与既生既育皆以生理言　鞠説文云穷也张子云育恐谓生于恐惧之中育鞠谓生于因穷之际　及尔颠覆郑云及与也与女颠覆尽力于众事难易无所辟　方文云蓼莪之诗云母兮鞠我注鞠养也又曰长我育我皆母之事此诗叙其育子之勤无时不恐惟恐其育之不成鞠之不至及尔之身而颠覆宗祀也既生既育则有家又有子矣而比予于毒所谓变恩为讐也】
　　【愚按我徳即上文勤家恤邻之事阻拒也言不以我徳为是使我为徳之心阑也自念百事尽心而乃无一见取譬贾者百货俱陈如买者之不顾何】
　　我有防蓄亦以御冬宴尔新昏以我御穷有洸有溃既诒我肄不念昔者伊余来塈
　　【朱注兴也　説文云防美也蓄积専言蓄菜　刘公瑾云古人圃同地秋收则筑圃为以纳禾稼来春又耕治之以种菜茹故蓄菜但以御冬也　曽巩云人之于物得新可以捐故然厚者犹有所不忍夫妇义当偕老乃姑以御穷而已其薄恶可知　説文云洸水涌貌毛云武也徐锴云言勇如水之涌也苍颉篇傍决曰溃毛云怒也按水溃则其势横暴而四出故怒之盛者为溃诒相欺诒也肄説文云习也塈説文云仰涂也】
　　【愚按当冬月无菜之时则防之当春夏新蔬之时则厌之言防蓄而厌弃已在言外　有洗以下皆述其以御穷之事言向时汝之家无人经理其有也如水之乍涌而洸其消也如水之四出而溃我乃习勤以治之所谓黾勉求之者是也由今思之皆受汝诒耳今家既完且固矣汝与新人安享其成亦谓昔者之家曽有此乎不念昔者有洸有溃之时而为汝补葺涂罅者为谁也】
　　谷风六章章八句
　　【愚按衞无夫妇之伦自庄公以来久矣是以其民化之而谷风之诗作序称衞人化其上者此也】
　　式微　序曰黎侯寓于衞其臣劝以归也【此诗及旄丘皆黎人所作黎侯为狄人迫逐往衞请救衞不能救因为寓公旄丘则黎臣居守者之诗此则其从行者所作也孔云黎在上党壶闗县有黎亭路史谓黎文王所戡者与纣都接壤在衞之西　赤狄潞也晋伐潞伯】
　　【宗数其五罪夺黎氏地其一也】
　　【愚按左传晋灭狄酆舒奔衞衞尚存夺黎地之罪人宜其不防黎也】
　　式微式微胡不归微君之故胡为乎中露
　　【朱注赋也毛传缺　孔云以君被逐既微又见卑贱是至微也微君者视其君若无有也中露犹言露处无有庇覆所谓越在草莽也】
　　式微式微胡不归微君之躬胡为乎泥中
　　【胡安国云以事求人而人不有其事是谓微君之故以身下人而人不有其身是谓微君之躬　泥中犹泥涂也　郑晓云上言中露下言泥中犹言侧身天地耳】
　　式微二章章四句【郑谓黎侯为狄人所逐弃其国而寄于衞衞处之以二邑因安之黎臣劝其归水经注云黎阳在衞郡世谓黎侯城昔黎侯阳寓于衞因以为名】
　　【愚按黎国在衞西北黎之往衞自西而东故旄丘诗曰匪车不东而黎阳在衞之东不应处之以益东也且黎侯既弃其国国非黎有矣将安归乎意必为狄所迫奔衞请救衞不之救始失其国卒赖晋复立之耳此时国犹未失也处以二邑当在失国之后非作诗时事也】
　　旄丘　序曰责衞伯也狄人迫逐黎侯黎侯寓于衞衞不能修方伯连率之职黎之臣子以责于衞也【此为黎居守之臣望其君之请救于衞久而不至之作列女传云黎庄夫人者衞侯之女也黎于衞非徒为与国实以婚姻其望救以此】
　　旄丘之葛兮何诞之节兮叔兮伯兮何多曰也
　　【毛传兴也朱注同　毛云前高后下曰旄丘诞阔也郑云土气缓则葛生阔节喻衞伯不恤其职故其臣于君事亦疏废也　郝氏云旄丘丘之不断絶者葛亦不防之物毛遂曰从之利害两言而决日出而言日中不决即此意也　观后有狐裘蒙戎之句则自暑厯寒其多曰可知】
　　何其处也必有与也何其久也必有以也
　　【朱注赋也　处止也与偕也春秋帅师例能左右之曰以言何其止而不来当必有与偕来者何其为时之久当必有左右之而来者属望之切如此】
　　狐裘蒙戎匪车不东叔兮伯兮靡所与同
　　【朱注赋也　狐裘指黎君所衣蒙戎乱貌裘之敝也车指黎君所秉东指衞也言我君东来请救自夏徂冬裘且敝矣而叔伯莫与我同心以拯其危奈之何哉　范质公云衞兄弟之国也其臣亦兄弟也而呼以叔伯式微之臣固应如是】
　　琐兮尾兮流离之子叔兮伯兮褎如充耳
　　【朱注赋也　琐细也尾末也势且至于漂散衞之君臣犹坐视不一引手邪褎説文云衣袂也　严氏云凡盛服则有瑱名为充耳非真塞其耳也褎衣博带端拱不动充耳无闻始土木偶人耳情之急怨之深也】
　　【愚按末章葢自伤其君臣流离琐尾极力呼号不足以动衞君臣之聴也】
　　旄丘四章章四句【郝氏据史记世家衞自顷侯以前七世皆称伯黎侯以狄难来告正望其修先业耳　钱邦芑云狄难正当晋景公之世霸国主盟不知几世矣衞之不能为伯黎岂不知之其来请救自以婚姻之谊耳】
　　【愚按二诗入邶风疑黎君之寓当近邶地】
　　简兮　序曰刺不用贤也衞之贤者仕于伶官皆可以承事王者也【郑云伶官乐官也伶氏世掌乐官故以为号　黄帝时使伶伦截竹吹之以为黄钟之宫周景王铸无射问律于伶州鸠钟仪自称伶人鲁语伶箫吹歌及鹿鸣之三皆以乐官为伶】
　　简兮简兮方将万舞曰之方中在前上处
　　【朱注赋也毛传缺　説文云简兮别之也谓分别能舞与否者将使之舞也　万舞文武二舞之总名也春秋万入去籥言文武二舞俱入以仲遂丧于二舞之中去其有声者故去籥焉　商颂曰万舞有奕夏小正曰丁亥万用入学竹书帝舜十七年春二月入学初用万是太庙学宫皆用万也　孔云月令仲春之月命乐正习舞入学者必释菜以礼先师此曰之方中即彼春入学时矣谓二月日夜中也尚书日中星鸟左传马日中而出者是也　郑云周礼大司乐以乐教国子乐师教国子小舞籥师掌教国子舞羽吹籥皆有教士之职故贤者不得志亦乐为之今乃施之公庭以供悦耳之娱屑越甚矣　在前者即下文公庭之前处止也此教舞之伶官在公之前其所止之地位则在众舞者之上头也言日中之时舞当在学而今乃在公前嗟之也】
　　硕人俣俣公庭万舞有力如虎执辔如组
　　【毛云硕人大徳也俣俣容貌大也　有力二句与舞事无闗但称其人有武勇材艺耳】
　　【愚按古者乐师教舞故舞用士人瞽师奏乐而已诗称伶官故専言其舞】
　　左手执籥右手秉翟赫如渥赭公言锡爵
　　【孔云籥虽吹器舞时与羽并执故得舞名宾筵之诗云籥舞笙鼓　周礼言舞羽吹籥盖执羽以舞吹籥为节　翟説文云山雉尾长者　陈云籥所以为声翟所以为容声由阳来故执籥于左左阳故也容自阴作故秉翟于右右隂故也舞节论云翟进则籥退籥进则翟退　按有力二句为武舞执籥二句为文舞先武后文盖周时万舞之制然耳　左传季札观周乐见舞象箾南籥象箾为武舞南籥为文舞爵饮器毛云祭有畀燡庖翟阍寺者惠下之道见惠不过一散郑云散受五升　翟者乐吏之贱者也疑即秉翟之辈因以为称贤者失职于此乃以畀翟之礼施之贱斯甚矣】
　　【愚按上章刺意在公庭万舞此章刺意在公言锡爵】
　　山有榛隰有苓云谁之思西方美人彼美人兮西方之人兮
　　【榛小栗苓甘草也郑云榛也苓也生各得其所以言硕人处非其位】
　　【愚按榛以实笾豆苓以备药物盛王之世时无弃物各得其用以喻贤者皆不失职也　西方美人指文王兴学教士乐师籥师官皆教士之职今为公庭伶人而已不惟贤者失位官亦失职也能无伤哉】简兮四章三章章四句一章六句【旧本三章章六句朱分四章今从之】
　　【愚按朱注以此诗为贤者自作玩诗辞皆从旁赞叹贤者之语极赞之乃深以刺时之不用也故序曰刺不用贤】
　　泉水　序曰衞女思归也嫁于诸侯父母终思归而不得故作诗以自见也【按诗有思须与漕之语考须城在楚丘东南漕通作曹汉白马县皆在今滑县也衞戴公渡河庐于此意是诗之作其于衞迁国之后乎特不知为何国之夫人作也据其所思出宿饮饯之地泲与祢不可考而干与言为二山皆邢地岂其国近邢耶邢衞同为姬姓曰诸姬与谋葢欲过邢而问之耳北方之国由邶入衞或诗先传诸邶故以入邶风耶】
　　毖彼泉水亦流于淇有怀于衞靡曰不思娈彼诸姬聊与之谋
　　【毛传兴也朱注同　毖深幽也説文作防云直视也泉水即百泉也出共城苏门山淇水岀河内林虑山言泉为衞水洪为衞地水无情而自衞出者还至于衞已本衞女而不得归衞是泉水之不如矣特以】
　　【父母殁无归寕之理故欲即诸姬而与之谋耳　刘公瑾曰夫人之嫁必有侄娣及同姓女为媵朱子以诸姬为侄娣又下文诸姑伯姊谓即诸姫则诸媵中亦有夫人姑姊行也】
　　出宿于泲饮饯于祢女子有行逺父母兄弟问我诸姑遂及伯姊
　　【朱注赋也　毛云泲地名或曰水名也沇水东流为泲泲亦作济按沇水源王屋有东西二源合流至温为济水西南入于河溢而出河之南为荥水又东出于陶丘合汶水入于海其流甚长安得指一处以为济耶应别是一地名耳祢地无考大约此二地与下文干言相去不逺　此言归有出宿饮饯之处皆嫁时所经过者但念女子既嫁与父母兄弟相去已逺行止将安问乎幸诸姑伯姊近可就问也盖自知父母殁而归宁之非礼也左传引此诗以为知礼谓其姊亲而先姑也】
　　出宿于干饮饯于言载脂载舝还车言迈遄臻于衞不瑕有害
　　【朱注赋也　载脂以脂涂其舝自未设舝时言载舝则脂之已毕乃设舝于车耳凡车不驾则脱车头之舝将行乃设之故云然还车言乗其嫁时之车而还也　按出宿饮饯之地凡两拟所在皆意中虚想之辞　郑云瑕犹过也一日玷也即上文诸姑伯姊之问问其归于礼无玷乎抑于义有害也】
　　我思肥泉兹之永叹思须与漕我心悠悠驾言出游以写我忧
　　【朱注赋也　释名云所出同所归异曰肥泉考肥泉入淇之后淇水遂分为二一出共城东至黎阳入河一东北过漂榆邑入于海　衞女既嫁之后不得复归故以托兴】
　　【愚按衞女自知不可以归前之云云已成虚想徒思肥泉而于此永叹耳须漕之思空自悠悠出游写忧归念絶矣所谓发乎情止乎礼义也　杨氏谓圣人着之于经以示后世使知适异国者父母终无归宁之义】
　　泉水四章章六句【何氏以此亦许穆夫人之作自伤己力不能救衞欲因邢曹二国以控于齐干与言为邢之二山夫人所以思由曹以至邢也】
　　【愚按诗辞但思归而已絶无遑迫请救之情始而思淇终而思须与漕有相去益逺之思当在戴公庐曹之日所作】
　　北门　序曰刺仕不得志也言衞之忠臣不得其志耳
　　出自北门忧心殷殷终窭且贫莫知我艰已焉哉天实为之谓之何哉
　　【毛传兴也朱注比也　终自始至今之谓　毛传窭者无礼也贫者困于财也无财故无以为礼　方祈隽云艰者难也贫窭而有室人之累尤为难耳诗不言君之禄薄而归之于天无可奈何安之若命也】
　　王事适我政事一埤益我我入自外室人交徧适我已焉哉天实为之谓之何哉
　　【朱注赋也凡以事往来于王所者曰王事政事谓国事也　毛云适之也言凡有王事至不之于他而之于我埤増也益而更益也一者无有分任者也言王事既任矣国之政事复一以相加其劳如此而贫无以为家致室人交徧之谪周书所谓弗能有好于而家者是也已焉哉三句与上文同为叹贫之辞愚按我入自外一语极尽贫窭之情在外且置勿问入自外则交谪者至才是苦处】
　　王事敦我政事一埤遗我我入自外室人交徧摧我已焉哉天实为之谓之何哉
　　【朱注赋也　敦説文云怒也韩诗云迫也盖督促而不能副其意则怒也　遗通作贻谓悉以委之而不问也摧犹挫折也以贫窭之故来室人之谪而至于摧伤哉贫也交则无人不然徧则无事不然矣】北门三章章七句
　　【愚按邶在衞北此殆有事于北方出北门而过其家因伤其家之贫而作者】
　　北风　序云刺虐也衞国并为威虐百姓不亲莫不相携持而去焉【程子谓诗为君子见几而作非百姓相携而去以末章携手同车恐非贱者作也】
　　北风其凉雨雪其雱惠而好我携手同行其虚其邪既亟只且
　　【毛传兴也朱注比也　北风冬风冬而自北则杀物雱旁通説文云普也雪助风为虐　虚邪通作舒徐谓寛缓也言国事孔急其去不宜缓矣】
　　【愚按孟子曰不信仁贤则国空虚邪者正之反人身气虚则邪乘虚而入国事亦然言正人失位在位皆邪人也时势之危孰急于此】
　　北风其喈雨雪其霏恵而好我携手同归其虚其邪既亟只且
　　【喈通作偕説文云强也霏雰也雪落急也归归休也】
　　莫赤匪狐莫黒匪乌惠而好我携手同车其虚其邪既亟只且
　　【説文云狐妖兽也鬼所乗之乌字全象鸟形但不注其目晴万类目皆黒鸟体全黒逺而不分别其情也狐赤乌黑满目皆是不能分别其何者非狐何者非乌以喻卫君臣同恶相济无有出乎其类者　陆】
　　【氏云狐羣者乌合者又管子谓乌集之交初虽相驩后必相咄本皆利合不以道也】
　　北风三章章六句【古之君子危邦则去之衞伯玉闻乱由近闗出以此律之犹未为先几作也】
　　静女　序曰刺时也衞君无道夫人无徳
　　【愚按诗刺夫人也君虽无道夫人不失徳可以辅邪为正如静女为人所慕而能以礼自守使慕者息其邪心奈何夫人之从君于邪耶】
　　静女其姝俟我于城隅爱而不见搔首踟蹰
　　【朱注赋也毛传缺　静以徳言姝以色言　城隅朱注幽僻之处】
　　【愚按此好色男子偶于城隅见静女爱之因爱生痴遂妄谓女有心俟我于此也而静女去不复见其为守礼者可知犹搔首踟蹰以冀其复见也】
　　静女其娈贻我彤管彤管有炜説怿女美
　　【娈説文云慕也言此女之可慕也彤管郑云笔赤管也古者后夫人必有女史彤管之法史不记过其罪杀之葢主于规诲也】
　　【愚按上章静女既已不见其人犹恋慕不已而更通殷勤于女贻以彤管彤管所以纪过明非礼之事不敢犯也所以谢絶之者峻矣乃慕者虽覩彤管之赫然而悦怿女美有非彤管之所能却者　左传引静女之三章取彤管焉杜预注虽悦女美义在彤管女史纪事规诲之所执此言悦而不敢犯也】
　　自牧归荑洵美且异匪女之为美美人之贻
　　【尔雅云郊外谓之牧毛云荑茅之始生也易曰借用白茅茅本洁白之物静女以自况也】
　　【愚按上章有彤管之赠尚不能絶其人怿悦之情复以野外之荑贻之自比于草茅之贱而有洁白之操悦怿者至此而后益信其美且异之也所异者不在美人之色而在其所贻指荑与彤管言也观静女之能以礼拒人而夫人之从君于邪为可刺矣】
　　静女三章章四句【朱注以此为淫奔期防之诗】
　　【愚按此女既拒非礼絶不与通可也不宜有所贻赠然女在城隅必微族也见女而慕者必力能致此女也使人喻意于女女不之荅贻二物以明己意直令慕者废然自止岂非静女】
　　新台　序云刺衞宣公也纳伋之妻作新台于河上而要之国人恶之而作是诗也
　　新台有泚河水弥弥燕婉之求籧篨不鲜
　　【朱注赋也毛传缺　苏氏云国人疾宣公而难言故但识其台之所在而已　説文云泚清也弥满也郝氏云泚羞愧汗流之貌孟子谓其颡有泚是也言此台之可羞宜其有泚虽河之弥满岂能挹而涤之乎　毛云籧篨不能俯者郑云籧篨口柔常观人顔色而为之辞故不能俯也】
　　新台有洒河水浼浼燕婉之求籧篨不珍
　　【朱注赋也　洒説文云涤也浼污也有洒承上章言新台之污即以河水洗涤之并累此河水亦浼浼污浊矣　殄絶也言如此恶物何世问不鲜而不絶哉】
　　鱼网之设鸿则离之燕婉之求得此戚施
　　【朱注兴也　毛云言所得非所求也戚施不能仰者郑云戚施面柔下人以色故不能仰也】新台三章章四句【子贡传作亲台申培説作寴台严氏云此齐人闻而恶之故作是诗以籧篨戚施诋衞君无嫌非衞人之辞也】
　　【愚按宣公公然筑新台以纳子妇岂畏人之讥呼即闻人讥之当不以为嫌且非必尔时之作安见不出自衞人乎　衞之淫风自新台始前此无淫诗也】
　　二子乘　舟序曰思伋夀也衞宣公之二子争相为死国人伤而思之作是诗也【按伋夀争相为死事载史记左传考刘向新序谓夀之母谋欲杀伋立夀使与伋乗舟于河中将沈而杀之夀知不能止也因与之同舟舟人不得杀伋方乗舟时伋傅母恐其死也闵而作诗其后舟行无恙未几又使伋之齐将使盗见载旌要而杀之夀止伋伋不可寿又欲与之偕行夀之母知不能止也因戒之曰夀无为前也夀因窃伋旌以先行及齐矣盗见而杀之伋至见夀死痛其代已死载其尸还至境而自杀毛传以为使赋先待诸隘夀窃其节而先往云云则毛氏所载皆后一节事其二子乘舟之诗实不作于是时也】
　　二子乗舟泛泛其景愿言思子中心养养
　　【朱注赋也毛传缺　景影同养通作恙説文云忧也】
　　二子乗舟泛泛其逝愿言思子不瑕有害
　　【瑕玉病也思子所自处者既无瑕玷此行宁有害乎疑辞也葢揆诸理而姑以自慰也】
　　二子乗舟二章章四句
　　【愚按二子之诗继新台之后昭淫报也二子皆贤者二子不死则朔不得立而衞祸不作狄人不能灭衞録诗者以之终邶风明衞之亡亡于新台也】
　　邶十九篇七十二章三百六十三句



　　田间诗学卷一
<经部,诗类,田间诗学>
　　钦定四库全书
　　田间诗学卷二
　　桐城钱澄之撰
　　鄘一之四【説详邶风】
　　柏舟　序曰共姜自誓也衞世子共伯早卒其妻守义父母欲夺而嫁之誓而弗许故作是诗以絶之也【郑云共伯僖侯之世子　按共伯娶齐武公之女史记载齐武公立二十六年以宣王三年卒僖侯立四十三年以宣王十五年卒共伯死于僖侯之卒后则齐武公之卒久矣故诗中惟称母只也】
　　泛彼柏舟在彼中河髧彼两髦实维我仪之死矢靡他母也天只不谅人只
　　【毛传兴也朱注同　季氏云柏舟坚实而在河中以比志节之坚而夫死无所着也　髧説文作紞系髦之彩也　毛云髧两髦之貌髦者发至眉子事父母之饰仪匹也　郝氏云髦毛同散之曰发束之曰髦古之幼学称髦士犹今垂髫也两髦丱也齐风甫田曰总角丱兮是也　内则曰鸡初鸣栉纵笄总拂髦冠緌男女未冠笄者亦栉纵拂髦总角其言妇事舅姑止栉纵笄总衣绅不言拂髦则髦为男子已冠未冠及女子未嫁之通饰也　何氏云据内则以拂髦先冠緌先总角则冠者必先拂髦而后加冠髦当在冠内未冠者髦而总之为角斯真童子之饰所谓两髦者是也　玉藻云父死脱左髦母死脱右髦岂有既冠即不称髦者耶　仪尔雅云匹也国语丹朱凭其身以仪之注谓凭其身而匹偶之也　陆氏云女子从母而已故称母只　何灏云亦因父殁后惟母命耳】
　　泛彼柏舟在彼河侧髧彼两髦实维我特之死矢靡慝母也天只不谅人只
　　【季氏云柏舟在河侧则有畔岸葢以礼义为依也特之言独音之近也从一而终故称夫曰我特　慝通作匿阴邪也言不惟他适之事不可为即一念邪思之微亦誓死而靡则贞固之至矣】柏舟二章章七句
　　【愚按衞之淫者至宣姜而极新台之后即宜次以墙茨而乃置柏舟于其间为鄘风之冠以见同为齐女同为衞夫人而贞淫不同如此然共姜之贞不足以式后而宣姜之淫至以成风甚哉淫之易以导人也柏舟之诗存为衞国遗型亦见为齐姜间气矣】
　　墙有茨　序曰衞人刺其上也公子顽通乎君母国人疾之而不可道也【郑云宣公卒惠公幼其庶兄顽烝于惠公之母生子五人齐子戴公文公宋桓夫人许穆夫人】
　　墙有茨不可埽也中冓之言不可道也所可道也言之丑也
　　【毛传兴也朱注同　茨茅茨也周礼圉师职云茨墙则翦阖以茅葢墙曰茨　左传叔孙豹曰人之有墙以蔽恶也令加茨以覆之惟恐其坏防人窥见其中厚茨犹恐不密况可埽而去之乎　欧阳子曰公子顽国人共恶而不得而诛诛则暴宣姜之恶而伤惠公母子之恩比之蒺藜人所共恶之草生于墙不能埽除恐损其墙也　中冓应劭注材搆在堂之中也葢室中搆结深密之处】
　　墙有茨不可襄也中冓之言不可详也所可详也言之长也
　　【襄通作攘説文云推也推而去之也详犹尽也尽言之则其説甚长葢不欲言之也】
　　墙有茨不可束也中冓之言不可读也所可读也言之辱也
　　【毛传云束束而去之也读诵言也辱谓辱君也】
　　【愚按谓为言者之辱犹云汚其口也　道详读有次第先导之使言而后知其详既知其详从而诵言之也】
　　墙有茨三章章六句【按左传恵公之即位也少齐人使昭伯烝于宣姜不可强之生子五人齐之强岂虑其甥不足以君衞耶亦以衞国久无人伦下淫上烝不足为怪可怪者宣公烝于夷姜而生伋居然以伋为世子不知公子顽所生居然父顽耶亦犹父宣公耶齐人使之则为齐者可知】
　　君子偕老　序曰刺衞夫人也夫人淫乱失事君子之道故陈人君之徳服饰之盛宜与君子偕老也【欧阳子云诗人之意责之愈切则其言愈缓君子偕老是也】
　　君子偕老副笄六珈委委佗佗如山如河象服是宜子之不淑云如之何
　　【朱注赋也毛传缺　周礼王后首饰副编次三等副之言覆所以覆首为之饰若后之步摇之类服之以从王祭祀者也编者编列他髪为之若今假紒服之以告桑也次者鬄他发而次第其长短与己发相合为紒服之以见王也　毛云笄衡笄也珈笄饰之最盛者所以别尊卑按周礼衡笄连文为笄横贯在头上故名为衡笄男子之笄以维持冠妇人之笄则以固发　郑云珈之言加也孔云珈字从玉则知为笄饰六珈言饰之以玉其数六也季氏云笄本妇人之常饰惟副之珈则后夫人有之　佗説文云负荷也委委状其行步之舒佗佗状其首容之重象服即下章翟也　孔云翟而言象者象鸟羽而画之故谓之象人君之服画日月星辰亦谓之象也此章及次章皆以祭服为言极言其盛若子而不淑谓此象服何哉葢惜其不称也】
　　【愚按是时宣姜内有淫行厌弃公老故首句以君子偕老风之谓夫人本从君而贵故有如此之服饰威仪也名位如此而有不淑之意意欲何居】
　　玼兮玼兮其之翟也鬒发如云不屑髢也玉之瑱也象之揥也且之晳也胡然而天也胡然而帝也
　　【玼説文玉色鲜也谓顔色衣服皆鲜明如玉也　上章言子指宣姜此言其承上文也翟山雉尾长者取为衣名周礼王后六服袆衣褕狄阙狄鞫衣展衣褖衣注袆当作翚褕与摇同狄与翟同皆雉名凡雉素质而五色皆备成章曰翚青质而五色皆备成章曰摇袆衣画翚褕翚画摇阙则刻缯为翟形而不画郝氏云丧大记阙狄作屈狄栖伏曰屈狄有褕屈犹衮龙有升降也　郑云侯伯夫人之服自褕狄而下如王后焉　按此为褕翟阙翟与上所言副皆祭祀之服　鬒説文云髪稠也郑云发黒也二义兼有髢説文云髲也宣姜发美无资于髢故不屑也瑱説文云塞耳以玉为之亦曰充耳揥所以摘发因以为饰疑即今搔首之类　毛云眉上广皙白皙也】
　　【愚按称硕人之美曲尽其妍此以之一字尽之想其动人处全在此矣此章极称夫人之服盛而容美国人仰之如天尊之若帝以其为君夫人也不则胡为其然也问之令其自省】
　　瑳兮瑳兮其之展也蒙彼绉絺是绁袢也子之清且之顔也展如之人兮邦之媛也
　　【瑳説文云玉色鲜白也展衣赤色毛云用丹縠为之而云瑳兮者象绉絺防之色也此夫人以礼见君及宾客之服　绉絺郑云絺之蹙蹙者按凡缯薄细者皆称絺不独葛也蒙者于展衣之上加绉絺覆之即尚防之意古妇人盛服必以薄绡蒙于外也　绁説文云系也袢近身衣即所谓防衣也此从第一层外服以叙及第一层里服皆无不鲜白如瑳色也】
　　【愚按之上只赞以清所美在风神而不专在容色顔説文云眉目之间也此数字皆为宣姜传神写照处展如洵如也之人即之子之称称宣姜也言非因君而贵为君夫人洵如之人之美不过一国之殊色而已谁尊仰之如天如帝哉邦之媛也犹言国色耳与胡然而天二句相应】
　　君子偕老三章一章七句一章九句一章八句【愚按宣姜以荡妇之盛年值宣公之暮齿其不惬意可知所谓中冓之言不可道者多矣岂待公殁后始聴齐人使昭伯烝之耶风以偕老必早有弃老之意诗人恐丑声日着故极称其服饰之盛君夫人之贵冀其自重耳其所以作诗之意总在言外惟宣姜心自省之　前有墙茨后有鹑奔而置此诗其中则公子顽于宣公在时已有丑声矣诸诗皆衞未渡河时事而以入鄘明衞之所以为鄘由宣姜淫乱人伦道絶以致衞化为狄而迁于鄘姜其祸之首也】
　　桑中　序曰刺奔也衞之公室淫乱男女相奔至于世族在位相窃妻妾期于幽逺政散民流而不可止【朱注以为淫者自作郝氏云淫者犯礼法方秘其事惟恐人知诗人为表暴其事指其所窃之女与其期送迎防之地韩诗所云匹夫匹妇相会于墙阴明日有传之者矣】
　　爰采唐矣沬之乡矣云谁之思美孟姜矣期我乎桑中要我乎上宫送我乎淇之上矣
　　【朱注赋也毛传缺　唐兔丝也淮南子云兔丝无根而生茯苓茯苓抽兔丝死按唐无根不择物而附有苟合之象　沬即朝歌衞都也孔云人欲采唐者于何采乎必之沬之乡矣以兴人淫乱者于何地乎必之衞之邦矣沬乡唐所生比衞为淫乱之主也　苏氏云姜弋庸皆着姓凡刺无礼则称孟言虽长而无礼也美有礼则称季言虽少而知好礼也】
　　【愚按汉儒称周礼惟嫁长女仲季皆充媵娣故以孟称然则宣姜二女何以为许宋二国夫人也　期者相订以日要者盟誓其情也按通典衞县有上宫台】
　　爰采麦矣沬之北矣云谁之思美孟弋矣期我乎桑中要我乎上宫送我乎淇之上矣
　　【郝氏云麦秋不收冬不藏三时在外谓之宿麦有奔之象　春秋定姒公谷作定弋岂弋与姒同姓耶葢杞女夏后氏之后】
　　爰采葑矣沬之东矣云谁之思美孟庸矣期我乎桑中要我乎上宫送我乎淇之上矣
　　【葑蔓菁也义取下体贱其防也】
　　桑中三章章七句【按史记纣使师延作新声武王伐纣师延抱乐器投濮水死后师涓从衞灵公过濮上夜闻水中乐音因写之为晋平公奏焉师旷抚之曰此亡国之音得此必于桑间濮上乎然则桑间乃纣乐非桑中诗也诗所称当在朝歌去濮上甚逺朱子以为即此篇误矣】
　　鹑之奔奔　序曰刺衞宣姜也衞人以为宣姜鹑鹊之不若也
　　鹑之奔奔鹊之彊彊人之无良我以为兄
　　【朱注兴也毛传缺　鹑防属一名鴽　郝氏云鹑好鬭无常居而有常匹庄子曰圣人鹑居鹊性不淫傅枝受卵故亦曰干鹊庄子曰鸟鹊孺以少欲也　陆氏云奔奔鬭也彊彊刚也鹑所以奔奔然喜鬭者恶乱其匹而鬭也鹊能不淫其匹故以刚言】
　　鹊之彊彊鹑之奔奔人之无良我以为君
　　【君女君也上章人字指公子顽言惠公不宜以为兄下章人字指宣姜言国人不宜以为小君也】鹑之奔奔二章章四句【胡安国问杨时墙茨桑中及鹑奔之诗何以録于国风而不削时曰此载衞为狄灭之因也故列于定之方中之前】
　　【愚按文公即此无良者之所出也楚宫既作祢庙为谁左传狄灭衞宋桓公立宣姜之子申庐于曹是为戴公公卒复立其弟燬是为文公但称宣姜之子据史记直书昭伯顽之子则宣公不得为之祢审矣宣姜始以子妇配舅后以继母偶子与汉书所载匈奴俗何以异哉宜衞之化为狄也】
　　定之方中　序云美衞文公也衞为狄所灭东徙渡河野处曹邑齐桓公攘戎狄而封之文公徙居楚丘始建城市而营宫室得其时制百姓悦之国家殷富焉
　　定之方中作于楚宫揆之以日作于楚室树之榛栗椅桐梓漆爰伐琴瑟
　　【朱注赋也毛传缺　定北方之宿营室也孔云定星昬而正中谓小雪时小雪十月之中气在周初为十二月　刘公瑾云夏正以十月建亥之月昏时定星见当南方之午位因记此星为营室此周以后説也在唐虞时定星以戌月昬中至今以子月昬中葢嵗久而差耳　左传曰凡土工水昬正而栽栽筑墙版也日至而毕则冬至以前皆为上功之时　楚楚丘鄘地也郑云楚宫宗庙也楚室居室也君子将营宫室宗庙为先廏库为次居室为后　毛云揆度也度日出日入以知东西南视定北准极以正南北　考工记匠人建国水地以悬谓置水平地以取平而垂绳四隅以合水也置槷以县槷与臬同柱也植木为柱以县绳柱有四角四中垂以八绳绳皆附柱则其柱正矣眂以景为规葢柱正然后视之以测日景也规者画地为圆规朝识日景其端指西暮识日景其端指东两端长端必与规齐测其端则东西正就其中而屈之则南北亦可正也　榛小栗大皆可供笾食　椅梓属梓即楸也陆玑云楸之疏理色白而生子者为梓梓实桐皮曰椅其实两木桐白桐也亦谓之华桐以其华而不实漆本作桼　陈云古之琴瑟必以桐其唇必以梓则椅桐梓皆琴瑟良材而漆之为物所以固而饰之也　陆氏云言其宫中所植皆能预备礼乐之用】
　　升彼虚矣以望楚矣望楚与堂景山与京降观于桑卜云其吉终焉允臧
　　【毛传虚漕虚也　孔云知为漕虚者以文公自漕而徙楚丘故升漕墟登之以望　寰宇记云景山在澶州衞南县东南三里九域志云开徳府有景山据二説皆今开州与商颂景山无涉　京髙丘也郭璞云丘者自然而有京者人力所为其势与景山相敌俱近楚丘　葢先是望楚与堂以审择两地之形势可以建国及见景山与京皆在楚丘而都楚之计定矣桑土肥宜桑者必宜田既登髙观其形势复下而审其土宜然后定都　周礼太卜之职国大迁则贞如周原之契洛阳之食是也云其吉者兆告以吉也卜吉乃建国而居之其后信如卜所言之善即下章所谓民物殷富也】
　　【愚按戴公庐漕漕在汉为白马县今滑县南犹有白马废城楚丘在汉为濮阳隋改衞南今开州也在滑县东六十里与漕相去不逺登漕虚可望楚攷开州秦属东郡汉晋以来皆为濮阳衞成公迁帝丘杜预注帝丘今濮阳也有颛顼墓今滑县东北七十里有帝丘城俗名土山村是也汉书东郡县二十二其首县濮阳在郭而白马正所属也成公由楚丘迁帝丘只在开滑之间而当时总名为濮阳总属东郡后人不辨东郡疆域所辖之广遂専指山左东昌为东郡以东昌之濮州为濮阳以为颛顼墓在焉成公所迁之帝丘谓即其地谬矣　傅寅云堂楚傍邑即今博州堂邑以博濮二州连界也按其地去楚丘逺不宜望见皆由误认濮州为濮阳耳】
　　灵雨既零命彼倌人星言宿驾説于桑田匪直也人秉心塞渊騋牝三千
　　【灵星苍龙之宿主田蚕三月见于东方灵星见而雨也　零説文云雨余也雨将阑之时　郑云星雨止星见文公于雨下命主驾者雨止即为我起早驾欲往説于桑田敎民稼穑务农急也　因雨零而命驾桑田之野以劳劝耕桑之人凡为国家根本之计万民衣食之谋其能大帛大冠之风以兴衞于此见矣　匪直犹云不但也人指耕桑之人言不但劳心于人以下至于騋牝其心无不及也　塞以言其收敛渊以象其深密　説文云马七尺为騋云騋牝者兼言騋与牝也　谢氏云秉心也塞故事事朴实不尚髙虚之谈秉心也渊故事事深长不为浅近之计程大昌云畜牧末事亦赖人主此心以之孳息故马亦蕃庶是葢庄周履豨之论也豨豕也豕之一身难肥者莫过于蹢践踏豕足而见其丰肥则知其通身无不肥矣皆由末观本之论也】
　　定之方中三章章七句
　　【愚按文公国都甫建即汲汲务农养马收合荥泽之余烬以急为富强之图葢未尝一日忘狄难也左传僖公十二年春诸侯城衞楚丘之郛惧狄难也明年春狄侵衞则衞国有备矣后世迁国者去敌稍逺即忘其寇雠不务实事而专欲粉饰太平者何与】
　　蝃蝀　序曰止奔也衞文公能以道化其民淫奔之耻国人不齿也
　　蝃蝀在东莫之敢指女子有行逺父母兄弟
　　【朱注比也毛传缺　蝃蝀通作防蝀毛云虹也　淮南子曰天二气则成虹谓阴阳相干也阴气积而上升日光映之乃成虹　刘公瑾云虹不映日不成葢云薄漏日日映雨气则生今以水噀日亦成青红之晕　陆氏云水气在天成虹天之淫气尚且恶之如此况于人乎】
　　【愚按女子有行二句似是当时陈语故多引用之犹言女生外向本非父母兄弟之所能留但宜守正待聘何至于奔耶　泉水竹竿引此语言女子分当适人虽欲常在父母兄弟之侧不可得也彼则欲常在家而不可得此则欲急适人而不能待】
　　朝隮于西崇朝其雨女子有行逺兄弟父母
　　【朱注比也　隮本作跻尔雅云升也　孔云虹隮也由升气所为故号虹隮　崇终也从旦至食时为终朝】
　　【愚按阴阳和而后成雨虹以阴阳之邪气相干而亦成雨旋雨旋止崇朝其雨言其速也以比女子之奔不待媒聘而与人苟合合之易也夫父母兄弟既不能久留则女子以适人为终身矣终身之计如此其能久乎】
　　乃如之人也怀昬姻也大无信也不知命也
　　【朱注赋也】
　　【愚按昬姻之事定以百年信之大者也如此苟合宁有信乎命天也凡人昬姻由天作之合而以己意为之是不知有天命矣】
　　蝃蝀三章章四句
　　【愚按朱注以为刺淫奔之诗序以为止奔因其篇次在定之方中之后谓文公新政初行风俗以革衞之民必有见淫奔而知以为耻者犹之刺也曰止者美文公也】
　　相防　序云刺无礼也衞文公能正其羣臣而刺在位承先君之化无礼仪也
　　相防有皮人而无仪人而无仪不死何为
　　【朱注兴也毛传缺　左传曰有仪可象谓之仪　郝氏云生而无为于世者惟防人欲其速死无所惜者亦惟防相防相视死防也　郑云人以有威仪为贵今无之伤化败俗不如其死】
　　相防有齿人而无止人而无止不死何俟
　　【郑云止容止孝经曰容止可观无止则虽居尊无礼节也】
　　相防有体人而无礼人而无礼胡不遄死
　　【愚按防昼伏夜行不欲人见人而无礼无仪亦不可以见人也虽赅然人形犹防之有皮有齿有体耳其所以为人者亡久矣故诅之以死　齐景公饮酒酣曰愿与诸大夫为乐饮请无为礼晏子蹙然改容曰君之言过矣羣臣固欲君之无礼也力多足以胜其长勇多足弑君而礼不使也今君去礼则君将安立矣　又曰齐国五尺之童力皆过婴又能胜君然而不敢乱者畏礼义也夫麋鹿惟无礼故父子同麀人之所以贵于禽兽者以有礼也】
　　相防三章章四句【班固曰白虎通云夫妇荣耻共之相防三章此妻谏夫之诗也愚按衞人之妻能以礼谏其夫如此是衞风丕变得文公之敎化不浅録诗者编为文公时之诗有以哉】
　　干旄　序云美好善也衞文公臣子多好善贤者乐告以善道也【郝氏云衞世中衰诸大夫艰难再造屈身求贤诗人不贵有姝子而贵有此大夫故盛称其车旗篇末更属望姝子则大夫益增重矣】
　　孑孑干旄在浚之郊素丝纰之良马四之彼姝者子何以畀之
　　【朱注赋也毛传缺　孑孑特出之貌　旄旄牛也干旄谓以牛尾着于干首孔云九旗之干皆有旄　按九旗皆有旄此诗次章以干旟为言则此旄乃旟之旄耳　旄旌二物凡旗皆有之凡旗于首饰以旄牛尾曰旄以鸟羽曰旌旌下有帛曰縿缀于縿下者曰旒以丝聫之曰纰旄旟旌总之一旟而分言耳愚按郊邑之人见大夫车旗式贤者之庐喜其下士而转为贤者谋何以荅其来意也】
　　孑孑干旟在浚之都素丝组之良马五之彼姝者子何以予之
　　【鸟隼曰旟下邑曰都　郑云周礼州里建旟谓州长之属　组郭璞云用綦组识旒之边是也】
　　孑孑干旌在浚之城素丝祝之良马六之彼姝者子何以告之
　　【毛云析羽为旌九旗中旟旌虽居其二然旗必有旌此直是旟之旌耳　孔云干旄干旌一也既设旄縿有旃旟之称未设旒縿空有析羽无旒縿也　祝郑作属属着也按浚衞邑水经注云在濮阳县东南应去楚丘不逺非今浚仪之浚沟也】
　　【愚按夏驾两谓之丽殷益一谓之骖周益一谓之驷葢于两服之外加两马也今曰五之六之则车外副马所以备倾蹷之虞者耳　从子光夔曰予观今骡车皆四马前一马去车稍逺上冈则引之使后骑借以力进后一马下阪则曳之使前骑不致奔蹶也五之六之应是此义】
　　干旄三章章六句
　　【愚按衞文公迁楚丘以后敬教劝贤授方任能汲汲惟人才是务故其士大夫化之以礼贤相尚贤人所在式庐以请于是衞多君子葢有由也】
　　载驰　序曰许穆夫人作也闵其宗国颠覆自伤不能救也衞懿公为狄人所灭国人分散露于漕邑许穆夫人闵衞之亡伤许之小力不能救思归唁其兄又义不得故作是诗也
　　载驰载驱归唁衞侯驱马悠悠言至于漕大夫跋涉我心则忧
　　【朱注赋也毛传缺　毛云吊失国曰唁　漕戴公庐邑也言心口相语虚作此想而为之词非真有此事也　毛云草行曰跋水行曰涉郑云跋涉者衞大夫来告难于许时也　朱注衞夫人驰驱而归未至漕邑许之大夫有奔走跋涉而来者夫人知其必将告以不可归之义故心以为忧也】
　　既不我嘉不能旋反视尔不臧我思不逺既不我嘉不能旋济视尔不臧我思不閟
　　【嘉臧皆善也】
　　【愚按不我嘉者言不善我此来也其势必令我不能旋反旋济矣视尔不臧葢知其意不善也我思不逺言我之思与人情不逺不閟者言非秘不可以告人者也父母之国有难此行岂能已耶】
　　陟彼阿丘言采其蝱女子善懐亦各有行许人尤之众穉且狂
　　【偏髙曰阿丘蝱贝母也　按贝背同音亦女出嫁背其父母之譬也本草云贝母治中心气不快多愁郁言已之愁郁成疾庶几登丘采蝱以自药乎】
　　【愚按善懐犹言善于忧思也但所懐之事各有不同若我之懐固有不得不然者许人之尤葢执礼以绳我也而无知少年之辈乃羣起争之举国若狂斯所为不平耳　从来国事本易挽冋以少年喜事者争之过激遂成不可回之势皆狂穉为之害也】
　　我行其野芃芃其麦控于大邦谁因谁极大夫君子无我有尤百尔所思不如我所之
　　【野许之野也芃芃其麦纪时也狄入衞在鲁闵公二年之冬明年为僖公元年麦已芃芃且入夏矣歴时已久衞人岂不知控于大邦以求救乎但不知其谁因谁极以此欲归耳　朱注因如因魏庄子之因极至也】
　　【愚按极者迫切之至言控于大邦必有所因始能得请也必迫切之至始能动其听也不知衞今有其人乎诸大夫为我千思万虑毕竟不如我所之也不知夫人何所之亦不知即有所之将何以救衞祗是情不容已既知不可归故为此语以致其不容已之情耳】
　　载驰四章二章章六句二章章八句【毛氏作五章苏氏合二三章为一章以春秋叔孙豹赋载驰四章取控于大邦之意故改为四章　刘向列女传许穆夫人衞懿公女初许求之齐亦求之公将与许女因传母而言曰许小而逺齐大而近今舍近而就逺离大而附小一旦有车驰之难孰可与虑社稷衞侯不聴狄灭衞许不能救衞侯南徙许夫人驰驱往唁因疾之而作诗君子善其有逺识也】
　　【愚按夫人为宣姜女懿公惠公子宣姜孙也向以为懿公女谬矣如列女传所云则夫人虽有存亡之思而终非从一之道岂可入列女传哉】
　　国十篇二十九章百七十六句
　　衞一之五
　　淇奥　序曰美武公之徳也有文章又能聴其规谏以礼自防故能入相于周美而作是诗也【孔丛子载孔子曰于淇奥见学者之可以为君子也】
　　瞻彼淇奥緑竹猗猗有匪君子如切如磋如琢如磨瑟兮僴兮赫兮咺兮有匪君子终不可谖兮
　　【毛传兴也朱注同　毛云奥隈也緑王刍也竹扁竹也　説文云奥隈崖也其内曰奥其外曰隈　按汉武帝塞瓠子宫下淇园之竹以为揵寇恂伐淇园之竹为矢百余万淇竹其来旧矣河朔无竹淇奥独产兴武公特禀异气而生　季氏云猗与依同倚也互相依倚则不摧折而得以成其美以兴工夫之夹持也　匪斐通考工记曰且其匪色必似鸣矣匪者有文章之谓也　楚倚相称武公在舆有旅贲之规位宁有官师之典倚几有诵训之谏居处有御之箴临事有瞽史之道宴居有师工之诵皆切磋琢磨之实此就成徳后叙述故以四如言亦状其有匪之象如此　尔雅云骨谓之切象谓之磋玉谓之琢石谓之磨　瑟缜密也僴説文云武貌左传僴然授兵登陴亦武也】
　　瞻彼淇奥緑竹青青有匪君子充耳琇莹会弁如星瑟兮僴兮赫兮咺兮有匪君子终不可谖兮
　　【陆氏云竹之初生其色緑长则转而青矣　宋熈宁中吴安度试緑竹青青诗不依注作王刍扁竹谓之失旨放罢富弼疏王刍扁竹柔脆之物不足以比武公之徳史记河渠书有云淇园之竹明是竹箭之竹安度未为不识题义乞下学士院看详于是赐安度出身　充耳瑱也惟服冕旒时有之皮弁以下不得有充耳琇通作秀禾实也禾有实则下垂充耳之形如之故都人篇曰充耳琇实　莹洁也説文云玉色弁皮弁也会其合缝处周礼注皮弁以皮六方缝之其合缝处每贯结五采玉以为饰玉琢为珠如冕】
　　【旒之数其名曰通作綦即此诗会弁如星及其弁伊骐是也天子诸侯皆服皮弁以视朝礼在朝君臣同服时武公入相于周则是亦在王朝之服也】
　　瞻彼淇奥緑竹如箦有匪君子如金如锡如圭如璧寛兮绰兮倚重较兮善戏谑兮不为虐兮
　　【箦席也言宻如织席培植久也　圭制上圜下方璧制外圜内方如金如锡言其从革之随宜从容中道也如圭如璧言其方圜之各当周旋中礼也　按车上横木曰较乗者以手凭较较下重横一木曰轼车上人致敬则凭轼以俯闲适则凭较故为寛绰之时较説文作较车輢上曲铜也葢较在轼上恐其坠故以曲铜闗之古谓较为车耳谚云仕宦不止车生耳吴童谣云黄金车班兰耳闿阊门见天子符曲铜之説矣　朱注寛绰无敛束之意戏谑非庄厉之时皆常情所忽而易致过差之地然犹可观而必有节焉则其动容周旋无适非礼亦可见矣礼曰张而不弛文武不能也弛而不张文武不为也一张一弛文武之道也　陈傅良云古人肃肃不废雍雍僮僮不废祁祁有张必有弛也　按虐者戏谑之过必至任情凌物言善戏谑兮已是中节复言不为虐以足之耳一张一弛各得其宜所以为有斐也　刘公瑾曰前章瑟僴赫咺张之时也此章寛绰戏谑弛之时也】
　　淇奥三章章九句【严氏定为幽王时诗考世家武公四十二年平戎有功平王命武公为公意必此时入相耳徐干中论谓此诗之作在武公年九十作抑诗之后欧氏补图属之于平是矣】
　　【愚按武公作懿戒酒诰祗自勗以敬慎此篇则国人诵美其徳者即敬慎之效也公九十之年好学不倦以礼自防可谓文徳矣而平戎于王卒諡武公古人之武功必本于文徳固非后世之所为武也】
　　考槃　序曰刺庄公也不能继先公之业使贤者退而穷处【庄公名武公子】
　　考槃在涧硕人之寛独寐寤言永矢弗谖
　　【朱注赋也毛传缺　槃木器考槃犹扣盆击缶之类所以节歌贫而乐也　硕人所谓大人也寛言其心广也独寐寤言者既寐而寤既寤而言皆独自也心口自言永誓不忘此乐也】
　　考槃在阿硕人之迈独寐寤歌永矢弗过
　　【毛云曲陵曰阿　郑云迈饥意言饥而自得犹泌水之乐饥也弗过不敢过望也】
　　考槃在陆硕人之轴独寐寤宿永矢弗告
　　【轴説文云持轮也释名云抽也入毂中可抽出也言其与世推移犹轴之随轮以转也庄子炙毂踝亦此意　朱注弗告者不以此乐告人一説不以姓字告人　刘若宜曰硕大也凡有大徳之人而不得志者谓之硕人简兮之硕人贤士失职者也庄姜申后之称硕人无宠于君者也谓其有度量能容忍耳此诗寤言自得无所感愤故可以称硕人也】
　　考槃三章章四句
　　【愚按此硕人非忘情于世如石隠者流也曰寛曰迈曰轴其作略器度具有大人之量故称之为硕人惜衞之不能用也】
　　硕人　序云闵庄姜也庄公惑于嬖妾使骄上僭庄姜贤而不答终以无子国人闵而忧之【郝氏云此诗本为闵庄姜作而无一语道其忧闵之情及庄公不答之事但极称夫人族类之贵容貌之美来嫁之仪及齐国之富就恒情易晓者开谕而庄姜之贤不足复为昬主道矣】
　　硕人其颀衣锦褧衣齐侯之子衞侯之妻东宫之妹邢侯之姨谭公维私
　　【朱注赋也毛传缺　郑云褧襌也国君夫人翟衣而嫁今衣锦者在涂之所服也尚之以襌衣为其文之太着　褧与防同亦作景士昏礼女登车姆为加景乃驱古妇人盛服必加襌衣于外即周礼六衣之素纱偕老篇之蒙彼绉絺也　庄姜齐僖公姊妹也得臣为太子早死僖公立不言僖公而系得臣者明其为适女也　孙炎云谓吾姨者吾谓之私则邢谭皆姊妹之夫互言之耳】
　　【愚按首一句是于庄姜始至之时衞人初见而赞叹之词谓足以为吾君夫人也为衞庆也　周礼言惟嫁长女余皆为媵硕人既为衞侯妻而邢谭之夫人又皆其姊妹行也足证其妄】
　　手如柔荑肤如凝脂领如蝤蛴齿如瓠犀螓首蛾睂巧笑倩兮美目盼兮
　　【茅始华曰荑　礼运疏曰革外薄皮曰肤肤内厚皮曰革　凝冰同字内则云凝者为脂释者为膏　蝤蛴桑蠧也白而长故以况其领　犀瓠中瓣也相法齿瓣白如瓠犀　毛云螓首颡广而方郑云螓蜻蜻也】
　　【愚按此章备述夫人之美合首句玩之所谓长大美好也末二语畧写其姿然观庄姜动以礼法自防则其倩盼亦自不苟宜其不足以争嬖人之宠也】
　　硕人敖敖説于农郊四牡有骄朱幩镳镳翟茀以朝大夫夙退无使君劳
　　【敖敖长貌农郊近郊也説舎也　郑云言庄姜此来更正衣服于衞近郊　按庄姜在涂所服锦衣于此始易夫人嫁时褕翟之服也则敖敖亦状其止于近郊以俟君迎从容自重不迫入国门之意　四牡三句言庄姜自近郊更衣乘是车马以入君之朝　説文云马髙六尺曰骄鏕者马衔外铁所以敛其口也一名扇汗一名排沫尔雅谓之钀　幩鏕饰也严氏云鏕鏕非一鏕也每马之镳皆有朱幩之饰故曰鏕镳　孔云妇人乗车不露车之前后设帐以自隠蔽谓之茀夫人车以翟羽为饰】
　　【愚按此章言庄姜始至国门进止有礼足以觇大国之威仪及夫人之庄重也　国人乐得夫人以为君配而又郑重大昏之礼故谓大夫之在公者且宜早退毋使君劳倦于政事而于礼文或有所缺耳非恐不得其相亲也】
　　河水洋洋北流活活施罛濊濊鳣鲔葭菼掲掲庶姜孽孽庶士有朅
　　【此章即来途所见以起兴自齐适衞河界其中北流入海　活活説文云水流声　濊濊罟入水声説文云凝流也鳣似鲟即鳇鱼也鲔鳣属即鲟也　陆氏云鲔岫居至春始出而浮阳北入河西上龙门入漆沮故诗于漆沮及河皆言此鱼韩诗作鱍鱼掉尾也谚云拨刺　葭苇之未秀者即芦也菼萑之初生者似苇而小长大名薍成则名萑又名鵻薍或谓之荻　揭説文云髙举也　冯时可云葭菼出河中者得气尤厚北魏信都芳为律管吹灰得河内葭灰用之应节便飞余灰不动也　庶姜同姓之媵也庶出为孽孽孽言非一孽也　庶士齐大夫送女者朅説文云去也楚词车既驾兮朅而归庶士送姜来卫既毕事则去衞而归】
　　【愚按此章极称齐地物产之殷夫人媵送之盛以见齐为富彊之国郑太子忽辞昏于齐曰齐大非吾偶也郑人惜之谓失大国之援衞人方以为衞幸而岂知姜之无宠于公乎】
　　硕人四章章七句
　　【愚按诗旨因庄公不礼夫人国人为追述其始至之盛其族世容饰如此冀公为心动而悔悟也闵姜之情深于言外左传谓衞人所为赋硕人也左传晋公子重耳如秦秦伯纳五女怀嬴与焉他日公享之公子赋河水疑即此末章因秦伯纳女故有庶姜孽孽之咏耳】
　　氓　序曰刺时也宣公之时礼义消亡淫风大行男女无别遂相奔诱华落色衰复相弃背或乃困而自悔丧其妃偶故序其事以风焉美返正刺淫佚也【朱注此淫妇为人所弃而自叙其事以道其悔恨之意】
　　【愚按此改适之妇挟赀适人而失身奸诈之徒贿尽爱弛因追叙为其所愚而转念故夫也】
　　氓之蚩蚩抱布贸丝匪来贸丝来即我谋送子涉淇至于顿丘匪我愆期子无良媒将子无怒秋以为期【朱注赋也毛传缺　氓字从亡从民乃流徙之民非土著者　杨慎曰周礼凡治野以下剂致氓以田里安氓以乐昬扰氓以土宜敎氓又曰新氓之治注谓新徙来者若本国民已授田矣何必以田里安之已安土矣又何必以土宜敎之乎孟子谓天下之民皆悦而愿为之氓许行陈相自楚宋之滕皆曰愿为滕氓即其义也蚩蚩蠢而无知貌顿丘在淇水南今开州也】
　　【愚按此妇之失全在误认此氓为蚩蚩以为忠实可托终身也观其假贸丝以诱妇此岂蚩蚩者志在利其贿耳　氓即女谋本意不用媒合利在速成妇虽心许而犹郑重其行故送之语以需媒而俟秋也周礼媒氏以仲春之月会男女之无夫家者四月卖新丝则已过仲春之期故无媒氏古人纳采问名皆在八月之中以阴阳交会之月为昏礼之始也以此订氓亦非同淫佚之妇草草苟合者】
　　乗彼垝垣以望复闗不见复闗泣涕涟涟既见复闗载笑载言尔卜尔筮体无咎言以尔车来以我贿迁【朱注赋也　复闗闗名氓往来所经之地疑与妇居近故可望也寰宇记云澶州临河县南有复闗城愚按此章葢氓既去而复悔之恐其去而不来并日前良媒秋期之订到此亦自悔其执着矣于是望而不见则泣既见其来则喜亦不问其前言乏践与否也而蚩蚩者始终无媒惟以卜筮之吉绐之妇知媒竞无人而秋不可待亦欲借卜筮以圆通耳车来贿迁此妇入蚩蚩之彀中矣】
　　桑之未落其叶沃若于嗟鸠兮无食桑葚于嗟女兮无与士耽士之耽兮犹可説也女之耽兮不可説也【朱注比而兴也　説文云凡草曰零木曰落　桑叶沃若有葚以来鸠食正是夏月时未及秋期故即初嫁时之景以起兴　钟惺云淫妇人到狼狈时便看破许多道理説出许多正论与烈女贞妇只争事前事后之别耳】
　　【愚按此章既至氓家之后窥氓意不良旋即愧悔已无及矣以鸠兴女以桑兴士沃若喻初时情意之浓鸠嗜桑葚之甘而至于醉犹女贪男情之浓而至于失身也耽情一往不反也説无以自解説也】
　　桑之落矣其黄而陨自我徂尔三嵗食贫淇水汤汤渐车帷裳女也不爽士贰其行士也罔极二三其徳【朱注赋而比也　陨説文云从髙下也曰其黄而陨桑叶先黄而后陨以比男子之情眷先淡而后衰也帷裳笺云童容也车帷在上曰幄在防日帷裳】
　　【愚按此章述氓之情衰也氓意本利其贿三嵗食贫贿已尽矣能无弃乎淇水二句追忆初嫁之时即车来贿迁之时也水渐车帷相随以去所谓嫁鸡逐鸡飞也回思往事女宜有怨乃女未爽其始意而士反有二心士真罔极哉罔极者言不可测度楚词所谓怨灵修之浩荡也二三谓变幻多端也葢至此而始悟蚩蚩之氓为罔极之士妇初误认为氓今复谬称以士妇真无识矣】
　　三嵗为妇靡室劳矣夙兴夜寐靡有朝矣言既遂矣至于暴矣兄弟不知咥其笑矣静言思之躬自悼矣【朱注赋也　此章承三嵗食贫言其为妇之劳男以女为室言室之劳我自安之曽不以为劳也靡有朝谓无朝起盥栉之暇也】
　　【愚按言指来即我谋之言既遂谓车来贿迁之事前章疑其罔极今则至于暴矣至于者不意其至于此也此妇当是无父母惟有兄弟改适之时未尝谋诸兄弟耳】
　　及尔偕老老使我怨淇则有岸隰则有泮总角之宴言笑晏晏信誓旦旦不思其反反是不思亦已焉哉【朱注赋而兴也】
　　【愚按此章自伤其不宜改适也初以盛年新寡恐老而无依故及时转嫁冀与偕老耳岂意所适非人老而仍寡诗曰内无怨女怨言无夫也或曰怨犹言怨偶也女子依于大夫犹淇之有岸隰之有泮谓得所依耳此自述其不得已而嫁之情乃今仍无依于是始追念其髫年夫妇之恩也内则注男女未冠笄者总角衿缨则男女小时皆得称总角犹云垂髫耳虽冠而昏笄而嫁亦犹是总角之年此称其年也言笑信誓述尔时之情好也反背也信誓旦旦曽不思及其背誓也谓世间男子皆然以是有今之见背亦初不之思耳我之误矣亦已焉哉葢无所归怨之词也诸説以总角之宴为与氓结褵之初玩篇中来即我谋等语妇非室女氓非穉男可知矣】
　　氓六章章十句【序谓此诗或乃困而自悔又曰美反正刺淫佚也】
　　【愚按悔则有之反正则未也夫悔者圣人之所急许以其为能反也至于妇人既失身于人其何以反如苟文若之于曹瞒栁子厚之于王叔文皆贤者也一失其身终身莫逭虽悔之何及耶】
　　竹竿　序曰衞女思归也适异国而不见荅思而能以礼者也
　　【愚按序谓不见荅者当是宋桓夫人初失志于桓公之时所作衞方全盛故所思在淇极言其风土亲戚之可懐也】
　　籊籊竹竿以钓于淇岂不尔思逺莫致之
　　【毛传兴也朱注赋也　説文无籊字当通作擢擢引也谓引竹竿以钓也　陈式云生近水濵者以游钓为乐此章思淇之可钓末章思淇之可游】
　　泉源在左淇水在右女子有行逺父母兄弟
　　【泉源百泉也淇水出相州林虑县泉源自西北东注之　严氏云左右葢主山而言相衞之山东面故以北为左南为右】
　　【愚按若就地势观之则淇在左而泉在右矣严説似是　女子有行是当时成语故诗屡引之言父母兄弟且逺况淇水乎】
　　淇水在右泉源在左巧笑之瑳佩玉之傩
　　【瑳玉白色言其笑而见齿白也佩玉所以节步傩缓行也】
　　【愚按此章思在家时诸姑姊妹之朝夕相伴笑语步履宛然可念也】
　　淇水滺滺桧楫松舟驾言出游以写我忧
　　【説文无滺字通作攸行水也楫所以櫂舟也此章言淇水有舟楫之可乐也驾言即指舟楫篇终才出一忧字始露本意】
　　竹竿四章章四句
　　【愚按夫人未几为桓公所出归于衞在衞思宋复为河广之诗则此诗非思衞也葢大归之几已见故预为乡国之思势且必归幸有父母兄弟以相依有姑姊妹以相伴有舟楫出游以舒怀聊自慰耳夫人岂乐于归衞者哉】
　　芄兰　序曰刺惠公也骄而无礼大夫刺之【左传惠公之即位也少杜预注葢年十五六】
　　芄兰之支童子佩觿虽则佩觿能不我知容兮遂兮垂带悸兮
　　【毛传兴也朱注同　莞蒲之小者名芃兰者以芄丛生水中似兰而茎圆故字从芄而又呼以兰也其质轻善泛故取为幼穉不能自主者之比　觿者成人之佩内则云子事父母左佩小觿右佩大觿其下别云男子未冠笄者但佩容臭而已　刘向云能治烦决乱者佩觿能射御者佩鞢郑云觿貌如锥以象骨为之可以解结　容者雍容遂者适意悸者傍人代为之惊悸言不称其服也　礼童子不垂带走则拥之有事则收之今居然垂也故为之悸通篇比体借童子躐等之状以为刺非正斥惠公为童子也】
　　芄兰之叶童子佩鞢虽则佩鞢能不我甲容兮遂兮垂带悸兮
　　【鞢説文云射决也周礼作抉谓钩也】
　　【愚按前章知字作智此言甲为十干之首犹长也能犹宁也所佩如此其识见宁有不智于我而材勇宁不足为我长乎反辞以讥之也葢觽所以解结以象智也智不足则虚佩觿矣鞢所以矢以象武也武不过人则虚佩鞢矣惠公穉年在位聴其母与庶兄淫乱亦不智而不武矣】
　　芄兰二章章六句
　　【愚按通篇纯以童子借言并不及君而刺在篇章之外】
　　河广　序曰宋襄公母归于衞思而不止故作是诗也【郑云宋桓公夫人衞文公之妹生襄公而出襄公即位夫人思宋义不可往故作诗以自止　杂记有诸侯出夫人礼春秋纪伯姬来归及此宋桓夫人是也王后犯出则废之而已天子以天下为家无所为出也桓夫人被出之故不可知而出妻与庙絶不可复返故河广之诗圣人取之　按説苑宋襄公为太子请于桓公曰请使目夷立公曰何故对曰臣之舅在衞爱臣若终立则不可以往不曰欲见母而曰欲见舅恐伤父之意也合此诗观之母之慈子之孝皆止于义而不敢过焉】
　　谁谓河广一苇杭之谁谓宋逺跂予望之
　　【朱注赋也毛传缺　苇説文云大葭也言河易渡宋易往直以义不往耳非为其逺】
　　谁谓河广曽不容刀谁谓宋逺曽不崇朝
　　【不容刀亦喻其狭言易渡也凡舟二百斛以上曰艇三百斛曰刀江南所谓短而广安不倾危者也　载驰见许穆夫人于衞为克孝之女河广见宋桓夫人于宋为畏义之妇】
　　河广二章章四句【严氏云衞都河北宋都河南自衞适宋必涉河自鲁闵二年狄入衞后戴公始渡河而南此诗谁谓河广则是作于衞未迁宋襄公犹为世子时也】
　　伯兮　序曰刺时也言君子行役为王前驱过时而不返焉【周岐云此即繻葛之役】
　　伯兮朅兮邦之桀兮伯也执殳为王前驱
　　【朱注赋也毛传缺　朅説文云去也言其去从役也殳体八觚戈殳矛戟皆插车之輢上此云执者在车当插用则执之前驱如今道引也　崔豹云殳前驱之器以木为之后世以赤油韬之谓之油防亦谓之棨防王公以下通用以前驱】
　　自伯之东首如飞蓬岂无膏沐谁适为容
　　【孔云郑在衞之西南而言东者时三国从王伐郑则兵至京师乃东行伐郑也上云为王前驱即云自伯之东明从王为前驱而东也膏以泽髪沐濯髪也左传遗之潘沐杜预注潘米汁可以沐头　蓬草之不理者叶散生末大本小遇风辄拔而旋　一説自周室东迁天下称为东周诗曰之东犹之谓之周耳愚按三国之士其始至京师以赴王命犹未知其果伐与否迨闻王师之东则伐郑决矣伯也前驱室人殆有死亡之虑故忧思益深耳】
　　其雨其雨杲杲出日愿言思伯甘心首疾
　　【凡人之忧思雨中为甚日出则意以少舒至忧思之久转觉于雨相安而日出非所宜矣思伯而至于首疾或以为不宜过思者在我寔甘心焉愿言者意中语也】
　　焉得谖草言树之背愿言思伯使我心痗
　　【毛云谖草令人忘忧郑云忧以生疾恐将危身欲忘之　董子曰欲忘人之忧者则赠以丹棘丹棘一名忘忧欲蠲人之忿则赠之以青堂青堂一名合欢　陈度云北堂背南向北故谓之背】
　　【愚按忧思之极不信世间有忘忧之草可树北堂前章甘心首疾此章即心痗亦所不辞葢思之不能自解亦竟不欲解也宁愿已以思伯之故至于成病而祈祝伯之无恙意在言外】
　　伯兮四章章四句
　　【愚按周之东迁晋郑焉依郑有大功于王室桓王以小忿兴师师先曲矣郑庄公忍于誓母宁不敢于抗王王师必败妇人女子皆知之卒之祝耼射王中肩而三国之师皆奔此执殳之伯存亡不可知矣】
　　有狐　序曰刺时也衞之男女失时丧其妃偶焉古者国有凶荒则杀礼而多昏会男女之无夫家者所以育人民也【朱注曰国乱民散丧其配偶寡妇见鳏夫而欲嫁之作】
　　【愚按篇中絶无丧偶求匹之情左传秦伐晋筮之曰获其雄狐解者曰狐蛊其君也狐可以目君亦可以目士大夫矣朱传国乱民散当是狄初灭衞衞人东徙渡河之时士大夫逃亡相失不得渡者流离河外丧其车服踯躅于淇水之傍见之者伤之而赋是诗】
　　有狐绥绥在彼淇梁心之忧矣之子无裳
　　【毛传兴也朱注比也　狐性善疑凡渡河聴氷下水无声乃渡易称小狐汔济濡其尾亦以尾重易濡溺也古语有云狐欲渡河无如尾何　绥通作緌冠结之余散而下垂者谓之緌狐尾之垂似之绥绥状其曳尾行迟不敢渡河也　石絶水曰梁　吴龙祯云上衣下裳章服也无裳知其为士大夫失其章服也】
　　有狐绥绥在彼淇厉心之忧矣之子无带
　　【叠石水中践之以渡曰厉狐性疑始犹在梁既而在厉不敢从梁渡也　带绅也】
　　有狐绥绥在彼淇侧心之忧矣之子无服
　　【侧防也非正渡之处转疑转怯并有厉石处亦不敢近矣防患之至也服命服也】
　　【愚按合裳带与服观之其为士大夫而言审矣亡国孤臣失路潜踪常恐路人物色之为敌人所觉情事危苦可以想见】
　　有狐三章章四句【左传衞戴公庐于漕齐桓公归公乗马祭服五称何氏谓即诗所云忧之子无裳无带无服者是也衞人感之故与木并列以志齐桓之徳】
　　【愚按是时衞已渡河而犹称在淇于义未合】
　　木　序云美齐桓公也衞国有狄人之败出处于漕齐桓公救而封之遗之车马器服焉衞人思之欲厚报之而作是诗也
　　投我以木报之以琼琚匪报也永以为好也
　　【朱注赋也毛传缺　木楙也陶隠居曰梅望之而蠲渴楙书之而缓筋理有相感不可得而详也　琼应劭云玉之华也　琚佩玉之名按佩有璜有珩有琚　苏氏云琼琚之于木重矣然犹不敢以为报永以与之为欢好而已衞人感齐桓救患之恩故设为琼不等之喻言人遗我以微物犹必有以厚报之况齐桓之赠遗如此其厚则报之当何如　归子慕云谓之报者平居分义无往来之道出于望外者也衞之与国姜为异姓存亡之义不出于诸姬而出于姜氏诗人所以感思桓公之徳无已时也】
　　投我以木桃报之以琼瑶匪报也永以为好也
　　【旧説以木桃即桃木李即李姚旅云木桃樝子似木小而酢涩色亦黄木李榠樝也似木大而黄木有重蒂木李单蒂耳　瑶从玉从防古人佩玉取其美质而易损用以摄心寓戒也故从瑶即珩下之蠙珠是也】
　　投我以木李报之以琼玖匪报也永以为好也
　　【玖从玉从久玉久土侵失白光似石故从久也　按琚瑶皆佩名玖乃玉名　孔云琼是玉之美名非玉名也　许叔重云琼赤玉　李雅云今称雪者多比以琼故琼州瓦皆白色则琼为玉之白者　凌防初云齐桓存亡而衞忘亡故作此感思之诗夫子録于衞风之终王风之前正以见有齐桓霸业而后中国始知有王耳】
　　木三章章四句【郝氏云此章作于齐桓公既死之后衞文公忘其再造之恩乗五子之乱而伐其丧故诗人追思桓公以讽衞之背徳夫子作春秋诸侯未有书名者衞文公灭邢书名删诗存木恶其不仁也】
　　衞国十篇三十四章二百三句
　　【愚按衞自康叔受封至武公有功王室命为公入相于周称极盛矣及懿公时灭于狄而卫以亡赖齐桓存亡之力文公复兴于楚丘是亡而复兴者齐之力也故録衞风者以淇奭始以木终焉】王谱略【王城者周东都王城畿内方六百里之地其封域在禹贡豫州太华外方之间北得河阳渐冀州之南始武王作邑于镐京谓之宗周是为西都成王在丰欲宅洛邑使召公先相宅既成谓之王城是为东都今河南是也召公既相宅周公往营成周今洛阳是也武王居洛邑迁殷顽民于成周复还归西都十一世幽王为犬戎所杀晋文侯郑武公迎太子宜臼于申而立之是为平王以乱故徙居东都王城于是王室之尊与诸侯无异其诗不能复雅故贬之谓之王国之变风】王一之六【孔云王者王城也幽王灭平王东迁政遂微弱诗不能复雅下列称风言其政令所及止于封域不复及于天下也以王当国犹春秋称王人】
　　【愚按王城谓之东都今河南府或曰新安县是也成周谓之下都即洛阳而洛阳故城在今府城东洛水之北地道记云王城去洛城四十里东汉西晋后魏所都非今附郭之洛阳县也遗址可考而知　自平王东迁之后凡称西周指丰镐也称东都指王城也及威烈王后东都下都又分二周所谓西周则东都王城也所谓东周则下都成周也】
　　黍离　序云闵宗周也周大夫行役至于宗周过故宗庙宫室尽为禾黍闵周室之颠覆彷徨不忍去而作是诗也【谢氏云能为闵周之诗者一行役之大夫之外无人也书文侯之命王所以训戒晋侯者惟曰自保其国而已王室之盛衰故都之兴废悉置度外吾于黍离之诗重有感矣】
　　彼黍离离彼稷之苗行迈靡靡中心摇摇知我者谓我心忧不知我者谓我何求悠悠苍天此何人哉
　　【朱注赋而兴也毛传缺　本草注黍有二种米黏者为秫可以酿酒不黏者为黍如稻之有秔穤耳　离通作丽重言离离者众黍分布相属着也　稷似黍而小黑色古谓之粢曲礼稷曰明粢是也亦谓之穄孔云黍言离离稷言苗则是黍秀稷未秀也　毛云靡靡犹迟迟也葢意懒而足不前之貌摇摇谓心】
　　【无所附着国策心摇摇如悬旌是也　钟惺云知我者二句葢以黍离为固然不复知此为何地此诗之作为何由矣　杨在云谓我何求葢习居东迁之小朝廷以一命出使为荣而不复知有宗周之盛兴亡国之悲也】
　　彼黍离离彼稷之穗行迈靡靡中心如醉知我者谓我心忧不知我者谓我何求悠悠苍天此何人哉
　　【穗説文云不成秀也通志云稷穗似芦而米可食　如醉言忧之沈昏不醒也】
　　彼黍离离彼稷之实行迈靡靡中心如噎知我者谓我心忧不知我者谓我何求悠悠苍天此何人哉
　　【实谓成实而坚也　孔云噎者咽喉闭塞之名言忧深不能喘息也　罗氏云黍以大暑而种故农家以三月上旬为上时四月上旬为中时五月上旬为下时月令仲夏之月农乃登黍天子以雏尝黍羞以含桃先荐寝庙黍固有早晚其晚者至孟秋始熟故庶人秋乃荐黍惟黍有早晚三种则当离离时而或值稷之苗稷之穗稷之实葢以早晚为异耳　又云黍大体似稷故古人并言黍稷行役之人有忧于内则有不察于外故于此或不能辨也刘勰云思亲者莪蒿不分闵周者黍稷莫辨葢心在于忧与哀而视物之似而误也】
　　黍离三章章十句【申培説平王迁洛命秦伯帅师逐犬戎于镐京寻遣尹伯封犒秦伯之师过故宗庙宫室秦人皆垦为田咸生禾黍旁徨不忍去故作此诗曹植亦云伯封作黍离之诗】
　　【愚按犬戎弑幽王遂据有岐丰之地平王以赐秦襄公使自取之易世而后文公始有其地序云周大夫行役当是东迁数十年以后之事矣故所见如此】
　　君子于役　序曰刺平王也君子行役无期度大夫思其危难以风焉【朱注谓大夫久役于外其室家思之而作】
　　【愚按篇中感物兴思皆牛羊鸡栖为寻常耕牧之家所见似非大夫妻也】
　　君子于役不知其期曷至哉鸡栖于埘日之夕矣羊牛下来君子于役如之何勿思
　　【朱注赋也毛传缺　不知其期计时也犹云不知有还时否也曷至哉计地也言逺不知所去也　毛云凿墙而栖曰埘鸡之将栖日则夕矣日而已夕则羊牛下来相承而下　陆氏曰先羊后牛者羊性畏露晚出早归常先于牛故也　郑云言畜产出入尚使有期节至于行役者乃反不也】
　　君子于役不日不月曷其有佸鸡栖于桀日之夕矣羊牛下括君子于役苟无饥渴
　　【不日不月言不计日月也佸説文云会也尔雅云鸡栖于杙曰桀括説文云絜也犹挈也葢以绳系之挈而来归曰下括也太经云四马就括　苟郑云且也且得无饥渴忧其饥渴也犹云庶几无疾病乎所谓万里之外以身为本即此意也　谢氏云雨雪霏霏遣戍役而预言归期也卉木萋萋劳迁卒而详言归期也四牡之役宁几何时劳之曰我心伤悲吉甫在镐不过干里劳之曰我行永久所以体羣臣也岂有于役之人而使其家不知其期不知其地者哉邹氏云观杕杜采薇悲日月之继嗣多恤于匪载匪来悼启居之不遑烈忧于载饥载渴与此诗不甚相逺然彼则自上闵之此则自下述之民情舒郁所由异乎先王以人道使人后世以牛羊使人而不知牛羊之归犹有期也齐襄以时遣戍及弗代无知之祸因之人君勿以于役为细故哉人情固圣王之田也】
　　君子于役二章章八句
　　【愚按是时王室新造平王不抚恤其民而使逺戍于申申虽王舅而父仇也于役之民心已不服而况久无还期使役者怨于外处者思于家以彊秦方盛之世戍卒难天下瓦解况新造之弱周乎大夫于时而思其危难亦深思逺虑者也】
　　君子阳阳　序曰闵周也君子遭乱相招为禄仕全身逺害而已
　　君子阳阳左执簧右招我由房其乐只且
　　【朱注赋也毛传缺　毛云阳阳无所用其心也　庄子以阳为充孔则阳阳者气充于内容貌不枯也孔云簧者笙管之中金薄叶也月令仲夏调竽笙篪簧于三器之下而别言簧者欲见三器皆有簧也】
　　【而知其为笙者以笙师备言乐器有笙簧鹿鸣云吹笙鼔簧言吹笙则鼔簧是簧之用本施于笙言簧可以见笙非竽篪也　房谓路寝之下小寝之内也天子小寝如诸侯之路寝也故得有左右房是人君燕息之所房中作乐葢周礼大宗伯旄人所谓燕乐是也非庙朝之乐故曰房中　朱子谓古人于房前有壁后无壁所以通内】
　　君子陶陶左执翿右招我由敖其乐只且
　　【陶陶乐貌翿纛也葢执之以引舞者今之羽葆幢之类　敖与奥通房中深处也】
　　君子阳阳二章章四句
　　【愚按房中之乐其始本后妃夫人侍御于其君子用女史歌之以节义序秦改曰寿人汉本周乐仍名为房中房中者妇人祷祀于房中髙祖唐山夫人所作也髙祖好楚声故房中是楚声也然则房中者是后庭燕私之乐而为之乐工者不过俳优之徒人主所狎昵玩弄决非士君子所肯为也郝氏以为与衞风之简兮皆士人失职而溷迹于伶人误矣彼固为籥师掌教国子之舞而屈之舞于公庭是人主用之非其地也若此之由房由敖居然阳阳得意葢梨园敎坊之辈以得亲近人君为乐者申培説景王好音士遂习音君子讽之而作是诗葢有以哉】
　　之水　序曰刺平王也不抚其民而逺屯戍于母家周人怨思焉【孔云平王母家申国惟应戌申并言甫许者以其同出四岳俱姜姓也重章以变文借甫许以言申其实未戍甫许也如秦赵皆伯益之后同为嬴姓史记汉书多谓秦为赵皆此类也　按申姜姓之国四岳之后初封于宛今南阳府是也宣王时迁于谢则今信阳州是也甫本作吕姜姓唐世系表云宣王时改吕为甫故尚书吕刑亦作甫刑其后申吕皆入于楚许亦姜姓即今许州国语曰齐许申吕繇大姜又曰申吕虽衰齐许犹存是许与申吕皆同姓也竹书纪幽王被杀立宜臼于申者许男与焉则平王之徳甫许当亦徳申之亚也】
　　【愚按申缯合西戎以伐周志在诛褒姒伯服重定太子耳不意戎杀王而遂据有周也不得已方立太子东迁于王城以周地赐秦秦戎世仇以秦灭戎未必非申伯之谋故戎仇申而王遣兵戍申并戍其同姓之国且以藩王室也先儒以王徳申之立已而忘杀父之仇岂洵然乎】
　　之水不流束薪彼其之子不与我戍申怀哉怀哉曷月予还归哉
　　【毛传兴也朱注同　字从手以手播之义　苏氏云之水非自流之水也水不能自流而或之虽束薪之易流有不流矣水之能自流者物斯从之安在其之哉周之盛也诸侯聴役于王室无敢违命及其衰也虽令而不至　欧阳子云彼其之子周人谓他诸侯国人之当戍者也　皆望不至之辞懐者指诸侯国人言言其懐安于家而不肯受役也】
　　之水不流束楚彼其之子不与我戍甫怀哉怀哉曷月予还归哉
　　【左传楚子重请取于申吕以为赏田申公巫臣曰不可此申吕所以邑也是以为赋以御北方若取之是无申吕也晋郑必至于汉则申吕相距不逺此戍申亦以戍甫与】
　　之水不流束蒲彼其之子不与我戍许怀哉怀哉曷月予还归哉
　　【楚小于薪蒲轻于楚至不流束蒲则弱之极矣】
　　【愚按古者列国有难方伯以王命征诸侯之师戍之王室东迁不复能调遣侯国惟以王人从事而已之水言势力之弱调不动也彼其之子指诸侯国人而言】
　　之水三章章六句【竹书纪年平王三十三年楚人侵申三十六年王人戍申吕氏谓平王之戍申与晋平公城相类夫晋于戚也非仇也以其弃诸姬而屏夏肄君子犹讥之若平王奄奄甘为雠人役又未可同日语矣】
　　中谷有蓷　序曰闵周也夫妇日以衰薄凶年饥馑室家相弃尔【朱注以为室家相弃妇人览物起兴而自述其悲叹之辞　申培説民饥而流夫妇不保君子闵之而作是诗】
　　中谷有蓷暵其干矣有女仳离嘅其叹矣嘅其叹矣遇人之艰难矣
　　【毛传兴也朱注同　蓷一名茺蔚即益母也好生海濵池泽其性宜湿　严氏云谷中之地阴润蓷宜难旱也今暵其干者旱则干者先燥犹饥馑则贫者先悴也　仳説文云别也近曰离逺曰别有女为夫所弃或近而离或逺而别见非一女也　叹説文云吟也亦谓之长太息　艰难犹言穷厄也葢归咎其夫之所遭云尔未有怨意　黄佐云周官行于盛时每遣小行人赒委其凶荒今至于室家相弃唯付之无可奈何时事可知矣】
　　中谷有蓷暵其修矣有女仳离条其歗矣条其歗矣遇人之不淑矣
　　【修长也説文云脯也旱既久则草干之极如脯然也条犹长也汉郊祀歌云声气逺条　严氏云条条然而长歗其悲恨深于叹矣不淑年凶荒犹言不幸也】
　　中谷有蓷暵其湿矣有女仳离啜其泣矣啜其泣矣何嗟及矣
　　【严氏云生于湿今亦为所暵以兴富足者亦乏絶矣啜説文云茹也诗诂云泣而缩气也所谓饮泣也无声出泪曰泣　何嗟及者虽其所遭之不幸亦自伤所从之非人也　苏氏云中谷之蓷旱之所难及也既先燥其干者及其甚也虽生于湿者亦不免也旱及于湿则尽矣始也人之艰难者弃其妻耳其后人之不善者弃之矣甚至有无故而弃之者故始而叹知其不得已也既而歗歗者怨之深矣至无故而弃则泣泣者穷之甚也】
　　中谷有蓷三章章六句
　　【愚按王室东迁旧都之民无所依怙故其流离颠沛至此王已弃之如遗保此东土而且孤人之子寡人之妻遣役戍申以报立已者之徳録诗者次此诗于戍申之后欲王重防此孑遗哉】
　　兔爰　序曰闵周也桓王失信诸侯背叛搆怨连祸王师伤败君子不乐其生焉【繻葛之战蔡衞三国之师先奔王师遂败作诗者伤王室微弱诸侯携心无肻为王力战所伤者徒畿内之民而已】
　　【愚按周郑之交恶由周畀虢公政也繻葛之战虢公林父将右军而先奔坐视王卒之败以致射王中肩自此一败天下遂以轻周矣爰爰之兔所以罪林父也】
　　有兔爰爰雉离于罗我生之初尚无为我生之后逢此百罹尚寐无吪
　　【毛传兴也朱注比也　爰爰尔雅云缓也宜通作缓缓　毛云鸟纲为罗説文云以丝罟鸟也　吪説文云动也卧既觉必先有声言自今以后庶几寐而不动不见此景象也】
　　有兔爰爰雉离于罦我生之初尚无造我生之后逢此百忧尚寐无觉
　　【罦覆车也郭璞云今之翻车大纲有两辕中旋罥以捕鸟展转相解　造搆也言祸端尚未搆】
　　有兔爰爰雉离于罿我生之初尚无庸我生之后逢此百凶尚寐无聪
　　【罿罬也韩诗云施罗于车上曰罿罿罦是一物或罿小而罦大耳　聪开也凡寐者必呼之而后能觉故欲其无闻闻先于觉觉先于吪】
　　兔爰三章章七句【朱注谓周室衰微诸侯背叛君子不乐其生而作是诗取兴雉兔以比小人致乱而以巧计幸免君子无辜而以忠直受祸也申培説晋赵鞅杀苌周人伤之而作　按鞅与荀寅范吉射为难周刘文公与范氏世为婚姻故周与范氏鞅讨于刘遂杀苌以説诗中似以兔讥刘以雉伤也】
　　葛藟　序曰王族刺平王也周室道衰弃其九族焉【丧服小记説族之义以三为五以五为九自髙祖至孙其世九此言弃其九族谓弃其同出髙祖者也】
　　緜緜葛藟在河之浒终逺兄弟谓他人父谓他人父亦莫我顾
　　【毛传兴也朱注同　葛藟枝蔓聫属有宗族之义宋昭公欲去羣公子乐豫曰公族公室之枝叶也若去之则本根无所庇廕矣葛藟犹能庇其本根故君子以为比　尔雅云重厓为岸岸上为浒厓即下文之涘也　陆氏云浒危地也润泽葛藟而生之亦所以自固王弃其族曽是之不如矣】
　　緜緜葛藟在河之涘终逺兄弟谓他人母谓他人母亦莫我有
　　【严氏云莫我有言视之若无也左传曰不有寡君】
　　緜緜葛藟在河之漘终逺兄弟谓他人昆谓他人昆亦莫我闻
　　【涘在浒之下漘在涘之下许氏以为岸下为水洒荡齧入若唇是也】
　　葛藟三章章六句【左传周襄王欲以狄伐郑富辰引棠棣之诗以谏曰虽有小忿不废懿亲王不聴此诗岂作于此时耶】
　　采葛　序曰惧谗也【郑云桓王之时政事不明臣无大小使出者则为谗人所毁故惧之　李氏云小人之谮人多乗间而谗之如上官桀等谋谮霍光伺光出沐日奏之恭石显谮萧望之亦望之出沐日上之　郝氏云小人之排君子未有不始于离间而终于陷害者韩愈谓日隔之疎加以忌者之説哲人忧谗每在去后故曰一日不朝其间容刀诗人忧一日之不见其虑深矣】
　　彼采葛兮一日不见如三月兮
　　【毛传兴也朱注赋也　笺云以采葛喻臣以小事使出　一説葛可以织以喻谗言之蔓引也】
　　彼采萧兮一日不见如三秋兮
　　【萧所以供祭祀　郑云采萧喻臣以大事使出　一説萧可以爇以喻谗言之薰灼也】
　　彼采艾兮一日不见如三嵗兮
　　【艾所以疗疾　郑云采艾喻臣以急事使出　罗氏云萧艾本皆香草离骚曰何昔日之芳草兮今直为此萧艾也又曰户服艾以盈要兮谓幽兰其不可佩则比之恶草矣】
　　采葛三章章三句【左传郑武公庄公为平王卿士王贰于虢王曰无之故周郑交质疑此诗为庄公所作其后遂有繻葛之役则此诗为兔爰张本】
　　大车　序曰刺周大夫也礼义陵迟男女淫奔故陈古以刺今大夫不能聴男女之讼焉【申培説周人从军寓其室家之诗】
　　大车槛槛毳衣如菼岂不尔思畏子不敢
　　【朱注赋也毛传缺　大车牛车也槛槛毛云车行声也毳衣大夫之服　毳柔毛也菼是芦之初生色青如鵻葢以柔毛织成为衣而有色青如菼者有色赤如璊者为子男之服天子大夫四命服视子男　古者比出车一乗则有两车一正一副小者曰轻车即兵车所以战者大者曰重车即役车所以载辎重者季氏谓毳冕五章之画衣以丝为之如菼如璊之毳衣以毛布为之菼鵻也薍也璊虋也即大雅之维】
　　【穈也诗人意谓役久衣敝其防茸绽裂有如此耳】
　　大车啍啍毳衣如璊岂不尔思畏子不奔
　　【啍説文云口气也啍啍口气迟重之貌以象车行迟重也璊玉赤色奔行速也】
　　糓则异室死则同穴谓予不信有如皦日
　　【此章承上畏子不敢而言言已之不得归也此生离异惟死得合耳誓之皦日以明已诚葢寄讯室家而为永别之辞也】
　　大车三章章四句【朱注以大车为大夫之车谓大夫能聴男女之讼而淫奔者畏之而作】
　　【愚按大车为役车也自戍申以后王人久役于外不得归者多矣申説为是】
　　丘中有麻　序曰思贤也庄王不明贤人放逐国人思之而作是诗也【郝氏云留周大夫刘氏古刘与留通大雅桑柔篇曰捋采其刘亦谓残叶存留者也晋士会奔蔡既返而其子有留秦为刘氏国防云处者为留则留即刘也】
　　【愚按王子朝之乱单旗刘蚠忠于王猛子朝党逐之刘子奔杨已而如刘及子朝败刘子始入于王城此诗当是王城之望刘子之来也】
　　丘中有麻彼留子嗟彼留子嗟将其来施施
　　【朱注赋也毛传缺　麻有实者名苴无实者名枲月令秋食麻与犬】
　　【愚按此章似刘子初奔杨时张皇去国诗人忧而嗟之望其谋定而来施施从容也】
　　丘中有麦彼留子国彼留子国将其来食
　　【麻与麦先后熟李与麦同熟谓之麦李皆夏秋间物】
　　【愚按子朝之乱正在其时此章闻刘子之已返刘刘食邑也知在其国矣喜其来居于食邑也】
　　丘中有李彼留之子彼留之子贻我佩玖
　　【愚按此章望其早来共解佩以赠之相与合力攻子朝也贻我佩玖者贻以我所佩之玖以明佩服之子之久也　植物中麻最多子五谷中麦最先熟李亦木之多子者以况留子之多助也】
　　丘中有麻三章章四句【朱注谓妇人望其所与私者而不来疑有留之者而作郝氏谓留为周大夫刘氏但未指其事其人以实之耳】
　　王国十篇二十八章百六十二句














　　田间诗学卷二
<经部,诗类,田间诗学>
　　钦定四库全书
　　田间诗学卷三
　　桐城钱澄之撰
　　郑谱略【初宣王封母弟友于宗周畿内咸林之地是为郑桓公今京兆郑县是其都也又为幽王大司徒甚得周众与东土之人问于史伯曰王室多故余惧及焉其何所可以逃死史伯曰其济洛河颍之间乎是其子男之国虢郐为大虢叔恃势郐仲恃险君若以周难之故寄孥与贿不敢不许是骄而贪必将背君君以成周之众奉辞伐罪无不克矣若克二邑鄢蔽补丹依畴歴华君之土也桓公从之后三年幽王为犬戎所杀桓公死之其子武公与晋文侯定平王于东都王城卒取史伯所云十邑之地右洛左济前华后河食溱洧焉今河南新郑是也】
　　【愚按咸林所封之郑曰西郑亦曰南郑今属华州无其名矣谓南郑者以华州在镐京之南也谓西郑者以圃郑在其东也　尔雅云郑有圃田注一名原圃今在中牟管城之间穆天子传穆王出游必返西郑郑近都葢圻内之邑也又曰祭父自郑圃来谒所谓郑父之丘是也竹书纪年晋文侯二年同王子多父伐郐克之乃居郑父之丘名之曰郑是为桓公多父其桓公友字耶据谱是桓公死后始为武公所取因其旧封郑也故名曰新郑世纪云有熊氏之墟黄帝所都也服防云郑取郐而不居其都杜预曰郐在荥阳宻县东北新郑在荥阳宛陵县西南然则新郑是郐也非郐之都也今禹州之新郑县是也后为韩哀侯所灭韩徙都马故战国防谓韩惠王曰郑惠今汜水县为东虢国郑之制邑虎牢即在其郭外过虎牢即成臯矣史伯曰前华后河华在西郑今当云前嵩耳】郑一之七
　　【愚按王室东迁郑为至亲又有大功于周葢从周以东者也故次于王风之后今春秋列国次序周后亦次以郑】
　　缁衣　序曰美武公也父子并为周司徒善于其职国人宜之故美其徳以明有国善善之功焉【朱注从旧説以桓公武公相继为周司徒善于其职周人善之而作是诗】
　　缁衣之宜兮敝予又改为兮适子之馆兮还予授子之粲兮【朱注赋也毛传阙　缁衣诸侯与其臣服之以日视朝者故礼通谓朝服　宜説文云所安也敝与还皆句读言他曰此衣若敝我当更制以赐　子指武公也诸侯即位未逾年改元称子馆客舎也东都新迁武公止于客舎平王亲临视之以省其舎止之安否也还谓见毕而驾旋也承适字而言粲粟治之精者　严氏云既见之而归又取米之精者而遗之犹白饭青刍之意　孔云饮食虽云小事圣人以之为礼伐柯王迎周公云我觏之子笾豆有践奉迎圣人犹愿以饮食也】
　　缁衣之好兮敝予又改造兮适子之馆兮还予授子之粲兮【毛云好犹宜也造説文云就也谓成就之也】
　　缁衣之蓆兮敝予又改作兮适子之馆兮还予授子之粲兮【蓆韩诗云储也説文云广多也明其所赠缁衣不止一袭也　作犹造也平王之爱武公虽用物有尽而寓意无穷故其言之不一而足如此】
　　缁衣三章章四句【按竹书王锡司徒郑伯命在平王三年此时武公已除服即吉不应以子称且曰适子之馆明是周初迁都时栖止未定武公暂就客舎以居此诗之作在武公初受封为伯而从王入王城之时非为司徒之日也】
　　【愚按武公有功王室王体之如此上下之交可谓孚矣故録之以为郑风之冠及庄公代武公为卿士以王之不礼遂有射王中肩之事春秋之无礼于君未有如郑之甚者也虽始祸在王然庄公忍人也杀弟誓母岂知有王故于缁衣之后即继以仲子之篇】
　　将仲子　序曰刺庄公也不胜其母以害其弟弟叔失道而公弗制祭仲谏而公弗听小不忍以致大乱焉【申培説郑庄公欲陷弟段授以大邑祭仲谏阳拒之大夫原其情而刺之】
　　将仲子兮无逾我里无折我树岂敢爱之畏我父母仲可怀也父母之言亦可畏也
　　【朱注赋也毛传缺　以折树为喻犹披枝伤心之説吕氏云首三句辞虽拒仲而意则与之如侍人僚柤告昭公以去季氏之谋公执戈以拒之之类　岂敢爱之畏我父母则于段非有所不忍也其拳拳于叔而不得已于姜氏可知矣　严氏云公未尝有是言也诗人代公言之若谓我纵不爱段独不畏父母乎葢谲辞也　孔云于时其父虽亡遗言尚存故与母连言之也　郑云私怀曰怀言仲子之言可私怀也我廹于父母之言不得相从也】
　　将仲子兮无逾我墙无折我树桑岂敢爱之畏我诸兄仲可怀也诸兄之言亦可畏也
　　【毛云诸兄公族　严氏云讽公纵不爱段独不畏公族之议乎】
　　将仲子兮无逾我园无折我树檀岂敢爱之畏人之多言仲可怀也人之多言亦可畏也
　　【桑檀皆木之坚轫者故以比段　吕云畏我诸兄畏人之多言特廹于宗族国人之议论非爱段也具文见意而庄公之情得矣　郝氏云诗人因祭仲之谏托为庄公拒谏之辞畏父母诸兄国人云者借庄公之口以诛其心辞若寛而心甚险】
　　【愚按庄公封段之时已为备段之讣祭仲屡谏一则曰多行不义必自毙再则曰不义不昵厚将崩葢虑之早矣恐仲之多言以泄其谋也公知段非已之敌也不为戎首俟其发而应之以为己之克尽兄道也而岂知杀弟之心千载而下皆见之哉】
　　将仲子三章章八句【按左传襄二十六年郑伯为卫侯如晋晋侯言卫侯之罪使叔向告郑伯子展赋将仲子兮赋诗之防岂非欲防惜兄弟耶则此诗之作正如序説朱子目为淫奔之诗夹漈郑氏误之也】
　　叔于田　序曰刺庄公也叔处于京缮甲治兵以出于田国人悦而归之【苏氏云言庄公力能禁之而不禁俟其乱而加之以大戮也郝氏云庄公纵弟游荡比昵羣小无贤父兄之教以陷于大戮春秋传所谓郑志也诗若美段而志在讽公但极道其于田饮酒服马而公之弃其弟可知】
　　叔于田巷无居人岂无居人不如叔也洵美且仁【朱注赋也毛传缺　严氏云叔岂真美且仁哉其党私之言犹河朔之人谓安史为圣也诗人之意谓段之不令而羣小相与怂恿如此必为厉阶以自祸庄公曷为不禁止也】
　　叔于狩巷无饮酒岂无饮酒不如叔也洵美且好【狩者冬猎之名杜预云狩围守也冬物毕成获则取之无择也　好者献酬欵洽情意交通之谓以其与众饮酒故见其好】
　　叔适野巷无服马岂无服马不如叔也洵美且武【郑云服马犹乘马也武于服马见之罄控驰骋力能使马之谓】
　　【愚按祭仲谓厚将得众叔所得之众即此辈也大抵饮酒驰马无赖之徒故郑一以兵临京京即叛太叔段其兵之不足恃庄公知之熟矣】
　　叔于田三章章五句【序以此篇为叔于田后篇为大叔于田何氏谓段称大叔据左传在封京之后号为京城大叔既受宠异之号又有人民甲兵之众不得出居里巷下杂民伍玩此诗巷无居人等语当是未受封时事耳故但以叔称】
　　叔于田　序曰刺庄公也叔多才而好勇不义而得众也【吕氏云挚鸟将撃必匿其形二诗所载段之轻浅如此宜其为庄公之所易也诗人乃若忧其不能制者忧之云者兄弟之心也欲止其恶者涕泣而道之者也易之云者仇敌之心也欲养其恶者也谈笑而道之者也　郝氏云玩二诗极道段材勇武艺其缮甲治兵不轨之意隐然于言外庄公逆知其然而有意养成之所以不仁也】
　　叔于田乘乘马执辔如组两骖如舞叔在薮火烈具举襢裼暴虎献于公所将叔无狃戒其伤女
　　【朱注赋也毛传缺　毛云叔之从公田也　孔云公亦与之俱田也献于公所者进之于君前　凡物之四数皆名乘四马为乘马四鴈为乘鴈四矢为乘矢陆氏云古者庶人驾一士驾二大夫驾三诸侯驾四天子驾六乘马则僭诸侯之礼矣葢乱生于车马衣服之间而已叔于田乘乘马沃之大夫素衣朱襮此晋郑之所由乱也　此章言叔之善御往田时自矜其能亲代御者执辔其御马之能如此　五御之法四曰舞交衢谓车在交道旋应舞节也　在内两马谓之服在外两马谓之騑今曰两骖者骖之外又益一骖即騑是也　服制于衡不得如舞其言舞者骖也　尔雅十薮云郑有圃田言在薮在圃田也王制昆虫未蛰不以火田惟冬田用火礼记疏云从十月以后至仲春皆得火田　礼説文作膻肉膻也脱衣而见体也亦作亶荀子露亶是也襢乃丹縠衣王后之展衣矣裼説文云袒也袒者衣缝解也　暴当作□説文云疾有所趣也】
　　叔于田乘乘黄两服上襄两骖雁行叔在薮火烈具叔善射忌又良御忌抑磬控忌抑纵送忌
　　【郑云两服中央夹辕者　襄通作骧説文云马之低昻也两服上襄言两服在两骖之上其行并低并昻即下章所谓齐首是也骖少次服行如雁斜曲礼注云鴈行者与之并而差退是也　此章専称叔之善射良御指御者言葢叔本善射因有良御而益以济其善射也下二句正举其实　毛云骋马曰磬止马曰控　谓之磬者骋马从禽随其所使马即从之曲折如磬也磬之折杀其形必曲故曰磬折控説文云引也马行方速遇兽而射引而止之即止堕所制勒也　严氏云纵放箭也送送箭也能纵能送则矢去劲而有力要知磬时未尝不控纵时即为之送不是二事　上章徒搏第见始至之勇此章乃言其射猎之实】
　　叔于田乘乘鸨两服齐首两骖如手叔在薮火烈具阜叔马慢忌叔发罕忌抑释掤忌抑鬯弓忌
　　【马黄骍曰黄骊白杂毛曰鸨上章言黄此章言鸨葢田马之中有黄者又有鸨者或两服为黄两骖为鸨也　如手毛云进止如御者之手郑云如人左右手之相佐助也　阜本土山名言火势高而厚也在薮二句虽与上同然已是田事将毕时也　郑云田事已毕则其马行迟发矢稀　掤所以覆矢一作氷左传公徒执氷而踞服防云氷椟丸葢杜预云椟丸是箭筩其葢可以取饮　鬯孔云韬弓之器本作韔説文云弓衣也葢矢韬弓乃田事既毕之时】
　　大叔于田三章章十句【此诗古篇名作大叔于田葢封京后也前章所言不过与市井羣小狎邪无赖耳此称其暴虎之勇射御之能从之者知有段不知有公其不轨之谋已兆于此矣庄公坐视不禁以成其恶而毙之故序曰刺庄公也后世如汉文友爱诸弟虽不同于庄公然至不朝赐几杖不问杀辟阳侯不问警跸称制不问卒令以骄恣自败损爱弟之名姑息之不可用也如是　陆元辅云前篇叔于田亲之也此为大叔于田尊之也京城大叔之称赐之自公今从公于田称之重公赐也】
　　【愚按庄公之备叔段非一日矣而叔段于田犹自逞其勇艺如此使公备之益深固知叔不足有为无怪屡辞祭仲之请知非其敌也】
　　清人　序曰刺文公也高克好利而不顾其君文公恶而欲逺之不能使高克将兵而御狄于竟陈其师旅翺翔河上久而不召众散而归高克奔陈公子素恶高克进之不以礼文公退之不以道危国亡师之本故作是诗也【郑云御狄于竟时狄侵卫也】
　　【愚按春秋齐人殱于遂自殱也郑师溃于河上自弃也葢欲逐高克而弃其师以逐之也故曰郑弃其师】
　　清人在彭驷介旁旁二矛重英河上乎翺翔
　　【朱注赋也毛传缺　春秋隐四年公及宋公遇于清杜预注卫邑也　清在河北郑在河南与为连界卫有狄患郑御于河上惟遣人觇清之缓急以为缓急非高克次于清也　毛云彭卫之河上郑之郊也四马被甲所以驾车矛即车上所建　鲁颂二矛与重弓共文弓无二等祗是一弓而重之则知二矛亦一矛而有二所以备折壊也英矛饰也鲁颂谓之朱英曰重英者以二矛皆有英饰也】
　　清人在消驷介麃麃二矛重乔河上乎逍遥
　　【毛云消河上地也　乔説文云高而曲也矛在车上为五兵之最高者其制上勾故以乔名有二矛故谓之重乔】
　　清人在轴驷介陶陶左旋右抽中军作好
　　【毛云轴河上地也　吴徳操曰毛氏以彭消轴三者皆河上地亦足见卫事孔急而清人渐退渐近于郑竟也　郑云左左人谓御者右车右也中军谓将也兵车之法将居鼔下故御者左　孔云鞌之战郤克将中军解张御郑丘缓为右郤克伤于矢流血及履未絶鼔音曰余病矣是克为将在鼔下也解张曰自始合而矢贯予手及肘予折以御左轮朱殷言血染左轮是御者在左也】
　　【愚按閟宫诗郑笺又云兵车之法左人持弓右人持矛中人御与此笺不合攷左传楚许伯御乐伯摄叔为右以致晋师乐伯曰吾闻致师者左射以菆乐伯在左而云左射是左人持弓也甘誓云左不攻于左汝不共命右不攻于右汝不共命御非其马之正汝不共命既云左右又别云御是御在中央也即以鞍之战攷之韩厥梦子与谓己曰且辟左右故中御而从齐侯已而左右皆毙岂非御者居中耶若御者在左则六辔不均何以范驰驱而如甘誓得马之正将以中军为尊岂必定在车之中耶将居鼓下岂鼓不宜在左耶解张之血染左轮焉知非射伤左手而流血于左耶郑又云高克日使其御者习旋车车右抽刃则亦未定指御者在左矣愚谓军中凡言左者退也故曰师左次左旋者有欲退之意抽刃者欲进而战也言其或退或进皆无实事以为军中之容好而已】
　　清人三章章四句【按清在河北卫地因中牟有清阳亭相传故清人城郑笺朱注遂谓高克帅清邑之众以御诸河上夫高克成师以出岂宜独将一邑之众且春秋明有与宋公遇于清之文则清在河北无疑】
　　羔裘　序曰刺朝也言古之君子以风其朝焉【朱注葢美其大夫之辞】
　　羔裘如濡洵直且侯彼其之子舎命不渝
　　【朱注赋也毛传缺　郑云缁衣羔裘诸侯之朝服也左传云正曲为直荀子云是谓是非谓非曰直侯君也郑云君者言正其衣冠尊其瞻视俨然人望而畏之　或云舎作去声　严氏曰命者天所赋予于我舎则居之而安也君子能安于命斯临利害而不变】
　　【愚按人之正直庄严者必能临难捐躯不变所守葢以平日卜之也】
　　羔裘豹饰孔武有力彼其之子邦之司直
　　【毛云豹饰縁以豹皮也孔云縁以豹皮为袪袖也礼君用纯物臣下之故袖饰异皮　武指其威望有力指其担当司直能为国家主持直道非徒所自守者不渝而已】
　　羔裘宴兮三英粲兮彼其之子邦之彦兮
　　【宴温也淮南子注云三辅人以日出清济为宴宴而温英裘饰范氏谓五紽五緎五总皆所以英裘是之谓三　承上言虽其有节操足以主张直道然涵养之深不激不随故见于外者有文理可观因又美之以彦】羔裘三章章四句【郑厉公季年叔詹为政不朝齐齐人讨之郑使詹往谢齐执之已复归于郑甯母之防郑太子华以泄氏孔氏子人氏为诉管仲曰郑有叔詹堵叔师叔三良为政未可间也乃止晋公子重耳过郑弗礼詹谏不听重耳反国伐郑曰予我詹而师还詹请往晋人将烹之詹曰臣愿获尽辞而死辞毕乃就烹据鼎耳而疾号曰自今以往知忠以事君者与詹同乃弗杀厚为礼而归之郑人以为将军】
　　【愚按临难不避舎命不渝也累建正论邦之司直也三良同时为政所谓三英粲兮也朱注以为美其大夫则非叔詹无以当之】
　　遵大路　序曰思君子也庄公失道君子去之国人思望焉【郝氏云君子相率而去国人追思桓武之烈援而止之欲其不以今恶弃旧好念先徳而惠顾后嗣也】
　　遵大路兮掺执子之袪兮无我恶兮不寁故也
　　【朱注赋也毛传缺　道容三轨曰路掺毛云擥也袪袖口也孔云礼丧服云袂属幅袪尺二寸则袂是袪之本袪是袂之末　寁速也诗言我之留子幸无见恶当念故旧之情未可仓卒寁然而去愚按不言其恶君而以为恶我诗之善于立言也言故也好也不止为留贤亦以讽其君也】
　　遵大路兮掺执子之手兮无我魗兮不寁好也
　　【毛云魗与丑古今字谓丑恶可弃之物　好情好也故以谊言好以情言】
　　【愚按交道之难至于与为故与为好甚不易得不寁者不速也言非朝夕能速成也而忍遽然决絶乎】遵大路二章章四句【何氏谓此诗周公卿欲留郑庄公也左郑庄公朝王王不礼焉周公黑肩言于王曰我周之东迁晋郑焉依善郑以劝来者犹惧不蔇况不礼焉郑不来矣观周公黑肩之语有以识周公卿欲留庄公之意】
　　女曰鸡鸣　序曰刺不悦徳也陈古义以刺今不悦徳而好色也【朱注此诗人述贤夫妇相警戒之辞】
　　女曰鸡鸣士日昧旦子兴视夜明星有烂将翺将翔弋鳬与鴈
　　【朱注赋也毛缺　礼鸡初鸣夫妇盥潄适父母舅姑为妇之道固宜闻鸡鸣而起也　子兴二句妇语也警以夙兴勿甘同梦也　明星谓启明之星有烂谓小星已不见也　严氏云此夫妇相警之辞始妇警其夫曰鸡鸣可兴矣夫曰姑俟昧旦也妇又警之曰子宜起而观夜之何如葢小星已不见惟明大之星烂然天将晓矣　尔雅云鳬鴈丑其足蹼其踵企郭璞云鳬鴈之脚指间有幕蹼属相着飞则伸其脚跟企直也　陆氏鳬鴈常以晨飞赋曰晨鳬旦至此之谓也言天将晓则有鳬鴈翶翔将起而弋之】
　　弋言加之与子宜之宜言饮酒与子偕老琴瑟在御莫不静好
　　【此皆其妇之语　加史记所谓以弱弓防缴加诸鳬鴈之上是也宜内则所谓鴈宜麦之属是也朱注和其宜也】
　　【愚按宜言用之得宜也古人召宾客始饮酒鳬鴈以充豆实宜言饮酒者言宜于召宾客也士有射弋之伎足以自给女任中馈之事足以召宾是亦可以偕老无外求矣而况娱情适性又有琴瑟之静好乎在御者谓其在所常御之处静好言时时拂徽调以待其用也女之意葢极欲乐士之志与终老耳】
　　知子之来之杂佩以赠之知子之顺之杂佩以问之知子之好之杂佩以报之
　　【此章言非但娱乐之而已虽己之服玩之物亦无所爱葢乐于夫之亲贤如此　问遗也孔云曲礼凡以苞苴箪笥问人者古人通言必遗以物左传卫侯以弓问子贡是也】
　　【愚按此士亦闲居而好客者上章之言饮酒此章之言解佩皆妇所以成夫之志也来之者邀而来之之客也顺之者与士同心之人即不来必思有以问之好之者非士之客而士好其人也好其人必资其益故思有以报之　此诗以女曰起皆妇人语夫之辞惟士曰昧旦一句为士语也子者皆妇指夫也】女曰鸡鸣三章章六句【李来云按篇中有琴瑟之娱杂佩之赠则此士女非田家夫妇也古人以射为艺弋鳬与鴈亦士大夫才艺之事也左传称贾大夫如臯射雉获之其妻始笑而言因叹曰才之不可以已也如是夫可证】
　　【愚按郑国多乱此女不欲士之出仕而劝其闲居以弋射饮酒为乐也出而有鳬雁可弋入而有琴瑟可弹有酒可以召客有佩可以解赠妻能偕隐友与同心人生得此亦足以终老衡泌间矣玩与子偕老一语情见乎辞】
　　有女同车　序曰刺忽也郑人刺忽之不昏于齐太子忽尝有功于齐齐侯将妻之齐女贤而不妻卒以无大国之助至于见逐而国人刺之【此指忽如陈逆妇妫之事先是周郑交质郑太子忽为质于周陈侯请妻之郑庄公许之乃成昏至此时国人因忽之见逐追惜其取陈女而辞齐昏失大国之援故为此诗　严氏云突挟宋之援以逐忽故国人惜忽之无援而作是诗】
　　有女同车顔如舜华将翺将翔佩玉琼琚彼美孟姜洵美且都
　　【朱注赋也毛传缺　有女陈女也毛云同车亲迎也孔云士昏礼婿揖妇出门乃御妇车授绥女始乘车壻御轮三周御者代壻即先道而行故始曰同车次曰同行皆亲迎之礼　舜説文作蕣毛云木槿也翺翔言其仪度琼琚表其服饰】
　　【愚按此言忽之亲迎于陈也有女同车指忽所取者陈女也彼美孟姜指忽所辞者齐女也言同车之女色如木槿之华朝华暮落不足恃也虽威仪服饰固亦可观岂若齐姜之美且都乎都者雍容闲雅齐大陈小其女子气象自然有别诗人但遥羡孟姜之美而齐大足援隐然言外】
　　有女同行顔如舜英将翺将翔佩玊将将彼美孟姜徳音不忘
　　【同行解见前篇　英萼也説文云草荣而不实者谓之英　徳音谓齐侯欲以女妻忽之语其徳足懐而不能忘追悔之也】
　　有女同车二章章六句
　　【愚按左传隐八年郑公子忽如陈逆妇妫桓八年北戎侵齐齐侯欲以女妻之是忽先有妻矣辞齐女不娶此正义也传曰善自为谋此诗刺之言其谋不及国也葢国人党忽者事后之见不论尔时昏之当辞与不当辞也】
　　山有扶苏　序曰刺忽也所美非美然
　　山有扶苏隰有荷华不见子都乃见狂且
　　【毛传兴也朱注同　扶苏扶胥小木也　以下文观之乔松为高木则扶苏似非小木或曰犹扶疎也枝叶高张之貌　荷华扶渠也华未开曰菡萏已发曰扶渠　世称美好之人为子都或以貌孟子所称是也或以徳此诗所称是也　狂言其志趣惑乱举动轻率且语辞正指祭仲】
　　山有桥松隰有游龙不见子充乃见狡童
　　【桥通作乔尔雅云木上勾曰乔　防枝叶放縦也龙红草也一名马蓼其枝榦樛屈着土处便有根如龙子充与子都同为美称狡説文云少狗也故以比童郑云狡童有貌而无实】
　　【愚按山与隰各有所产产亦各有其美岂以一国之大而不生一贤者乎廼昭公之朝曽未之见所见者狂狡而已】
　　山有扶苏二章章四句【何氏谓此与狡童褰裳三篇皆为祭仲足而作据左传仲祭封人有宠于庄公使为卿为君娶邓曼葢嬖幸之臣也仲虽为卿诗人本其进身之始而丑之故目以狂且狡童】
　　萚兮　序曰刺忽也君弱臣强不倡而和也【按左传祭仲既立忽宋人诱祭仲而执之曰不立突将死祭仲与宋人盟以厉公归而立之昭公奔卫此诗之作当在祭仲与宋盟之时也】
　　萚兮萚兮风其吹女叔兮伯兮倡予和女
　　【朱注兴也毛传缺　説文云草木凡皮叶落堕地为萚　言忽之必为仲所逐犹萚之必为风所吹也叔伯谓诸大夫也女指叔伯也言谁有倡大义者则我将应而从之也】
　　萚兮萚兮风其漂女叔兮伯兮倡予要女
　　【漂飘同尔雅回风为飘此则从风回旋之意　要者约誓也和者和于始要者要于终谓约结而不负也】萚兮二章章四句
　　【愚按叔伯当指晋言葢望同姓大国之定其君而国人相与从之也与褰裳同意】
　　狡童　序曰刺忽也不能与贤人图事权臣擅命也【何氏云郑人忠于忽者之辞闻祭仲有立突出忽之谋而因以告之也狡童指祭仲也】
　　彼狡童兮不与我言兮维子之故使我不能餐兮【朱注赋也毛传缺　不与我言所谓隂谋也子称忽也礼诸侯即位未逾年称子　不能餐犹云食不下咽也】
　　彼狡童兮不与我食兮维子之故使我不能息兮【严氏云共食则可以从容谋事息犹安止也即寝不安蓆之意】
　　狡童二章章四句【序以狡童指忽朱子辟之谓昭公之为人柔懦疎阔不可谓狡即位之时年已壮大不可谓童其论正确而以为淫女见絶而思其人误矣】
　　褰裳　序曰思见正也狂童恣行国人思大国之正己也【郑云狂童恣行谓突与忽争国更出更入而无大国正之】
　　【愚按郑突以庶子夺嫡鲁宋卫陈蔡助之以入于栎诗人之所思者其在晋乎】
　　子恵思我褰裳涉溱子不我思岂无他人狂童之狂也且
　　【朱注赋也毛传缺　子指大国之人也涉説文云徒行厉水也　补传云溱洧未必褰裳可涉欲其急于拯乱耳夫乱臣贼子人人得而诛之纵尔不我思然大义所在独无大国之人起而图我者哉葢激之也邓元锡云仲置君如奕棋葢其易也故以狂且目焉狂也且言狂童之狂已甚故大国之正己不可缓】
　　【也】
　　子恵思我褰裳涉洧子不我思岂无他士狂童之狂也且
　　【按洧水出宻县马岭山东遏新郑县南溱水从西北来注之史伯所谓主丕騦而食溱洧是也】褰裳二章章五句【郝氏云郑风如萚兮狂童褰裳诸篇慷慨伤时而其辞皆似妇人艳语此所谓郑声好滥淫志者也】
　　丰　序曰刺乱也婚姻之道缺阳倡而隂不和男行而女不随【孔云郑国衰乱婚姻礼废有男亲迎而女不从后乃追悔也】
　　子之丰兮俟我乎巷兮悔予不送兮
　　【朱注赋也毛传缺　丰通作丰赞其容貌之美】
　　子之昌兮俟我乎堂兮悔予不将兮
　　【昌説文云日光也赞其仪容之有光采　先由巷而后入堂追叙婿始至其家之次第将亦送也或曰携持之谓言相携而同归也】
　　衣锦褧衣裳锦褧裳叔兮伯兮驾予与行
　　【硕人诗笺云国君夫人翟衣而嫁衣锦者在涂之所服也士昏礼女纯衣纁袡而衣锦褧衣亦嫁时在涂之衣也　士昏礼婿亲迎女登车姆为加景乃驱景与褧同加褧衣于锦衣之上避道路风尘也　孔云妇人衣不殊裳谓衣裳相连俱用锦皆有褧即周礼所谓素纱蒙于礼服上者叔少也伯长也此指送嫁之人各就其长幼而呼之】
　　裳锦褧裳衣锦褧衣叔兮伯兮驾予与归
　　【先裳后衣变文叶韵耳行犹在道归则至夫家矣】
　　丰四章章三句二章章四句【按左传徐吾犯之妹美公孙楚聘之矣公孙黒又使彊委禽焉犯惧请于二子使女自择焉皆许之女自房观之竟适子南氏何氏谓此诗疑即其事前二章似男至女家以待女择后二章则择定而归也】
　　【愚按或郑国原有此例犯踵而行之不然则犯妹择所适以息两家之争国人善之因以为俗未可知也信如孔氏所云后二章情辞急廹不能少待廉耻道尽何取而録之】
　　东门之墠　序曰刺乱也男女有不待礼而相奔者也【刘公瑾云自昔説诗惟以东门之墠与溱洧为淫诗】
　　东门之墠茹芦在阪其室则迩其人甚远
　　【朱注赋也毛传缺　严氏云东门郑要防之地左传隐四年宋公陈侯卫人伐郑围其东门　孔云封土谓之坛除地谓墠　茹芦茅搜也一名茜可以染绛即蒨草也】
　　【愚按诸侯寻盟于郑常在东门故有墠　郑地多种茜妇女毎以晨露结伴往采意其所思在东门相去不逺而为伴侣所碍不获遂愿耳故有室迩人逺之嗟】
　　东门之栗有践家室岂不尔思子不我即
　　【栗説文作防　徐邈説木至西方战防罗氏云言木则凡木皆然而栗至鏬发之时将堕不堕尤有战栗之象故天子五社西社植栗】
　　【愚按凡果皆散缀独栗实或二三共处一房所谓刺房也有合室聚处之象故曰有践践行列貌言所居之宻也家居宻则耳目众故不能往而望其就已耳】
　　东门之墠二章章四句【或因论语所引唐棣之华四句与此诗辞相类因合为三章章四句季氏云唐棣之与东门各为起语室逺之与人迩亦各异情不得合而为一也】
　　风雨　序曰思君子也乱世则思君子不改其度焉【严氏云五公子之乱时事反复士之怵于利害随势变迁失其常度者多矣故诗人思见君子焉愚按四公子之乱郑无宁日矣文公即位内难始平而服从不一终嵗受兵国人望治如风雨之长夜而望旦也赖有孔叔持政继以三良用事国渐以寜诗人所见之君子殆谓是欤】
　　风雨凄凄鸡鸣喈喈既见君子云胡不夷
　　【毛传兴也朱注赋也　喈喈言鸣而不失其和也兴君子虽居乱世不变改其节度　杨观光云鸡鸣无风雨雁飞无晦暝物之恒也　夷平也　一説鸡鸣将旦之时荀卿佹诗有云圣人共手时防将矣以兴既见君子必将有以平其祸乱也】
　　风雨潇潇鸡鸣胶胶既见君子云胡不瘳
　　【潇通作啸説文云吹声也风雨相乱其声如啸也礼注云胶之为言纠也曰胶胶者鸡声与风雨相为纠杂而不可分别之意庄子胶胶扰扰乎是也】
　　风雨如晦鸡鸣不已既见君子云胡不喜
　　【月尽谓晦尔雅云防也郑云鸡不为如晦而止不鸣按将晓则鸡鸣愈速不已者接续而鸣之此将晓之时也】
　　风雨三章章四句【朱子谓诗辞轻佻狎昵非思贤之音改为淫奔之女当风雨之时见所期之人而心悦也夫轻佻狎昵郑之声也后人比物寄兴皆托为男女之辞若以辞害志则屈原宋玉之赋皆滛邪之辞矣】
　　子衿　序曰刺学校废也乱世则学校不修焉【申培説王室下衰学政废弛弟子多倍其师君子伤之而作是诗】
　　【愚按诗辞是师伤其弟子之废学而作也礼有来学而无往教故次章有不来不往之讶礼乐不可斯须去身故末章有一日三月之嗟学校见于六经者惟鲁之泮宫郑之乡校而郑时有毁乡校之议则当时不重可知故至乡校者颇少也】
　　青青子衿悠悠我心纵我不往子宁不嗣音
　　【朱注赋也毛传缺　衿与襟同古作防孙炎云交领也説文云交袵也交衿领下连于袵名衿衿是领之别名青其色也毛云学子之所服】
　　【愚按嗣者絶之反谓身既去矣有音相闻此念犹不至防絶而今竟杳然也】
　　青青子佩悠悠我思纵我不往子宁不来
　　【佩説文云大带饰也佩必有巾巾谓之饰亦青色皆学子之服也　毛云士佩瓀珉而青组绶按玉藻篇青字作緼字緼赤黄之间色不得混为青也　来者来乡校也即不能日夕亲师独不能来而一涉足乎】
　　挑兮达兮在城阙兮一日不见如三月兮
　　【挑通作誂项籍与汉誂战今文作挑説文云相呼诱也达放纵也博雅云逃也晋人凡逃于礼法外者谓之挑达阙説文云门观也在城阙者郑云以望为乐记曰燕辟废其学此是也　礼乐不可一日而废一日旷学则疑其荒废已久况久旷乎】
　　子衿三章章四句【朱子谓此诗儇薄不可施之学校亦以为淫奔之诗愚按朱子白鹿洞赋有云广青衿之疑问则仍以此诗为学校而作矣】
　　之水　序曰闵无臣也君子闵忽之无忠臣良士终以死亡而作是诗也【孔云作诗之时忽实未死序以由无忠臣竟以是死故闵之】
　　之水不流束楚终鲜兄弟惟予与女无信人之言人实迋女
　　【朱注兴也毛传缺　毛云激也　苏氏云水以求其能流虽束楚而有不能载矣譬如失众之君虽其私昵为之尽力以求与之而众不与终不可得也　按左传忽与子仪子亹皆已死后原繁谓厉公曰庄公之子犹有八人则昭公兄弟不得谓鲜言鲜者谓兄弟甚众无与同心者今虽多终竟是少葢要其终必不相助虽多犹少也　吕氏云无信人之言非教之以不信人言也忽既防少强公子复多其臣大抵怀二心而外市仅有一二实心向之者乃闇于情不知所倚故提耳而告之也】
　　之水不流束薪终鲜兄弟惟予二人无信人之言人实不信
　　【按二人者诗人谓自我以外更无一人有心向汝者也　黄佐云迋女则所欺者一人耳不信则欺人也多矣其诞妄也久矣】
　　【愚按突图忽而忽不知国人代忽作诗劝突冀其寝谋也】
　　之水二章章六句【郝云国风之水三见皆防弱之比一王风比平王不能令诸侯也一唐风比晋昭侯不能制曲沃也此篇比昭公不能制权臣也郑昭公见夺于突与晋昭侯见夺于沃其事同也其诗彼为国人之归沃此则徒伤昭公之失郑耳】
　　出其东门　序曰闵乱也公子五争兵革不息男女相弃人思保其室家焉【郝氏云恒情穷则反本安则思淫郑昭厉之际干戈不息人民离散室家以苟全为幸虽有东门之游女而无江汉之求思时使之然也故夫男女之际人之至情世治则怀春之女诱于吉士世乱则如云之女所思匪存若使上无教化则野有死麕为淫奔矣国无乱离则出其东门为义士矣诵其诗当论其世未可以其辞而已也】
　　出其东门有女如云虽则如云匪我思存缟衣綦巾聊乐我员
　　【朱注赋也毛传缺　缟缯精白者曲阜人善作之故曰鲁缟　孔云薄缯不染故色白也　綦苍艾色郑云綦文也　孔云綦是文章之色非染绘之色故云綦綦文谓巾上为苍艾之文按苍青而防白当是青白相间成文　巾佩巾即纷帨也礼妇人左佩纷帨纷本作大巾也以拭器帨以拭手皆巾也故下章有茹芦之异一是一是帨耳　员云通杨慎谓今之云字乃员之省文员云通秦誓虽则员然石鼓云君子员猎员游皆云字也】
　　出其闉阇有女如荼虽则如荼匪我思且缟衣茹芦聊可与娱
　　【毛云闉曲城也即今城外瓮城门　孔云阇是城上之台犹今城楼也　荼郑云茅秀孔云茅之秀者其穂色白非他诗所咏荼也国语黄池之防凡白常白旗素甲白羽之阵望之如荼亦以白色为如荼也茹芦可以染绛郑云染巾也蒙上章綦巾之文知此亦为巾葢知綦非染色矣此草郑东门所有观东门之墠篇可见】
　　出其东门二章章六句【刘辰翁云舎序读诗词意甚美按篇中情景从容似非兵革不息男女相弃时事也】
　　野有蔓草　序曰思遇时也君之泽不下流民穷于兵革男女失时思不期而防焉
　　【愚按周礼媒氏以仲春之月防男女之无夫家者蔓草生而有露正仲春时也故以仲春为媒月此诗当是男女防而相悦之作】
　　野有蔓草零露漙兮有美一人清婉兮邂逅相遇适我愿兮
　　【毛传赋也朱注赋而兴也　清毛云眉目之间婉言其柔令也　适犹当也言与已之愿适相当也】
　　野有蔓草零露瀼瀼有美一人婉如清邂逅相遇与子偕臧
　　【偕臧谓彼此各得所欲也】
　　【愚按婉如者彷佛之辞邂逅所见未能谛视逼真也仲春男女之防本媒氏期之而防而云邂逅以为不期而防不欲女有呈身之名也】
　　野有蔓草二章章六句【朱子谓与男子相遇于田野草露之间而作若然则直为野合即事诗耳　按春秋传郑子太叔赋此诗享赵孟与伯有赋鹑奔何异则宜与伯有同讥而称之曰吾子之惠何也】
　　溱洧　序曰刺乱也兵革不息男女相弃淫风大行莫之能救焉【后汉书薛君注云郑国之俗三月上已桃花水下之时于溱洧两水之上招防续魄秉蕳草祓除不祥　按此即后所谓修禊事也但彼乃士女同游故相于淫耳】
　　溱与洧方涣涣兮士与女方秉蕳兮女曰观乎士曰既且且往观乎洧之外洵訏且乐维士与女伊其相谑赠之以勺药
　　【朱注赋而兴也毛传缺　郑云仲春之时氷已释水则涣涣然　陆玑云蕳即兰左传云刈兰楚辞曰纫兰天子赐诸侯兰藏衣著书中辟白鱼也　罗氏曰此非左传楚辞所称之兰也兰一名都梁香一名水香大都似泽兰其物可杀虫毒除不祥周礼女巫嵗时祓除衅浴郑氏亦云今三月上已水上之类衅浴以香药薰草沐浴则用此兰也　邓元锡云淫始于游观礼禁妇女无观慎防也郑士女淫于观矣专言洧者水经谓洧水过新郑县南溱水从西北来注之是溱已为洧所有故不必言溱也　訏通作迂言逺而曲也　勺药一名可离故将别以赠之亦犹相招合赠之以文无文无亦名当归也】
　　溱与洧浏其清矣士与女殷其盈矣女曰观乎士曰既且且往观乎洧之外洵訏且乐维士与女伊其将谑赠之以勺药
　　【毛云浏深貌水深故清　殷众也盈满也言游人之众而填塞于溱洧之上也　陆氏云郑人防于溱洧秉蕳以自祓除其风俗之旧也及其甚也淫风大行过时而不返且来者益以众也　将严云方且也较相字进一步言方且相谑而未已也】
　　溱洧二章章十二句【朱注谓是淫奔者自叙之辞】
　　【愚按诗辞详述士女相谑皆从旁纪事之辞葢诗人其事以刺之耳亦如风桑中之类是也】郑国二十一篇五十三章二百八十三句
　　齐谱畧【齐者古少皥之世爽鸠氏之墟武王克商封太师吕望于齐是谓齐太公地方百里都营丘周公敷定九畿复夏禹之旧制成王用周公之法制广大邦国之境而齐受上公之地更方五百里其封域东至于海西至于河南至于穆陵北至于无棣在禹贡青州泰山之隂潍淄之野其子丁公嗣位于王官后五世哀公政衰荒淫怠慢纪侯谮之于周懿王使烹焉齐之变风始作愚按汉书地里志齐郡临淄县师尚父所封应劭曰齐献公自营丘徙都此临淄即营丘也齐世家云哀公弟胡公徙都薄姑今愽兴县也哀公同母少弟山杀胡公自立是为献公复徙至临淄是齐惟胡公一世居薄姑耳先后皆都临淄也一统志古齐城在今临淄县城北临淄与今昌乐县皆古营丘地汉并为营陵县隋始分治以昌乐为营丘县】
　　齐一之八【郝氏云齐风多鲁事鲁无风而于齐可以观鲁圣人葢防之也】
　　【愚按太史公为传有其人之事本传不载而别见于他传亦用此法】
　　鸡鸣　序曰思贤妃也哀公荒淫怠慢故贤妃贞女夙夜儆戒相成之道也
　　鸡既鸣矣朝既盈矣匪鸡则鸣苍蝇之声
　　【朱注赋也毛传缺　孔云礼夫人御于君所太师奏鸡鸣于阶下夫人鸣玉佩于房中告去则鸡鸣以告当待太师告之此则夫人自聴鸡鸣也彼言告御之正法有司当以时告君此説夫人相儆戒不必待告方起故自听之也　季氏云天将曙苍蝇始有声疑其已迟之辞也】
　　东方明矣朝既昌矣匪东方则明月出之光
　　【昌説文云日光也一曰昌言也朝既昌者以防朝人众偶语者多声音嘈杂故曰昌也　季氏云苍蝇已有声矣然犹未大明故月光尚显幸其尚早之辞也辅氏云一章疑于耳也二章疑于目也贤妃进御于君夙兴之时心常恐晚故于耳目闻见之际见其似者而以为眞】
　　虫飞薨薨甘与子同梦防且归矣无庶予子憎
　　【孔云羽虫三百八十鸟亦称虫以将晓而飞是东方欲明时也　礼臣朝君辨色而入君日出而视朝此经贤妃两警之后而君亦不遑宁寝矣　子君指妃也末句加予于子之上益信为君之言前章妃儆君也末章君语妃以出朝也葢闻贤妃之言信羣臣之防朝已久亦欲早归治其家事亟起视朝无使诸臣以我故而并憎子也　朱注三章皆贤妃告君之辞】
　　鸡鸣三章章四句【申培説齐卫劝桓公以勤政故作此诗　按刘向列女传有云桓公好淫乐卫不聴郑卫之音桓公乃立为夫人号管仲为仲父曰夫人治内仲父治外寡人虽愚足以立于世矣攷春秋传桓有两衞姬长者共姬也生武孟即公子无亏也少衞姬生惠公卒有齐国此其少者耶】
　　【愚按史太公初就国道宿行迟逆旅之人曰吾闻时难得而易失客寝甚甘殆非就国者也公闻之夜衣而行黎明至国莱侯遂不能与争营丘而齐俗由是急功利以致富强鸡呜视朝应习以为常规玩此诗不但夫人警君早起君亦自欲起早也】
　　还　序曰刺荒也哀公好畋猎从禽兽而无厌国人化之遂成风俗习于田猎谓之贤闲于驰逐谓之好焉【邓元锡云还刺禽荒也言俗好猎不言君从禽斯风人之防哉】
　　子之还兮遭我乎峱之间兮并驱从两肩兮揖我谓我儇兮
　　【朱注赋也毛传缺　孔云三章皆士大夫相答之辞还通作嬛説文云材也所谓便獧也　峱山名今临淄县南有峱山　并即指子与我也　兽三嵗曰肩　説文云豜三嵗豕也　孔云大司马法大兽公之小兽私之言私其豵献豜于公以豜为三嵗豕则知肩是大兽也　儇説文云慧也谓我儇誉言也以报答还之誉也　章潢云子之还兮已誉人也谓我儇兮人誉已也并驱示人已皆有能也】
　　子之茂兮遭我乎峱之道兮并驱从两牡兮揖我谓我好兮
　　【茂盛也谓年华壮盛犹言茂龄也好美也犹言年力与彼相当也】
　　子之昌兮遭我乎峱之阳兮并驱从两狼兮揖我谓我臧兮
　　【昌説文云美言也防相称誉是言之美也　豺祭狼卜説曰狼卜食必先倒立以卜所向猎师遇狼辄喜葢狼之所向兽之所在也　尔雅云牡貛牝狼　罗氏云鸟之类雄鸷于雌兽之类牝猛于牡以乳护其子不可得犯也是以罴为熊之牝而罴猛于熊狼为貛之牝而狼名独着虎猛者称乳虎葢其类也】还三章章四句【申培説齐俗好田君子刺之而其篇名为营营丘也谓之营者指其通国之俗而言也】
　　着　序曰刺时也时不亲迎也【郝氏云礼惟天子不亲迎诸侯冕而亲迎下可知也婿往妇家奠雁受女出升车御轮乃先归俟于大门外妇至揖以入齐俗婿不亲迎但俟妇于其家故诗人托为新妇之言以刺废礼而隐约不露以俟之一字寓意焉】
　　【愚按春秋亲迎礼废不独齐也惟鲁犹行之桓公使公子翚往逆女于齐齐侯送女至讙春秋讥之讥桓公婚不正其始也】
　　俟我于着乎而充耳以素乎而尚之以琼华乎而【朱注赋也毛传缺　毛云门屏之间曰着通作宁李巡云谓正门内两塾间人君视朝所宁立处也　充耳是塞耳即所谓瑱瑱以琼玉为之而悬瑱之绳曰紞　弁师职云王五冕皆五采玉诸侯瑉玉三采玉既三采则悬瑱之紞应亦如之此诗所云素青黄三色正诸侯之紞也　郑云尚犹饰也饰之以琼华者谓悬紞之末所谓瑱也】
　　俟我于庭乎而充耳以青乎而尚之以琼莹乎而【庭説文云宫中也门屏之内俟我于庭即昏礼所谓婿道妇及寝门揖入之时也】
　　俟我于堂乎而充耳以黄乎而尚之以琼英乎而【堂正寝也升阶而后至堂即昏礼所谓升白西阶之时也　华莹英总状玉之华色　吕氏云既不亲迎故但行妇至婿家之礼婿道妇入故于着于庭于堂每节皆俟之也】
　　着三章章三句【毛传以琼华为士之服琼莹为卿大夫之服琼英为人君之服　按周礼注云一命之大夫冕而无旒士变冕为爵弁疏云无旒之冕与爵弁不殊但前低一寸余故亦得冕名充耳惟冕服有之弁则否固知此为诸侯之服非士大夫亲迎之服也况篇中所云着乃朝内之位岂士庶家所宜称乎】
　　东方之日　序曰刺衰也君臣失道男女淫奔不能以礼化也【何氏谓衰当作襄刺襄公也】
　　【愚按诗未必正刺襄公特以襄宣淫无忌其下化之相习成风不以为耻观此诗女入男室行无礼之事必非自逺来奔要即门以内之丑行如襄公文姜之类耳】
　　东方之日兮彼姝者子在我室兮在我室兮履我即兮【毛传兴也朱注同　按日出东方暗室之中莫不昭察此女公然入男子之室无忌甚矣　毛云履礼也愚按左传魏寿余履士防于秦之庭葢蹑其足以示意也庄子曰履豨也亦以足践之为履诗曰履我即兮即就也葢不言而蹑以示之意欲男子之就彼也】
　　东方之月兮彼姝者子在我闼兮在我闼兮履我发兮【子云月未望则载魄于西月既望则终魄于东月出东方正明盛之时　韩诗云门屏之间曰闼　发者促其起行也】
　　东方之日二章章五句
　　【愚按春秋终襄公之世书文姜往防齐侯者五而如齐者再南山之诗曰既曰归止曷又怀止诗所云在我室在我闼岂即指此事耶】
　　东方未明　序曰刺无节也朝廷兴居无节号令不时挈壶氏不能掌其职焉【按挈壶氏之职惟言分以日夜不言告时于朝告时是鸡人之职葢天子备官挈壶掌漏鸡人告时诸侯兼官不立鸡人故挈壶告也】
　　【愚按挈壶氏晨夜自有一定之漏刻人主兴居无节不依其时使之失职耳非不职也】
　　东方未明顚倒衣裳顚之倒之自公召之
　　【朱注赋也毛传缺　礼羣臣朝辨色始入今东方未明至于顚倒衣裳急遽如此以有自君所出而召之者耳　荀子云诸侯召其臣臣不俟驾顚倒衣裳而走礼也引此诗云云然召不以时则君不以礼矣】
　　东方未晞颠倒裳衣倒之颠之自公令之
　　【毛云晞明之始升　古者衣与裳连上衣下裳急遽之时上者在下故曰颠之倒之既乃挈其倒于下者返之于上衣仍其上裳仍其下是曰倒之颠之当其颠之倒之则衣裳翻为裳衣及其倒之颠之则裳衣仍为衣裳矣　上章言召召见其人耳此曰令则将有所使之矣】
　　折柳樊圃狂夫瞿瞿不能晨夜不夙则莫
　　【樊通作藩説文云屏也即篱落也　瞿瞿惊盼之貌言樊不足恃虽狂夫不敢即安固宜思患而预防之左传申公巫臣曰勇夫重闭况国乎即此意　不能晨夜者谓不能依昼夜之节以明而动晦而息也不夙则莫言其恣情出入无复限制非失之太早则失之太晚所谓不能晨夜也】
　　【愚按前二章言号令不时此章言兴居无节也惟非时出入所以防禁疎虞迨其后连称管至父直入公宫为乱门无御者唯一二小臣死耳此时葢先为之虑矣】
　　东方未明三章章四句【左传初襄公立无常鲍叔牙曰君使民慢乱将作矣管子书亦云僖公卒诸儿以长得为君政令无常序曰刺无节也则此诗为刺襄公乎】
　　南山　序曰刺襄公也鸟兽之行淫乎其妹大夫遇是恶作此诗而去之【春秋桓十六年公与夫人姜氏如齐将行申繻谏曰女有家男有室无相渎也谓之有礼易此必败不聴姜氏至齐襄公通焉公讁之夫人谮公于齐侯齐侯怒使公子彭生乘公而搤杀之此诗齐人刺鲁桓公与文姜来齐也】
　　南山崔崔雄狐绥绥鲁道有荡齐子由归既曰归止曷又怀止
　　【毛传兴也朱注比也　毛云南山齐南山也孔云诗人自歌土风山川不出其境　绥通作緌以雄狐之尾似之　春秋秦穆伐晋筮之吉曰获其雄狐释者曰夫狐蛊必其君也　王氏云谓文姜曰齐子者以为此齐之子也而淫于齐　此章专刺文姜怀指姜言言姜既嫁而得归矣何复恋于齐而来乎朱注以怀指襄公言考文姜如齐实鲁桓从姜氏之意而往非襄公召之也】
　　【愚按鲁道而曰有荡言其无拘无碍夫人得以自由鲁君不能禁止也诗人于姜皆不称姜而称齐讳其氏也齐固园之通称也】
　　葛屦五两冠緌双止鲁道有荡齐子庸止既曰庸止曷又从止
　　【周礼屦人掌王及后之服屦疏云服屦者着衣各有屦也复下曰舄禅下曰屦禅者单也下者底也夏用葛为之曰葛屦冬用皮为之曰功屦孔云屦必以两相配故以一两为一物　冠弁冕之总名也緌説文云系冠缨也礼记注云结缨项下以固冠结之余者散而下垂谓之緌緌必双方可对结　吕大钧曰屦必有偶虽五两各自相偶冠緌必双虽一冠而緌之双亦自为偶明襄公文姜非其偶也】
　　【愚按屦卑而偶隂数也冠尊而竒阳数也冠屦有夫妇之义焉先葛屦而后冠緌是冠屦倒置矣屦言五两偶而得竒隂僭阳也冠言双緌竒系于偶阳从隂也失隂阳之序反夫妇之常讥桓之不能制姜而惟姜是从也　庸常也言鲁道往来其常也礼父母在嵗一归宁文姜以桓四年归于鲁至桓十四年齐僖公始卒讣姜之归宁往来鲁道者屡矣父母既殁似可以已矣乃桓复从之以来何哉此章专刺桓公】
　　艺麻如之何衡从其畆取妻如之何必告父母既曰告止曷又鞠止
　　【此下二章追原其夫妇成婚之始本不以正而反言以恨之　毛云艺树也衡猎之从猎之种之然后得麻　孔云猎是行步践履之名谓既耕而践蹑防摩之也　艺麻不厌熟耕衡从其畆所以熟耕之也喻娶妻必宜慎重告诸父母所以慎重之也　严氏云考之左传惠公生桓公而薨桓公母仲子亦以隠二年薨桓公三年文姜归于鲁是桓公娶妻之时无父母矣　鞠通作□説文云穷也谓夫妇之道穷也郑云鞠盈也言盈其欲也】
　　【愚按夫妇始合不以正者后必难制既告于父母六礼备然后得娶明非苟合者比何为不以礼防闲而听之盈其欲也】
　　析薪如之何匪斧不克取妻如之何匪媒不得既曰得止曷又极止
　　【曲礼男女非有行媒不相知名周礼媒氏掌万民之判凡男女自成名以上皆书年月日名令男三十而娶女二十而嫁注谓判半也得耦为合主合其半成夫妇也故以析薪为比　郝氏云析薪者离同为异非斧则不克娶妻者聨异为同非媒何由得　极亦穷也亦谓穷其欲也　春秋桓三年公防齐侯于嬴左传云成昏于齐也杜预云公不由媒介自与齐侯防而成昏非礼也是桓之娶文姜初不由媒而得故诗人反言之如此】
　　【愚按严氏据左传谓桓公娶姜时已无父母杜预谓公之成昏于齐不由媒介此后二章皆明指其始之不得其正也】
　　南山四章章六句
　　【愚按姜氏至齐述桓公之言于齐侯曰同非吾子齐侯之子也则襄之通于姜非一日矣姜之怀齐不足道桓既知之而故从之以行是可异也】
　　甫田　序曰大夫刺襄公也无礼义而求大功不修徳而求诸侯志大心劳所以求者非其道也【朱注戒时人厌小而务大忽近而图逺将徒劳而无功也】
　　无田甫田维莠骄骄无思逺人劳心忉忉
　　【朱注比也毛传缺　甫通作誧説文云大也一曰人相助也　莠徐云粟不生草也谓禾粟不播而生　韦昭云莠草似稷无实　骄骄张皇之意严氏云蔓延长茂如有骄纵之状　苏氏曰田必自其小者始小者有余而甫田可启矣思逺人必自其近者始近者服而逺者自至矣　説文无忉字当作怊悲也】
　　【愚按襄公不恤国事而勤逺人其力不足以及逺而强为之图犹农夫贪甫田之美而无治甫田之力徒使嘉禾化为稂莠亦空自劳耳故曰劳心忉忉】
　　无田甫田维莠桀桀无思逺人劳心怛怛
　　【桀谓桀然挺立也通作杰　怛説文云防也】
　　【愚按田少则治之精而所收倍田多则用力博而寡收维莠骄骄桀桀贪多之名而失少之实也】
　　婉兮娈兮总角丱兮未几见兮突而弁兮
　　【内则云男女未冠笄者总角衿防丱两角貌严氏云言两角如丱字之形　秦始皇遣徐福发童男女千人至海上求仙筑城侨寓号丱兮城取此　方言云凡卒相见谓之突　士冠礼始加缁布冠次加皮弁次加爵弁三加而后字之成人之道也】
　　【愚按弁而曰突则去总角无几时指襄公幼年初即位也其时防养未端人君之道未谙遽有好大喜功之志为之无序也】
　　甫田三章章四句【按春秋传襄公即位之四年师于首丘杀郑子舋轘高渠弥五年迁纪八年灭纪九年伐卫纳惠公十三年降郕是年冬即遇弑此其求大功与求诸侯之据也朱子谓此诗未见刺襄公何也】
　　卢令　序曰刺荒也襄公好田猎毕弋而不修民事百姓苦之故陈古以风焉
　　卢令令其人美且仁
　　【朱注赋也毛传缺　毛云卢田犬令令缨环声　按良犬韩有卢宋有鹊卢黒色鹊黒白色　孔云环在犬之项下如人之冠缨然故毛云缨环声也　下章言卢重环卢重鋂葢卢有带重环者有带重鋂者此以令令声统之明非一犬也　其人指牵犬之人逐兽者犬也发纵指示者人也美以状貌言仁谓有思于犬也】
　　卢重环其人美且鬈
　　【重环即颔带两环毛以为子母环也鬈鬓曲也】
　　卢重鋂其人美且偲
　　【鋂説文云大鍞也一环贯二者　偲防通颊毛也陆氏云一章曰令令二章曰重环三章曰重鋂言田事弥饰而弥以有制所以刺荒也】
　　【愚按鬈与偲言牵犬之人皆须眉伟男子也君不修政事使壮士皆从于禽所以为荒】
　　卢令三章章二句【按国语桓公语管仲曰昔吾先君襄公田狩毕弋不聴国政卑圣侮士而惟女是崇又曰戎士冻馁戎车待游车之裂则襄公之荒于禽不惟不恤民并不恤士也观此诗以美仁鬈偲之人使之日牵犬以从狩意其人非犬无以见用于公矣则不恤士可知】
　　敝笱　序曰刺文姜也齐人恶鲁桓公防弱不能防闲文姜使至淫乱为二国患焉【按篇中有齐子归止当是初嫁时国人知其妇道之必不终也故作是诗以刺之】
　　敝笱在梁其鱼鲂鳏齐子归止其从如云
　　【毛传兴也朱注比也　郝氏云笱之制鱼可入不可出敝则鱼出矣以比帷簿不修也陈风有云岂其食鱼必河之鲂岂其娶妻必齐之姜则鲂乃姜之比此诗首言鲂鳏次言鲂鱮鳏鱮之名变而鲂名不变故知专以鲂拟文姜而鳏鱮拟从者矣焦氏易林云敝笱在梁鲂逸不禁舎鳏鱮而专举鲂亦罪坐文姜之一据也　鱼目不闭谓鳏故古者以鱼司钥此凡鱼皆然　诗人见鲁桓昏懦逆料其不能制姜故以敝笱为比言女归夫家犹鱼之入于笱可入而不可出笱败则任其往来今之入者不久将复出矣况以姜之健悍骄肆挟如云之从者以偕行气势甚盛目中岂复有桓者哉】
　　敝笱在梁其鱼鲂鱮齐子归止其从如雨
　　【郑云鱮似鲂而弱鳞鱼之不美者里语云网鱼得鱮不如啖茹　如雨不独言其多谓其倾从如雨之从天而下也】
　　敝笱在梁其鱼唯唯齐子归止其从如水
　　【唯唯行相随顺之貌防前章鳏鱮随鲂而行以兴从者随姜而行如水不独言其众如水之长流而不息也】
　　敝笱三章章四句【朱注谓此鲁庄公不能防闲文姜故归齐而从之者众也葢悮以于归为归齐耳郝氏云庄公之于文姜则子耳桓公其夫也夫为妻纲如笱可以制鱼子之于母犹曰弗克故敝笱刺夫而猗嗟以为刺子序説各有当也】
　　【愚按妇人谓嫁曰归归止归于鲁也意文姜为女时必已不端其骄纵之习有类于汉唐公主之所为而相从之娣媵皆习于夸诈以为姜之爪牙力足以制桓公也齐人逆知鲁桓不能制姜故于始嫁时诗以刺之】
　　载驱　序曰齐人刺襄公也无礼义故盛其车服疾驱于通都大道与文姜淫播其恶于万民焉【按春秋鲁桓公殁后子庄公嗣位夫人与齐侯防于禚于祝如齐师于防于谷谷即今阳谷县汶水与谷相近此诗疑即为防于谷而作也是年一嵗再防出入无时内外无忌明年襄公为无知所弑】
　　载驱薄薄簟茀朱鞹鲁道有荡齐子发夕
　　【朱注赋也毛传缺　毛云薄薄疾驱声也簟方文蓆也　孔云用竹为席其文必方　茀尔雅作笰凡舆革前谓之鞎后谓之笰竹前谓之御后谓之蔽　陈祥道云鞎与笰皆革为之朱鞹是也御与蔽皆竹为之簟茀是也　又云齐襄公方叔之车以簟茀卫夫人之车以翟茀此妇人男子车蔽之别也　鞹是革之别名皮去其毛曰鞹以鞹挽车所以为固漆之以朱所以为饰　载驱二句指襄公言夕谓文姜闻襄公所在即夕启行不能待旦　严氏云车饰之美系众观也道路坦夷非隠处也无耻甚矣愚按齐襄榏杀鲁桓絶无媿惧公然至鲁地与姜宣淫目中固已无鲁矣鲁道有荡与南山篇同解由鲁无人制姜姜得自由往来鲁道无所疑碍谓之齐子丑齐也传曰齐志也齐虽藐鲁然问所与淫者谁氏之子乎丑声不独在鲁也】
　　四骊济济垂辔濔濔鲁道有荡齐子岂弟
　　【四骊二句以上章载驱例之亦指襄公　济济言齐谓齐色也　毛云垂辔辔之垂者濔濔众也濔水满貌言车马之盛所见皆辔也　岂弟乐易也言文姜于是乐易无慙耻之色也】
　　汶水汤汤行人彭彭鲁道有荡齐子翺翔
　　【孔云齐在鲁北水北曰阳僖元年左传称公赐季友汶阳之田当齐襄公之时汶水之北尚是鲁地　凌蒙初云説行人便有口似碑之意】
　　汶水滔滔行人儦儦鲁道有荡齐子游敖
　　【儦説文云行貌上章以水之盛对言人之多此章以水之流对言人之行　胡嘉云为邪而有凝滞不畅之意其中必畏人也今观其车马之驰骤意气之诩其所由者鲁道也所渡者汶水也彭彭儦儦行人如此众多也所求何事所合何人而舒徐容与坦然无疑乎诗人但为纪事而恶自着耳】载驱四章章四句
　　【愚按齐诗皆称齐子不称姜者一以示讥讥其以齐之子而淫于齐也一以为讳讳其淫丑有玷于其氏也其亦鲁之吴孟子之谓欤】
　　猗嗟　序曰刺鲁庄公也齐人伤鲁庄公有威仪技艺然而不能以礼防闲其母失人子之道人以为齐侯之子焉
　　【春秋庄四年冬公及齐人狩于禚公羊传云公曷为与微者狩齐侯也齐侯则其称人何讳与仇狩也此诗疑即狩禚时事葢公朝齐而因以狩也古者诸侯相朝则有宾射故所言皆宾射之礼】
　　猗嗟昌兮颀而长兮抑若兮美目兮巧趋跄兮射则臧兮
　　【昌説文云日光也叹美鲁庄公之仪容有光采也公羊传云宋万与鲁庄公战获乎庄公归反为大夫于宋曰甚矣鲁侯之淑鲁侯之美也当时侈称之矣抑若犹言谦尊而光退让以明礼也　美目而状其眉宇轩翥盼睐可观　孔云趋今之吏步则趋疾行也礼有徐趋疾趋为之有巧有拙故美其巧趋也　射则诸侯相朝之宾射也】
　　【愚按抑若承颀而长来惟其长是以执玉虽俯而无伛偻足恭之态】
　　猗嗟名兮美目清兮仪既成兮终日射侯不出正兮展我甥兮
　　【名者称誉之谓即宋万夸鲁侯之美知庄公美名之着久矣　毛云目上为明目下为清　仪者宾射之仪既成言终事也侯射布也正鸟名鸟之捷防者射之难中以中为隽故画于皮以为的大射之侯用鹄宾射之侯用正不出正者必中的也　当时疑庄公为齐侯子此云展我甥明其非我子也　春秋传桓公六年书子同生谷梁传云疑故志之】
　　【愚按女之婿亦曰甥孟子帝馆甥是也庄公于齐桓即位后已昏于齐矣或其如齐在齐桓时则即婿之称矣】
　　猗嗟娈兮清婉兮舞则选兮射则贯兮四矢反兮以御乱兮
　　【毛云娈壮好貌　清承上美目美目清而总言之　舞则选兮谓供事于舞者皆极一时之选此射终之事乐正赞工迁乐备燕之时也　乐必有舞谓舞应乐节也此非指庄公言特以起下句射则贯兮正在此时葢能与舞节相应耳　贯者贯布也礼射布侯中必贯布始释算若大射用皮侯则必贯革周礼王乐以驺虞九节诸侯乐以貍首七节九节者谓歌九终先五节以听后四节以应乘矢矢必按节而发故曰节诸侯七节则三节先以听后四节以应乘矢则同　四矢反者乃卒射时偶及宾主人皆拾取授有司还其矢于受矢之故处也　吕氏云庄公弓矢之精观其以金仆姑射南宫长万可见矣　通篇极赞其仪容技艺之美而防寓不足于慨叹之中此立言之道也】
　　【愚按以御乱兮言外谓公之艺勇足以御外侮而不能正内乱也以文姜为其母子虽材美其何以制之哉葢惜之也】
　　猗嗟三章章六句【郝氏云此诗较敝笱辞甚婉所以为母及子也妻淫而责夫其言易直母乱而责子其语难显诗所以善言也】
　　齐国十一篇三十四章一百四十三句
　　田间诗学卷三
　　钦定四库全书
　　田间诗学卷四
　　桐城钱澄之撰
　　魏谱略【魏者虞舜夏禹所都之地在禹贡冀州雷首之北析城之西周以封同姓焉其封域南枕河曲北涉汾水至春秋鲁闵公元年晋献公　　灭之以其地赐大夫毕万自尔而后晋有魏氏　按舜】【都蒲坂禹都安邑孔云蒲坂安邑皆与逼近谓境内有其都耳魏不居其墟也】
　　【愚按魏自晋献以封毕万城在陜州芮城县五里汉河北县也左传晋使魏寿余以魏叛入秦秦伯师于河西魏人在东杜预注今河北县于秦为在河之东今平陆县是也平陆县北有魏侯城即古魏国晋献公所灭以封毕万者志又云平陆县本虞国地则魏南与虞接壤而北逼于晋其地陿隘故晋先灭魏而后取虞】
　　魏一之九【苏氏云魏地入晋久矣其诗皆为晋而作故列干唐风之前犹邶之于卫也】
　　葛屦　序曰刺褊也魏地陿隘其民机巧趋利其君俭啬褊急而无徳以将之
　　【愚按惟魏地陿隘故机巧趋利以其耕稼无所衣食不给故机巧以生人主复为褊急俭啬之行则不为趋利之民所附宜其亡也】
　　纠纠葛屦可以履霜掺掺女手可以缝裳要之襋之好人服之
　　【朱注兴也毛传缺　毛云纠纠犹缭缭也礼夏葛屦冬皮屦葛屦非御寒之其今既敝而缭纒之犹谓可以践霜　毛云掺掺犹纎纎也妇人三月庙见然后执妇功　郑云言女手者未三月未成为妇也使未三月妇缝裳者利其事也　要裳腰襋衣领好人犹言贵人　辅氏云纠纠葛屦本不可以屦霜自俭啬者言之亦可以履霜矣掺掺女手本未可以缝裳自褊急者言之亦可使之缝裳矣】
　　【愚按即臧文仲妾织蒲类也玩两可以字但思省事苟可而已】
　　好人提提宛然左辟佩其象揥维是褊心是以为刺【毛云提提安谛也宛辟貌左辟以右让人而自避居左谦也象揥贵人饰也凡撙节者必退让佩象揥而左辟谦徳可风所可刺者褊心耳褊心指上章所言也】
　　葛屦二章一章六句一章五句
　　【愚按鲁公仪休为相去织妇拔园葵恶其夺细民之利也魏俗俭不足刺刺其以士夫之家亲鄙细之事如此篇以女缝裳后篇采莫采藚皆与民争小利也与去织妇防圜葵事正相反耳故序谓刺褊也】
　　汾沮洳　序曰刺俭也其君俭以能勤刺不得礼也【申培説晋人刺其大夫之诗　晋自成公即位始有公族余子公行之官官初设于晋魏灭于晋献公成公为献公孙固知此为晋诗非魏诗】
　　彼汾沮洳言采其莫彼其之子美无度美无度殊异乎公路
　　【朱注兴也毛传缺　苏氏云汾水出于晋其流及魏沮与王制沮泽之沮同义凡小而水所止曰沮犬而水所止曰泽　洳説文云渐湿也　莫菜也孔云五方通谓之酸迷冀州人谓之干绛河汾之间谓之莫　无度言不可以尺寸量也有怪而惜之之意初骊姬之乱诅无蓄羣公子自是晋无公族成公即位乃官卿之适子而为之田以为公族又官其余子亦为余子其庶子为公行杜预注余子适子之母弟也赵盾请以括为公族而自为旄车之族乃余子之职也　郑云公路主君之旄车】
　　彼汾一方言采其桑彼其之子美如英美如英殊异乎公行
　　【沮洳广指汾旁所侵之地一方就近水之一处而言比前为差狭矣采桑亲蚕事也】
　　彼汾一曲言采其藚彼其之子美如玉美如玉殊异乎公族
　　【一曲水流曲处比一方又狭矣班固地里志云魏在晋之南河曲　藚陆玑疏云今泽泻也愚按采莫采桑采藚非大夫自采使其家人采之耳皆与小民争衣食之利也以大夫之家食肉衣帛居移气养移体故有无度如英如玉之美而下侵小利若此殊不似贵人所为与孟献子所谓畜马乘不察于鸡豚者逺矣】
　　汾沮洳三章章六句【何氏以为刺晋君疎逺公室而信任卿族故因汾水之间有隠居不得位者以采莫采桑采藚起兴】
　　【愚按春秋世卿虽有贤者在下岂能于上其信任卿族不独晋为然也】
　　园有桃　序曰刺时也大夫忧其君国小而廹而俭以啬不能用其民而无徳教日以侵削故作是诗也【何氏谓魏诗皆晋诗也晋献公嬖骊姬欲立其子使太子居曲沃重耳居蒲城夷吾居屈羣公子皆鄙惟二姬之子在绛国人忧之故托兴于园以比绛也桃与棘比骊姬与其娣而其实则比奚齐与卓子也肴之食之言君将立之也史苏告大夫曰二三大夫其戒之乎乱本生矣此心忧之实据矣】
　　园有桃其实之殽心之忧矣我歌且谣不知我者谓我士也骄彼人是哉子曰何其心之忧矣其谁知之其谁知之葢亦勿思
　　【毛传兴也朱注同　桃果之贱者家语孔子云果属有六而桃为下祭祀不用不登郊庙诗意谓圉之中仅有桃棘二者皆贱品也而其实充殽充食比国羣公子皆出独存奚齐卓子其母皆贱而反得宠必有废立夺嫡之事故心忧也　尔雅云徒歌曰谣説文作防云肉言也唐人谓徒歌曰肉声是也　歌谣正以写所忧其士蒍狐裘防茸之歌之类与　我士诗人自谓也以歌谣为骄谓其指斥时事长言无忌彼人是哉二句亦不知我者之语】
　　【愚按彼人指荀息之辈荀息曰君立臣从何贰之有当时必有以此言为是者而转讶已之云云为已甚也何其者犹云何遽至是也再言心之忧矣因不我知者之言而益重其忧也其谁知之重嗟叹者嗟举国无人知乱之将作也兄子隲祥云史苏忧晋亡郭偃谓于晋何害士蒍曰夫子戒也抑二大夫之言其皆有焉子曰何其其郭偃之流乎】
　　园有棘其实之食心之忧矣聊以行国不知我者谓我士也罔极彼人是哉子曰何其心之忧矣其谁知之其谁知之葢亦勿思
　　【陆氏云大者枣小者棘葢若酸枣也于文重束为枣并束为棘　枣性重乔棘则低矣孟子曰养其樲棘则为贱场师葢果实之贱者也　行国散步国中有禾黍荆棘之叹即屈原行吟泽畔之意】园有桃二章章十二句【何氏以为晋人因献公将黜太子申生而作愚按左传闵元年晋侯作三军公将上军太子申生将下军以灭耿灭霍灭魏还为太子城曲沃葢自克魏而后谗言弥兴故以其诗魏风明其为祸本欤】
　　陟岵　序曰孝子行役思念父母也国廹而数侵削役乎大国父母兄弟离散而作是诗也【郝氏云陟岵之诗皆行役者述其父母兄弟临行告诫之语】
　　陟彼岵兮瞻望父兮父曰嗟予子行役夙夜无已上愼旃哉犹来无止
　　【朱注赋也毛传缺　尔雅云山多草木曰岵　郑云孝子行役思其父之戒　上以下供上役也严氏云上犹赴也谓赴役也如赴官曰上官赴工曰上工七月诗上入执宫功以由田野入都邑为上此以由家居赴道途为上犹俗谚云上路也　犹来者庶几其来也】
　　陟彼屺兮瞻望母兮母曰嗟予季行役夙夜无寐上慎旃哉犹来无弃
　　【尔雅云山无草木曰屺　郑云此又思母之戒　母曰子季谓少子也观下章有兄可见　严氏云无寐犹今言醒睡也行役在途存亡戒心早夜不可安寝毛传谓母尚恩是也】
　　陟彼冈兮瞻望兄兮兄曰嗟予弟行役夙夜必偕上慎旃哉犹来无死
　　【偕毛云惧也嘱其必行者俱也犹言勿离伴侣耳徐士彰云孝子思亲不言己之念亲而反言亲之念己则所以存诸心者更切不言己之自慎而言亲之欲其慎则所以保其身者益至矣】
　　陟岵三章章六句【左传晋文公奔翟时从者五人狐偃一也而狐毛不与及文公入秦毛与偃俱従以不应怀公之召其父狐突死焉岂文公周游列国时毛以舅氏之戚复继偃而至耶何氏谓此诗狐偃所作】
　　【愚按当是偃初奔翟时突与毛俱尚在晋故有瞻望父母及兄之语】
　　十畆之间　序曰刺时也言其国削小民无所居焉【水经注云右魏国城南西二面并去大河可二十余里北去首山十余里处河山之间土地廹隘故魏风着十畆之诗也】
　　十畆之间兮桑者闲闲兮行与子还兮
　　【朱注赋也毛传缺　十畆甚言其偪侧古者一夫授田百畆魏地隘不足耕垦也】
　　十畆之外兮桑者泄泄兮行与子逝兮
　　【魏地狭人稠采桑者无所得桑闲闲泄泄絶无与争桑之意以其桑少无可争也】
　　十畆之间二章章三句【朱注谓政乱国危贤者不乐仕干其朝而思与其友归于农圃故其辞如此】
　　【愚按民所恃者农桑农桑无地则民将离矣古者三年大比民数迁徙不禁还者仍还其故土逝者去而别徙矣】
　　伐檀　序曰刺贪也在位贪鄙无功受防君子不得进仕尔
　　坎坎伐檀兮寘之河之干兮河水清且涟猗不稼不穑胡取禾三百防兮不狩不猎胡瞻尔庭有县貆兮彼君子兮不素餐兮
　　【朱注赋也毛传缺　毛云坎坎伐檀声　涟通作澜刘熈云澜连也波体转流相及连也　檀木坚轫可为车为辐为轮比君子之材能任重而行逺也寘置也伐而置之河干置而不用也　不稼不穑指当时居高位者皆无功窃禄之小人也　何运亮云河水至浊伐檀而置之河干无有见用之期庶防待河水之清乎清且涟猗四字虚想之辞以言终无时也周礼云种谷曰稼谷可収曰穑　毛云一夫之居曰防此曰三百防则三百夫之家易云逋其邑人三百户论语称伯氏骈邑三百葢下大夫食邑制也此云取禾以食邑所入言耳】
　　【愚按檀以喻贤材伐檀则进贤者以自喻也檀坚而难伐犹贤者之难进也伐檀而置之河干犹进贤而弃之无用之地也因河干而思河水虽浊且有清时朝政浊乱窃禄者满朝将何由清乎彼君子自不见用然君子亦自不肯与窃禄者同素餐也诗葢进贤者嗟所荐之不得用耳】
　　坎坎伐辐兮寘之河之侧兮河水清且直猗不稼不穑胡取禾三百亿兮不狩不猎胡瞻尔庭有县特兮彼君子兮不素食兮
　　【伐辐承上伐檀而言老子云三十辐共一毂説文云辐轮轑也轑葢轮中木之直指者　尔雅云河流百里一小曲千里一曲一直　防之内有囷每囷各得禾秉一亿故诗曰我庾惟亿是其禾数也三百亿即下三百囷也秉把也　尔雅云豕生三豵二师一特注云猪生子常多故别其少者之名承狩猎言皆言田豕也】
　　坎坎伐轮兮寘之河之漘兮河水清且沦猗不稼不穑胡取禾三百囷兮不狩不猎胡瞻尔庭有县鹑兮彼君子兮不素飱兮
　　【言伐辐又言伐轮摠见檀可为车所伐者惟此一檀而已　尔雅小波为沦毛云小风水成文转如轮也囷説文云廪之圜者圜谓之囷方谓之廪　庄子吾未尝好田而鹑生于宎貆特鹑皆举其小者言之貆为貉子特为豕子特比貆为易得而鹑比特为尤小然且皆县之于庭以见未尝择其大而舎其细则贪之至也　飱餔也谓晡时食也人旦则食饭夕则食飱字林云水浇饭也】
　　伐檀三章章九句
　　【愚按大戴礼投壶篇云凡雅二十六篇其八篇可歌伐檀其一也曹魏时得汉雅乐郎杜夔能歌文王鹿鸣驺虞伐檀四篇皆古声辞以列国变风与南雅并列而摠称之为雅岂以其音节不以其辞意耶】
　　硕防　序曰刺重敛也国人刺其君重敛蚕食于民不修其政贪而畏人若防也
　　硕防硕防无食我黍三嵗贯女莫我肯顾逝将去女适彼乐土乐土乐土爰得我所
　　【朱注比也毛传缺　硕防即鼫防也　许愼云五技防也能飞不能上屋能游不能渡谷能缘不能穷木能走不能先人能穴不能覆身亦名鼯鼠荀子云鼯鼠五技而穷是也　黍者五谷之长诗颂其饟伊黍注云丰年之时虽贱者犹食黍明黍足贵也　贯説文云习也言女习聚敛以为常至今已三嵗矣　周礼三年大比民数改定版籍此时听民迁徙故郑云古者三年大比民或于是徙也】
　　硕鼠硕鼠无食我麦三嵗贯女莫我肯徳逝将去女适彼乐国乐国乐国爰得我直
　　【罗氏云麦者接絶续春交夏之时旧谷已絶新谷未升民于是乏食而麦最先熟故以为重　董仲舒曰春秋于他谷不书至无麦禾则书之重之也食黍不已至于食我麦则民已囷乏极矣　严氏云直伸也言受抑于此而求伸于彼也】
　　硕鼠硕鼠无食我苗三嵗贯女莫我肯劳逝将去女适彼乐郊乐郊乐郊谁之永号
　　【谢氏云食黍不足而食麦食麦不足而食苗苗者禾方树而未秀也　劳慰也首章言顾者存诸心次章言徳者施诸政此章言劳者见诸言也至徒慰人以言而犹不肯则虐之至矣　苏氏云欲适乐郊而不可得故曰谁为乐郊可长号而求之哉】
　　硕鼠三章章八句
　　【愚按魏与秦仅隔一河左传晋使魏寿余伪以魏叛者以诱士防既济则魏人噪而还近可知矣其后秦孝公开阡陌招三晋之民耕种以富其国亦因三晋之人稠地隘易以逃亡故可招而至也观此诗去女适彼殆先为之兆矣】
　　魏国七篇十八章一百二十八句
　　唐谱略【唐者帝尧旧都之地今曰太原晋阳是也尧始居此后乃迁河东平阳成王封母弟于尧之故墟曰唐侯南有晋水至子燮改为晋侯其封域在禹贡冀州太行恒山之西太原太岳之野至曽孙成侯南徙居曲沃近平阳焉当周公召公共和之时成侯曽孙僖侯俭不中礼国人闵之唐之变风始作其孙穆侯又徙于绛云】
　　【愚按太原今太原县也晋水所出故春秋战国时皆曰晋阳尧为诸侯时居此后为天子即都平阳矣周成王以封其母弟叔虞曰唐侯今清源县有陶唐故城俗谓之姚城是尧之故都而唐城又在翼城县则尧之裔所封也周迁之于杜故为唐杜氏考太原与清源接壤皆为晋阳则当时叔虞所封之唐未必即今太原县治也因唐有晋水故叔虞子燮改为晋侯燮孙成侯徙居曲沃地里志云即闻喜县亦非今曲沃也成侯孙穆侯又徙于绛至昭公始以故所都曲沃封桓叔成师而自徙于翼翼在绛东晋于是分而为二鲁惠公三十年桓叔伐翼其子庄伯继之迨孙武公以鲁桓公八年灭翼遂并晋国葢晋自穆侯徙绛昭侯徙翼及武公并晋又都绛也绛即今绛州其绛县则春秋时晋所谋迁之新田耳】
　　唐一之十【朱注其诗不谓之晋而谓之唐葢仍其始封之旧号耳　季札闻歌唐风曰思深哉其有陶唐氏之遗民乎】
　　蟋蟀　序曰刺晋僖公也俭不中礼故作是诗以闵之欲其及时以礼自虞乐也此晋也而谓之唐本其风俗忧深思逺俭而用礼乃有尧之遗风焉【郝氏云国奢济之以俭国俭济之以礼晋自僖公之时俗尚固陋俭不中礼蟋蟀之诗讽其终嵗废礼也　孔云乐记礼主其减乐主其盈礼减而进以进为文乐盈而反以反为文注云礼主其减人所倦也乐主其盈人所欢也进谓自勉强惟恐倦怠反谓自抑止惟恐奢放诗人既劝乐惟恐过度故戒之使用礼也】
　　蟋蟀在堂嵗聿其莫今我不乐日月其除无已太康职思其居好乐无荒良士瞿瞿
　　【朱注赋也毛传缺　毛云蟋蟀蛬也九月在堂聿遂也除去也康乐职主也　邠风十月蟋蟀入我牀下固知九月尚在堂也　郑云君虽当乐亦无甚太乐欲其用礼为节也　所居之事谓国中政令也瞿瞿顾礼义也　按瞿瞿有左顾右盼计后思前之意何氏云此诗原不为及时行乐发论正意止在好乐无荒四字却从今我不乐倒翻来而急以正意唤醒】
　　【愚按唐以耕稼为俗嵗暮之乐不过斗酒相慰劳耳而已虑其荒俭之至也】
　　蟋蟀在堂嵗聿其逝今我不乐日月其迈无已太康职思其外好乐无荒良士蹶蹶
　　【迈逺行也按嵗聿其莫可惊也未防而莫者又将逝矣日月其除可惜也未几而除者又将迈矣　欧阳子云职思其外广周虑也　朱注葢其事变或出于平常思虑之所不及故当过而备之也　毛云蹶蹶动而敏于事辅广云思之虽周而为之不敏亦无益矣】
　　蟋蟀在堂役车其休今我不乐日月其慆无已太康职思其忧好乐无荒良士休休
　　【周礼庶人乘役车孔云收禾纳稼亦用此车牛车也郑云役车休则农功毕无事也　慆久也即诗慆慆不归之慆　思其居思其外正思其所可忧者惟主于思忧而其忧庶可免也　休休尔雅以为俭也亦有安足之意所谓不愿乎其外也】
　　蟋蟀三章章八句【朱注谓民间嵗晚务闲之时乃敢相与燕饮为乐而又遽相戒以无过乐之辞序以为刺僖公俭不中礼】
　　【愚按诗无刺俭之意劝以不可不乐即戒以不可过乐语气之开合如此意在相勉以俭也葢唐之风尚如此班固所谓君子深思小人俭陋是也】
　　山有枢　序曰刺晋昭公也不能修道以正其国有财不能用有钟鼓不能以自乐有朝廷不能洒扫政荒民散将以危亡四隣谋取其国家而不知国人作诗以刺之也【是时桓叔有不轨之谋昭公不知诸大夫难显言之故作此诗以使之觉悟非相劝为乐也与其龌龊以待亡何如快乐以永日所以发其伤痛之心而振其欲死之气诗人语苦而意蹙廹矣】
　　山有枢隰有榆子有衣裳弗曳弗娄子有车马弗驰弗驱宛其死矣他人是愉
　　【毛传兴也朱注同　枢榆属亦名荎即刺榆也江南有刺榆无大榆惟北方多有之秦汉故塞其地皆榆故曰榆塞是以江南无榆但见枢耳晋地山隰兼有之二有字谓土产所宜当以时取用伐去复生惜而不伐则亦枮死山中为无用之物而已　子大夫相谓也　孔云曳者衣裳在身行必曳之　愉通作觎诗人之意谓此岌岌者国也此衣裳车马之物必非我辈所能久享何不及今曳娄驰驱之而坐视为】
　　【他人所觊觎乎】
　　【愚按汉文帝賛衣不曳地似言其短曳则衣拂地之谓娄偻通因其曳也故娄而摄之以行】
　　山有栲隰有杻子有庭内弗洒弗埽子有钟鼔弗鼔弗考宛其死矣他人是保
　　【栲尔雅云山樗也亦类漆树古谚云櫄樗栲漆相似如一庄子吾有大树人谓之樗樗以不材而寿　杻尔雅云檍也为木多曲少直枝叶茂好正名曰万嵗以檍有亿万之义也谢朓诗风动万年枝今以冬青为万年枝非也诗以栲杻取兴岂以栲全天年杻号万嵗有长保之义故耶】
　　山有漆隰有票子有酒食何不日鼓瑟且以喜乐且以永日宛其死矣他人入室
　　【漆可成琴瑟栗可供笾实故以兴下文酒食鼔瑟之事　按上章钟鼔不言日此言何以不日鼔瑟者以士大夫无故不彻琴瑟也　罗氏云登歌惟王备琴瑟诸侯有瑟而无琴燕礼登歌有瑟而已所以别于王也　永日者言来日已短宜及今为乐以延引此日也　吕氏云诗人岂真欲驰驱饮乐者哉激发感愤之至耳吕禄弃军其姑吕嬃悉出珠玉寳器散台下曰无为他人守也即此诗之意】
　　山有枢三章章八句【朱注谓此诗答前篇之意而解其忧言不可不及时为乐然其忧愈深而意愈蹙矣】
　　【愚按唐俗俭其风土为之也到今犹然未必有刺俭者此殆士大夫相告语行乐之辞正虑其所有为他人有耳葢激发之辞深于劝俭者也】
　　之水　序曰刺晋昭公也昭公分国以封沃沃强盛昭公防弱国人将叛而归沃焉【严氏云沃有簒谋潘父隂主之将为内应昭公不知此诗正发潘父之谋忠于公者也若真欲从沃则是潘父之党必不作此诗以漏泄其事也异时潘父弑昭公廹桓叔晋人发兵攻桓叔桓叔败可以见国人之心矣　凌蒙初云素衣朱襮何等服物我闻有命何等宻谋而明明见之篇什不敢告人此阳虽为沃隂以耸晋厮养卒所谓名为求赵王实欲燕杀之也是巧于告宻者】
　　之水白石凿凿素衣朱襮从子于沃既见君子云何不乐
　　【毛传兴也朱注比也　按水弱白石刚以喻政令不行顽梗者多也凿凿水去而石立也　素衣犹纯衣即丝衣也襮者绣刺黼文为褗褗者领也此诸侯中衣之制　郑云诸侯绣黼丹朱中衣绣当作绡中衣以绡黼为领丹朱为纯也　国人具此服将以进之桓叔见欲奉为诸侯耳　严氏云子指叛者下文君子指桓叔此言子者设言欲叛之人如潘父之徒也言欲从此人往沃以见桓叔其意谓国中有相与为叛以应曲沃者矣此防辞以泄其谋欲昭公闻之早为之备也】
　　扬之水白石皓皓素衣朱绣从子于鹄既见君子云何其忧
　　【皓白貌水防而石显也　朱绣绣读为绡于绡上刺为黼文故谓之绡黼也凡缋是画绡是刺绡上刺黼以为衣领然后名之谓襮故尔雅黼领谓之襮则朱绣即朱襮也特异其称耳　鹄者曲沃邑名　晋衰沃盛从沃之事既成则可以免祸而无忧矣】
　　杨之水白石粼粼我闻有命不敢以告人
　　【徐锴云粼粼水流石间不驶也言水落而石见也桓叔簒谋已定如石在水中昭然共见所谓司马昭之心路人皆知之也曰我闻者通国皆知之辞命桓叔之命将命其徒以举事也曰不敢告人则固已告矣】
　　之水三章二章章六句一章四句
　　【愚按沃自桓叔至武公凡屡破晋晋人终不服従相与攻而去之逾数世迫于王命而后不敢不聴当昭公之初晋人之心岂从沃哉此诗故为党沃之辞乃隂输其情以告昭公使早为备也朱注以为国人将叛晋而归沃故为此诗岂有欲叛之人自述其叛志以见诸篇什者乎且叛人之诗又何録焉】
　　椒聊　序曰刺晋昭公也君子见沃之盛强能修其政知其蕃衍盛大子孙将有晋国焉【申培説唐昭侯封公子成师于曲沃成师治聚盛强师服忧之而作是诗　严氏云此诗言桓叔之强而不及昭公其意则忧昭公之弱言在此意在彼】
　　椒聊之实蕃衍盈升彼其之子硕大无朋椒聊且逺条且
　　【毛传兴也朱注兴而比也　尔雅云椒榝丑莍榝茱萸也丑类也椒与茱萸之类皆有莍莍者褁实之房也　椒之为物小而芳烈聊且植之耳今其实蕃衍如此喻沃也彼其之子指昭公昭公奄有邦国虽硕大而孤立无朋无朋寡助也椒虽聊植之手其枝条日以长逺言助者多也】
　　【愚按逺条者言椒植于彼而条及于此比桓叔在沃羽翼遍晋国也惟朋皆为沃所有故之子无朋】
　　椒聊之实蕃衍盈匊彼其之子实大且笃椒聊且逺条且
　　【上章言盈升此言盈匊言益多也不复以升较矣笃者厚也因昭公之于沃无猜忌而美以笃厚之名】
　　【愚按淮南子云夏虫不可以语氷笃于时也笃字亦不达时变之谓】
　　椒聊二章章六句【何氏谓椒聊之实比从桓叔于曲沃者其党繁盛也彼其之子指晋之忠臣如师服之流时晋人多趋曲沃而之子独介然特立不与之为党故称以硕大无朋而守志笃信不移也然羽翼既成枝条布濩势必至遍地皆椒胥晋人而化为沃人矣之子且柰何哉】
　　绸缪　序曰刺晋乱也国乱则婚姻不得其时焉【郑云不得其时谓不及仲春之月　朱注男女有失其时而后得遂其婚姻之礼者首章妇语夫之辞次章夫妇相语之辞末章为夫语妇之辞】
　　绸缪束薪三星在天今夕何夕见此良人子兮子兮如此良人何
　　【毛传兴也朱注同　毛云绸缪犹纒绵也　苏氏云合异姓以为婚姻譬如错取众薪而束之耳薪之为物束则合之而释之则解是则绸缪固之而后可以望其合也　毛云三星参也　按参以孟冬之昏见于东方曰在天季冬昏见于东南隅曰在隅正月昏见于南方曰在户戸南向也古者自九月霜降至二月氷泮为婚姻之期故以参为　郑云三星谓心也心为二月之合宿故嫁娶者以为昏而火星不见嫁娶之时也　按心三月昏见于东五月昏见于东南隅六月昏见于南方当戸七月西流九月之昏西伏戌位而参始东出心出则参退而婚礼终参出则心退而婚礼始今心正见故为不得其时　郑云今夕何夕言此夕何月之夕乎而女以见良人言非其时也子兮子兮或谓女或谓男皆自诗人称之】
　　绸缪束刍三星在隅今夕何夕见此邂逅子兮子兮如此邂逅何
　　【刍説文云刈草也配不以正犹之束乱草而已　毛云隅东南隅也　郑云心星在隅谓四月之末五月之中】
　　【愚按邂逅不期而遇谓六礼不备也】
　　绸缪束楚三星在户今夕何夕见此粲者子兮子兮如此粲者何
　　【楚在众薪中特为翘楚故以兴粲者见其美异于他女耳　毛云参星正月中直户故云在户郑云心星在户谓五月之末六月之中　粲者美称言女虽美而婚非其时于礼目之以奔为可惜也见者自诗人旁观者见之非指男女相见也】
　　【愚按啓齿而笑之为粲过时得偶幽忧久而为之一粲耳】
　　绸缪三章章六句
　　【愚按序云国乱婚姻失时此于初婚之时旁人为之庆喜之辞薪与刍与楚之束犹男与女之婚合异以为同也非绸缪则束之不固比之同牢合多其繁数礼文皆所以绸缪之也三星昏见于东移时而东南隅又移时而南葢绸缪之久而夜既深矣子兮子兮皆自旁人谓之良人为女谓男也粲者男谓女也邂逅谓男女相谓也如此何谐谑之辞庆喜之余乃作此语】
　　杕杜　序曰刺时也君不能亲其宗族骨肉离散独居而无兄弟将为沃所并尔
　　有杕之杜其叶湑湑独行踽踽岂无他人不如我同父嗟行之人胡不比焉人无兄弟胡不佽焉
　　【毛传兴也朱注同　杜与棠类赤者为杜白者为棠棠实甘杜实涩而酢无味语云涩如杜是也　毛云杕特貌葢树之特生者　湑湑润泽貌　严氏云木无枝叶则根上土燥而其木易枯有特生之杜湑湑其叶虽无旁木之防而叶独足以庇其本根也　踽踽无所亲也无所亲曽杕杜之不若矣　行之人犹言路人也比亲宻也佽助也　言他人不足恃不如同父之人也若以他人可恃则路人亦人胡不见亲彼见我之无兄弟胡不相助以非同父故情不相闗耳两胡不唤醒之辞】
　　【愚按人无兄弟人字自行之人谓我而言】
　　有杕之杜其叶菁菁独行睘睘岂无他人不如我同姓嗟行之人胡不比焉人无兄弟胡不佽焉
　　【毛云睘睘无所依也説文云目惊视也独行多惧故有此状　白虎通云姓生也人所禀以生者也按姓与氏有辨姓者所以系统百世使不别氏者所以别子姓所出故言姓即在上言氏即在下　同姓虽非同父犹愈于他人耳】
　　杕杜二章章九句【朱注谓此无兄弟者自伤其孤特而求助于人之辞愚按晋士蒍与羣公子谋谮富子而去之又使羣公子杀游士之二子而桓庄之族以尽诗人殆知其谋而以是讽羣公子欤】
　　羔裘　序曰刺时也晋人刺其在位不恤其民也
　　羔裘豹袪自我人居居岂无他人惟子之故
　　【朱注赋也毛传缺　郑云羔裘豹袪卿大夫在位之服也　袪孔云袂口也袂是袖之大名袪是袖头之小称其通皆为袂以深衣云袂之长短反屈之及肘是通袪皆为袂也　毛云居居怀恶不相亲比之貌居通作倨汉书丞相条侯至贵居以居为倨也居居言其一性骄狠无所顾惜】
　　羔裘豹褎自我人究究岂无他人惟子之好
　　【毛云褎犹袪也説文云衣袂也究説文云穷也曰究究者毎事穷究到底不留余地　孔云北风刺虐则云携手同归硕鼠刺贪则云适彼乐国此则念其故旧恩好不忍他去足见唐风之厚】
　　羔裘二章章四句
　　【愚按亦晋人忧曲沃之逼而在位者不恤其民骄居刻核故作诗以警之我人谓晋大夫他人指沃也时事至此晋人犹恋恋故主异时沃屡破晋而晋人不叛有以也夫】
　　鸨羽　序曰刺时也昭公之后大乱五世君子下从征役不得养其父母而作是诗也【晋自潘父弑昭侯纳桓叔不克晋立昭侯子孝侯为桓叔子庄伯所弑复立孝侯弟鄂侯庄伯伐之桓王使尹氏武氏助之鄂侯奔随已而曲沃叛王王命虢公伐曲沃而立鄂侯子哀侯后为庄伯子武公虏而杀之晋立哀侯子小子侯武公又诱杀之于是王又命虢仲立哀侯之弟缗此序所谓大乱五世而诗所称王事靡盬也是诗其作于桓公十四年王命立缗之时乎】
　　肃肃鸨羽集于苞栩王事靡盬不能蓺稷黍父母何怙悠悠苍天曷其有所
　　【毛传兴也朱注同　孔云鸨鸟连趾性不树止　鸨无舌兔无脾葢鸨无舌连趾不木栖水鸟也水鸟木栖既失其常又无后趾尤不得其所止矣　栩尔雅云杼也或云橡斗一名槲郑樵云南多槲北多栎即一物也　物丛生曰苞齐人名曰稹郑云稹者根相迫迮捆致貌　以王命征伐谓之王事翼与曲沃攻伐不休祸起于桓王之助曲沃咏靡盬讥之也　周昌年云此言王事靡盬与他处不同他处意在奋忠此则直以失所而志怨耳】
　　肃肃鸨翼集于苞棘王事靡盬不能蓺黍稷父母何食悠悠苍天曷有其极
　　【极止也言何时得止此征役也征役止则得耕田以供子职矣】
　　肃肃鸨行集于苞桑王事靡盬不能蓺稻粱父母何甞悠悠苍天曷有其常
　　【鸨行羡其以类聚伤已之不如也　甞口试其味也郝氏云米之精者曰梁良也谷之大者亦曰梁今高粱之类】
　　鸨羽三章章七句
　　【愚按桓王初助沃以伐晋沃既叛王王又命虢公伐沃屡立晋君皆为晋人所杀战争不息此所谓王事靡盬也晋犹鸨乎所集惟栩与棘桑其不足以栖托审矣】
　　无衣　序曰刺晋武公也武公始并晋国其大夫为之请命乎天子之使而作是诗也【申培説武公偁弑三君而取其国尽以宝器赂周僖王王命之为晋侯国人作此诗以刺之　左传桓八年王使立缗于晋至庄公十六年乃云王使虢公命曲沃伯以一军为晋侯武公虽已封侯而仅立一军者以其篡晋得之故晋虽大而礼仅从小国也】
　　岂曰无衣七兮不如子之衣安且吉兮
　　【朱注赋也毛传缺　毛云侯伯之礼七命冕服七章専言衣者古礼王命诸侯则皆以衣锡之春秋文元年天王使毛伯来锡公命公羊传云锡者何赐也命者何加我服也曲沃自桓叔乘潘父之难入晋为晋人败归其后屡得屡失亦知不受王命之不安矣此衣既受于天子则可以杜絶众忿压服人心而无终朝三禠之患所以赂王请命者意正在此　严氏云五代刘仁恭谓梁使者曰旌节吾自有之但要长安本色耳与岂曰无衣之言一也　郝氏云子指王使也言我岂不能自制此服但不如子之所赍来者借重王命为安吉耳】
　　岂曰无衣六兮不如子之衣安且燠兮
　　【毛云天子之卿六命车旗衣服以六为节　典命职云上公九命侯伯七命子男五命天子之三公八命卿六命大夫四命説者以为在王朝则全乎臣故命数仪等从隂以近王而屈出就封全乎君加一等命数仪等从阳以逺王而伸晋侯爵出得七命则入为王卿正得六命也晋之先君见经传者如燮父事康王文侯辅平王皆入为王卿六衣亦晋故物也　燠与暖同服久则暖命出天子无更易之患故可以久而暖也】
　　无衣二章章三句
　　【愚按郝氏谓虢叔锡命大夫作诗以美其君非美之也葢大夫苦晋国人心不服喜于得王命以镇压之向王使称谢耳其辞气悖慢与唐世藩镇坐邀旌节者无以异也】
　　有杕之杜　序曰刺晋武公也武公寡特兼其宗族而不求贤以自辅焉
　　【愚按三国时贾诩谓袁绍使者曰归语袁本初兄弟不相容焉能用天下国士乎即此诗意】
　　有杕之杜生于道左彼君子兮噬肯适我中心好之曷饮食之
　　【毛传兴也朱注比也　郑云道左道东也日之热恒在日中之后道东之杜人所宜休息也今人不休息者以其特生隂寡也　丘光庭云日中之后树隂过东杜生道左树既寡持而隂更过东无休息之所故人不来也　朱注噬发语辞　言武公剪灭宗族而得国无亲若此彼贤人君子安肯与共事而适我乎我者自诗人称其君国而言也中心好之二句亦出自诗人之意言君子相率以去虽好之亦无自而饮食之也】
　　有杕之杜生于道周彼君子兮噬肯来游中心好之曷饮食之
　　【毛云周曲也　朱公迁云道左则辟道周则迂适者久居其国游则时一至焉犹之遨游而已】有杕之杜二章章六句【何氏谓玩诗语意毋乃为龙蛇之怨而志过乎緜上饿隐欲授餐而无从此固文公所心恻也】
　　葛生　序曰刺晋献公也好攻战则国人多丧矣【郝氏谓献公好战国人多死于战诗人托死者之妻悼亡以刺之】
　　葛生蒙楚蔹蔓于野予美亡此谁与独处
　　【毛传兴也朱注前二章兴也后二章赋也　蔹本草云一名兎荄作藤生根似天门冬疏云蔹似括楼幽州人谓之乌服　孔云此二句互文葛言生则蔹亦生蔹言蔓则葛亦蔓葛言防则蔹亦蒙　郝氏云葛生蔹蔓指死所也尸膏草野失其骸骨故曰亡此　郑云予美我所美之人谓其君子也】
　　【愚按谁与独处二字为句与易匪宼婚媾句法正同犹言寂寞谁与乎独处而已亡此犹云亡于此地也】
　　葛生蒙棘蔹蔓于域予美亡此谁与独息
　　【毛云域茔域也息止也　诗翼云葛生蒙棘蔹蔓于域宛然荒冢累累祭扫悲哀之景】
　　角枕粲兮锦衾烂兮予美亡此谁与独旦
　　【范氏云角枕之粲锦衾之烂则其嫁未久也】
　　【愚按予美亡此此者正指葛蒙蔹蔓之域因闺中之衾枕粲烂益念荒冢之荆棘凄凉耳独旦犹言长夜漫漫何时旦也】
　　夏之日冬之夜百嵗之后归于其居
　　【郑云思者于昼夜之长时尤甚　日因夏而永则日之思比夜之数为多夜因冬而永则夜之思比日之数为多以见无时不思也　居郑云坟墓也】
　　【愚按归于其居承上文三独字来言今虽独处幸百年之后有我为伴也】
　　冬之夜夏之日百嵗之后归于其室
　　【由夏日而冬夜由冬夜而夏日无嵗不思没身焉而已　室郑云冢圹也滕公墓铭云佳城郁郁三千年见白日吁嗟滕公居此室是也】
　　葛生五章章四句【朱注谓妇人念其夫久从征役不归而作】
　　【愚按篇中蔹蔓于域及百嵗之后等句其为悼亡之作无疑】
　　采苓　序曰刺晋献公也献公好听谗焉【邹氏云史苏之占曰挟以衔骨且惧有口公曰何口之有口在寡人寡人弗受谁敢兴焉而后竟受谗而不知也】
　　采苓采苓首阳之巅人之为言苟亦无信舎旃舎旃苟亦无然人之为言胡得焉
　　【毛传兴也朱注比也　苓尔雅云大苦也即甘草首山一名雷首即首阳山也　郑云采苓采苓言采苓之人众多非一也皆云采于首阳首阳信有苓矣今之采者未必尽于此山然而人必信之喻事有似而非　埤雅曰苓生于隰葑生于圃则首阳之巅不必有苓其下不必有苦其东不必有葑　按胡得焉者问其何处得来也凡人言为谗与否未可知且勿轻信则将一槩舎置付之不问乎亦且不可如此但当究其言之何自来耳　严氏云推其所自来则虚实立见谗言之得行由不问其所由来而遽信之耳汉昭帝悟燕王上书之诈葢察其书所由来也　辅广云谗谮之人不畏人之不聴而畏人之能审今虽不聴彼将浸润而入之则异日或不能不听矣惟能审察而有以见其情伪之所以然则不惟不敢进而亦无自而进矣此止谗之法也】
　　采苦采苦首阳之下人之为言苟亦无与舎旃舎旃苟亦无然人之为言胡得焉
　　【苦即苦菜也月令苦菜秀即此　孔云荼也内则濡豚包苦用苦菜是也】
　　采葑采葑首阳之东人之为言苟亦无从舎旃舎旃苟亦无然人之为言胡得焉
　　【葑即蔓菁上苦下甘甘苦相半也】
　　【愚按蘦甘而苦谗者之入人必先甘而后苦葑则甘苦相半犹一句言其好一句言其恶也谗人所以甞试人君者无所不用矣】
　　采苓三章章八句
　　【愚按苓甘以比奚齐卓子苦以比太子申生葑上苦下甘以比重耳夷齐乎首阳之巅升之于上也下者坠之于下也东为日初出之隅过时则不照也国人已闻骊姬之谋故为然疑之语以儆动献公】
　　唐国十二篇三十三章二百三句
　　秦谱略【秦者陇西谷名于禹贡近雍州鸟防之山尧时有伯翳者实臯陶之子佐禹治水水土既平舜命作虞官掌上下草木鸟兽赐姓曰嬴歴夏商兴衰亦世有人焉周孝王使其末孙非子养马于汧渭之间封非子为附庸邑之于秦谷至曽孙秦仲宣王命作大夫始有车马礼乐侍御之好国人美之秦之变风始作秦仲之孙襄公平王之初兴兵讨西戎以救周平王东迁王城乃以岐丰之地赐之始列为诸侯遂横有周西都畿内八百里之地其封域东至迤山在荆岐终南惇物之野至孙徳公又徙于雍云　孔氏云嬴伯翳之后按伯翳即伯益声转字异本一人也佐禹治水有功赐姓嬴氏或问姓氏如何分别朱子谓姓是总称氏是后来次第分别如鲁姬姓其后有孟氏季氏皆为姬姓而氏不同也】
　　【愚按今秦州有秦亭为秦始封之地初伯益之后中潏居西戎以保西垂邑于此伏羲陵在焉六世孙大洛生成及非子非子养马汧渭之间今陇州南三里尚有秦城是其地也本纪言非子居犬丘犬丘汉之槐里今兴平县去秦州甚逺本非秦地何以本纪云分大洛之国地封非子别为附庸耶则非子所居之犬丘必非此地当即陇州故秦城是耳其后西戎灭大雒宣王命非子曽孙秦仲为大夫伐西戎不克死焉及其子庄公灭西戎尽得大洛之地庄公子襄公以兵送平王东迁平王赐以岐丰之地迨襄公子文公猎至汧渭之防曰昔周邑我先秦嬴于此后卒为诸侯乃卜居之则文公复徙居非子故墟也文公孙宁公徙平阳今邵孙是也宁公子徳公始徙雍今凤翔是也皆在岐西自徳公以后世居雍春秋时秦晋徃来每称自雍及绛至孝公乃徙咸阳即今咸阳县也葢由西以渐至于东若云非子所居犬丘即汉之槐里文公因其故都则秦久居岐以东矣文公以后岂更西迁而居雍耶】
　　秦一之十一
　　【愚按编诗者晋之后即继以秦以明晋亡而秦兴也】
　　车邻　序曰美秦仲也秦仲始大有车马礼乐侍御之好焉【郝氏云秦自非子始封为附庸非子曽孙秦仲入为周宣王大夫礼天子之大夫视伯于是始有车马寺人与诸侯同故秦人剏见夸美】
　　有车邻邻有马白颠未见君子寺人之令
　　【朱注赋也后二章兴也毛传缺　毛云邻邻众车声也白颠的颡也　陆化熈云车多则声众故邻邻然马多则色奇故有白颠　寺人阉人周礼天子有之按左传齐有寺人貂晋有寺人披宋有寺人柳是诸侯之官亦有寺人令使也言君子尚未得见但见其徃来奔走者有寺人以供使令也　严氏云秦前此所未有故诗人美其始有也　沈守正云夫子删书以秦誓为殿知代周者秦也删秦风以寺人之令为冠知亡秦者寺人也】
　　阪有漆隰有栗既见君子并坐鼓瑟今者不乐逝者其耋
　　【尔雅云陂者曰阪下者曰隰　按阪秦地多有之地里志陇西有陇阪即今陇山三秦记其阪九回欲上者七日乃越高处东望秦川　罗氏云燕秦千树栗故栗惟秦特饶秦饥应侯请发五苑之果蔬橡枣栗以活民可验也二句夸其土饶物产也】
　　【愚按秦声初不过弹筝叩缶耳鼓瑟鼓簧变为夏声宜闻者之共乐也生长西垂其上下等威本自脱略今初为士大夫习中国威仪然骄嫚成俗一时未能遽变故未见则寺人传令用新制也既见则君子并坐仍故态也外则君臣内犹侪偶耳故其人便而乐之】
　　阪有桑隰有杨既见君子并坐鼓簧今者不乐逝者其亡
　　【尚书以琴瑟为堂上之乐笙箫为堂下之乐鼓瑟堂上常御之乐也鼔簧堂下甚盛之乐也　严氏云言贵生前得意不则虚老嵗月耳此强毅果敢之气勇于有为已有安能邑邑以待数十百年之意矣秦之能强者在此而周人之气象变矣】
　　车邻三章一章四句二章章六句【申培説襄公初为诸侯周大夫与燕美之而作】
　　【愚按逝者其耋其亡等语殊非过客之辞序説为是】
　　驷驖　序曰美襄公也始命有田猎之事园囿之乐焉【郑云始命命为诸侯也秦初为附庸也　史记秦文公元年居西垂宫三年文公以兵七百人东猎至汧渭之防乃卜居之此诗当即是文公东猎之事】
　　驷驖孔阜六辔在手公之媚子从公于狩
　　【朱注赋也毛传缺　月令孟冬乘铁骊马色深黑如铁也　阜高大也四马八辔诗每言六辔者葢驾马之法有游环以止骖马之外出有胁驱以止骖马之内入有胁驱矣则骖马之内辔无所施繋于轼前而已　孔云骖马内辔纳之于觖故在手者惟六辔耳严氏云在手言把握其辔能制马之迟速惟手之是听也在如师之耳目在吾旗鼔之在以末章载猃观之知其为大田也】
　　奉时辰牡辰牡孔硕公曰左之舎拔则获
　　【奉谓以两手翼之驱兽而聚之以待君射也辰牡犹言时兽　毛云冬献狼夏献麇春秋献鹿豕羣兽孔云公曰左之是公命御者从禽之左逐之欲从禽之左而射之也逐禽由左礼之常法注曰射必中左乃为中杀　拔郑云括也亦作筈筈防也谓与相防乃受处　孔云既言公曰则是公自舎之兽应而获言善射也】
　　游于北园四马既闲輶车鸾镳载猃歇骄
　　【养鸟兽曰有垣曰园地官载师云以埸圃任园地明去其国近也　朱注曰事既毕故游于北园輶车轻车也郑云轻车驱逆之车也孔云驱者驱禽使前趋获逆者御还之使不出围田仆掌田设驱逆之车车驱之而犬获之故知非君车也　铃在衡曰鸾在轼曰和镳马衔铁也乘车则鸾在衡此在于防故异于乘车也　尔雅云长喙猃短喙歇骄　古者狩以讲武未尝以犬从禽载犬者秦之陋也愚按郑笺以游在先而狩在后谓游于北园之时时已习其四种之马故田则克获也吾谓狩毕而游喜六辔之应手乃赞其驷铁曰四马亦既闲矣以輶车载犬亦因其猎获有劳而休息之且宠异之也皆田事既竣矜能得意之态　齐襄好犬牵犬以鬈偲之士秦襄好犬载犬以鸾镳之车后世犬马之好此为嚆矢矣】
　　驷驖三章章四句【序美襄公始有田狩之事】
　　【愚按史载秦文公东猎至于汧渭则此宜属文公文公居西垂而东猎其亦有略地岐丰之意乎】
　　小戎　序曰美襄公也备其兵甲以讨西戎西戎方彊而征伐不休国人则矜其车甲妇人能闵其君子焉
　　小戎俴收五楘梁辀游环胁驱隂靷鋈续文茵畅毂驾我骐馵言念君子温其如玉在其板屋乱我心曲【朱注赋也毛传缺　六月诗元戎十乘天子之车也诸侯之戎车谓之小戎　俴浅也　收轸也考工记言轸方以象地即车箱是也　孔云轸者车之前后两端之横木也所以收敛所载故名收焉　兵车以驰突为事车箱中空无所收载取其轻利也故曰俴收　毛云五五束也楘厯録束交也孔云五楘是辕上之饰言以皮革五处束之所束之处因以为文章厯録然　辀即辕也一木当车底中考工记云三分其长二在前一在后其制从后轸至前轸稍曲而上以便两服马之进退至施衡之处又曲向下横一木为衡以驾马因辕形穹窿上曲如屋之梁故谓之梁辀　一云制如舟底故名辀也　五分其辀之穹每分各束以皮葢恐曲处多是斵成不随木理易致折耳　游环以皮为环即皮圈引两骖马之外辔并两服马之内外两辔俱贯于圈内而执之所以制骖马使不得外出故又谓之靳左传云如骖之有靳无取于靷也　游者游移不定之义以其在两服两骖背上或前或却无常处　胁驱着服马之外胁以止骖之入孔云以一条皮上繋于衡后繋于轸骖马欲入则此皮约之　按左右两边皆有以此物正当服马之胁而隔断两骖于其外如驱之使不得相近者然故名曰胁驱　隂揜轨也轨车下横木以持轮者亦谓之轊以板侧揜之曰隂繋靷于此　孔云车衡之长惟六尺六寸止容二服而已骖马颈不当衡别为二靷以引车故毛云所以引也　朱注靷以皮二条前繋骖马之颈后繋隂板之上　孔云鋈续是作环相接以白金饰续靷之环按隂与靷原是两物不相聨属今缀环于隂板而繋靷于环以聨属此两物故名此环为续鋈即今所谓流金是也文茵车中所坐之虎皮也畅毂长毂也毂者车轮之中外持轮内受辐者也按轮之心为毂毂中横截者谓之轴兵车之毂长三尺二寸若大车毂止长尺半耳兵车贵长毂者以其驰驱险阻虑毂短则脱辐也　五楘梁辀所以御两服也游环二句所以驭两骖也终之驾我骐馵仍主两服而言即下章骐駵是中是也　郦道元云上邽故邽戎国秦武公十年伐邽县之汉改天水郡其乡居悉以板葢屋葢西戎之俗也　孔云马色之青者名为骐其色作綦文郭璞云马膝皆白为惟馵后左脚白直名馵】
　　【愚按管子有曰甲不坚密与俴者同实将徒人与俴者同实注俴单也言甲不坚与单身无甲者同徒卒无器械亦与单身同也今马无鞍辔者亦曰俴马下章俴驷是也】
　　四牡孔阜六辔在手骐駵是中騧骊是骖龙盾之合鋈以觼軜言念君子温其在邑方何为期胡然我念之【承上章驾我骐馵而言駵疑即馵尔雅有駵白驳葢马有駵色又有白色者名之曰驳上章因其白在足题之以馵此因其体为駵而题之以駵耳　陆氏云骐駵中驷騧骊上驷骖以騧骊淮南子云骖欲驰服欲步　毛云黄马黒喙曰騧骊马深黒色　盾干也画龙于上合而载之以为车蔽　觼説文云环之有舌者其形象玦通作觖　軜骖内辔也　孔云四马八辔而言六辔明有二辔当系之故骖马内辔曰軜不须牵挽繋于轼前繋处有镮曰觼以白金为饰按胁驱系之衡与轸靷则系之于隂板而軜则繋之于轼者也　邑西鄙之邑也西方早寒以其徳忆其温耳　胡然我念之乃自问之辞】
　　俴驷孔羣厹矛鋈錞蒙伐有虎韔镂膺交韔二弓竹闭绲滕言念君子载寝载兴厌厌良人秩秩徳音【韩诗云驷马不被甲曰俴驷此未进战时也孔羣言和调也　毛云厹矛三隅矛也曲礼云进戈者前其鐏进矛者前其錞鋭底曰鐏平底曰錞　朱注鋈錞者以白金鋈矛之下端平底者也　毛云蒙讨羽也伐中干也郑云蒙厐也讨杂也画杂羽之文于伐曰厐伐文貌　陆化熈云厹矛以敌人蒙伐以自卫鋈之画之俱尚文采之意　膺马胸之带刻金饰之曰镂或云膺弓室之胸言以虎皮为韔而以金镂饰其胸非钩膺也以上下文皆言弓不宜及马饰耳交韔二弓孔云交二弓于韔中谓颠倒安置之王氏云韔必二弓如有副马以备壊也　竹闭一名防亦作秘周礼注云弓檠也弛则傅之于弓里备损伤也以竹为之绲绳也縢约也弓体欲正故以竹为闭象弓之形纳于弓之里用绳约之而后纳于韔考工所谓绁也　陈祥道云秘以闭之故亦谓之闭绲以系之故亦谓之绁如此则纳之韔中可以定徃来之体祛翩反之病矣　毛云厌厌安静也秩秩有常也】
　　【愚按先秦之世良人为君子通称吕氏纪序意曰秋甲子朔朔之日良人请问十二纪注良人君子也厌厌安也秩秩有序也首章思其温温之徳此思其秩秩之音皆宛然在耳目间何氏以为襄公之救世父国人思之良是】
　　小戎三章章十句【史记秦本纪云庄公生子三人长男世父世父曰戎杀我大父仲我非杀戎王则不敢入邑让其弟襄公为太子自将撃戎襄公立二年戎围世父于犬丘世父击之为戎所虏嵗余复归世父何氏谓是诗之作当是世父遇虏之年襄公兴师伐戎戎因秦师车甲之盛自知不敌故归世父耳篇中言念君子念世父也在其板屋念世父被虏在戎地也温其在邑忆其居犬丘之邑而今返邑之无期也厌厌秩秩二句言世父之足繋人思也国人思之如此襄公大举兵往救所以人乐为之用也】
　　蒹葭　序曰刺襄公也未能用周礼将无以固其国焉【按秦至襄公子文公始有岐丰之地此诗当属之文公】
　　蒹葭苍苍白露为霜所谓伊人在水一方遡洄从之道阻且长遡游从之宛在水中央
　　【毛传兴也朱注赋也　郭璞云蒹萑之未秀者即今之荻葭苇之未秀者即今之芦蒹高数尺今人以为帘箔因此为名也　白露况周之徳泽霜以况秦之肃杀也岐丰之地今为秦有秦变周道犹露之凝而为霜苍苍者其何以堪　伊人追思昔日治天下之人指文武也文王都丰丰依沣水武王都镐镐依镐水故以在水一方言之　毛云逆流而上曰遡洄顺流而下曰遡游】
　　【愚按秦地诸水皆发源陇外以达丰镐故由岐而西为逆流由岐而东为顺流遡洄从之则秦都是也畏法令之惨礉悲行路之艰难遡游从之则丰镐吾旧都焉先王之遗泽未冺犹宛在其地也宛在者犹云梦想所存葢思周之甚耳】
　　蒹葭凄凄白露未晞所谓伊人在水之湄遡洄从之道阻且跻遡游从之宛在水中坻
　　【凄通作萋晞干也郑云未晞未为霜也时当八月虽边塞早寒而露亦有未尽凝为霜者以喻王泽之犹未熄也湄孔云水草交际之处水之岸也　跻陞也逆流渐上与陞高同也　坻水中地之略高者】
　　蒹葭采采白露未已所谓伊人在水之涘遡洄从之道阻且右遡游从之宛在水中沚
　　【曰采采者非一辞也先言苍苍继言凄凄至是可以采矣犹是八月之时白露方下而未止也子贡曰文武之道未坠于地白露未已之况也　按秦都是时尚在镐京之右　沚小渚也尔雅云小洲曰渚小渚曰沚小沚曰坻】
　　蒹葭三章章八句【朱注谓此诗不知所指申培説君子隐于河上秦人慕之而作是诗】
　　【愚按秦以攻战为事诈力相倾其上不重好修之士下亦不知有恬退之节所谓隐君子者谁与即有之秦人亦必不慕之矣】
　　终南　序曰戒襄公也能取周地始为诸侯受显服大夫美之故作诗以戒劝之【欧阳子谓自戎侵岐丰周遂东迁虽以岐丰晹秦而终襄公之世不能取之但尝一以兵至岐至文公始逐戎而取岐丰之地则是诗咏文公也愚按本纪谓文公收周地至岐岐以东献之周终南山在岐之东南则是并得岐东之地非惟自岐以西也】
　　终南何有有条有梅君子至止锦衣狐裘顔如渥丹其君也哉
　　【毛传兴也朱注同　终南即中条山周都丰镐面对终南　梅通作枚与汝坟篇条枚义同　至止郑云受命服于天子而来也逐戎之后奄有岐丰之地终南遂为秦镇故盛美之　玉藻云锦衣狐裘诸侯之服也又云君衣狐白裘锦衣以裼之　渥丹郑云言赤而泽也　其君也哉苏氏云严惮之辞也　蔡汝楳云秦人称其君曰其君也哉而生其矜心周书曰擩子王矣而生其惧心敬肆所以关乎盛衰也】
　　终南何有有纪有堂君子至止黻衣绣裳佩玉将将寿考不忘
　　【纪通作屺毛云基也谓山基也尔雅云山如堂曰密郭璞以为形如堂者　以五色刺文谓之绣以黒青两色绣为两已相背则名黻衣之章用绘裳之章用绣故云绣裳　佩玊见非三命黝珩之旧也寿考不忘祝其居此位服此服长久安宁不忘王命也】
　　【愚按纪言山之条分枝析如网之有纪也堂言山之展势开基地形寛平也上章条梅谓其材木足用此章谓形势可居望君之建都于此也】
　　终南二章章六句
　　【愚按岐丰之地自幽王被杀犬戎盘据其中平王以赐襄公使之自取襄公不能取也易世之后至文公始逐戎而有之葢至是而周之遗民乃重见终南山重覩中国之衣冠也美之为君祝以寿考周人自是始为秦人矣】
　　黄鸟　序曰哀三良也国人刺穆公以人从死而作是诗也【应劭云穆公与羣臣饮酒酣言曰生共此乐死共此哀于是三子许诺及公薨皆从死匡衡谓秦穆贵信而士多从死即其事也　括地志云穆公冢在岐州雍县东南二里三良冢在雍县一里故城内逈不相及葢从死而非同塟也　申培説秦穆公卒世子防以三良殉之秦人伤之而作是诗苏子瞻亦云穆公生不诛孟明岂有死之日而忍用其良罪康公也　孔云不刺康公而刺穆公者是穆公命从已死此臣自杀从之非后主之过也】
　　【愚按穆公养士能得志而令之死是即穆公死之也葢霸主之恩惠结人不知王者荡荡无私之道也三良从死非殉塟也此后人吊三良墓之诗】
　　交交黄鸟止于棘谁从穆公子车奄息维此奄息百夫之特临其穴惴惴其栗彼苍者天殱我良人如可赎兮人百其身
　　【毛传兴也朱注同　交交羣飞徃来之貌　郝氏云黄鸟知时以比贤哲棘与桑楚不当止而止亦以讥三子也从穆公者谓从死也此事后之言观穆公称諡可见　特杰出之称　奄息为百夫之特故愿以百身赎之后皆仿此　朱子云三人者不食其言以死从君而诗人不以为美者死不为义不足美也晏平仲谓君为社稷死则死之斯得矣】
　　【愚按临其穴是后人吊墓者登临其圹穴而念秦法之酷三良一时并命甚可惧也若以三良临穴而惴栗则先自杀矣而犹惴惴于临穴乎】
　　交交黄鸟止于桑谁从穆公子车仲行维此仲行百夫之防临其穴惴惴其栗彼苍者天殱我良人如可赎兮人百其身
　　【黄佐云桑人所尝采亦非安止之地与棘相似　防坊通言其行有坊表也】
　　交交黄鸟止于楚谁从穆公子车鍼虎维此鍼虎百夫之御临其穴惴惴其栗彼苍者天殱我良人如可赎兮人百其身
　　【楚人所尝刈亦与桑相似　御犹敌也言其才徳出众一人足以敌百人也】
　　黄鸟三章章十二句【杨慎云蒙恬传曰昔秦穆公杀三良而死罪百里奚而非其罪然则百里奚亦不终秦真少思哉】
　　【愚按諡法名与实爽曰缪缪通作穆此诗特表其諡当时或因此事而加此諡也】
　　晨风　序曰刺康公也忘穆公之业始弃其贤臣焉【申培説秦君遇贤始勤终怠贤人讥之】
　　鴥彼晨风郁彼北林未见君子忧心钦钦如何如何忘我实多
　　【毛传兴也朱注同　尔雅晨风鹯也鴥疾飞貌　程子云以晨风兴君子取其去来之疾人君好贤待士有道则贤者归之礼貌不至则浩然去矣　郝氏云鹯搏撃羣鸟其疾如风秦俗尚武功士以猛鸷为贤故以为比臣择君如鸟择木故北林郁而晨风归喻穆公好贤故贤者望秦国来归也　郑云穆公始未见贤者之时思望而忧之葢钦钦然惟恐不见今则忘之矣以穆公之意责康公也言忘我之事实多愚按君子指贤人也忧心谓未见贤而忧思指穆公也秦之强皆由礼贤所致后之人坐享其成忘其所以致治之故矣我者自贤者而言也遇贤礼衰诗人代为贤者懐古伤今以刺之】
　　山有苞栎隰有六驳未见君子忧心靡乐如何如何忘我实多
　　【木丛生曰苞栎即唐风鸨羽篇所谓栩也秦人谓之柞栎木不出火惟栎为然亦应隂气也　罗氏云梓榆以木兼驳马之名又曰马梓其树皮青白驳荦遥视之似驳马故名】
　　【愚按上章指逺方之士归秦者而言下二章则言秦地所产之材亦不见礼耳】
　　山有苞棣隰有树檖未见君子忧心如醉如何如何忘我实多
　　【尔雅云唐棣栘常棣棣棣之名惟常棣得专之　檖毛云赤罗也　陆氏云其文细宻如罗郭璞云今杨檖也实似梨而小酢可食　严氏云山隰皆有林木可以大国而无贤人乎】
　　晨风三章章六句
　　【愚按此诗与蒹葭篇皆是苦秦思周之作谓平王东迁遂忘我周人而不顾也晨风之抟撃北林之隂幽皆以比秦礉惨肃杀之气栎与棣土产也种种丛生今至于栎皮斑驳檖而成树则歴年久矣皆周时遗植也王弃之如遗覩树思周正以见苦秦之虐也】
　　无衣　序曰刺用兵也秦人刺其君好攻战亟用兵而不与民同欲焉【按史记周厉王无道西戎反王室灭犬丘大骆之族宣正即位以秦仲为大夫诛西戎仲遂死于戎王立其子庄公与兵七千使伐西戎破之尽复大骆犬丘之地命为西乘大夫居其故地犬丘此诗从征之士所作】
　　岂曰无衣与子同袍王于兴师修我戈矛与子同仇【朱注赋也毛传缺　严氏云曰子者行伍相尔汝也毛云袍襺也　玉藻纩为襺緼为袍緼谓今纩及旧絮也然则纯着新緜名为襺杂用旧絮名为袍郝氏云戈二刃旁一钩矛即今之鎗　同仇谓西戎反王室杀天子之命使此必讨之仇也】
　　岂曰无衣与予同泽王于兴师修我矛防与子偕作【泽里衣也以其亲肤近于垢泽故谓之泽　郝氏云防柄长戈柄短防三刃上出　説文云有枝兵长丈六尺也　晁错云两阵相近平地茂草可前可后此长防之地劒盾三不当一　仇以心言作以气言】
　　岂曰无衣与子同裳王于兴师修我甲兵与子偕行【甲铠属周礼注云古用皮谓之甲今用金谓之铠】
　　无衣三章章五句【申培説秦襄公以王命伐戎周人赴之　朱义曰岐丰之地虽已属秦然犹有先王之遗民焉故其所以相告语者如此曰王于兴师欲其君奉王命而为讨贼复仇之举也　谢氏云读文侯之命知诸侯无复仇之志矣独无衣一篇犹见人心焉】
　　渭阳　序曰康公念母也康公之母晋献公之女文公遭骊姬之难未返而秦姬卒穆公纳文公康公时为太子赠送文公于渭之阳念母之不见也我见舅氏如母存焉及其即位思而作是诗也
　　我送舅氏曰至渭阳何以赠之路车乘黄
　　【朱注赋也毛传缺　郑云秦是时都雍至渭阳者葢东送舅于咸阳之地　山南为阳北为阴水北为阳南为隂咸阳在渭水之北故云渭阳　孔云雍在渭南晋在秦东行必渡渭　路车诸侯之车乘黄四马皆黄也重耳君晋实借秦穆之力太子防赠以诸侯之仪所以郑重此行而假以定晋也】
　　我送舅氏悠悠我思何以赠之琼瑰玉佩
　　【严氏云送舅而有所思则思母也此诗念母而不言母但言见舅而拳拳不己念母之意自见　佩玉之制惟天子用纯诸侯以下则玉石杂用玉佩谓珩璜琼琚之属】
　　渭阳二章章四句
　　【愚按左传重耳卒后七年康公即位相去甚逺无縁此时复述其事而着之诗岂亦有慨于令狐之役谓秦昔日曽以厚施而晋今日竞以薄报乎晋之负秦非一事矣重耳由秦有晋入晋而即背秦所谓许君焦瑕朝济而夕设版焉此其一端也至襄公后遂与秦世仇使吕相絶秦反以令狐之役归罪于秦且曰康公我之自出谓康公为忘本者玩渭阳之诗情辞笃摰晋之恶不暴而自着矣】
　　权舆　序曰刺康公也忘先君之旧臣有始而无终也
　　于我乎夏屋渠渠今也每食无余于嗟乎不承权舆【朱注赋也毛传缺　夏屋大屋也　扬雄方言云自闗而西秦晋之间凡物之壮大者而爱信之谓之夏法言云震风凌雨然后知夏屋之帡幪也　郑云渠渠犹勤勤也每食无余言今遇我薄其食我才足耳毛云权舆始也造衡始权造车始舆故曰始也承继也言不能继其始耳】
　　【愚按夏屋渠渠言君子馆饩之外时尝置酒设宴于宫庭以为礼也今惟以食客待之但得食耳无余赐矣】
　　于我乎每食四簋今也每食不饱于嗟乎不承权舆【簋以盛稻粱容斗二升内方外圆曰簋外方内圆曰簠四簋注云礼食之盛也毛云四簋黍稷稻粱公食大夫之礼也　不饱非特无余而已】
　　【愚按承上章每食无余而言言其时虽惟有食而食尚四簋今则食不饱矣葢礼益衰而意益怠矣】权舆一章章五句
　　秦国十篇二十七章一百八十一句【谢氏曰秦本戎俗不得齿中国之防盟春秋夷之邑于岐丰其民犹有文武成康之旧俗而秦以法驭之故其发为诗辞者类多尊君亲上之义趋事赴公之敏季札听其乐而曰是谓夏声能夏始大忧其将有中国矣】










　　田间诗学卷四
<经部,诗类,田间诗学>
　　钦定四库全书
　　田间诗学卷五
　　桐城钱澄之撰
　　陈谱略【陈者太皥虙戏氏之墟帝舜之胄有虞阏父者为周武王陶正武王頼其利器用与其神明之后封其子妫满于陈都于宛丘之侧与黄帝之后封于蓟尧之后封于祝者共为三恪妻以元女大姬其封域在禹贡豫州之东其地广无名山大泽西望外方东不及孟诸大姬无子好巫觋祷祈鬼神歌舞之乐民俗化之五世至幽公当厉王时政衰大夫淫乱所为无度国人伤而刺之陈之变风始作孟诸一作明猪】
　　【愚按陈即陈州秦为颍川郡地汉淮阳国治此伏羲陵在焉周武王克殷求舜之后得虞阏父之子满封之于陈庸以元女大姬是为胡公按左传史赵云胡公不淫故周赐之姓使祀虞帝则胡公姓妫武王所赐也左传又称夏后氏少康逃奔有虞虞思妻之以二姚虞思在胡公之前仍为姚姓明是胡公始姓妫耳】
　　陈一之十二
　　宛丘　序曰刺幽公也荒淫昏乱游荡无度焉【朱注国人见此人尝游荡于宛丘之上故序其事以刺之】
　　子之汤兮宛丘之上兮洵有情兮而无望兮
　　【朱注赋也毛传缺　毛云子大夫也郑云子者斥幽公也　此章直是游人相谓之辞所以唤起下二章而着幽公荒淫之实耳　尔雅云丘上有丘为宛丘郭璞谓中央隆峻状如一丘诸説以为四方高中央下者非也】
　　【愚按下章所言歌舞之场即在此丘之下有情谓有游览之情无望谓无君人之望　一云望责望也谓此歌舞之乐乃吾君之所为女无责望之也言无望乃所以深望之耳】
　　坎其撃鼓宛丘之下无冬无夏值其鹭羽
　　【坎通作竷説文云舞也舞者之行步坎坎然似有所躧而进旧以为撃鼓声非也舞必应节撃鼓所以为舞节也故曰坎其击鼓　值持也鹭鸟之羽可以为翳舞者所持以指麾　翳即下章所谓翿也与周礼之羽舞不同彼乃翟羽舞人所执卫诗右手秉翟是也此舞师所执宋大乐文舞不用翟羽而用鹭羽正为此诗所惑】
　　坎其撃缶宛丘之道无冬无夏值其鹭翿
　　【毛云盎谓之缶史记蔺相如使秦王鼔缶国语缶丝尚宫陈云缶之为器中虚而善容外圆而善应中声之所自出者也易之鼔缶见于离诗之击缶见于宛丘　翿纛通翳也陈祥道云春秋传曰舞师题以旌夏则鹭翿若今大乐工执之以引舞者也　诗故云撃鼔撃缶舞鹭羽鹭翿皆以娱神踵大姬之余习也】
　　宛丘三章章四句【春秋桓五年书正月甲戌己丑陈侯鲍卒谷梁传云陈侯以甲戌之日出己丑之日得不知死之日故举二日以包也此诗葢刺陈侯鲍也】
　　【愚按自幽公以来游荡无度陈侯鲍出而不返流弊使然卒至灵公淫乎夏氏株林之适匪朝伊夕皆幽公作法于凉所致耳】
　　东门之枌　序曰疾乱也幽公淫荒风化之所行男女弃其旧业亟防于道路歌舞于市井耳【陈俗巫觋盛行女子往往弃其业而往观焉诗以刺之　谱云大姬无子好巫觋祷祈鬼神歌舞之乐民俗化而为之是也孔云大姬无子而左传子产谓陈我周之自出杜预注陈周之自出者葢大姬于后生子以祷而得子故弥信巫觋也】
　　东门之枌宛丘之栩子仲之子婆娑其下
　　【朱注赋也毛传缺　枌白榆也陆氏云先敷叶后着荚榆性扇地故其隂下五谷不植而人就以息焉栩解见前枌栩之隂皆人之所趋而聚者　子仲氏也子女子即女巫也　婆娑盘辟舞也舞所以娯神或舞于枌之下或舞于栩之下明非一时非一处也】
　　谷旦于差南方之原不绩其麻市也婆娑
　　【孔云无隂云风雨谓之谷旦旦朝也谷善也差不相值也　朱注差择也言以谷旦另择舞塲而迁也子仲之子向皆婆娑于枌栩之下今忽徙于南方之原自故处求之不可得矣　市即原上之市也诸妇女闻其所在因弃麻不绩往从而观之】
　　谷旦于逝越以鬷迈视尔如荍贻我握椒
　　【逝往也鬷通作縂説文云聚束也孔云麻缕每数一升用绳纪之　迈行也言挟其麻总而行不暇绩也葢急欲从观子仲子之婆娑舞耳　荍尔雅云蚍衃也郭璞云今荆葵也其花自根及干而上连接甚密有类虮窠故名蚍蜉观子仲子者士女凑集亦如此密也　椒实芬香取以相贻辟除不祥之意周礼女巫掌嵗时祓除衅浴如今上已脩禊以薰草香药沐浴涤邪秽是也】
　　【愚按椒性暖宜子其实蕃衍以贻妇女取多子之义此尤妇女所敬信而乐观者　大姬之好巫觋本由祷子故以为俗】
　　东门之枌三章章四句【按汉王符潜夫论曰诗刺不绩其麻女也婆娑今多不修中馈休其蚕织而起学巫祝鼔舞事神以欺诬细民荧惑百姓妇女羸弱则此诗正指巫觋之事】
　　衡门　序曰诱僖公也愿而无立志故作是诗以诱掖其君也【欧阳子亦云诗人以陈僖公性不恣放可以勉进于善而惜其懦无自立之志故作诗以诱进之】
　　衡门之下可以栖迟泌之洋洋可以乐饥
　　【朱注赋也毛传缺　毛云衡门横木为门　説文云牛触横大木葢牛好抵触用横木阑制之　不曰忘饥而曰乐饥惟乐而饥虽饥亦乐矣乐饥一作饥説文云治也】
　　岂其食鱼必河之鲂岂其取妻必齐之姜
　　【欧阳子云如食鱼凡鱼皆可食若必待鲂鲤则不食鱼如取妻诸姓皆可娶必娶齐宋则不取妻矣此所谓诱掖之也】
　　岂其食鱼必河之鲤岂其取妻必宋之子
　　【齐姜宋子言其族类之贵足为系援非谓色之美也】
　　衡门三章章四句【序言诱僖公诱其求贤也言衡门泌水之间大有其人愚按可以岂必数字其人苟安知足无求仕之心贤不求仕君宜急求之也】
　　东门之池　序曰刺时也疾其君之淫昏而思贤女以配君子也
　　东门之池可以沤麻彼美淑姬可与晤歌
　　【毛传兴也朱注同　沤久渍也孔云谓渐渍之使之柔韧也　宋均云麻枝叶成谓之衣三变圭成形一变也沤取皮二变也绩成为缕三变也】
　　东门之池可以沤纻彼美淑姬可与晤语
　　【纻説文云檾属陆玑云纻亦麻也科生数十茎宿根在地至春自生不嵗种也荆之间一嵗三収】
　　东门之池可以沤菅彼美淑姬可与晤言
　　【尔雅云白华野菅　左传引诗虽有丝麻无弃菅蒯蒯与菅皆谓苕也黄华者俗名黄芒即蒯也白华者俗名白芒即菅也纻菅二物皆贱于蔴古人贵麻与丝并言故説文云衣锦檾衣曹风曰麻衣如雪】东门之池三章章四句【序谓思贤女以配君子欲借其晤歌语言为成徳之助比之池之沤麻渐渍而不自知也士大夫不能格君因其好色思得淑女以黙化之亦不得已之极思矣】
　　【愚按淑姬自是贤女之称诸家以为指夏姬谬矣葢因淫于夏姬迷而不返而思得淑姬之美者以夺其所惑耳】
　　东门之杨　序曰刺时也婚姻失时男女多违亲迎女犹有不至者也
　　东门之杨其叶牂牂昏以为期明星煌煌
　　【毛传兴也朱注同　郑云杨叶牂牂三月中也兴者喻时晚也失仲春之月亲迎之礼以昏时女不肯时行乃至大星煌煌然】
　　东门之杨其叶肺肺昏以为期明星晢晢
　　【肺肺犹沛沛与蔽芾同　郝氏谓霜降以后氷泮以前皆昏姻之期杨叶如此春已暮矣亲迎以昏为期今啓明之星煌煌晢晢而犹不至违礼可知】
　　东门之杨二章章四句【朱注此亦男女期防而有负约不至者故因其所见以起兴也　按周语定王六年单襄公假道于陈以聘于楚火朝觌矣道茀不可行也及陈陈灵公与孔宁仪行父南冠以如夏氏留宾不见何氏谓此诗正此时所作诗言杨叶牂牂肺肺皆赤色也霜降后则杨叶色赤正心星晨见之时灵公经东门而适株邑其相订约皆以昏为期及至啓明之星煌煌然而犹盥桓不忍去也】
　　墓门　序曰刺陈佗也陈佗无良师傅以至于不义恶加于万民焉【陈佗陈文公之子桓公鮀之弟桓公疾病佗杀其太子免而代之国人大乱佗奔蔡蔡人杀之此诗追咎先君不能为佗置良师傅致有弑逆之事也】
　　墓门有棘斧以斯之夫也不良国人知之知而不已谁昔然矣
　　【毛传兴也朱注同　毛云斯析也墓门幽闲希行用生此棘薪惟斧可以开拆之　喻陈佗无贤师良傅以开导之也　毛云夫傅相也郑云陈佗之师傅不良羣臣皆知之已犹去也知其罪恶而不诛退终致祸难】
　　【愚按墓门不宜有棘而有棘者叹剪除之不早也谁昔犹云畴昔言其不置良师傅纵恶养乱葢非朝夕之故矣】
　　墓门有梅有鸮萃止夫也不良歌以讯之讯予不顾颠倒思予
　　【鸮与枭异广雅以为鸟广志云鸮楚鸠所生如蛩蛩巨虚种类不滋乳也　严氏云萃集非一鸮喻羣小附和之众怂惥之为恶也　歌以讯之讯予不顾指昔日言颠倒思予指今日言讯尔雅云告也虽讯之而我言终不蒙其顾念使地下有知必思我所歌之言然已无及矣】
　　【愚按梅华实皆在众木之先指太子免也鸮恶鸟攫鸟子而食鸱鸮篇所谓既取我子是也指陈佗言萃止言恶党聚也】
　　墓门二章章六句
　　【愚按此诗当是陈之忠臣于太子被弑之时哭桓公之墓追恨其昔言之不见信也梅棘皆墓门所见者因以起兴左传载陈佗如郑涖盟歃如忘泄伯料其必不免夫临大事而如忘者其心必专有在也佗之党非一人谋非一日矣国人知之忠臣言之而桓公不早为之所宁无追咎之乎】
　　防有鹊巢　序曰忧谗贼也宣公多信谗君子忧惧焉【史记载宣公有嬖妾生子欵欲立之杀其太子御宼御宼素爱厉公子完完惧祸及乃奔齐此其信谗之一证也】
　　防有鹊巢卭有防苕谁侜予美心焉忉忉
　　【毛传兴也朱注同　防隄也罗氏云鹊水大则巢高水小则巢卑　陆氏云鹊巢居而知风嵗多风则去乔木巢傍枝故能髙而不危也葢鹊性多惧就利违害庄子所谓瞿鹊子者义取此言其时瞿瞿惊顾以防患也　禽经曰燕以狂防鹊以惊瞿卭丘也苕草之秀也陆氏云苕饶也幽州人谓之翘饶可生食如小豆藿也　苕可生食故曰防苕　陆氏云言不惊惧之故防有鹊巢不残贼之故卭有防苕也　侜尔雅云诳也　郑云予美谓宣公也忉当作怊悲也言鹊以巢于防而安苕以生于丘而茂我为谗人所搆忧心靡宁则鹊苕之不如矣】
　　中唐有甓卭有防鹝谁侜予美心焉惕惕
　　【唐训大周礼以唐弓为大弓庙之中路谓之唐此所居宫室之中路为大也甓瓴甋也鹝绶草也　按甓即防甎之类以甓中路所以防圯壊坦践履也　鹝五色作绶文故曰绶草　陆氏云鹝绶鸟也鹝善相其天而吐绶乐则见其文采有戕贼之疑则不吐也欧阳子云谗言惑人非一日一夕之故如鹊巢积累以搆成之又加苕饶之蔓引牵连以及之也中堂有甓非一甓也必凑砌而为路绶草亦杂众色以成文犹多言交织以成谤如萋菲篇之贝锦也皆主谗言】
　　【愚按吐绶鸟闽粤间有之遇天晴正午则吐物长数寸五色如绶过午不吐未必如陆所云也且鸟产于极南恐非陈地所有　言中堂垒甓泻水下浸卭有防鹝吐绶成采我为谗人所构触步畏途有怀莫吐是甓与鹝之不如矣】
　　防有鹊巢二章章四句
　　【愚按诗当是太子御宼被杀公子完出奔国人为完忧危而作也子美指完侜周同言谁为周旋之也然鹊巢必获其安唐甓必履其坦防苕防鹝必不为人所吐弃完之后大于齐于此诗已先兆之矣】
　　月出　序曰刺好色也在位不好徳而悦美色焉
　　月出皎兮佼人僚兮舒窈纠兮劳心悄兮
　　【毛传兴也朱注同　説文云皎月之白也郝氏云月主隂司昏俾夜作昼比女色也　佼姣同孔云方言自闗而东河济之间凡好谓之姣　僚好貌舒迟也窈纠舒之姿也悄黙忧也　言所思者匪才匪徳一佼人耳反复思念至于劳心展转不已所以为刺】
　　【愚按当月出之时思其人僚然姣好与皎月相映且忆其人于月下迟回却步脉脉以相思也】
　　月出皓兮佼人懰兮舒懮受兮劳心慅兮
　　【皓本作颢説文云白貌　懰刘同刘杀也谓心如刀刺也懮愁也楚辞云伤余心之懮懮受谓受诸忧愁向谁吐也慅动也】
　　【愚按懰与懮皆指佼人独处伤愁之情自所欢思之为骚然不宁耳】
　　月出照兮佼人燎兮舒夭绍兮劳心惨兮
　　【照明所烛也愚谓照广也两地皆见也　燎如火之燎原不可扑灭此当自佼人之思已不见而言　説文云天屈也绍纠也惨作懆　愚谓伤也】
　　【愚按此章葢想其对月之思至于中心如燎屈鬰纠而不可解则吾心安得不为之惨伤乎】月出三章章四句【朱注此亦男女相悦而相念之诗】
　　株林　序曰刺灵公也淫乎夏姬驱驰而往朝夕不休息焉【夏姬陈大夫御叔之妻征舒之母郑女也征舒字子南】
　　胡为乎株林从夏南匪适株林从夏南
　　【朱注赋也毛传缺　郡国志陈有株邑葢朱襄之地今柘城县也　楚杀征舒左传谓之戮夏南是知夏南即征舒也言从夏南者妇人夫死从子夏南为株林主故以夏南言之】
　　【愚按胡为乎二句讶之也匪适株林二句从而疑之也言必无此理也始讶之而终疑之深于讥者矣】
　　驾我乘马説于株野乘我乘驹朝食于株
　　【乘马指灵公也乘驹指孔寜仪行父也毛云大夫乘驹】
　　【愚按上章言适株林其地尚泛由株林而株野由株野而食于株明明在夏南之所居矣虽欲为之隐讳不可得也　于乘马者言税野于乘驹者言朝食互相备也抑又甚大夫之恶以为君讳者然】株林二章章四句【朱善云卫之乱至墙有茨而极于是有狄入卫之祸陈之乱至株林而极于是有楚入陈之祸然则非狄与楚之能为祸宣姜夏姬召之所谓女戎也】
　　泽陂　序曰刺时也言灵公君臣淫于其国男女相悦忧思感伤焉【朱注此诗之防与月出相类　按月出男思女之辞此则女思男也观篇中硕大且卷等句可见】
　　彼泽之陂有蒲与荷有美一人伤如之何寤寐无为涕泗滂沱
　　【毛传兴也朱注同　毛云陂泽障也　蒲説文云似莞而褊有脊滑柔而温　荀子云与时屈伸柔从若蒲苇　陆氏云荷善倾攲蒲无骨干而柔从　蒲可以为蓆取以况女荷蕳菡萏别言之以况所思之男子也　郑云伤思也无为他无所事也】
　　彼泽之陂有蒲与蕳有美一人硕大且卷寤寐无为中心悁悁
　　【蕳兰也荷比其容华蕳比其芬香也卷犹鬈也鬂好貌】
　　彼泽之陂有蒲菡萏有美一人硕大且俨寤寐无为辗转伏枕
　　【菡萏荷华之未舒者以况年少也　俨矜庄貌】
　　【愚按俨谓不露狎邪之态使人测也此女所喜而思者】
　　泽陂三章章六句
　　【愚按序不指灵公言公之淫乱使国人男女相悦习以成俗也然观首篇曰子之汤兮则陈之男女借祷祀以游观久矣礼禁妇女无观游观者淫之始也故始以宛丘终以泽陂】
　　陈国十篇二十六章一百二十四句
　　桧谱略【桧者高辛氏火正祝融之墟在禹贡豫州外方之北荥波之南居溱洧之间祝融氏名黎其后八姓惟妘姓桧者处其地焉当夷王厉王之时桧公不务政事而好洁衣服大夫去之于是桧之变风始作】
　　【愚按郑桓公用史伯之谋以图桧桓公死犬戎之难其子武公始灭桧而迁国焉郑语史伯曰主芣騩而食溱洧按芣騩即大隗具茨山也在密县水经称潩水出大騩山即溱洧之源也其水一东流一东北流至新郑而防为双泊河本桧地郑都于此朱注谓即郑州非也】
　　桧一之十三【苏氏以为桧诗皆为郑作如邶鄘之于卫也】
　　【愚按若是郑诗当列诸郑风之前如邶鄘之先卫魏之先唐以明桧之即郑矣无縁次于陈之后葢桧虽灭而其诗上忧君而下念民读素冠而生孝思读匪风而生忠义诗止四篇圣人所急録也】
　　羔裘　序曰大夫以道去其国也国小而廹君不用道好洁其衣服逍遥游宴不能自强于政治故作是诗也【郝氏云桧君之过不在洁衣服大夫之去亦不以洁衣服特以逍遥不能自强故托辞于衣服言服饰之外都无所事云尔犹曹风之蜉蝣也】
　　羔裘逍遥狐裘以朝岂不尔思劳心忉忉
　　【朱注赋也毛传缺　郑云羔裘诸侯之朝服也　玉藻云君衣狐白裘锦衣以裼之　论语狐貉之厚以居则狐裘燕服也　逍遥而以羔裘是法服为嬉游之具矣视朝而以狐裘是临御为防媟之塲先言逍遥后言以朝是以逍遥为急务而视朝在所缓矣忉当作怊悲也庄子云怊怊乎若婴儿之失其母是也】
　　羔裘翺翔狐裘在堂岂不尔思我心忧伤
　　【孔云以朝者谓日出视朝在堂者谓正寝之堂人君日出视朝毕乃退适路寝以听大夫所治之政二者于礼同服羔裘今皆以狐裘二章互见之】
　　羔裘如膏日出有曜岂不尔思中心是悼
　　【陆氏云日出有曜然后见其如膏此正听朝之时而反以燕游又与狐裘以朝狐裘在堂异矣　按如膏祗于游燕时见之上言以朝次言在堂则游燕之后尚有视朝适寝之时今并视朝在堂皆无之则自辨色而起以至竟日皆游宴也】
　　羔裘三章章四句【国语史伯谓郑桓公曰桧仲恃险有骄侈怠慢之心而加之贪冒此诗葢骄侈怠慢之实证也】
　　【愚按桧君无大过恶而其势必至于亡国有识者见防而去既去而故主之思有不能恝然者故为此诗】
　　素冠　序曰刺不能三年也【周衰礼废三年之丧不行如春秋诸侯居丧而亲迎盟防征伐大夫以下可知孟子去春秋未逺而滕之父兄曰吾宗国鲁先君莫之行吾先君亦莫之行鲁犹不行他国更可知矣】
　　庶见素冠兮棘人栾栾兮劳心慱慱兮
　　【朱注赋也毛传缺　庶见者忧不得见之辞　素冠大祥之冠玉藻云缟冠素纰既祥之冠也注云纰縁边也黒经白纬曰缟其冠用缟以素为纰故谓素冠孔云凡言素者皆谓白绢未有以布为素者　邹氏云亲丧再期则大祥之后将即吉于是不以布为而以缟不以采縁而以素葢虽渐易凶而不敢遽用吉也　居丧而骨立见者为棘人即此冠素冠之人也　説文无慱字依作团结聚不散之谓欲一见而终不得见其劳心如此　辅氏曰言庶见素冠继以棘人栾栾言服与情之相称也不然服于外而忘于内亦何为哉】
　　庶见素衣兮我心伤悲兮聊与子同归兮
　　【毛云素冠故素衣也　谢氏云同归如书云同归于治同归于乱】
　　【愚按丧礼久废为此诗者亦不能独行但得见有素衣冠之一人即与之同归矣归于礼也】
　　庶见素韠兮我心蕴结兮聊与子如一兮
　　【韠説文云韨也所以蔽前以韦为之古者席地而坐以临爼豆故设蔽膝以备濡渍惟冕服谓之韨他服曰韠　礼大祥祭服朝服缟朝服之制缁带素韠韠从裳色则素韠是大祥祭服之韠诗人所愿见谓其能举祥祭者耳终丧而后有祥丧礼不终则未祥而服已除无论禫也】
　　【愚按上章同归言同归于礼也此言如一欲与同心遵礼服制如一二人同心则不为俗所夺亦渐可以变俗矣】
　　素冠三章章三句【按上章刺桧君在位好洁衣服计其居先君之丧服制必不能如礼此诗亦当为刺桧君而作】
　　隰有苌楚　序曰疾恣也国人疾其君之淫恣而思
　　无情欲者也【朱注以为政烦赋重人不堪其苦而作】
　　隰有苌楚猗傩其枝夭之沃沃乐子之无知
　　【毛传兴也朱注赋也　陆氏云苌楚今羊桃是也叶长而狭华紫赤色其枝茎弱过一尺引蔓于草上猗通作倚依也傩通作弱长貌夭少好貌沃沃光泽貌子指苌楚犹今人对物而称尔也愚按此诗困于赋役借苌楚以起兴不自诉现前之苦而但羡少时之乐又不直言人少之无知为乐而以苌楚夭之沃沃无知为乐寄兴愈逺而情愈廹矣苌楚之夭而沃喻人幼时不识不知无家无室虽有虐政漫不闗心壮大以来始有忧虑始有家室种种苦事回思少时不知有困于赋役之事诚足乐耳无知无室无家恰似为苌楚之夭者而言情辞甚幻】
　　隰有苌楚猗傩其华夭之沃沃乐子之无家
　　【陆氏云有一种羊桃华实皆连理故取以喻室家之义】
　　【愚按苌楚枝条本弱渐且开花结实则枝益重而弱益甚喻有家有室人事日繁而身愈困也】
　　隰有苌楚猗傩其实夭之沃沃乐子之无室
　　【女以男为家男以女为室华之敷在外故以兴家实之含在内故以兴室】
　　【愚按百姓之困至以无家无室为乐则国事可知】
　　隰有苌楚三章章四句
　　【愚按苌楚茎弱稍长则引蔓于草草不能自立则苌楚安得不仆地乎而苌楚不知犹生意沃沃也人非苌楚焉能如其无知无室无家故忧戚无以为主以比国小君弱逼于大国将有危亡之势民无所依附也】
　　匪风　序曰思周道也国小政乱忧及祸难而思周道焉【吕氏云匪风思周道何也曰政出天子则强不凌弱各得其所政出诸侯则征发之烦供亿之困侵伐之暴惟小国偏受其祸所以惓怀宗周为独切也战国时厉喜为韩王曰大国恶有天子而小国利之以诗验之其理益明】
　　匪风发兮匪车偈兮顾瞻周道中心怛兮
　　【朱注赋也毛传缺　匪风犹言非常之风发风大起也　偈疾也汉书作揭云髙举也车升高则在车上者必震荡不安此车中即事之语　孔云言顾瞻则周道已过回首顾之　按顾瞻虽指适周之路而意之所托仍在西周盛时其礼乐刑政布在方策者与今之所行大不相同孔子云我观周道幽厉伤之是也】
　　匪风飘兮匪车嘌兮顾瞻周道中心吊兮
　　【毛云回风为飘嘌无节度也车声也上言风发未明其为何风此言飘则回风也上言车偈则行不安此言嘌则其不安之见于车声者也上言怛此言吊先惊痛而后悲伤也】
　　谁能烹鱼溉之釜鬵谁将西归怀之好音
　　【説文云鬵大釡也陆徳明云鼎上大下小若甑曰鬵烹鱼以喻治国曰溉之者取洗濯更新之义　王城在荥阳之西然此诗之所念者西周周犹都镐当是幽王世之诗】
　　【愚按此与大东诗皆一时事桧人行役于周皆所谓东国大夫也大东诗曰周道如砥懐古也此云顾瞻周道伤今也匪风言风起异常不可谓之风匪车言车行臲不可谓之车葢王室弊政多端四方来者视周道为畏途耳积弊已久须洗涤一新如烹鱼而溉釡鬵犹易所云颠趾出否也有新政闻诸四方则好音也今四方诸侯西向而归心者谁乎庻防以好音怀之所谓怀诸侯也葢四方离心久矣】匪风三章章四句
　　【愚按此诗作于幽王之世正当王室多难郑桓公方为寄孥与贿之谋以图桧时也大夫乃以王室为忧忧王室正所以忧下国耳使王室无故桓公岂预为逃死之讣亦岂能用成周之众以伐人国者乎嫠不恤其纬而忧宗周之陨诚见其祸之必相及也】
　　曹谱略【曹者禹贡兖州陶丘之北雷夏荷泽之隂周武王既定天下封弟叔振铎于曹今定陶是也夹于鲁卫之间曹之后世虽为宋所灭宋亦不数伐曹故得寡于患难十一世当周惠王世政衰昭公好奢而任小人曹之变风始作】
　　【愚按曹定陶是也一统志谓即曹州金大定末河决徙治州东北七十里明初改州为县正綂间复置曹州于古曹国汉有定陶国想此地属定陶耳孔云鲁在其东南卫在其西北鲁卫虽大于曹畏惧覇主不敢侵伐所以寡于患难而骄侈无复重厚之风也】
　　曹一之十四
　　蜉蝣　序曰刺奢也昭公国小而廹无法以自守好奢而任小人将无所倚焉【朱注此诗葢以时人有玩细娱而忘逺虑者故以蜉蝣为比而刺之序以为刺其君】
　　【愚按序谓刺奢正指任用小人章服充满于朝所谓三百赤芾是也非以修饰衣裳之为奢也】
　　蜉蝣之羽衣裳楚楚心之忧矣于我归处
　　【毛传兴也朱注比也　蜉蝣渠畧也　夏小正云蜉蝣有殷殷者众也　罗氏云鹤寿千嵗以极其游蜉蝣朝生暮死以尽其乐葢以旦暮为期逺不过三日耳　取兴于蜉蝣之羽者以羣臣徒窃衣服以华其躬不知其死亡之无日也忧诗人忧曹君也】
　　【愚按末句于我归处等句当为大夫言也无徳而窃章服服之不称比之蜉蝣朝暮之荣而已故为之心忧曰归处归息归説不即勉其去位且劝其暂归如后世乞休沐之例曰于我者欲其于已取法也计此时心忧者已先归矣】
　　蜉蝣之翼采采衣服心之忧矣于我归息
　　【归息者由处而息也】
　　蜉蝣掘阅麻衣如雪心之忧矣于我归説
　　【掘説文作堀突也即所谓堀起也阅犹阅人阅世之阅言其从土中突出而为人所见也　郑云麻衣深衣诸侯之朝服朝夕则深衣也　孔云衣纯用布而色白者惟深衣为然　凌蒙初云説谓从容开谕之正上章所以欲其归处归息之意朱注説音税舎息也犹言税驾也】
　　【愚按掘阅兼起灭二义言突然之间已阅人世一度犹云石火电光也】
　　蜉蝣三章章四句【邹氏疑为刺曹羁作鲁庄二十三年曹庄公射姑卒明年冬戎侵曹曹羁出奔陈葢在位日浅无如羁者羁方在丧故曰麻衣如雪而先之以楚楚采采意羁亦如鲁昭公居丧而不哀在戚而有嘉容乎诗人逆知其税驾无所讽以于我归处殆如楚申亥舎灵王于家之为矣】
　　候人　序曰刺近小人也共公逺君子而好近小人焉
　　彼候人兮何戈与祋彼其之子三百赤芾
　　【朱注兴也末章比也毛传缺　毛云人道路送迎宾客者　孔云秋官有环人掌讶皆掌送迎賔客按环人掌执节导引使门闗无禁掌讶以礼送迎诏赞进止人则何戈兵防卫奸宼虽同是送迎而职掌不同　何与荷同説文云儋也毛云祋殳也芾韠也以韦为之即蔽膝也大夫以上赤芾乘轩　言候人虽一职之防既系籍于公犹当勤率所属以各供其事蕞尔曹佩赤芾者三百人何功徳称此服哉晋文公入曹令三百人献状亦谓其无劳窃位故责令自陈功状也】
　　【愚按诸侯之制大夫五人以曹之小国举羣臣不能三百而况大夫乎三百人者曹君之谐臣媚子也赤芾亦假借服色以荣其躯非真有位也候人虽防各有所司以不忝其职则此赤芾者何为也哉】
　　维鹈在梁不濡其翼彼其之子不称其服
　　【毛云鹈濩泽鸟也郭璞云今之鹈鸪也俗呼之为淘河　魏黄初中尝有鹈集灵芝池文帝识之曰此诗人所谓污泽也曹诗刺共公逺君子近小人今岂有贤智之士处于下位否则斯鸟胡为而至哉　鹈出没污泽而得鱼今在梁之上而窃人之鱼以食未尝濡湿其翼犹之子无功而窃禄也】
　　维鹈在梁不濡其咮彼其之子不遂其媾
　　【咮説文云鸟口也　陆氏云鹈性沉水食鱼则濡其咮翼宜矣今徒立于粱上非特不濡其翼又且不濡其咮小人无嘉言献防尸居于位亦犹是也】
　　【愚按易于君臣之相遇比之婚媾媾遇之厚也言此辈无功受禄大负君之厚遇之意不遂犹言负也】
　　荟兮蔚兮南山朝隮婉兮娈兮季女斯饥
　　【荟蔚草多貌南山曹南山也　按春秋盟于曹南即此山　邹氏云周礼眡祲掌十煇之法九曰隮隮者虹也虹映日而成朝焉日在东则虹在西而雨辄随之蝃蝀之诗朝隮于西崇朝其雨是也荟蔚夤縁山岊而虹见于西又当邀雨泽之霑被见君宠方隆而未艾也　婉娈季女之容也君子之持身如处子故以季女目之】
　　【愚按山以出云致雨朝隮则淫邪之气所致非时雨也南山之草木所以荟蔚者以常邀朝隮之雨耳喻君有邪徳所宠用者皆邪人也彼婉娈之季女坚贞自守肯从邪以干禄乎惟禄遍邪嬖季女斯以饥耳序曰共公逺君子而好近小人由小人日近故君子自逺通篇好近小人惟此末二句见君子之逺】人四章章四句【朱注引左传晋文公入曹数其不用僖负羁而乘轩者三百人与此诗合】
　　【愚按晋语重耳如楚子玉请止狐偃王曰不可曹诗曰彼其之子不遂其媾邮之也夫邮而效之邮又甚焉则曹风此诗传于文公未返国之前久矣僖负羁事在后也】
　　鸤鸠　序曰刺不壹也在位无君子用心之不壹也【郝氏云民风不醇由上无身教而下无表率也故君必诚一为本天下不见君子之心见君子之仪而即仪可以征心】
　　鸤鸠在桑其子七兮淑人君子其仪一兮其仪一兮心如结兮
　　【毛传兴也朱注同　鸤鸠亦作尸鸠秸鞠也一名布谷牝牡飞鸣翼相摩拂取其骨佩之宜夫妇　严氏云即郯子所谓鸤鸠氏司空也鸤鸠平均故为司空平水土　陆氏云鸤鸠有均壹之徳其哺子朝自上而下暮自下而上均也其子在梅在棘在榛而已常在乎桑壹也　仪度也毛云义也凡举动之合义而有法度者谓仪　仪之一由其心之贞固而不变也淮南子曰贾多端则贫上多技则穷心不一也有百技而无一道虽得之弗能守故曰其仪一兮心如结兮君子其结于一乎　刘向云鸤鸠之所以养七子者一心也君子所以理万物者一仪也以一仪理物天心也】
　　鸤鸠在桑其子在梅淑人君子其带伊丝其带伊丝其弁伊骐
　　【毛云在梅飞在梅也　苏氏云从其在梅则失其在棘从其在棘则失其在榛居一以俟之无不及者带大带也丝素丝也玉藻篇天子诸侯皆素带广皆四寸素熟绢也大夫带亦用素惟辟縁之色君朱緑大夫黄其辟縁之制天子诸侯皆终辟谓竟此带尽縁之也　郝氏云弁制大于冠古冠止撮发弁下覆额　骐当作周礼注引此作綦书顾命四人綦弁马融本亦作骐葢骐綦古通用耳　綦又与通弁饰也皮弁之缝中贯结五色采玉以为饰也周礼尊卑皆得服皮弁所异者耳　此言其衣服有常服有常即仪有常而心可知矣】
　　鸤鸠在桑其子在棘淑人君子其仪不忒其仪不忒正是四国
　　【忒毛云疑也人无常度故可疑其仪不忒者明白洞达表里如一不令人有疑惑也　正四国者谓足以表正四国也】
　　鸤鸠在桑其子在榛淑人君子正是国人正是国人胡不万年
　　【陆氏云榛卑小于棘梅先实棘后之榛又后之故诗以此为序　陈栎曰心结而仪一且不忒表里一也四国国人之皆正逺迩一也由是久而胡不万年久近一也】
　　【愚按上章言以不忒之仪能正四国则所及逺于国人矣此章始言正是国人而不云其仪谓国人化之皆有仪也】
　　鸤鸠四章章六句
　　【愚按此诗以鸤鸠名篇鸤鸠有均壹之徳其均也常均均亦一也故序曰刺不一也一者心也而验之于仪传曰有威可畏有仪可象谓之仪其带其弁仪之一端所谓其仪者不忒是也不忒者父子兄弟之足法也惟其一故足法耳　又序曰在位无君子用心之不壹也则似兼君臣言君君臣臣各守其常则纪纲法度秩然不乱国人奉以画一四国以为表率矣】
　　下泉　序曰思治也曹人疾共公侵刻下民不得其所忧而思明王贤伯也【朱注谓王室陵夷而小国困故以寒泉下流而苞稂见伤为比】
　　洌彼下泉浸彼苞稂忾我寤叹念彼周京
　　【毛傅兴也朱注比而兴也　洌寒也下泉泉下流也物丛生曰苞稂郭璞曰莠类也与禾相杂古者以饲马鲁仲孙它马饩不过稂莠谓此也　忾説文云太息也寤叹者悲愤在中惟寐则稍忘耳一寤则忾然发叹矣　周京念其盛时也　泉水寒洌不能生物比国政侵刻也田无五谷惟稂与萧比闾阎凋无力供诛求也】
　　洌彼下泉浸彼苞萧忾我寤叹念彼京周
　　【萧蒿也】
　　洌彼下泉浸彼苞蓍忾我寤叹念彼京师
　　【蓍蒿属　陆氏云蓍草之寿者也　上二章皆言京周此称京师言周嫌同于列国隐然有共主之尊】
　　芃芃黍苗隂雨膏之四国有王郇伯劳之
　　【芃盛也徐锴云言泛泛若风之起　陆氏云方黍之苗也暑雨暴息无隂云以覆之日随蒸焉则苗槁矣故以隂雨为譱国语赵衰对秦穆公曰重耳之卬君也若黍苗之卬隂雨也若君实庇廕之使能成嘉报正此谓也　郇伯郇侯为州伯文王子按左传毕原酆郇文之昭也】
　　【愚按泉在下者所及有限况洌则不能生物徒使黍苗化为稂萧而已以喻伯国主盟小国之重困也明王在上四国共禀一尊又有方伯以时巡省诸侯頼之若黍苗之卬隂雨无所资于下泉矣隂雨之膏非下泉之洌比也黍苗之芃非稂萧之浸比也此所以念周京之盛耳】
　　下泉四章章四句【左传昭二十三年王子朝入于王城于是子朝称西王天子居于狄泉称东王狄泉者成周也何氏谓即下泉是也二十五年晋人为黄父之防以谋王室令诸侯之大夫输王粟具戍人曹人与焉二十七年复防于扈令戍周也曹人亦与焉时子朝奔楚子朝之党多在王城王畏之刘文公与苌欲城成周天子使告于晋晋魏舒韩不信如京师合诸侯之大夫于狄泉寻盟且城成周曹人又与焉此诗殆曹大夫受役于周喜而赋也下泉即指狄泉自周公营洛以来空而不居东迁以后荒废久矣天王居之葢俨然京师也而凋弊已甚所见者萧稂苞草而已合诸侯以城成周王得宁处今而后四国始有王也虽诸侯之劳实盟主有以劳来之耳故以邭伯诵晋归功于晋焉】
　　曹国四篇十五章六十八句
　　豳谱略【豳者后稷之曽孙曰公刘者自邰而出所徙戎狄之地名今属扶风枸邑公刘之先不窋以夏太康时失其官守窜于此地至公刘复修后稷之业勤恤爱民民咸归之而国成焉其封域在禹贡雍州岐山之地原隰之野至商之末世太王又避戎狄之难入处于岐阳民又归之公刘之出太王之入虽有其异由有事难之故皆能守后稷之教不失其徳成王之时周公避流言之难出居东都二年思公刘太王居豳之职忧念民事至苦之功以比序已志太师大述其志主意于豳公之事故别其诗以为豳国变风焉　郝氏云七月豳俗也始二南而终邠者邠周道之始二南周道之成也左传吴季札观鲁乐邠次齐先秦及夫子删诗以邠终思周公也然周公之诗何不遂以属鲁周公未尝一日居鲁也邠何不遂为雅乎公刘草创区区耳未足比诸侯而况可为天子乎称风本旧也鸱鸮以下非豳亦属豳何也皆周公之事也周公老于周而鲁无风可系进不敢系于周南故退而系之邠也】
　　【愚按周自后稷封邰邰今武功县也迨不窋失官始去邰而窜于戎狄之间今庆阳府有不窋城是其地也再传至公刘复迁于邠邠在今邠州与武功县皆属西安府相去百余里是公刘迁邠乃自不窋城复迁入内地也自公刘至古公十世居邠邠今犹有古公城古公避狄人之难乃由邠而迁于岐周自此始大　系周公之诗于豳者周公之志也周公是时身不在朝端其诗不得列诸二雅亦未尝退居鲁国又不得列诸国风思王业之始于豳因自署为豳人而列其诗为豳风亦犹令士大夫之书题姓氏标其先世之郡国也】
　　豳一之十五
　　七月　序曰陈王业也周公遭变故陈后稷先公风化之所由致王业之艰难也【朱注周公以成王未知稼穑之艰难故陈后稷公刘风化之所由使蒙瞽朝夕讽诵以教之　金履祥云读七月之诗意为邠之遗诗周公陈之以为蒙工之颂使成王知故国衣食之原然不居二南之前而居变风之末何也葢诗皆采之当世而前世之诗存者不可泯也故豳七月附于十五国风之后犹商那附于三颂之末也　徐光啓云读七月想其先公之所以为教不过世间一勤俭忠厚之家而已然一家如此其家必兴一国如此其国必昌昔人有言太和在成周宇宙又曰王道本乎人情信其然与】
　　七月流火九月授衣一之日觱发二之日栗烈无衣无褐何以卒嵗三之日于耜四之日举趾同我妇子馌彼南亩田畯至喜
　　【朱注赋也毛传缺　七月斗建申之月公刘正当夏时所用者夏正也　毛云火大火也按火心星也左传张趯曰火星中而寒暑退　孔云季冬十二月平旦正中在南方大寒季夏六月黄昏火星中大暑退是火为寒暑之事也知此两月昏旦火星中者由昏而知旦也　左传哀十二年冬十二月螽季孙问诸仲尼仲尼曰丘闻之火伏而后蛰者毕今火犹西流司厯遏也周十二月夏十月也火犹西流者以此火未尽没尚是九月厯官失一闰故也是可见火六月昏中之后下而过西皆称流也　刘瑾云尧典日永星火以正仲夏葢尧时仲夏日在鹑火故昏而大火中及周公摄政凡一千二百四十余年嵗差当退十六七度故六月而后日在鹑火大火昏七月则日在鹑首而昏时大火西流于未方此诗上述邰俗乃当夏商之时而言七月流火者据周公时所见而言耳授衣家长授衣于家众也下文云无衣无褐褐乃贱者之服豳地多寒故豫为御寒之计　自夏十一月至二月皆以日称自夏四月至十一月皆以月称本天而言则主日以冬】【至为日长一线之始也本厯而言则主月以孟春为夏正建寅之始也　孔云四月之诗曰冬日烈烈飘风发发以发是】【风故知烈是气觱发风寒也栗烈气寒也仲冬之月待风乃寒季冬之月无风亦寒也　程子曰嵗过中而将暮矣当有】【卒嵗之具御寒之备故以七月流火为首　张子云虑事有预当于半年前提掇故频举七月为言　范氏云言何以卒嵗足见二之日为嵗之终此所谓夏正也　以上言衣之为急　于往也黄佐云于耜谓昔改嵗时入此室处今则往中田之庐而修田器钱镈之属独以耜言者农器以耜为先将以起土而耕必资于耜也　孔云月令季冬命农计耦耕事修耒耜具田器今邠人正月修耒耜二月始耕豳土晚寒郑谓寒晚温亦晚故修耒耜始耕皆较中国迟一月也　举趾犹言兴作也月令仲春之月耕者少舎言无或舎急急农之至也举趾即所谓少舎也　田畯典田之官汉啬夫是也按啬夫不独汉及东晋有之夏书征篇啬夫驰则夏时有此官矣但周礼无田畯之职故疑此诗及甫田大田皆非周有天下以后之诗　朱义曰三隂之月隂气始盛故于是而豫为御寒之备三阳之月阳气始盛故于是而豫为治田之备　大寒之在于丑月而图之于建申之时收成之在于酉月而虑之于建寅之日其为豫备可知　此首章以衣食发端先衣而后食自二章至五章所以终前六句之意自六章至八章所以终后五句之意】
　　七月流火九月授衣春日载阳有鸣仓庚女执懿筐遵彼防行爰求柔桑春日迟迟采蘩祁祁女心伤悲殆及公子同归
　　【再言流火授衣者郑云将言女功之始故又本于此按九月授衣自今秋言也春日载阳以下又是明春事矣思秋衣之何以得授本女功之勤于春日也第三章仿此　月令仲春之月仓庚鸣夏小正云二月采蘩此章两春日皆谓二月尔雅四时春为青阳载始也筐本作匡受物之器懿美也犹言精好也防行小径毛云墙下径也迟迟日行舒缓也在春日载阳之后自是昼刻较长非但昼夜平分时矣　徐光啓云蚕未出者鬻蘩沃之则易出故毛传云所以生蚕　祁祁众也亦有舒缓之意毛云伤悲感事苦也又云春女悲秋士悲感其物化也谓有韶光易去之悲　春秋传诸侯之子凡男女皆得称公子左传凡公女嫁于敌国姊妹则上卿送之公子则下卿送之于大国虽公子亦上卿送之】
　　【愚按载阳之月正四之日农夫方举趾而妇子行馌之时其执懿筐以求柔桑者室中之女也葢其时无一闲者矣下四句以春日重起迟迟言日之长而求桑之久也采蘩为宫中浴蚕之用祁祁言其随从之众多而行歩之舒缓此公女出亲蚕事也懿筐之女忽覩祁祁之众为之心伤伤草野防贱而今得见贵主之威仪形影相顾不觉悲也目送心随不忍舎去殆欲与祁祁者相从还宫是女子眷恋之恒情也此数句是采桑图中添设一段情景补出公子亲蚕事耳　或问后章再称公子亦公女乎要自女子称者即公女也自男子称者公子也　此章与下章专言蚕绩以终首章无衣之意】
　　七月流火八月萑苇蚕月条桑取彼斧斨以伐逺猗彼女桑七月鸣鵙八月载绩载载黄我朱孔阳为公子裳
　　【月令季春之月具曲植籧筐注云曲薄也植槌也所以架曲与籧筐者　朱注蚕月治蚕之月　王氏云蚕长非一月故不指定某月　毛云豫蓄萑苇可以为曲　条桑郑云条桑枝落采其叶也　逺扬逺枝起者桑性以斩伐而始茂今浙桑嵗生嵗伐率皆稠行低干无高及二丈者　猗通作倚严氏云犹依也不斩其条但就树以采其叶也毛云角而束之曰猗郑云束而采之也　女桑尔雅云桋桑也上章柔桑桑叶之嫩者始生未多故以懿筐求之养新出之蠺耳同采蘩言之言蚕事之始也此章女桑乃桑树之小者蠺已大食故桑之大小取之无遗葢蚕事之成也　刘瑾云蚕月虽不可指定某月然观其条桑猗彼女桑当在辰月蚕盛之时也或疑此诗独缺三月葢已具于此矣　朱注斧隋銎斨方銎释文曰銎斧孔也隋孔狭而长斨即斧唯孔方耳　鵙尔雅云伯劳也陆氏云仓庚知分鸣鵙知至故阳气分而仓庚鸣可蚕之也隂气至而鵙鸣可绩之也　孔云衣之所用非缘即麻春既养蚕秋当缉绩八月丝事毕而麻事起也丝织成帛麻织为布布暑服帛寒服也按篇中所言授衣皆寒服也于此句暗将暑服补入　黄朱皆色之正者于是始染以献总上丝麻所织成者而言　孔阳者言朱色之甚鲜明也周官秋染夏夏五色也秋时天朗气清五色皆可以染故系之八月之下　黄以献之君朱色以为公子之裳士冠礼爵弁服纁裳朱深纁色也公子未袭位者称士故以朱为裳】
　　【愚按首章自七月而豫念卒嵗之寒早计授衣之事二章言七月之早计不自七月始已始于春月矣三章又言春月之早计自隔嵗八月已豫备矣葢预而又豫也】
　　四月秀葽五月鸣蜩八月其获十月陨萚一之日于貉取彼狐貍为公子裘二之日其同载纉武功言私其豵献豜于公
　　【王氏云阳生则言日隂生则言月四月正阳而言月者何也四月隂生气之先至者也　葽郭璞云逺志也味极苦月令孟夏苦菜秀野人呼为苦葽则苦菜即苦葽也　郑云夏小正四月王萯秀葽其是乎秀葽也鸣蜩也获禾也陨择也四者皆物成而将寒之候物成自秀葽始　张子云秀葽者物成之初鸣蜩者嵗秋之渐也　王氏云四月隂生气之先至者也葽感隂气而先秀蜩感隂气而先鸣　以上四句言隂气由萌而盛而极见于物者如此以起裘褐不可缓之意　于貉往祭貉也周人将猎必先祭貉故谓猎为貉葢貛之将出貉为先导表貉之所在知兽之所在故祭而取之言往祭表貉思取狐貍之皮为公子裘也　蚕绩狩猎不专为君但于勤生之中有先公后私之义　郑云其同言君臣及民因习兵俱出田也　周礼仲冬大阅则表貉之祭当在一之日而言二之日载纉武功旧谓邠地晚寒故习兵晚耳何氏谓此诗自説邠俗在周礼未作之先不宜律以周礼或是一之日聴民相与祭貉以猎君未同往至二之日君方帅有司致民于田以讲武耳故曰其同言纉者嵗以为常继续其往事也非谓继前日之于貉也　朱注此章专言狩猎以终首章无褐之意】
　　【愚按五月一隂生于四月隂已萌矣至五月而一隂始成犹之冬至一阳生于十月阳已萌矣故十月谓之阳月则四月应谓隂月而谓之正月者以四月纯阳故为正阳之月然阳极而隂生圣人不谓阳也贵者衣裘贱者衣褐邠民因已之资褐而重念贵者之资裘也二之日一段则又因于貉而并及之耳】
　　五月斯螽动股六月莎鸡振羽七月在野八月在宇九月在户十月蟋蟀入我牀下穹窒熏防塞向墐戸嗟我妇子曰为改嵗入此室处
　　【陆氏云斯螽蝗类长而青长角长股股鸣者也江东人谓之蚱蜢　尔雅云螽丑奋葢于是时股成而奋迅之方春尚弱也　莎鸡状如蚱蜢头小而身大色青而有须其羽昼合不鸣夜则气从背出吹其羽振振然其声有上有下正似纬车今人呼为络纬者是也　莎鸡斯螽皆阳虫也阳气出则此虫鸣阳气入则此虫尽着其将寒之有渐劝人早备于寒也　莎鸡与络纬是一物蟋蟀与促织是一物诗别言莎鸡蟋蟀知是两种葢二虫皆似机杼之声可以趣妇功耳　陆玑云莎鸡六月中飞而振羽索索作声今按其鸣乃止而振羽不待飞也陆氏云其鸣以时故有鸡之号　七月在野以至在户蒙上文皆谓莎鸡也寒则渐近于人　蟋蟀一名促织健鬭其鸣亦在股间　钱继章曰三虫皆相类而蟋蟀为殿自蟋蟀吟罢而虫絶响矣　穹通作空吕览伊尹生于穹桑穹或作空是也窒塞也熏防使不得穴其中也塞向避北风也　孔云为寒之备不塞南窓　墐涂也庶人荜户所以须涂　陆燧云隙能生寒防又能生隙故窒熏之使隙不得自内出塞墐之使寒不得自外入何氏曰改嵗乃预计之词室者邑中之室当去田庐而入处于此室也　孔云虫既近人大寒将至故涂塞其室又告妻子行将改嵗当入此居处也　班固云春令民毕出在野冬则毕入于邑所以顺隂阳备宼贼习礼文也　吕氏云十月而曰改嵗三正之通于民俗尚矣周特举而迭用之　朱子曰周歴夏商其未有天下之时固用夏商之正朔然其地僻逺无纯臣之义又自有私记其时月者故三正皆用也刘瑾曰夏书有怠弃三正之语则自夏以前已有子丑之正是三正通于民俗其来既逺故邠公剏国边方亦有十月改嵗之俗及周有天下因以为一代之正朔正如公刘彻田为粮而后遂为成周之彻法也　杨山曰尧命羲和以昬中之星正四时鸟兽氄毛希革之类为之应七月所陈以仓庚鸣鵙为蚕绩之以秀葽陨萚其获为取皮之以斯螽蟋蟀为处室之皆此意也】
　　六月食郁及薁七月亨葵及菽八月剥枣十月获稻为此春酒以介眉寿七月食八月断壶九月叔苴采荼薪樗食我农夫
　　【郁薁皆李属郁一名车下李毛云薁蘡薁也戴侗云蔓生类蒲萄六月熟又本草注云即葡萄生陇西五原山谷　本草云葵为百菜之主种类不一皆可食道家十日一食葵菜所以调和五臓　菽大豆也广雅云大豆菽也小豆答也孔云大豆叶谓之藿　剥毛云撃也葢收枣以撼而落之者为上　蔡邕月令章句云十月获稻人君尝其先熟故在季秋九月熟者谓之半夏稻稻有秫有秔秔可以作饭秫可以酿酒　月令云乃命大酋秫稻必齐大酋酒官之长也毛云春酒冻醪也冬酿春熟　介训助王氏云眉寿衰矣养气体以助之也邵氏云古人以酒为养老之具余人不得饮焉曰介眉寿葢酿酒之意如此自首章至此皆羞耉之具不特醸稻为酒足以养老而已七月食瓜以下则农夫之所以自养也　按夏小正五月乃乃者治瓜之辞也八月剥瓜谓蓄瓜时也此七月瓜正成食之而已　壶瓠属圆者曰壶刘彛云壶枯者可为壶嫩者可供茹八月宜断其梢令勿复花所以坚其壶而大其茹　朱注食断壶亦去圃为塲之渐也　叔説文云拾也按叔尗菽三字有辨季父之称作尗从草者豆名也拾取之义作叔从又又者手也　苴麻之有实者亦名蕡其无实者曰牡麻亦名枲明堂月令秋则食麻与夫而至仲秋则又以犬尝麻先荐寝庙九月叔苴葢食农夫者不嫌于晚也　荼苦菜凌冬不凋一名游冬　樗恶木也惟堪为薪　取豵以为私取豜以献公上下之分着矣以美者养老以恶者自养长幼之序明矣朱义曰此章重介睂寿食农夫六字介有助之之意非以为常食也食有养之之意因以是为常食也】
　　【果酒嘉蔬非不可以及少而供老疾奉宾祭之义多瓜瓠苴荼老者未必不食也而不可以为常于以见食稻食肉乃老者之常而果酒嘉蔬则于常食之外助之以此也】
　　九月筑塲圃十月纳禾稼黍稷重穋禾麻菽麦嗟我农夫我稼既同上入执宫功昼尔于茅宵尔索绹亟其乘屋其始播百谷
　　【此章述农事终而复始其勤劳未尝息也　毛云春夏为圃秋冬为塲塲圃同地故须筑而坚之　纳通作内王雪山谓纳禾稼与下章纳凌隂皆纳之公家云豳民遇事先公后私也　藳实并刈曰禾禾之秀实而在野曰稼　重本作穜穋亦作稑郑众云先种后熟曰重后种先熟曰穋黍稷皆有穜稑两种　孔云再言禾者以禾是大名非徒黍稷穜稑四种而已其余稻秫苽粱之类皆名为禾麻与菽麦则无禾称故于麻菽麦之上更言禾以总诸禾也　魏学渠曰黍稷麻菽麦禀五行之气谓之五谷故知重穋在黍稷中也　严氏云广举禾稼之类以见其多谓至十月则诸种皆成熟矣不专是十月纳之也月令五月登黍四月登麦非十月也　即同言已聚也　毛云入为上出为下自田野入都邑为之上又以下供上之事亦曰上　宫犹言公室也宫功谓公室之事乘升也　郑谓治野庐之屋是也按邑居之宅于第五章详言熏窒墐塞亦既入处矣此复亟治田野之庐以待明春之出葢明春播谷伊始不暇及此耳播布种也辅广云豳民于田亩则曰雨我公田遂及我私于居室则曰上入执宫功然后索绹以乘屋其忠君亲上不待使之而然也　王氏曰宵可以息矣而索绹冬可以息矣而乘屋】
　　【愚按熏窒墐塞是在野而早计邑中之室于茅索绹又在邑而急治田中之庐邠人无事不豫无时不豫也】
　　二之日凿氷冲冲三之日纳于凌隂四之日其蚤献羔祭韭九月肃霜十月涤朋酒斯飨曰杀羔羊跻彼公堂称彼兕觥万寿无疆
　　【月令季冬之月氷方盛水泽腹坚命取氷氷以入凌隂氷室也风俗通云积氷曰凌当是积氷之处氷之多如山陵然隂闇处也　周礼凌人掌氷正嵗十有二月令斩氷三其凌注谓三倍其凌备消释也取氷藏氷在十二月此言纳于凌隂乃在正月惟时东风解冻氷渐消释故取氷室所藏更贮于内之阴处令不复释斩氷三倍正为此也　其蚤何氏谓二月朔也月令仲春天子乃鲜羔开氷先荐寝庙注云鲜当为献　陆氏云开氷春祭也故献羔祭韭　孔云时韭新出故用之　郑云古者日在北陆而藏氷西陆朝觌而出之祭司寒而藏之献羔而啓之其出之也朝之禄位宾食丧祭于是乎用之上章备寒故此章备暑先公礼教备也　苏氏云古者藏氷发氷以节阳气之成阳气之在天地犹火之着于物也故常有以解之十二月阳气蕴伏锢而未发其盛在下则纳氷于地中故曰日在北陆而藏氷至于二月四阳作蛰虫起阳始用事则始起氷而庙荐之故曰仲春献羔开氷先荐寝庙至于四月阳气毕达隂气将絶则氷于是大发食禄之家老疾丧浴氷无不及故曰火出而毕赋按圣人裁成天地之道实在于此而賔食丧祭因以致其用焉耳　肃霜朱注气肃而霜降也涤场农事毕而涤埽其场也　月令孟冬是月也大饮烝烝升也升牲体于俎豆所谓房烝也孔云古者设尊之法每两尊并设故云朋耳　辅氏云以介睂寿祝其亲也万寿无疆祝其君也　朱子云跻彼公堂是民得升君之堂矣周初国小君民相亲其礼乐法制未备民事艰难君尽得以知之成王时礼乐备法制立但知为君之尊未知国初之事故周公作诗使之因是以知民事也】
　　【愚按豳国草创上下之等威未备国人以朋酒羔羊跻堂上寿忘其尊卑贵贱之殊真邠俗也何氏以为是臣子祝君与月令大饮礼合何氏知诗在周礼未制之先不宜律以周礼今复拘于月令之文何哉】七月八章章十一句【程子曰此诗多陈节物大要言嵗序之迁人事当及时耳严氏云七月之诗一言以蔽之日豫而已凡感节物之变而修人事之备皆豫为之谋也　周礼】
　　【春官籥章云祈年吹豳雅蜡祭吹豳颂郝氏谓此诗歌于朝廷可为雅歌于祭祀可为颂　孔云诗始为风中为雅成为颂朱子云先儒因此説而谓风中自有雅自有颂虽程子亦谓然似都坏了诗之六义】
　　【愚按籥章有龡豳诗豳雅豳颂之文郑氏三分七月之诗以一章二章为风三章四章五章六章之半为雅六章之半至七章八章为颂朱子辟之王安石谓豳本有雅颂而亡之或者又疑但以七月全篇随事而变其音节或以为风或以为雅或以为颂饶鲁曰雅有雅音颂有颂音风有风音故邠风亦曰邠雅亦曰邠颂葢一诗而备三体也朱子则谓雅颂之中凡为农事而作者皆可以冠豳号如大田良耜诸篇是也】
　　鸱鸮　序曰周公救乱也成王未知周公之志公乃为诗以遗之名之曰鸱鸮【黄佐云鸱鸮之诗乃周公居东之时豫见二叔武庚将有溃乱之势而作一以释罪而明吾之心二则劝王为先事之备　尚书金縢篇曰武王既丧管叔及其羣弟流言于国曰公将不利于孺子周公乃告二公曰我之弗辟我无以告我先王周公居东二年则罪人斯得于后公乃为诗以贻王名之曰鸱鸮王亦未敢诮公　郑云读辟为避以居东为避居东都黄氏辨之谓管蔡流言之时尚未有东都也考书成王感风雷之变出郊以迎意当时亦如今之大臣释位待罪出国之东郊以居耳　申培説周公避居于鲁考周公未尝至鲁且云此诗作于殷人叛后则所云未雨绸缪者谓何　始流言之起成王未知罪人为谁居东三年罪人斯得知其为管蔡也公乃作是以贻王王亦未敢诮公至风雷之变亲迎公归二叔惧遂胁武庚以叛王命公征之东征徃返首尾又三年也】
　　【愚按周召分陜而治陜以东周公主之则必有周之采邑或出郊退居于采邑也】
　　鸱鸮鸱鸮既取我子无毁我室恩斯勤斯鬻子之闵斯【毛传兴也朱注比也　顔师古云鸱鸺鹠恠鸟也鸮恶声鸟也郭璞以为鸱类以其为恶声之鸟故公取以比夫流言者　鬻通作粥粥养也　刘瑾云此诗归罪于武庚而于二叔有悯惜之意为亲者讳也如书之大诰亦然　辅氏曰言已之深爱王室先事为备以防祸乱之意疑当时流言必以公平日勤劳皆是自为已谋故今摄政而不利于孺子周公以此晓成王也】
　　【愚按子指管叔蔡叔二叔虽兄自国家言之皆子也取我子谓武庚取之为己用也室即鸟巢也以比王室通章大防只在无毁我室一语】
　　迨天之未隂雨彻彼桑土绸缪牖户今女下民或敢侮予
　　【毛云桑土桑根也　朱注牖巢之通气处戸其出入处也　郑云下民巢下之民或敢者正恐犹有侮者在所以宜绸缪也前以毁室属鸱鸮此以侮予属下民葢室一毁则探鷇取卵之事即有起而乘之者犹武庚蠢动而顽民亦遂汹汹不靖也】
　　【愚按惟牖户绸缪坚固乃足以徐伺祸患之来而预为之地】
　　予手拮据予所捋荼予所蓄租予口卒瘏曰予未有室家
　　【予字代鸟自谓而周公以自况也　朱注拮据手口共作之貌　毛云捋取也荼萑苕也一云茅秀也蓄积也租通作蒩説文云茅借也礼封诸侯以土蒩以白茅亦作租　上文绸缪牖户必取桑根之皮此但纳茅秀于窠中以为之借作窠之始事也　捋荼手之为也手之用不足因以口继之租而曰蓄葢有资于口者故承之曰予口卒瘏卒通作□尽也室家巢也】
　　【愚按周公以王室为室家也王室初创人心未定故视此室家皆有不敢即安之意武庚之变公葢早虑之矣】
　　予羽谯谯予尾翛翛予室翘翘风雨所漂摇予维音哓哓
　　【毛云谯谯杀也翛翛敝也翘翘危也以其托巢于高枝而结构未牢故危之也漂属雨摇属风乃未然事与隂雨绸缪相应今虽未至于此其势必至于此也郑云维音哓哓恐惧告愬之意正指迨天之未隂雨五句而言而恩斯勤斯鬻子之悯斯其大指毕露乎此】
　　【愚按维音哓哓即自述其作诗喻王之防葢多难将作情有不容不汲汲者不自知其音之哓哓也】鸱鸮四章章五句
　　【愚按武庚之叛周公计之早矣流言之起公心知为武庚反间而出自二叔则情有不忍言者居东二年而罪人斯得成王只知为管叔之诬公犹未知为武庚之图周也公贻以鸱鸮之诗极道武庚之情所忧在国家而不在区区一已之谤成王得诗亦未敢诮公然犹未信以为真也迨风雷感悟公归摄政武庚叛逆已成王始命公东征东山之诗所以即继于其后也】
　　东山　序曰周公东征也周公东征三年而归劳归士大夫美之故作是诗也一章言其完也二章言其思也三章言室家之望女也四章乐男女之得及时也君子之于人序其情而闵其劳所以説也説以使民民忘其死其惟东山乎【朱注周公东征三年既归因作此诗以劳归士】
　　我徂东山慆慆不归我来自东零雨其蒙我东曰归我心西悲制彼裳衣勿士行枚蜎蜎者蠋烝在桑野敦彼独宿亦在车下
　　【朱注赋也毛传缺　凡言我者皆设为军士自道之词　徂往也　唐杜收以河北为山东秦汉谓山东山西者皆主太行山而言东山即河北商故都也慆慆久也　零説文云余雨也蒙雨防也行役最以雨为苦余雨蒙蒙若继若续极状羇旅愁惨之景此四句即景纪事故每章以为起语　我东曰归以下又追言其将归时之情向未言归乃心敌忾几忘其家矣才説将归则室家入念翻以喜极生悲故身犹在东而心已西望而悲此羇旅之情也　朱注裳衣平居之服　毛云士事也行枚行而用枚所以止语军事既毕曰归有期释介胄不用而新制裳衣以办为归时居家之服且奏凯言旋亦无事于衔枚而】
　　【行矣　蠋虫名韩非子曰鳣似蛇蚕似蠋人见蛇则惊骇见蠋则毛起然妇人拾蚕渔者握鳣利之所在皆为贲育　庚桑子曰奔蜂不能化藿蠋蠋食葵藿而肥罗氏云蠋虽蚕类而不食桑曰烝在桑野葵藿之下亦桑野之地也　尔雅云烝众也敦不动之貌独宿指军士离室家而言　王氏云古用战车止则为营卫与堑栅无以异故夜则宿于车下　言此离家之军士敦然不动而独宿于车下与蜎蜎之蠋独行而散处于桑野无以异也　殷大白云看亦字正匪兕匪虎之意以语出于上人则为能体其情耳按序谓此章言其完也葢全师而归也】
　　我徂东山慆慆不归我来自东零雨其蒙果臝之实亦施于宇伊威在室蟏蛸在户町畽鹿场熠燿宵行亦可畏也伊可怀也
　　【尔雅云果臝栝楼也郭璞云齐人呼之为天瓜　伊威虫名陆玑云在壁根下瓮底土中生似白鱼者是也　本草名湿生虫也常惹着防背故一名防负尔雅云蟏蛸长踦也郭璞云小鼅鼄长脚者俗呼为喜子荆州河内人谓之喜母　慎云左传町原防井衍沃注云平川广泽可井者井之原阜隄防不可井者则町之町小顷也　畽本作疃庄子舜举于童土之中疏云童土疃也　言征夫久不归家町畽之地践为鹿非谓町疃即鹿也　熠燿萤火也本草云一名夜光一名熠燿　朱注熠燿明不定貌宵行虫名令卑湿处有虫如蚕蠋夜行喉下有光如萤者是也　慎以熠燿自是萤火朱子因下章熠燿其羽故云然古人用字有虚有实小雅交交桑扈有莺其领言桑扈之领如莺之文非谓莺即桑扈也此言仓庚于飞熠燿其羽谓仓庚之羽如熠燿之明非谓熠燿即仓庚也　上章述初即路之景此则渐近于家而念家中之景象也　陈式曰下章是征夫之有家者此则无家者也故后章分二种愚按畏者是别家已久作许多凄凉之想便生出许多恐惧之情唐人诗近家心转急不敢问来人畏也乃转念之而释然以喜即凄凉处正自可怀曲尽久客回家将到家门之情景矣】
　　我徂东山慆慆不归我来自东零雨其蒙鹳鸣于垤妇叹于室洒扫穹窒我征聿至有敦苦烝在栗薪自我不见于今三年
　　【毛云垤螘冢也将隂雨则穴处者先知之鹳好水长鸣而喜也　郑云鹳将隂雨则鸣行者于隂雨尤苦妇念之则叹于室也　易占云蚁封其穴大雨将至今朔地蚁封高大有如冢者所谓蚁冢也　禽经云鹳俯鸣则隂仰鸣则晴此承零雨其蒙之后必非将雨当是仰鸣则晴晴则征夫将至故洒扫穹窒以待之以其宜至而犹未至望之之切故叹也洒扫穹窒与上章伊威蟏蛸等语相应　严氏云此皆想其妇在家之叹望葢行人念家之情如白居易诗云想得家中夜深坐还应説着逺行人也　苦之苦者栗薪以栗为薪取以制棚架之类行者至家因见苦累累系于栗薪之上而曰我不见此亦已三年矣到门之初是物皆可喜也　钱棅曰古者兵出于农故其所思皆是农家风物】
　　【愚按不言与妇久别初见之喜而但叙门外所见之物且惊且喜则夫妇相见之喜不必言矣】
　　我徂东山慆慆不归我来自东零雨其蒙仓庚于飞熠燿其羽之子于归皇驳其马亲结其缡九十其仪其新孔嘉其旧如之何
　　【郑云仓庚仲春而鸣嫁娶之也熠燿羽鲜明也皇尔雅作騜云黄白曰騜駵白曰驳言其车服盛也亲即之子之母也尔雅云妇人之袆谓之缡缡緌也注云繋也郭璞以为即今之香缨邪交络带繋于】
　　【体因名为袆　陈祥道云缨带曰衿昏礼所谓施衿是也带结而垂曰缡考尔雅衿谓之袸郭璞云袸衣带也是则衿者缨之带缡者衿之緌先施衿而后结缡总是一事皆女母为之　九者数之盛十者数之终举九与十喻其多也　嘉美也婚礼名嘉以隂阳际防谓之嘉】
　　【愚按序以此章乐男女之及时玩前三章皆为有家室者曲叙其情此则为无家室者预道其喜所以慰勉从征之士无不至也古者男子三十而娶从征之士大半未有室家于凯归之时自应及时婚娶耳末二句因其乐而戏之并及旧有家室者之乐也言新婚者洵足乐矣彼夫妇久别而乍防者其乐视新婚者且如何耶统为之志喜也】
　　东山四章章十二句【朱注谓成王既得鸱鸮之诗又感风雷之变始悟而迎周公于是周公东征已三年矣既归因作此诗】
　　【愚按尚书周公承王命作大诰东征一篇之中首言王若曰继而屡言王曰又言冲人又曰宁考皆自成王而言则是公之东征王实命之当在王既感悟而迎公以归之后也朱子以东征三年而王始迎归葢误以居东即为东征若武庚管蔡之诛皆出自周公者然晚年亦自知其误矣】
　　破斧　序曰美周公也周大夫以恶四国焉【朱注谓从军之士以前篇周公劳已之勤故言此以答其意　辅广云东山之诗周公能得归士之心也破斧之诗归士能得周公之心也所谓上下交而其志同者也】
　　既破我斧又缺我斨周公东征四国是皇哀我人斯亦孔之将
　　【朱注赋也毛传缺　司马法辎辇载一斧一斤一凿一梩一锄二版二筑皆军中樵苏筑垒用之斧斨亦伐木所用非指兵器　严氏云周公奉命讨罪有征无战四国闻王师之至穷蹙自守周公迟之三年不为急攻之计未尝从事攻战惟行师有除道樵苏之事斧斨之用为多歴时之久故俱敝也　书传云奄君薄姑谓禄父曰武王死成王幼周公见疑矣此百世之时也与禄父及三监叛　毛云四国管蔡商奄也多士篇曰昔朕来自奄予大降尔四国民命既于奄之外复言四国则奄不在四国数内矣　朱义曰匡四国即所以哀我人匡四国者以其功言也哀我人者以其心言也　皇通作遑説文云急也言周公东征岂得已哉祗为四国不靖天下将危故皇皇如斯耳　将大也言其为徳于民者大也　方畿云将有提携之义谓提携斯人出于阽危也】
　　既破我斧又缺我锜周公东征四国是吪哀我人斯亦孔之嘉
　　【锜説文云鉏防也司马法辎载一鉏疑即此又説文云江淮之间谓釡曰锜召南维锜及釡是也是则锜乃军中所以炊者亦非兵器　説文云吪动也徐锴云卧既觉有声气也故曰尚寐无吪言周公东征为四国倡乱故寤寐不安耳】
　　既破我斧又缺我銶周公东征四国是遒哀我人斯亦孔之休
　　【韩诗云銶凿属一曰凿首以木为之加于凿之首即凿柄也用之既久其毛茸茸如毛之散裹者故名为銶　毛云木属曰銶　説文云遒迫也吪深于皇皇犹昼时情事吪则夜以继日矣遒又深于吪吪仅思虑不安遒则迫而必应矣　休安也】
　　破斧三章章六句
　　【愚按武庚之乱挟三监并奄与淮徐之地防半天下自秦汉之世言之所谓山东大抵皆反也周公征之三年始平葢新造之周于是而再造也当其时周公以王室为心军士皆能以周公之心为心故破斧缺斨从军之士言之皆以见周公之劳而不言已之劳也】
　　伐柯　序曰美周公也周大夫刺朝廷之不知也【按鸱鸮既作公尚留滞东土成王感风雷之变执金滕之书泣曰惟朕小子其新逆我国家礼亦宜之王出郊新逆马融本作亲迎　孔云国家尊崇有徳宜用厚礼诗称衮衣笾豆是也　王出郊者意成王俟于】
　　【郊而以使者先之此诗当王议迎公之时为王商遣所使之人及所以待公之礼耳】
　　伐柯如何匪斧不克取妻如何匪媒不得
　　【朱注比也毛传缺　柯斧柄也　郑云伐柯之道唯斧乃能之此以类求其类也以喻成王欲迎周公当使贤者先往媒者能通二姓之言定人室家之道以喻王欲迎周公先使晓王与周公之意者以先往】
　　伐柯伐柯其则不逺我遘之子笾豆有践
　　【郑云伐柯者必用柯其大小长短近取法于柯所谓不逺求也王欲迎周公使还但所遣贤者之心以为安则公亦安矣　我者诗人代王筹度之词诗话曰泛见曰见接见曰觏践行列貌国语所谓折俎加豆是也　孔云饮食之事圣人以之为礼今劝迎周公而言陈列笾豆是令王以此笾豆与公飨燕也】伐柯二章章四句
　　【愚按成王感风雷之变悔而迎公此周家治乱之转闗诗之所系甚重也】
　　九罭　序曰美周公也周大夫刺朝廷之不知也【郝氏云前篇讽成王以飨礼迎公此篇讽王以冕服迎公一章谋所以迎公之礼二章三章揣公必归而托为辞东人之语四章迎公西归而托为东人留公之语是时公居东已二年矣信处信宿讽王之速迎公也王虽不谅公公终未忍忘王往迎则必返耳嗟乎东人悲公归而朝廷不恤公去序所以刺其不知也】
　　九罭之鱼鳟鲂我觏之子衮衣绣裳
　　【毛传兴也朱注同　尔雅云緵罟谓之九罭谓鱼之所入有九囊也　郭璞云緵今之百囊网也　鳟似鲲鱼赤眼多细文罗氏云鳟多独行亦有两三头同行者见网辄遁鲂则説所谓若存若亡若食若不食者也以比公有难进易退之操　程子云鳟鲂鱼之美者施九罭之网则得美鱼用隆厚之礼则得圣贤我欲觏之子当用上公礼服往逆之】
　　鸿飞遵渚公归无所于女信处
　　【鸿大鴈也雁多羣而鸿寡侣遵渚自北而南之时以况公之去国而居东也　左传云再宿曰信郑云时东都之人欲周公留不去故晓之曰公西归而无所居则可就女处是东都也今公当复其位不得留也朱子曰此章飞归字是句腰亦用韵诗中亦有此体】
　　鸿飞遵陆公归不复于女信宿
　　【高平曰陆遵陆渐有自南归北之意以况公将还京师留相王室而不复来东也言公之留于女地不过信宿间耳行且归矣】
　　是以有衮衣兮无以我公归兮无使我心悲兮
　　【衮龙衣也天子升龙公降龙龙形卷然故谓之衮朱子曰是以有衮衣兮是以二字縁公蹔至于此是以此间有被衮衣之人为东山愿留之意】
　　【愚按是以二字接上章公归不复一句为东人怨望之词初见衮衣绣裳以为王锡之命所以慰问公也今乃知为迎公而归是以有衮衣也末二语知其不可留而请诸使者无以公归亦无可柰何之情人心之爱慕者至矣】
　　九罭四章一章四句三章章三句【朱注以为周公居东东人喜之而作】
　　【愚按篇中有于女信处于女信宿之语则非出于东人之口可知当是迎公之时望公至者初为使者谕东人之词既为东人请诸使人留公之辞皆所以重公而悟王也】
　　狼跋　序曰美周公也周公摄政逺则四国流言近则王不知周大夫美其不失其圣也【朱注谓周公虽遭疑谤然所以处之不失其常故诗人美之】
　　狼跋其胡载防其尾公孙硕肤赤舄几几
　　【毛传兴也朱注同　毛云跋躐防跲也胡説文云牛项垂也今狼亦称胡者颔下垂皮亦如牛然　孔云跋与防皆是颠倒之类进则躐其胡谓躐胡而前倒也退则跲其尾谓却顿而倒于尾上也　公周公也孙郑云读当如公孙于齐之孙孙之言遁也周公避位居东所谓孙也　毛云硕大肤美也　谓公大美在躬孙而愈彰　礼记云四体既正肤革充盈人之肥也所谓硕肤也　孔云上公九命得服衮冕履赤舄　苏氏云周公之辅成王亦多故矣二叔流言以病其外成王不信以忧其内人之视周公如视狼然前忧其躐胡而后忧其跲尾也然周公居之从容自得而二患皆释人徒见其履赤舄几几然安且闲而不知其解患释难之方也　严氏云凡人处利害之变则举止不安其常惧者或至于丧履喜者或至于折屐诗人以赤舄几几见周公之圣其善观圣人矣】
　　【愚按跋胡比公之进而立朝遭流言之变疐尾比公之退而居东至二年之久如易所称羝羊触藩也】
　　狼防其尾载跋其胡公孙硕肤徳音不瑕
　　【狼既退而防其尾矣于是复进则又跋其胡前章主公居东而言意在防尾此章意在跋胡公居东二年可谓防尾矣罪人斯得之后又作诗以贻王独不虑其跋胡乎公身虽孙而硕肤如故凡所矢口莫非有徳之言无得而瑕疵之者王亦未敢诮公不瑕之谓也】
　　【愚按此公至周周人见公而惊喜之辞以公居于东之久也跋胡防尾忧惧多端谓必忧谗畏讥意趣萧索形貌顦顇矣今乃益见硕肤也而且步履从容如故音吐未尝少损此周人所共庆者耳】狼跋二章章四句【邹氏云易明夷之彖传曰内文明而外柔顺以蒙大难文王以之周公当流言之起孙而居东所谓善用晦者固即柔顺蒙难之家法处明夷以艰贞者也愚按公一闻不利孺子之言即告二公曰我之弗辟我无以告我先王居东二年则罪人斯得何其见之捷而策之中乎项氏谓既不居中则不利之谤自息故公不汲汲于自明也所以释羣疑而悟王心者惟在此一孙耳】
　　豳国七篇二十七章二百三句【刘安世云名之为豳实周公诗耳周公作诗意在于豳而周公于他诗无所可系故因附之豳也　范氏云豳居风雅之间何也风之所为终雅之所为始也变风终于曹思明王贤伯之不可得于是次之以豳反之于周公而后至于鹿鸣言周之所以盛由周公也】












　　田间诗学卷五
　　钦定四库全书
　　田间诗学卷六
　　桐城钱澄之撰
　　小雅【按雅题不曰周者以所载皆周室之诗于异代无涉故不言周也　余详二雅论中】小大雅谱略【小大雅者周室居西都丰镐之时诗也始祖后稷由神气而生有播种之功于民公刘至于太王王李厯及十载越异代而别世载其功业为天下所归文王受命武王遂定天下盛徳之隆也大雅之初起自文王至于文王有声据盛隆而推原天命上述祖考之美小雅自鹿鸣至于鱼丽先其文所以治内后其武所以治外此二雅逆顺之次要于极圣贤之情着天道之助如此而已矣又大雅生民及巻阿小雅南有嘉鱼及菁菁者莪周公成王之时诗也传曰文王基之武王凿之周公内之谓其道同终始相成比而合之故大雅十八篇小雅十六篇为正经其用于乐国君以小雅天子以大雅然而飨賔或上取燕或下就何者天子飨元侯歌肆夏合文王诸侯歌文王合鹿鸣诸侯于邻国之君与天子于诸侯同天子诸侯燕羣臣及聘问之賔皆歌鹿鸣合乡乐此其着略大校见在书籍礼乐崩壊不可得详大雅民劳小雅六月之后皆谓之变雅各以其时亦显善惩过正之次也　夹漈郑氏曰正变之言不出于夫子未可信也小雅节南山之刺大雅民劳之刺谓之变雅可也鸿鴈庭燎之美宣王崧髙烝民之美宣王此可谓之变乎诗之次第皆以后先为序文武成康其诗最在前故二雅首之厉王继成王之后宣王继厉王之后幽王继宣王之后故二雅皆顺其序国风亦然断断无有正变之説也朱子云雅者正也正乐之歌也其篇本有大小之殊而先儒説又各有正变之别以今考之正小雅燕飨之乐也正大雅防朝之乐受厘陈戒之辞也故或欢欣和悦以尽羣下之情或恭敬斋荘以发先王之徳辞气不同音节亦异多周公制作时所定也及其变也则事未必同而各以其声附之其次序时世则有不可考者矣】
　　鹿鸣之什二之一【雅无列国之别毛氏以次列为什如军法十人为什自鹿鸣至鱼丽十篇为鹿鸣之什朱子据仪礼终以南陔而次鱼丽于白华之什】
　　鹿鸣　序曰燕羣臣嘉宾也既饮食之又实币帛筐篚以将其厚意然后羣臣嘉宾得尽其心矣【郑云饮之而有币酬币也食之而有币侑币也　仪礼于燕礼乡饮酒礼皆歌鹿鸣四牡皇皇者华谓之升歌三终大射礼亦歌鹿鸣三终　学记云大学始教皮弁祭菜示敬道也宵雅肄三官其始也郑氏谓宵之言小也肄习也习小雅之三谓鹿鸣四牡皇皇者华也此皆君臣宴乐相劳苦之诗盖以居官受任之美诱喻其初志故曰官其始也　左传叔孙豹如晋晋悼公享之工歌鹿鸣之三盖三诗同节所谓三终也】
　　呦呦鹿鸣食野之苹我有嘉賔鼓瑟吹笙吹笙鼓簧承筐是将人之好我示我周行
　　【毛传兴也朱注同　陆氏云鹿性警防分背而食以备人物之害　按鹿分背而食食则相呼羣居则环其角于外以防物之害已苹尔雅云藾萧也郭璞云今藾蒿也唐徳宗问宰臣诗食野之苹苹是何草杨珏以尔雅藾萧为对上曰诗疏叶圆而花白丛生野中似非藾萧今按诗疏中都无此语不知何出　孔云燕礼于客之内立一人为宾使宰夫为主与之对行礼其实君设酒殽羣臣皆在君为之主羣臣总为賔也燕礼云若与四方之賔燕则迎之于大门内四方之賔惟迎之为异其燕皆与臣同　严氏云鼔动也谓动其声也　笙以匏竹合而成声而在八音中独以匏称所重在匏也　瑟在堂上笙在堂下古者主人三献礼成之后而乐作记所谓凡举爵三作而不徒爵故作乐以乐之　按燕礼篇小臣纳工工四人二瑟小臣左荷瑟面鼓执越内右手相入升自西阶北面东上坐小臣坐授瑟乃降　注小臣相工者也工四人谓二瑟二歌左荷瑟以左肩担瑟也面鼓谓可鼓者在前也越瑟底孔也内以瑟侧向身也右手相以右手扶瞽也授瑟相者以瑟授瞽工也　严氏云吹笙则动其簧而发声　承筐指币帛言或疑燕礼无用币之文周语云先王之燕体解节折而共饮食之于是乎有折俎加豆酬币宴货以示容合好则燕礼亦用酬币也　朱注周行大道也古者于旅乞语故欲于此闻其言也　又曰君臣之分以严为主朝廷之礼以敬为主然一于严敬则情或不通而无以尽其忠告之益故先王因其饮食聚防而制为燕飨之礼以通上下之情　记曰私恵不归徳君子不自留焉盖其所望于羣臣嘉賔者惟在示我以大道则必不以私恵为徳而自留矣严氏云以告我者为好我盖道之使言也】
　　【愚按鹿得食则相呼呦呦而食以兴僚友间无猜无忮同享君赐和乐可知　周行大道明王者求言不取捷近也】
　　呦呦鹿鸣食野之蒿我有嘉賔徳音孔昭视民不恌君子是则是效我有防酒嘉賔式燕以敖
　　【蒿菣也郭璞云今人呼为青蒿香中炙啖者为菣尔雅云蘩之丑秋为蒿则蘩萧莪之类至秋老成通名为蒿　郑云徳音先王道徳之教也昭明也视古示字饮酒之礼于旅也语谓嘉賔所语明先王之徳教以示民也　乡射礼云古者于旅也语孔云賔筵之初礼乐方盛言语则慢矣迨至旅酬则礼已成乐已备于是而语乃无嫌也　燕通作宴安也贾逵谓不脱屐升堂曰宴　敖毛云逰也有舒泰自由之意愚按徳音孔昭尽于视民不恌一语周家以忠厚立国不恌固其旧徳而乃相勉以是则是效若惟恐不及其训者其所以求言者切矣即所为示我周行也君臣主敬至于旅酬之时则相与释其矜持而导以舒泰庶几从容欵洽而上下之情始大通也　天官书箕为敖客注敖调弄也与拘谨相反盖燕賔者望其乐而勿拘谨也】
　　呦呦鹿鸣食野之芩我有嘉賔鼓瑟鼓琴鼓瑟鼔琴和乐且湛我有防酒以燕乐嘉賔之心
　　【芩茎如钗股叶如竹蔓生泽中下地咸处牛马亦喜食之　陈云八音以丝为君丝又以琴为君故尔雅既释五音即次以琴而必先言瑟者瑟与琴相需为用异于琴者以丝分而音细耳书琴瑟以咏大传大琴大瑟皆并言之然乡饮酒礼二人皆左何瑟燕礼小臣左何瑟乐记清庙之瑟诗并坐鼓瑟何不日鼔瑟皆不及琴者以瑟见琴也　何氏云首章言鼔瑟吹笙至此复言鼔瑟鼓琴者盖旅酬将终作无算乐之时也按礼旅酬既毕无算爵以醉为节不限数也公有命彻幕初公尊有幕彻之示欲罄此尊也然后升堂反坐作无算乐向者献酬有节笙歌间合皆三终今曰无算不限三也　湛从甚言乐甚也燕安也　范氏曰夫婚姻不备则贞女不行也礼乐不备则贤者不处也贤者不处岂得乐而尽其心乎愚按周家以燕饮接其臣下情深而文备略君臣而讲賔主上下一体于是以用其力谁不为用导之言谁不言者成周太平之治由此其致也后世君尊臣卑分既悬絶情益濶疎抗节敢言者少矣虽召对顾问为时无几天威不测岂能尽其所言乎是故燕饮乞言为周家一代大政所在鹿鸣之冠小雅有以哉】鹿鸣三章章八句【申培説天子燕賔师之歌据仪礼饮酒礼工歌用之遂以为上下通用之乐郝氏云诗本天子燕羣臣嘉賔而作犹闗雎本后妃之徳虽乡射燕礼用之未可遂为乡射燕礼之乐歌也朱子亦云本为燕羣臣嘉賔而作其后乃推而用之乡人也】
　　四牡　序曰劳使臣之来也有功而见知则説矣【郑云称王事者西伯受商王之命以统诸侯使臣往来皆王事也　郝氏云凡风雅歌文王之事非即作于文王之时周道大行而后礼乐兴是成王周公之世矣故称王事称天子文武同焉　左传襄公四年穆叔如晋晋侯享之工歌鹿鸣之三三拜韩献子使行人子员问之对曰四牡君所以劳使臣也敢不重拜鲁语则云晋侯使行人问焉对曰四牡君之所以章使臣之勤也敢不拜章　孔云歌于使来之时则劳其来也而极言在外之情如此则章其勤也劳其来者此诗之用章其勤者此诗之意】
　　四牡騑騑周道倭迟岂不懐归王事靡盬我心伤悲【朱注赋也下同毛传缺　騑騑行不止貌騑即骖也曰騑騑于四牡之中特指两骖而言　倭通作逶倭迟回逺也　盬不坚固也　毛云思归者私恩也靡盬者公义也　郑云无私恩非孝子也无公义非忠臣也君子不以私害公不以家事辞王事　孔云我心伤悲正谓念忆父母下章云将父母是也　范氏云臣之事上也必先公而后私君之劳臣也必先恩而后义　朱注臣劳于事而不自言君探其情而代之言上下之间可谓各尽其道矣　程子云上不知下之劳则下不自尽其力故四牡之义废则君臣缺矣】
　　四牡騑騑啴啴骆马岂不懐归王事靡盬不遑啓处【毛云啴啴喘息貌马劳则喘息白马黑鬛曰骆　陆氏云骆性耐劳而今喘息不平如此以甚苦故也按声之缓者曰啴亦劳极而疲缓之义启跪处居也何澍云啓跪而有所陈也　古者坐以膝着地以股着腓有所敬则伸其股而跪所谓长跪也礼君子更端则起起即跪也居即坐也不遑啓处谓我心伤悲其故正在于此　辅广云我心伤悲既述其私恩之不能忘不遑啓处又述其公义之不可已　吕氏云説文煑海为盐煑池为盬盬苦而易败故注为不坚固】
　　翩翩者鵻载飞载下集于苞栩王事靡盬不遑将父【朱注兴也下同　翩説文云疾飞也　罗氏云隹鸠孝鸟少皥氏以为司徒一名祝鸠似班鸠而臆无绣采又头有赘养老之杖以鸠为饰取其孝鸟也　将奉也扶持奉侍之谓　鵻之飞也亦下而集于栩不若使者之行久不返不获养父母也　禽经曰鵻上无寻鹨下无常言二鸟之起不过寻丈不逺而复而王事靡盬之臣则征役不得蹔息也】
　　翩翩者鵻载飞载止集于苞杞王事靡盬不遑将母【枸檵説文云枸也】
　　【愚按上两章为奉使初发之辞此两章以翩鵻起兴又为久役未返之辞言物犹得所止而人子乃久缺乎孝养君人者所以深不自安也】
　　驾彼四骆载骤骎骎岂不懐归是用作歌将母来谂【朱注赋也　二章云四牡騑騑啴啴骆马则知四牡皆骆故名四骆　陆氏云古者天子之卿纯四故曰驾彼四骆又曰乗其四骆若诸侯之卿则不能具纯驷矣　严氏云走马曰驰不驰而步疾曰骤　言载骤骎骎则其尚在行役而未能遽归可见矣　是用作歌非使臣作是歌也上设言其情以劳之耳　谂告也左传辛伯谂周桓公是也　将母来谂言以己思欲将母之情来告于其母也父母爱子之情虽一而父或犹知大义母未必不牵于私情故思所以慰其意者如此】
　　【愚按是用作歌将母来谂欲使臣以此歌告之其母知上之曲体子情以慰亲也　玩其诗沉鬰曲折一如使臣自道其情而实上人代为之言则使臣无可复言矣所以感之深而益尽其心于王事也先王之善用人心如此】
　　四牡五章章五句【序言此诗所以劳使臣之来仪礼以为上下通用之乐朱子疑本为劳使臣而作其后乃移以他用耳】
　　【愚按乡饮酒歌此亦以其勤王事而念父母有忠孝之道焉】
　　皇皇者华　序曰君遣使臣也送之以礼乐言逺而有光华【郑云言臣出使能君之美延其誉于四方则为不辱命也　曹居贞云燕以遣之所谓送以礼也歌以乐之所谓送以乐也　郝氏云此文王之诗后王遣使臣皆用之使臣受使不同总之宣上徳达下情耳人君深居清穆四方艰难疾苦无由周知故使臣以周谘为先务】
　　【愚按此诗若以戒夫使臣者而托于其自道之辞以发之】
　　皇皇者华于彼原隰駪駪征夫每懐靡及
　　【朱注兴也后四章赋也毛传缺　皇皇犹煌煌也华草木之华也　毛云髙平曰原下湿曰隰忠臣奉使能光君命无逺无近如华不以髙下易其色　駪説文云马众多貌盖同时出使之臣观后章所乗或驹或骐或骆或骃知非一使耳诸使臣皆同此懐故曰每懐春秋外传所谓懐和为每懐也靡及者如恐不及事也　朱善云不曰使臣而曰征夫则不特使臣此心其属亦此心也】
　　我马维驹六辔如濡载驰载驱周爰咨诹
　　【説文云六尺以上马五尺以上驹　陆氏云大夫乗驹血气未定则有蹄齧之患故大夫乗之下文骐也骆也骃也防上之文宜皆为驹　如濡鲜泽也　左传穆叔曰忠信为周　欧阳子云周为周徧之周虽有驰驱之劳不忘国事周详访问因以广博闻也爰于也咨访问也诹説文云聚谋也　国语穆叔对晋君曰皇皇者华君教使臣曰每懐靡及诹谋度询必咨于周敢不拜教臣闻之曰懐和为毎懐咨才为诹咨事为谋咨义为度咨亲为询忠信为周君况使臣以大徳敢不重拜　左传又称咨事为诹愚按为国事周详访问即忠信之义苟非实心体国必濶畧而不周矣】
　　我马维骐六辔如丝载驰载驱周爰咨谋
　　【如丝言条直也　毛云言调忍也咨事之难易为谋　左传又称咨难为谋杜预注问患难也】
　　我马维骆六辔沃若载驰载驱周爰咨度
　　【沃若言润泽也　毛云咨礼义所宜为度国语称咨义左传称咨礼也】
　　我马维骃六辔既均载驰载驱周爰咨询
　　【阴白杂毛曰骃均调也　咨亲为询谓两意亲信促膝筹画言无不尽如舜之询于四岳即此询也　按诹有参伍意谋有审顾意度有折衷意询有详究意各以先后为序】
　　皇皇者华五章章四句【序曰君遣使臣春秋传曰君教使臣遣者其事也教者其意也燕礼乡射酒礼亦皆用之而大学始教亦以此先焉则教之道存焉耳】
　　【愚按輶轩之使上以宣布徳意下以采聴风谣今其遣之也専教使臣以诹度询谋非仅采聴而已使臣能体上意以克尽其职则海内人情无不达利弊无不知王者身不下堂而明见万里则使臣所系与谏臣等所以临遣而送之以礼乐诚重之也　荘子云大声不入于里耳折栁皇荂则嗑然而笑折栁逸诗也皇荂疑即此篇岂乡饮酒人熟闻之故易解耶】
　　常棣　序曰燕兄弟也闵管蔡之失道故作常棣焉【左传周襄王以狄伐郑富辰谏曰不可昔周公吊二叔之不咸故封建亲戚以藩屏周召穆公思周徳之不类故紏合宗族于成周而作是诗　韦昭云穆公召康公后穆公虎也周室既衰厉王无道亲亲礼废故召穆公思周徳之不类而合宗族于成周复修作棠棣之歌以亲之】
　　【愚按穆公厉宣时人是时周都镐京所谓东都王城也成周即雒邑也所以奠九鼎而居殷稹民者敬王时避子朝之难始迁于此合族成周之説殊不足信序谓文武以天保以上治内安得有厉宣变雅杂于其中其为周公作无疑　据春秋传富辰谓穆公作据国语以为周文王之诗皆富辰语也杜预以作诗为作乐而奏此诗】
　　常棣之华鄂不韡韡凡今之人莫如兄弟
　　【毛传兴也朱注同　尔雅云唐棣栘常棣棣惟常棣得以棣名栘则开而反合者也　郑云承华者曰鄂不当作柎柎鄂足也　常棣一跗輙生二鄂两两相丽故称韡韡兴起兄弟同生之义　孔云华下有鄂鄂下有柎　按萼花蕊也不花蒂也不作柎又作趺又作跗　公感于往昔管蔡之事骨肉相残有余恫焉故指兄弟之情谊以告人欲今世之为兄弟者皆相亲也】
　　死防之威兄弟孔懐原隰裒矣兄弟求矣
　　【朱注赋也　威畏懐思也郑云死防可畏惟兄弟之亲甚相思念盖他人见威则避兄弟见威愈懐也原隰野外也裒敛尸也郝氏谓指成王杀管叔之事礼公族有罪磬于甸人不与国人虑兄弟故曰原隰也求寻覔也】
　　【愚按兄弟之情于死防时始见荘子云以利合者廹穷祸患害相弃也以天合者廹穷祸患害相收也】
　　脊令在原兄弟急难每有良朋况也永叹
　　【朱注兴也　禽经云脊令友悌注云脊令共母者飞鸣不相离故取以喻兄弟　唐明皇时有脊令数十集麟徳殿木上魏光乗作颂以为天子友悌之祥况通作怳永叹长太息也人遇患难之时毎有良朋相怜为之惊怳而长叹耳无所用其力也　朱子云急难浅于死防言不待死防然后相收但有急难便当相助下文又云方且鬭防于内而忽有外侮则同心御之益见至情不容己矣】
　　兄弟防于墙外御其务每有良朋烝也无戎
　　【朱注赋也　防毛云狠也务郑云侮也　言兄弟虽有小忿不废懿亲虽偶鬭狠于内倘遇外侮之来终是协力相御良朋众莫能助也】
　　【愚按烝众也御侮之事岂无良朋之众相助然谁肯为戎首乎必兄弟也无为之首者朋友虽众亦无与为戎也永叹是朋友之至情无戎亦朋友之本分到此时始觉兄弟之足恃甚于朋友矣】
　　防乱既平既安且宁虽有兄弟不如友生
　　【朱注赋也】
　　【愚按工既字情辞甚痛外侮既消则无所用御侮者矣是以急难之兄弟不如永叹之友生】
　　傧尔笾豆饮酒之饫兄弟既具和乐且孺
　　【朱注赋也　毛云傧陈也饫私也不脱屦升堂谓之饫周语云王公立饫则有房烝亲戚宴享则有殽烝燕礼云皆脱屦乃升堂少仪云堂上无跣宴则有之宴则由坐而脱屦明饫立则不脱矣　是诗为宴兄弟而作故以饮酒发论　程子云孺亲慕之义小儿亲慕父母谓之孺子】
　　【愚按此下三章皆提醒首章莫如兄弟之意既厯变故之后益信兄弟当亲耳】
　　妻子好合如鼔瑟琴兄弟既翕和乐且湛
　　【朱注赋也　此又因兄弟之和乐而更进之妻谓兄弟之妻即娣姒是也子谓兄弟之子即从父昆弟是也盖非特兄弟亲爱虽我之妻与兄弟之妻我之子与兄弟之子亦当使之和合而无间也　郑云合者如鼔瑟之声相应和也　按鼔宫宫动鼔角角应一气以相感耳　王与族人宴则宗妇内宗之属亦从王后于房中宗妇同姓卿大夫之妻内宗同宗之内女嫁于卿大夫者襄二年葬齐姜齐侯使诸姜宗妇来防葬诸姜者谓齐同姓之女宗妇谓齐同姓之妇也　翕説文云起也兄弟同心如鸟之合两羽而齐奋起也】
　　【愚按翕之一字早有御侮于未形之意】
　　宜尔室家乐尔妻帑是究是圗亶其然乎
　　【朱注赋也　上章言妻子槩指兄弟之妻子此言尔室家尔妻孥则谓在我之家室妻孥也　帑通作孥鸟尾曰孥左传禆灶曰嵗弃其次而旅于明年之次以害鸟孥鸟谓朱鸟之宿孥鸟尾也妻子为人之后犹鸟之有尾故以孥称　王氏云人情皆知保其室家私其妻子而罕知厚其兄弟然兄弟不和以至毁其室家危其妻子者有之矣管蔡是也　亶信也亶其然乎问辞也辅广云不自以为然而使之返求诸心以见其真情实理之所在　苏氏云小人思虑不能及逺常以兄弟之于我无所损益不知兄弟相亲乃所以宜室家乐妻孥者患其浅陋而不信故使之深思而逺圗之以信其然否　吕氏曰告人以兄弟之当亲未有不以为然者也苟非是究是圗实从事于此则亦未有诚知其然者也不诚知其然则所知者亦名而已】
　　常棣八章章四句【郝氏云诵常棣而周公无杀管蔡之事明矣盖二叔得罪王室与天下虽有可杀之罪而公终无杀兄之心天下以讨罪人为大义而公终以不能全兄为不仁故于康诰曰弟弗克恭厥兄兄亦不念鞠子哀大不友于弟此诗亦云虽有兄弟不如友生自怨之情惨然盖伤管叔之死而恨己之不能救也】
　　伐木　序曰燕朋友故旧也自天子至于庶人未有不需友以成者亲亲以睦友贤不弃不遗故旧则民徳归厚矣
　　伐木丁丁鸟鸣嘤嘤出自幽谷迁于乔木嘤其鸣矣求其友声相彼鸟矣犹求友声矧伊人矣不求友生神之聴之终和且平
　　【毛传兴也朱注同　诗人多相因之辞如伐木而感鸟鸣因以起兴首章取鸟鸣后二章取伐木寓意则一　郑云嘤嘤两鸟声也嘤其鸣矣迁处乔木求其友声求其尚在深谷者其相得则复鸣嘤嘤盖一鸟鸣曰嘤此鸟鸣而又有彼鸟以应则为嘤嘤也　欧阳子曰考诗义是为鸟在木上闻伐木之声则惊鸣而飞迁于他木方其惊飞仓卒之际犹不忘其类相呼而去其在人也可不求其友乎　程子曰神之聴之乃誓神明心之语愿终久相与和好而不变也终者久要之义　真氏云玩其诗只见为人之求友不为君之求友先王乐道忘势但知有朋友相须之义而不见有君臣相临之分也】
　　伐木许许酾酒有藇既有肥羜以速诸父宁适不来微我弗顾于粲洒扫陈馈八簋既有肥牡以速诸舅宁适不来微我有咎
　　【程子云山中伐木非一人所能为必有同事之人既同其事则相亲好成朋友之义况士君子乎　许许众人共力之声淮南子所谓举大木者前呼邪许后亦应之是也　酾犹滤也毛云以筐曰酾以薮曰湑按薮草也左传包茅不入王祭不供无以缩酒薮之谓也　藇美貌郝氏云多而齐也　羜未成羊也天子谓同姓诸侯谓同姓大夫皆曰父异姓则称舅曰宁曰微皆意中忖度之辞宁犹岂也微无也顾念也宁适不来虑其适然有故而不来也微我弗顾虑其无乃不我肯顾也　周礼注云进食于尊曰馈肥羜之下既言以速诸父又洒扫以速诸舅则又是一礼上为燕礼下为食礼燕言诸父食言诸舅互文以相通也　罗氏云诸父用羜羜则小羊诸舅用牡牡乃大牛羜为食礼义亲而礼数牡为享礼意重而礼厚诸父诸舅礼各有宜也】
　　【愚按先诸父后诸舅者周之宗盟异姓为后也　咎过也虑不来者将毋以己有过而不来也自反深而望之切矣】
　　伐木于阪酾酒有衍笾豆有践兄弟无逺民之失徳干糇以愆有酒湑我无酒酤我坎坎鼔我蹲蹲舞我迨我暇矣饮此湑矣
　　【説文云坡陀曰阪伐木已毕置之于从髙临卑之地以便转移也　衍严氏云水溢也言洒酒之多也笾豆有践陈设之盛也　郑云兄弟父之党母之党也　朱注兄弟朋友同侪之称兼同异姓言　失徳犹言失礼也汉宣帝诏曰夫酒食之防所以行礼乐也今郡国或擅为苛禁禁民不得具酒食相贺召由是废乡党之礼令民无所乐非所以导民也诗不云乎民之失徳干糇以愆　毛云湑莤之也酤一宿酒也　莤音缩左传所谓包茅缩酒谓以茅泲之而去其糟也　郑云酤买也特设言之以见相爱之情耳非必无酒即使酒尽犹当为我酤买之笃于朋友不以有无为辞也下文饮此湑矣知不待酤也　鼓所以为舞节故説文谓坎舞也盖应舞之节也】
　　【愚按饮必以暇有及时为乐之意非其时则不得饮故劝之以尽欢也】
　　伐木三章章十二句【旧作六章章六句朱子以每章起伐木改并三章　礼有飨有食有燕此诗次章羜牡是用太牢则同于飨且陈馈八簋又言笾豆有践则同于食言湑我酤我是无算爵也鼔我舞我是无算乐也则同于燕月令季冬之月命乐师大合吹而罢注云嵗将终与族人大饮作乐于寝以缀恩也此篇疑即季冬大饮三族之诗】
　　天保　序曰下报上也君能下下以成其政臣能归美以报其上焉【郑氏云下下谓鹿鸣至伐木皆君所以下臣也臣亦宜归美以崇君之尊而福禄之以答其歌也】
　　天保定尔亦孔之固俾尔单厚何福不除俾尔多益以莫不庶
　　【朱注赋也毛传缺　保者抱持爱护之意以受命于天故曰天保定者不移之谓　欧阳子曰诗人尔其君者盖称天以为言　俾尔以下望之也俾使也孰使之天使之思若啓行若翼是也君子谓之善颂善祷　单尽也周家以忠厚开基今厚而益尽其厚书谓乃单文祖徳是也以新易旧曰除如新旧嵗之交曰除嵗言除者谓福之新也　方中履曰除犹授也今之授官者皆曰除官是也　多益谓多受益也易损之六五曰或益之十朋之龟弗克违莫不庶之谓也　邓元锡云单厚自尽也多益尽人也内尽于已外尽夫物然后美善大备下所谓戬谷也】
　　天保定尔俾尔戬谷罄无不宜受天百禄降尔遐福维日不足
　　【戬与剪同尽也糓善也言尽善也罄尽也尽无不宜所谓宜民宜人是也　百禄以盛言遐福以久言严氏云满招损谦受益故福禄虽盛而不自止足所谓吉人为善维日不足也天下无徳外之福诗人归美之中有责难者寓若尽以为言福禄全篇皆容悦之辞矣】
　　天保定尔以莫不兴如山如阜如冈如陵如川之方至以莫不増
　　【尔雅云髙平曰陆大陆曰阜大阜曰陵　应劭云阜者茂也言平地隆踊不属于山陵也　冈説文云山脊也　郑云川之方至谓其水纵长之时也】
　　【愚按山阜冈陵皆有定体有定则不能増益惟川源深流长而方至则又盛长之初其増不可量也】
　　吉蠲为饎是用孝享禴祠烝尝于公先王君曰卜尔万夀无疆
　　【吉谓诹吉日少牢馈食云大夫先与有司诹丁巳之日至明日乃筮其日之吉凶也　蠲洁也饎熟食仪礼有饎防注炊黍稷曰饎　享献也孝以尽志享以尽物　尔雅云春祭曰祠夏祭曰礿秋祭曰尝冬祭曰烝礿即禴也夏祭以乐为主故曰禴自殷以上春禴夏禘秋尝冬烝至周公去夏禘之名以春禴当之更名春为祠而以禘为大祭　董仲舒云春上豆实夏上尊实秋上杌实冬上敦实豆实韭也尊实麫也杌实黍也敦实稻也一年之中天赐四至至则上之此宗庙所以嵗四祭也　君曰者皇尸传先君之意以嘏主人之辞　朱注文王时周未有曰先王者此诗必武王以后所作也　曹居贞曰天保皆祝君之福此诗原其因祭而受福也】
　　神之吊矣诒尔多福民之质矣日用饮食羣黎百姓徧为尔徳
　　【此承上章祭祀言　吊至也犹言祖考来格也　诒通作贻多福即下文所称是也　王氏云民无所施其智巧也日用饮食而已　徧为尔徳郑云言则而象之徧臣民之所为皆尔之徳】
　　【愚按民安其质耕食凿饮朝饔夕飱此外无事是为至治神之诒以多福莫大于此】
　　如月之恒如日之升如南山之夀不骞不崩如松柏之茂无不尔或承
　　【毛云恒也亦作縆縆大索即之义　升通作升説文云日上也郑云月上而就盈日始出而就明自上坠下曰崩不骞是无缺损指山之一处言不崩是无倾覆指山之全体言　承奉也言臣民承奉】
　　【上徳雒诰所谓其永观朕子懐徳是也】
　　【愚按不言月望日中而曰恒曰升取渐进为极盛也无不尔或承防上松柏言谓无不凭藉尔之大徳而受其庇防也】
　　天保六章章六句【邹氏云史记武王克商忧天保之未定于是有营洛之意此诗之作盖在东都既成后矣　周逸书王云定天保依天室自洛汭迁于伊汭居易毋固其有夏之居我南望三涂北望岳鄙顾瞻有河粤詹洛伊毋逺天室盖意欲营洛也及成王即位追武王之意使召公相宅周公复卜申视卒营筑居九鼎焉故疑此诗为营洛后周召报命而致其祝颂之辞】
　　采薇　序曰遣戍役也文王之时西有昆夷之患北有玁狁之难以天子之命命将率遣戍役以守卫中国故歌采薇以遣之出车以劳还杕杜以勤归也【季氏曰古者出师以丧礼处之则无燕乐故无遣诗及其献捷代还则歌凯以归故极美其功而曲序其情以为劳也　邹氏曰序以采薇为遣戍夫杨栁依依则正薇柔时也雨雪霏霏则正嵗暮时也抚今追昔道其实厯之景如此若云预道归时之景岂有方遣之日而遂以为昔往是庄子所谓今日适越而昔日至矣】
　　采薇采薇薇亦作止曰归曰归嵗亦莫止靡室靡家玁狁之故不遑啓居玁狁之故
　　【朱注兴也毛传缺　毛云作生也犹言怒生也　孔云月令仲春之月无作大事孟秋乃命将帅今仲春遣兵以患难既逼不暇待秋故也　此代为将士追述之言谓昔以仲春薇生之时出行斯时即念当何时归乎曰归者心口相语也念归之切虑其当在嵗暮也男有室女有家今逺去久离男不得以室为室女不得以家为家矣　毛云玁狁北狄也郑云北狄今匈奴也】
　　采薇采薇薇亦柔止曰归曰归心亦忧止忧心烈烈载饥载渇我戍未定靡使归聘
　　【柔郑云脆脕之时　心忧忧归期之逺也烈烈言内热也　我戍未定谓未至戍所而安止也　聘问也孔云谓同行无归人谁可使问其家之安否也】
　　【愚按此未至戍所中途欲寄家讯也薇由作而柔而刚皆自出门及一路所见以志天时之变也】
　　采薇采薇薇亦刚止曰归曰归嵗亦阳止王事靡盬不遑啓处忧心孔疚我行不来
　　【戴侗云薇冬晚抽芽至春柔矣夏而刚宜芼豕阳者谓正阳之月已月也首章言嵗暮预期之辞此言嵗阳即景之辞也盖因见薇刚而知孟夏至也】
　　【愚按首章不遑啓处是初上道别父母之诗此则巳至戍所而念父母之诗既至戍所王事为重不暇顾其私恩矣忧心孔疚忧王事也我行不来奋然自誓之辞一月三防之功己兆于此矣】
　　彼尔维何维常之华彼路斯何君子之车戎车既驾四牡业业岂敢定居一月三捷
　　【尔华盛貌　説文云丽尔也犹靡丽也一作薾　常常棣也　戎路主帅所乗若下文戎车则总括五戎而言路车亦在其内耳　周礼车仆所掌有戎路广车阙车苹车轻车戎路即革路王在军所乗也广车横陈之车备更迭战者阙车逰军乗以补阙者苹读为屏所用对敌以自蔽隠者轻车所以驰敌致师者此五者皆兵车所谓五戎也　孔云路为君子之车左传郑子侨叔孙豹王赐之士路是卿车得称路也毛云业业壮也】
　　驾彼四牡四牡骙骙君子所依小人所腓四牡翼翼象弭鱼服岂不日戒玁狁孔棘
　　【朱注赋也　三捷之后戍事未毕未敢弛备遽归盖北狄畏暑耐寒计三捷当在盛夏之时宣王所以六月兴师也秋气折胶弓弩始劲故秋冬又易为侵暴必留屯以防之　骙説文云马行威仪也　郑云腓当作芘　何氏云腓即厞字説文云隠也礼记取庙之西北厞薪用爨之楚辞隠思君兮厞侧皆训隠言戍士亦借是车以自隠蔽也　陈祥道云古之用兵险野人为主易野车为主车之于战动则足以冲突止则足以营衞将卒有所芘兵械衣装有所赍也翼翼言马之欲行如鸟舒翼也　象弭弓反末也弭者弓弰之名驰之则反曲故云弓反末以象骨为之服矢服也以鱼皮为之　言行间之人整肃器械无日不然虽无事之时凛如敌至以玁狁往来飘忽至如风雨不可以一日忘备也　蔡汝南云岂敢定居由君子有不测之畧岂不日戒由君子有不懈之心采薇虽咏戍役之情而将道亦自可见】
　　昔我往矣杨栁依依今我来思雨雪霏霏行道迟迟载渇载饥我心伤悲莫知我哀
　　【朱注赋也　栁杨之下垂者杨栁之起者依依者初抽条时嫋嫋欲有所依也　杨栁与采薇相应雨雪与嵗暮相应　程子云言行道迟迟则见归思之切盖思家心急虽速亦觉迟耳　严氏云莫知我哀言莫知其劳苦乃所以深知之也】
　　【愚按二章之言饥渇谓甫出门便有此苦此章之言饥渴谓一日未到家犹有此苦也自上言莫知我哀则知之者深矣】
　　采薇六章章八句【竹书文王十一年周公季厯伐翳徒之戎获其三大夫来献捷何氏谓此诗即王季伐翳徒之役　严沆云据汲冢周书序云文王立西距昆夷北备玁狁谋武以昭威懐则此诗与出车其为文王诗无疑】
　　出车　序曰劳还率也
　　【愚按旧谓此诗与采薇同时之作玩篇中述其往也黍稷方华正当仲夏与杨栁依依既不同月序其来也雨雪载途正当早春与雨雪霏霏又不同时当文王之时岂止一出师乎二篇非一时之作后王劳还师者皆以为宴劳之诗因其诗而分别用之耳】
　　我出我车于彼牧矣自天子所谓我来矣召彼仆夫谓之载矣王事多难维其棘矣
　　【朱注赋也毛传缺　尔雅郊外为牧谓前军之先行者也谓我来者承王命令简发此戎车也出车已在于牧而王命促发故亲至郊牧促其克期上道盖事急不可缓也此章文王承王命遣南仲之事　毛云仆夫御夫也　棘急也谓速则邉防可固缓则冲突可虞故曰维其棘矣此行専以筑城为事与六月之师不同】
　　【愚按文王为西伯専征伐值玁狁西戎并犯中国于是承帝乙之命简料车徒而命南仲为将往御之故称天子称王事禀命帝乙虽专征伐不敢自擅也】
　　我出我车于彼郊矣设此旐矣建彼旄矣彼旟旐斯胡不斾斾忧心悄悄仆夫况瘁
　　【朱云郊在牧内盖前军已至牧而后军犹在郊也龟蛇曰旐考工记云龟蛇四斿以象营室按营室北方七宿也　旄干旄也旌竿之首饰以旄牛尾曰旄郑云设旐者属之于干旄而建之戎车　孔云此旐彼旄一言彼一言此便文耳于彼新田于此菑畆之类也　鸟隼曰旟考工记云鸟隼七斿以象鹑火也陆化熙云出车在郊视前在牧之车此为后车则所见止是设旐建旄而设旟建旄己在彼牧故亟接】
　　【之曰彼旟旐斯盖因言车之所建而兼举前后军言之耳　董氏云礼曰徳车结旌武车绥旌绥谓垂而舒之也昔晋治兵建而不斾壬午复斾诸侯畏之则知垂旌所以为战也　按斾惟旐有之斾斾者合旟旐飞之象而言】
　　【愚按此章文王出车之事已竣可以还报天子矣军既出而悄然心忧仆夫向载以来者今复御而归亦因其忧心而为之况瘁所谓临事而惧也】
　　王命南仲往城于方出车彭彭旂旐央央天子命我城彼朔方赫赫南仲玁狁于襄
　　【首二章止言奉王命出车耳未明言所命谓何此方言所命之事　毛云方朔方即六月所谓侵镐及方郡县志夏州朔方县什贲故城即汉朔方县之故城也今宁夏衞是也什贲之名盖蕃语也　交龙为旂孔云旂盖南仲所建王国大夫视外诸侯分得建旂不再举旟者旟为前军既己前发大将当居中军统后军继进故但言旂旐也天子命我二句述南仲称王命以令众也　季氏云城朔方所以断戎狄往来之路西戎道絶使不得相为犄角则可以驾玁狁而出其上故曰于襄蔡沈云襄驾出其上也愚按前二章言我者文王之辞此二章代为南仲之辞文王以王命命南仲仲因得谓天子命我耳　懐山襄陵谓四邉皆水也凡襄者就邉而言今筑朔方之城所以画玁狁于邉外不令侵入中国耳】
　　昔我往矣黍稷方华今我来思雨雪载涂王事多难不遑啓居岂不懐归畏此简书
　　【上章天子命我二句是南仲语此则全托南仲之辞郑云黍稷方华朔方之地六月时也　涂冻释也吕氏云采薇之所谓往遣戍时也此诗之往在道时也采薇之所谓来戍毕时也此诗之来归而在道】
　　【时也】
　　【愚按此章是城工已毕归戍在道复被简书命伐西戎直至深春始还末二语可见　王事多难与首章语意相同而此更为伐西戎起语言所以迟至雨雪载涂而后归者以西戎助玁狁为虐复承王命徂征自北而西归计转缓故不遑啓处也】
　　喓喓草虫趯趯阜螽未见君子忧心忡忡既见君子我心则降赫赫南仲薄伐西戎
　　【草虫鸣则阜螽跃而从之以兴夫唱妇随其象如此张衡谓大火流则草虫鸣正深秋耳　君子室家斥南仲之辞我则室家自我也此诗言我者三首二章我者文王之辞中二章我者代为南仲之辞此章我者则代为南仲室家之辞　曹氏曰西北二虏相犄角为寇故征玁狁则西戎作伐西戎则玁狁平愚按此章盖室人思征夫之情自秋尽冬初屈指城工之毕日盼其归而不意后有伐戎之羁迟也　御玁狁而伐西戎汉通西域以断匈奴右臂即用是法也孟子曰文王事昆夷惟与西戎连和乃可以全力制北狄耳然非薄伐不能要其和也此诗専为城朔方以御玁狁而以余力伐西戎以孤玁狁之势兵家之胜算也】
　　春日迟迟卉木萋萋仓庚喈喈采蘩祁祁执讯获丑薄言还归赫赫南仲玁狁于夷
　　【郑云伐西戎以冻释时反朔方之垒休息戍役至此时而归　执生擒也讯问也谓其渠魁当讯问者丑众也】
　　【愚按讯丑皆伐西戎所执获者若玁狁则第城朔方以备之耳未尝有交战之事既城朔方则玁狁不能乘虚为害而西戎可伐西戎既败则有以剪玁狁之羽翼而玁狁可平事实相因也】
　　出车六章章八句
　　【愚按竹书纪宣王三年命大夫仲伐西戎后儒谬以为南仲而谓此诗为宣王世之诗考史记彼乃秦仲也与此无涉】
　　枤杜　序曰劳还役也【王氏云上之人能知其下中心委曲之情而形于歌咏则下悦之出车枤杜是也上之人不能知而其下自陈其劳苦之状悲伤之情则怨也之水鸨羽是也愚按此诗専代征人之妇而言其情盖征夫之所念者父母妻子也父母与子相念之情可对人言夫与妇相念之情有不可对人言者而上能代言之曲体人情之至所以令人深感也】
　　有枤之杜有睆其实王事靡盬继嗣我日日月阳止女心伤止征夫遑止
　　【毛传兴也朱注赋也　树之特生者为枤　杜与棠相似説文云牡曰棠牝曰杜　陆化熙云枤杜虽以识时序之变而取义于枤亦因征夫在外而伤其孤特无依也　睆明貌言杜实之厯厯在眼也　吕氏云杜之有实秋冬之交也十月为阳至十月犹未归则以朔方城毕复有西戎之征室人不知而谓征天今已闲暇可以归矣】
　　【愚按继续也嗣续之无己也自闺人之屈指归期日复一日而言也盖往役之始其日为王家之日及期以后其日则我之日也故曰继嗣我日】
　　有枤之杜其叶萋萋王事靡盬我心伤悲卉木萋止女心悲止征夫归止
　　【萋萋新叶也　承上章言枤杜睆实是去年十月间物色今杜叶萋萋则实落而又生叶为今年三二月矣卉木萋止复从枤杜而推广之见萋萋不独一枤杜也计此时征夫归已在道而室人不知犹悲思也我女自我也女心自上人谓之也】
　　陟彼北山言采其王事靡盬忧我父母檀车幝幝四牡痯痯征夫不逺
　　【枸也采杞即在卉木萋止之时父母舅姑也忧我父母言贻我父母之忧　蒋悌生曰此四句见于北山诗辞义俱同而此为正雅北山为变雅何也枤杜之诗在上之人叙戍役之劳以闵之也北山之诗役者自言其劳而有怨怼之心也辞义同而苦乐之意异矣　幝幝车敝貌痯病也檀车耐用而亦敝牡马有力而亦病以见其久且劳也】
　　【愚按车敝马罢非目所见以行役之久料之征夫不逺亦上之人所以慰其妇妇不知也】
　　匪载匪来忧心孔疚期逝不至而多为恤卜筮偕止防言近止征夫迩止
　　【匪通作非　郑云君子至期不装载意不为来　疚病也期归期也逝往也言所计之归期今已往矣恤忧也忧心孔疚女心之伤悲也而多为恤忧我父母也不独我忧之父母亦忧所谓多恤也　大事先筮而后卜小事则龟筮不相袭偕止谓相袭俱作以心之惶惑不定故无不为也　防合也谓合卜筮之繇而皆曰近也　辅广云征夫不逺料想之辞也征夫迩止决定之辞也　严氏云此诗四章皆不言戍役来归之事惟述其未归之时室家思念之切如此则今日之归其乐为何如所以慰劳之也愚按过期不至则以疑而益忧疑则可忧者多矣疾病死伤皆疑中事即皆忧中事故曰而多为恤　戍士之遣本从南仲以城朔方城工既竣复移师以伐西戎其室家不知也故归期之逺近上之人知之而妇不知惟以过期不至而伤悲忧恤耳四征夫句皆上人寛慰其妇之词】
　　枤杜四章章七句【邹氏曰旧以为劳还役若檀车四牡岂所槩于卒伍其为劳戍臣可知也　孔疏谓役夫以从征之故其甲士三人所乗之车皆备四马故曰四牡非庶人寻常得乗四马也且篇中叙其室家私情正与东山诗之劳归士等耳视出车篇之劳还率迥别矣】
　　南陔　序曰孝子相戒以养也【朱注此笙诗也有声无辞旧在鱼丽之后以仪礼考之其篇次当在此　按毛传枤杜之后即次以鱼丽以足鹿鸣之什十篇而无辞者不在什内朱子据仪礼正之于是毛氏所分之什不能复依而自为之什】
　　鹿鸣之什十篇一篇无辞凡四十六章二百九十七句
　　白华之什二之二【朱注毛公以南陔以下三篇无辞故升鱼丽以足鹿鸣什数而附笙诗三篇于其后因以南有嘉鱼为次什之首今悉依仪礼正之】
　　白华　序曰孝子之洁白也【朱注笙诗也】
　　华黍　序曰时和嵗丰宜黍稷也有其义而亡其辞【郑云孔子正雅颂各得其所时俱在耳篇第当在于此遭战国及秦之世而亡之矣　朱注亦笙诗也乡饮酒礼鼔琴而歌鹿鸣四牡皇皇者华然后笙入堂下磬南北面立乐南陔白华华黍燕礼亦鼓瑟而歌鹿鸣四牡皇华然后笙入立于县中奏南陔白华华黍南陔以下今无以考其名篇之义然曰笙曰乐曰奏而不言歌则有声而无辞明矣所以知其篇第在此者意古经篇题之下必有谱焉如投壶鲁鼔薛鼓之节而亡之耳　郝氏云乡射亦仪礼也云奏驺虞貍首驺虞有辞也亦云奏周礼有九夏国语称金奏肆夏樊遏渠按肆夏即时迈樊遏为韶夏即执竞渠为纳夏即思文皆有辞而皆云金奏则奏亦辞也金奏九夏有辞笙奏南陔白华独无辞乎又周礼籥章以籥龡豳诗即七月也籥吹七月犹笙吹南陔白华华黍也豳有辞而南陔以下独无辞乎又明堂位祭统升歌清庙下管象象即维清也谓管奏维清于堂下管有辞而笙独无辞乎】
　　【愚按古乡饮酒礼歌鹿鸣四牡皇华而笙南陔白华华黍盖欲其外尽君国之事而内修孝养之礼也】鱼丽　序曰美万物盛多能备礼也文武以天保以上治内采薇以下治外始于忧勤终于逸乐故美万物盛多可以告于神明矣【此燕飨通用之乐歌】
　　鱼丽于罶鲿鲨君子有酒防且多
　　【朱注兴也毛传缺　按易离丽也小过飞鸟离之即此丽也　罶説文云曲梁寡妇之笱无所留也　王雪山谓后世有鱼丽之陈陈凡五每阵又各有五敌入其中者无有得出罶者曲薄也当回曲周匝鱼之入其中者亦无得而脱也　鲿扬也一名黄扬鲨鮀也陆玑云吹沙也　陆氏云鲿性善浮鲨性善沉毛云太平而后微物众多取之有时用之有道则物莫不多矣　防且多皆指酒而言】
　　【愚按此诗即鱼之盛以见品物蕃阜国家丰亨大有君臣可以燕乐非指鱼为燕飨所荐之羞也】
　　鱼丽于罶鲂鳢君子有酒多且防
　　【鲂即鳊鲂方鳊扁也鲂出溪水者谓之槎头鳊鳢鲖也陆氏云今鳢是也诸鱼中惟此鱼胆甘可食多且防言不徒以多而已多而防乃可为贵】
　　【愚按首章防且多重在多也此章多且防重在防也盖既多则未必尽防多矣而防如故见主人之情始终浓厚也】
　　鱼丽于罶鰋鲤君子有酒防且有
　　【鰋鮎也郭璞云今鰋额白鱼也按鰋身圎性偃似非鮎鱼　鲤赤鲤也　有言用之而愈有也余欢未殚爵斚吏陈见主人爱客之无已也故以防且有终焉】
　　物其多矣维其嘉矣　物其防矣维其偕矣　物其有矣维其时矣
　　【前三章所言者礼文也后三章所言者礼意也　物指殽也承上文而言不特酒多酒防酒有而诸殽之物亦多亦防亦有也　嘉美也惟其嘉美此宾客故备物之多如此偕俱也言有恭敬之意与之俱也时谓可以燕飨之时　苏氏云多则患其不嘉防则患其不齐有则患其不时今多而能嘉防而能齐有而能时言曲全也】
　　鱼丽六章三章章四句三章章二句【朱注按仪礼乡饮酒及燕礼前乐既毕皆问歌鱼丽笙由庚歌南有嘉鱼笙崇丘歌南山有台笙由仪间代也言一歌一吹也然则此六者盖一时之诗而皆为燕享賔客上下通用之乐】
　　由庚　序曰万物得由其道也【朱注此亦笙诗谓间歌鱼丽则奏此篇毛氏以南陔白华华黍置鱼丽之前以由庚崇丘由仪三诗总置南山有台之后今按由庚三诗与朱子篇次正合】
　　南有嘉鱼　序曰乐与贤也太平君子至诚乐与贤者共之也【郑云乐得贤者与共立于朝相燕乐也　朱注此亦燕飨通用之乐歌】
　　南有嘉鱼烝然罩罩君子有酒嘉賔式燕以乐
　　【朱注兴也毛传缺　南谓冮汉之间　蜀都赋云嘉鱼出于丙穴黄震云周都西北以南方之鱼为美故云南有嘉鱼未必独指丙穴之鱼也丙穴之鱼饮乳泉而美亦未必原名嘉鱼也　严氏云下文樛木非木名则嘉鱼亦非鱼名诗人以鱼之嘉瓠之甘者喻贤者耳烝然以言众也　诗话云鱼罩有自上而下者今提罟也有自下而上者为撩罟即罶类淮南子云罩者抑之罾者举之为之虽异得鱼一也】
　　南有嘉鱼烝然汕汕君子有酒嘉賔式燕以衎
　　【汕説文云鱼逰水貌　毛云樔也郑云樔者今之撩罟也　陆氏云鱼欲逸则罩之使入鱼欲伏则汕之使出　衎饮食之乐也易云饮食衎衎】
　　南有樛木甘瓠累之君子有酒嘉賔式燕绥之
　　【长而瘦者曰瓠短项大腹曰匏匏苦瓠甘　严氏云樛木喻王屈己下贤则贤者得以上进绥之谓燕饮以安之醴酒不设而穆生去盖礼貌衰则不能安贤者之心也】
　　【愚按樛木下垂甘瓠上附上下交也绥安也情文纒绵周至以安嘉賔之心使其系心于我如甘瓠之累樛木也】
　　翩翩者鵻烝然来思君子有酒嘉賔式燕又思
　　【郑云鵻壹宿之鸟一于其所宿之木也喻贤者有専壹之意于我　孔云频与之燕言亲之甚也礼上公三燕侯伯再燕是又燕也　苏氏云鱼非有求于人而人则取之以为贤者亦如是而吾则强求之与非也瓜蔓于地是岂可强使从人哉然其遇樛木也未尝不累之而上物之相从物之性也岂有贤者而不愿从人者哉独患不之求耳　严氏云人主之于贤始则多方勤求之继则礼貌招延之其后则闻风自至如翩然飞者孝鸟鹁鸠羣然而自来也】
　　南有嘉鱼四章章四句【何氏谓文王为西伯统治南国故周南樛木乔木皆咏南国所有此诗为文王燕南国賔客之作】
　　【毛传以鱼丽终鹿鸣之什而南陔白华华桼三篇不与自南有嘉鱼至吉日凡十篇为南有嘉鱼之什而由庚崇丘由仪三篇不与　郝氏云菁菁者莪以上六篇皆成王之诗谓之正小雅六月以下】
　　【四篇宣王之诗谓之变小雅】
　　崇丘　序曰万物得极其髙大也【朱注此亦笙诗间歌南有嘉鱼则笙崇丘】
　　南山有台　序曰乐得贤也得贤则能为邦家立太平之基矣【郑谓春入学舍菜合舞秋颁学合声于是时也视学则遂养老此章万夀眉夀黄耉等语皆为养老咏也据乡饮酒礼燕礼笙入而后皆间歌此诗则周公未作仪礼之前已有之故朱子以为燕飨通用之乐】
　　南山有台北山有莱乐只君子邦家之基乐只君子万夀无期
　　【毛传兴也朱注同　台夫须也旧説夫须莎艸也可为蓑笠都人士诗云台笠是也　罗氏以夫须与莎为两物台者莎草可为衣以御雨编之若甲毶毶而垂故雨顺注而下然或借而卧则不能隔雨名曰夫须盖匹夫所须也莎俗谓之香附子自是二种　莱草名其叶可食陆氏云兖州人蒸以为茹谓之莱烝按来黎音近即藜也初生叶可食大则为树可为杖　欧阳子云髙山多草木如周多贤才也　期限】
　　【也言夀未可期限也　刘公瑾云或疑賔客不足以当万夀之语士冠礼祝辞亦云眉夀万年今古器物铭所谓用蕲万夀用祈眉夀万年无疆之类皆为自祝之辞则以万夀祝賔固其所矣】
　　【愚按此诗为养老作先美其徳后祝其夀期其老而益老也】
　　南山有桑北山有杨乐只君子邦家之光乐只君子万夀无疆
　　【基所以安也光所以荣也】
　　南山有北山有李乐只君子民之父母乐只君子徳音不已
　　【如樗一名狗骨或云与李并举皆可食之物即枸檵也　上章言邦家之基之光賛其徳之辞此正指其徳之实足为人所利赖故曰民之父母古者养老有乞言合语之礼内则篇云五帝宪三王有乞言五帝宪者养气体而不乞言有善则记之为惇史三王亦宪既养老而后乞言亦微其礼皆有惇史愚按乞言者从之求善言合语者旅酬而合语也君子父母斯民就养之时亹亹谈説曽无懈倦故曰徳音不已也】
　　南山有栲北山有杻乐只君子遐不眉夀乐只君子徳音是茂
　　【栲山樗也杻檍也解见唐风　睂夀秀睂也　遐与何通盖音近也万夀无期万夀无疆愿其后日之辞也遐不睂夀遐不黄耉美其今日之辞也是茂谓徳音之盛盖期望过此以往善言益多也】
　　南山有枸北山有楰乐只君子遐不黄耉乐只君子保艾尔后
　　【枸枳枸也　语云枳枸来巢言其味甘故飞鸟喜而巢之子着枝端大如指长数寸美如饴能令酒味薄以为屋柱则一屋之酒皆薄　诗诂云其子生枝端横析岐出状如析栱土人谓析栱木朱子云吾乡呼为兼勾味甘而解酒毒　楰尔雅云防梓也郭璞云楸属今人谓之苦楸　黄黄发也耉老人面冻黎色若浮垢者　方言云汝颍梁宋之间谓养为艾保之为义安也艾之为义养也后后日也自此以后夀尚未有穷期故祝以安养也】
　　南山有台五章章六句【左传襄二卜年季武子如宋报向戍之聘归复命公享之赋鱼丽之卒章公赋南山有台武子去所曰臣不堪也】
　　【愚按燕礼既问歌此二诗而鲁君臣复举二诗为赋是乐章歌者自歌而赋者自赋不相碍也】
　　由仪　序曰万物之生各得其宜也【合由庚崇丘三篇有其义而亡其辞　郑云此三篇者乡饮酒燕礼用焉燕礼又有升歌鹿鸣下管新宫新宫亦诗篇名也辞义皆亡无以知其篇第之处　朱注此亦笙诗间歌南山有台则笙由仪】
　　蓼萧　序曰泽及四海也【郝氏云篇中言燕者安乐之意非饮酒也据诗次第此篇朝诸侯下篇方与之燕饮】
　　蓼彼萧斯零露湑兮既见君子我心写兮燕笑语兮是以有誉处兮
　　【毛传兴也朱注同　蓼长大貌一云草苍蒨貌　萧香蒿也湑説文训莤莤以茅泲酒也萧之受露其状沾濡有似于茅之泲酒受露则色愈苍蒨故以蓼言　誉处犹言为声誉之所归也】
　　【愚按郑云燕安也有自然之义所为时然后言乐然后笑也诗中不见有燕饮之事当是继世诸侯初见天子而诚服賛叹之辞君子指天子我心写兮谓诸侯之一见而输诚也上下相接笑语皆出于自然盛徳感孚如此宜其为声誉之所归矣盖昔想望之而今始得睹之也】
　　蓼彼萧斯零露瀼瀼既见君子为龙为光其徳不爽夀考不忘
　　【瀼瀼露蕃貌　为龙见能膏泽下民为光见能照临下土】
　　【愚按为龙为光即后世称其人主有龙鳯之章天日之表是也　爽差也君臣之间不恃有甚隆之礼而恃有不爽之徳祝之以夀考望之以不忘固知主徳之不爽决不忘今日之分谊耳】
　　蓼彼萧斯零露泥泥既见君子孔燕岂弟宜兄宜弟令徳夀岂
　　【泥泥露濡也岂弟乐易也】
　　【愚按嗣世之诸侯未见天子初谓天威难迩既见之而甚安和乐易不自知有天子之尊其所以协和诸侯犹之协和其兄弟也兄弟兼同姓异姓言自天子称之为叔父伯父舅氏自诸侯承之谓天子待之如兄如弟云尔有此令徳夀而且岂盖不仅夀考而已自今以后夀考之年皆岂乐之境颂祝之至也】
　　蓼彼萧斯零露浓浓既见君子鞗革冲冲和鸾雝雝万福攸同
　　【浓浓厚貌鞗辔也革辔首也　郭璞云马辔所杷之外有余而垂者谓之革则鞗即辔之别名而革乃辔之外垂者鞗以皮为之故曰鞗革冲冲辔垂貌　周礼注云和鸾皆以金为铃鸾者在衡和者在轼马动则鸾鸣鸾鸣则和应舒则不鸣疾则失音雝雝言得其和也　郑云此説天子之车饰诸侯燕见天子天子必乗车迎于门是以云然】
　　【愚按如郑説则此诗为诸侯之賛美天子】
　　蓼萧四章章六句
　　【愚按朱注谓诸侯朝于天子天子与之燕以示惠故歌此诗然诗中未见有饮酒之事若来朝而燕之诗则露斯篇是矣朱子以君子指诸侯谓为天子褒美诸侯之诗郑笺谓皆以下颂上辞义觉顺】
　　湛露　序曰天子燕诸侯也【郑云诸侯朝觐防同天子与之燕所以示慈惠左传文公三年衞甯武子来聘公与之宴为赋湛露不辞又不答赋使行人私焉对曰臣以为肄业及】
　　【之也昔诸侯朝正于王王宴乐之于是乎赋湛露则天子当阳诸侯用命也今陪臣来继旧好君辱贶之其敢干大礼以自取戾杜预注云朝正者朝而受政教也　郝氏云前篇来朝此篇赐燕朝以期旦礼主于辨也饮以昏夜情主于合也　何氏云诸侯朝正于王王行飨礼毕而燕之于寝】
　　【愚按周礼燕飨之礼上公三飨三食三燕侯伯二飨再食再燕子男一飨一食一燕此或为侯伯再燕之诗耶】
　　湛湛露斯匪阳不晞厌厌夜饮不醉无归
　　【毛传兴也朱注同　欧阳子曰天之润泽于物者若雨若雪其类非一而独以露言者露以夜降者也因其夜饮故近取以为比　厌厌安也夜饮私燕也谓君留而尽其私恩之义　燕礼云宵则庶子执烛于阼阶上司宫执烛于西阶上甸人执大烛于庭阍人为大烛于门外燕礼轻无庭燎设大烛而已是夜饮之礼古诚有之其礼一献四举酬降脱屦升堂无算爵无算乐君曰无不醉賔及卿大夫皆对曰诺敢不醉此云不醉无归是也】
　　湛湛露斯在彼丰草厌厌夜饮在宗载考
　　【欧阳子云言在彼丰草杞棘者以露之被草木如王恩被诸侯耳　草茂则得露多诸侯贤则受恩厚也仪礼受賔聘享则于太庙享食则于祢庙惟燕行于寝故云宰膳具官馔于寝东此云在宗载考盖享】
　　【毕而燕言既在宗庙行飨礼矣更在路寝成此燕礼也考成也】
　　湛湛露斯在彼杞棘显允君子莫不令徳
　　【棘并言棘木低小则非大木可知以后章例之桐椅相类棘亦当相类杞即枸也　苏氏云露之在草也如将不胜其在木也则能任之矣将言其无不醉也故以丰草兴之将言其醉而不乱故以棘言　谢氏云显者其心明白洞达允者其心忠信诚慤　朱注君子指诸侯为賔者也】
　　其桐其椅其实离离岂弟君子莫不令仪
　　【郑云谓夜饮之礼饮酒不至于醉而能善其徳善其仪此陔节也　孔云当奏陔夏之节犹善威仪称人之美者必举其终故知为陔之节也　燕礼賔北面坐取其酒脯以出奏陔夏谓取所执酒脯以赐钟人于门内霤遂出是也　辅广云岂弟乐易也乐易者恐其或畧于威仪乐易而威仪无不令善所以为成徳也　季氏云此诗前二章以君之欢饮者言欲其尽欢也后二章以臣之承恩者言喜其尽敬也乐而不淫所以懐诸侯而天下畏之】
　　【愚按丰草以比诸侯之微弱不能自立者在宗载考谓朝于京师而始成诸侯也王者为天下之所宗故王室号为宗周棘小木以比诸侯之位卑而地小者桐椅大木以比诸侯之位髙而地大者无小无大莫不承上恩泽而皆能慎其徳谨其礼以各尽君臣之美也】
　　湛露四章章四句【郑氏引陈敬仲辞桓公之语以卜其昼未卜其夜为夜饮之礼秪施于同姓】
　　【愚按左传为敬仲饮桓公酒非桓公燕敬仲也既燕饮有宵而设烛之礼安见止可行于同姓乎桓公欲以火继亦燕饮故事耳本未尝逾礼敬仲以义辞之臣之享君弗纳于淫臣之道也亦未尝引礼以拒也然则湛露之燕厌厌夜饮其非有同姓异姓之分别明矣】
　　白华之什十篇五篇无辞凡二十二章二百四句【按毛传自南有嘉鱼至吉日凡十篇无辞者不与为南有嘉鱼之什】








　　田间诗学卷六
<经部,诗类,田间诗学>
　　钦定四库全书
　　田间诗学卷七
　　桐城钱澄之撰
　　彤弓之什二之三
　　彤弓　序曰天子锡有功诸侯也【郑云诸侯敌王所忾而献其功王飨礼之于是赐彤弓彤矢百玈弓矢千凡诸侯赐弓矢然后得专征伐　朱云此天子燕有功诸侯而锡以弓矢之乐歌也　郝氏云谓锡弓矢是也谓燕非也燕与飨异飨用太牢爵盈而不饮所以示恭俭也燕则尽醉爵行无算所以示慈惠也燕飨皆酒而飨主于锡以酒行礼非行礼以饮酒也周语王飨有体荐燕有折爼公当飨卿当燕故燕或至夜而飨行于朝成礼而罢故曰一朝飨之左传郑飨赵孟礼终乃燕是飨不终日也】
　　彤弓弨兮受言蔵之我有嘉賔中心贶之钟鼓既设一朝飨之
　　【朱注赋也毛传缺　彤弓朱弓也　弨弛貌説文云弓反也徐锴云弛而体反也　周尚赤故赐弓以赤为重　严氏云赐弓不张　郑云言者谓王策命也王锡朱弓必策其弓以命之受出蔵之乃反入也左传晋范宣子来聘公享之季武子赋彤弓宣子曰城濮之役我先君文公献功于衡雍受彤弓于襄】
　　【王以为子孙蔵匄也先君守官之嗣也敢不承命即此诗所云蔵之也　贶赐也即彤弓之赐也曰中心贶者言中心实欲贶之非有勉强而然如内疑其臣而外牵于其功内忌其臣而外廹于其势虽贶非本于中心矣　彤弓非常赐也钟鼓大乐也飨盛礼也设盛礼所以重彤弓之赐也考晋文公事飨赐正同日传先言飨而后言赐诗先言赐而后言飨行文异耳　孔云飨之日先受弓矢之赐后受献酬之礼】
　　彤弓弨兮受言载之我有嘉賔中心喜之钟鼔既设一朝右之
　　【毛云载载以归也郑云出载之车也　朱云载抗之也右与宥同皆助也荘十八年左传王飨礼命之宥注谓以币物助欢也僖二十五年二十八年皆云飨醴命宥诗话云古者燕飨有赐以章其志谓之右】
　　彤弓弨兮受言櫜之我有嘉賔中心好之钟鼓既设一朝醻之
　　【櫜韬也即弓衣也説文云櫜在车上则上言载之亦载之于车耳　礼于食有侑賔劝饱之币上章言右是也于饮有酬賔送酒之币此章言酬是也饮为飨兼言右酬者以飨亦兼食故也】
　　彤弓三章章六句【邹氏云王制诸侯赐弓矢然后征赐鈇钺然后杀后儒遂以为得専征伐特因王制之语误増一字失之逺矣后之征羲和必曰承王命徂征南仲之伐玁狁必曰自天子所谓我来矣则诸侯固无専征伐之事】
　　【愚按玁狁之伐本承商王之命至于伐崇伐密诗但称文王之赫怒未曽言请命于天子也岂非文王方伯得以専征耶管仲之对楚使曰昔召康公命我先君太公曰五侯九伯汝实征之以夹辅周室此即専征之命矣然则彤弓之赐得専征伐未为谬论也】
　　菁菁者莪　序曰乐育材也君子能长育人材则天下喜乐之矣【王制乡子弟卿大夫余子皆入学九年大成曰秀士升之司徒曰选士司徒论选士升之大学曰俊士升干司徒者不征于乡升于大学者不征于司徒曰造士大乐正论造士进于王曰进士司马论定而后官之任官然后爵之此先王所以乐育材也　郑云长育之者既教育之又不征役也】
　　【愚按周自文王都丰之后始建辟雍武王仿之故镐京亦有焉诗之作必美其所自始故菁菁者莪当为文王咏也】
　　菁菁者莪在彼中阿既见君子乐且有仪
　　【毛传兴也未注同　陆氏云草之初生其色盛则青霜死而后黄落菁从青诗曰何草不言其生何草不黄言其死也　郝氏云小曰莪大曰蒿蒿易长俄然而成故名莪诗曰三月茵陈四月蒿言易长也故比育材　阿丘之曲也中阿为人所不见之地兴士之蔵脩国学无慕于人之知也　吕氏云长育人材之道多术矣而莫先于礼仪礼仪者内外兼养非心过行无所从入人材所以成也】
　　菁菁者莪在彼中沚既见君子我心则喜
　　【罗氏云莪即蘩蘩之丑秋为蒿春时各有种名至秋老成皆通为蒿采蘩者多于沼于沚也　在沚兴多士之得洒濯也　我心则喜因肓才之有地喜已材之得成也】
　　菁菁者莪在彼中陵既见君子锡我百朋
　　【大阜曰陵莪在中陵人皆得见之矣士之才已成就为人所瞻仰其象如之　锡我百朋者辟雍之中人材所聚新至者得于斯取友焉喜其受益之多故本其所自而以为君子之锡我也】
　　泛泛杨舟载沉载浮既见君子我心则休
　　【朱注比也　杨舟以况贤才书曰若济巨川用汝作舟楫沉浮水濵虚舟待渡以比贤才待用也　休言安定也既见君子则论定而官任官而爵不患成材而不见用则学者皆一心向学而不事躁求矣】菁菁者莪四章章四句【申培説天子燕賔兴之士则歌此诗朱子直以为燕饮賔客之诗】
　　【愚按诗中无燕饮之事或因有归美君子之语则燕飨通用无不可者非为燕饮作也】
　　六月　序曰宣王北伐也鹿鸣废则和乐缺矣四牡废则君臣缺矣皇皇者废则忠信缺矣常棣废则兄弟缺矣伐木废则朋友缺矣天保废则福禄缺矣采薇废则征伐缺矣出车废则功名缺矣枤杜废则师众缺矣鱼丽废则法度缺矣南陔废则孝友缺矣白华废则亷耻缺矣华黍废则蓄积缺矣由庚废则隂阳失其道理矣南有嘉鱼废则贤者不安下不得其所矣崇丘废则万物不遂矣南山有台废则为国之基坠矣由仪废则万物失其道理矣蓼萧废则恩泽乖矣湛露废则万国离矣彤弓废则诸夏衰矣菁菁者莪废则无礼仪矣小雅尽废则四海交侵中国微矣【郑云六月言周室微而复兴美宣王之北伐也按自此至无羊十四篇皆宣王之诗所谓变小雅也】
　　六月栖栖戎车既饬四牡骙骙载是常服玁狁孔炽我是用急王于出征以匡王国
　　【朱注赋也毛传缺　朱云六月建未之月盛夏不兴师六月明其急也栖栖犹言皇皇仓卒兴师人情抢攘其象如此　戎车革路之车也　日月为常周礼司常职云若大师则建大常比军众诛后至者小司马职云凡小祭祀防同飨射师田掌其事如大司马之法是知兴师之始必建大常以致军众凡遣将出师皆得建不必王亲征也　服韦弁服盖戎服也载常以致众载服以备用人知其将有事矣乃告之以出师之故如下文所云　我主吉甫言以吉甫为主将乃发令者后章二我字同　于往也郑云于曰也愚按吉甫受王之命代王出征犹王亲往征也以匡王国此吉甫初征兵而述王命以告之　周六月建已月初夏也宣王时自用周正】
　　比物四骊闲之维则维此六月既成我服我服既成于三十里王于出征以佐天子
　　【物类也指马言　周礼凡大祭祀朝觐防同毛马而颁之凡军事物马而颁之注云毛马齐其色物马齐其力　孔云戎事齐力尚强不取同色而言四骊者虽以齐力为主而又同色益见其盛也　闲习之也则法也闲习之久则进退驰驱不失其则言其教阅有素也　服两服马也郑诗云两服上襄两骖鴈行举服可以该骖　姚文燮云服犹习也凡马之驯习者皆可曰服马郑诗谓巷无服马是也既成二字承闲之维则而言　孔云军法车行三十里为限按志武王伐纣师初发以殷十月戊子日在析木月在天驷戊午度于孟津孟津去周九百里凡三十一日而度是师行三十里之证也　上章王于出征以匡王国是统命军众之辞此章王于出征以佐天子乃责成吉甫之辞】
　　四牡脩广其大有颙薄伐玁狁以奏肤公有严有翼共武之服共武之服以定王国
　　【脩以言其身之长广以言其腹背之充颙以言其首之大三者相称所以成其大也古人战车所重者四牡故详言其盛　毛云肤公大功也　有严以下是吉甫誓众之辞严戒也不敢轻敌之谓翼敬也不敢乱行之谓共与供同尔雅云具也服事也兵凶战危通将帅士卒凡有事戎行者皆当致其严敬以供武事也】
　　玁狁匪茹整居焦获侵镐及方至于泾阳织文鸟章白斾央央元戎十乗以先啓行
　　【茹茅根相牵引貌易拔茅连茹是也言玁狁异类匪托根于中国而整其旅以居焦获之地絶无去志所谓他族逼处将与我争此土也　尔雅十薮周有焦获　按焦获既为十薮之一其地必美水草玁狁所以久驻牧而不去也　织帜字通用鸟章前军所建所谓朱雀也一云旂旄旟旗之类各有织文此独以鸟章言则织乃鸟章之织文耳　白斾后军所建尔雅继旐为斾旐画龟蛇所谓武也斾惟旐有之白通作帛通帛为旃帛皆绛也　王氏云元戎十乗所谓选锋也兵法兵无选锋曰北　韩婴章句云元戎大戎谓兵车也车有大戎十乗名曰陷军之车所以冒突先啓敌家之行伍也　孙叔敖称诗云元戎十乗以先啓行先人也军志曰先人有夺人之心薄之也】
　　【愚按焦获据郭璞云今扶风池阳县瓠中是也池阳即今三原县去镐京甚近而刘向谓千里之镐犹以为逺则诗所谓镐非镐京矣若以焦获即在三原无縁既据内地复侵千里以外之镐以及朔方之极边也以焦获为在三原因泾阳而傅防之耳泾阳盖泾州也朱云镐未详所在方疑即朔方今宁夏也玁狁自太原循边而西以及朔方则焦获与镐皆在方之东北由朔方以至泾州盖自北而南也】
　　戎车既安如轾如轩四牡既佶既佶且闲薄伐玁狁至于太原文武吉甫万邦为宪
　　【上章言鸟章之旟选锋之乗皆前军也至此戎车四牡则又大队继之矣　郑云戎车之安从后视之如轾从前视之如轩然后适调也　马援疏云居前不能令人轾居后不能令人轩然则轾似前重而后低轩是后重而前昂今自后视之如轾自前视之如轩是前后适平也　佶説文云正也甘誓云御非其马之正汝不共命四牡既佶则范我驰驱矣闲习也前言闲之是以人闲马此曰且闲是马之自闲也　太原亦名大卤春秋晋荀呉帅师败狄人于大卤谷梁传云中国曰太原夷狄曰大卤是也　自穆王迁戎于太原而太原为夷狄之居左传晋籍谈曰晋居深山戎狄之与隣而逺于王室王灵不及拜戎不暇则以太原之地为戎所荐居故也】
　　【愚按玁狁闻王师之出已离焦获转入太原将返其故地王师逐之至于太原驱之出境而已不似采芑出车有执讯获丑之事明未交战也至于太原明王师已逾方至镐而玁狁始返太原也故下文云来归自镐吉甫即尹吉甫北伐之大将也言吉甫不徒能文而又能武于崧髙烝民诗见其文于此篇见其武以文为賔武为主　宪法也】
　　吉甫燕喜既多受祉来归自镐我行永久饮御诸友炰鳖脍鲤侯谁在矣张仲孝友
　　【郑云吉甫既伐玁狁而归天子以燕礼乐之　首一句是饮至之燕天子燕之来归以下则吉甫自叙其契濶诸友私燕之相乐也天子之燕不过牢牲炰鳖脍鲤非礼所载故知为私燕也　喜谓吉甫喜也喜承天子威灵疆场无事非为成功而受赐喜也　来归自镐二句此吉甫意中语诗人代为之言也　劝侑曰御曲礼御食于君是也】
　　【愚按忠孝一也士君子取友必以其类视吉甫之友则为吉甫者可知世未有不孝而可以言忠而可以勤王事成大功者也　言饮御诸友友非一张仲可知同时卿士在坐者皆不称及而以得张仲为荣结此一语直令吉甫勲名皆落第二义矣】
　　六月六章章八句【邹氏云六月之师宣王中兴第一举而不与江汉常武并列大雅者彼之为告庙防勲此之为燕賔欵叙彼之为六飞亲驾此之为四牡徂征彼则归功于天子此则归美于人臣辞义固有大小不侔也】
　　采芑　序曰宣王南征也【竹书纪宣王五年秋八月帅师伐荆蛮按是年六月伐玁狁是一年再用师矣观篇末有征伐玁狁荆蛮来威之语则南征固在北伐后也　苏氏云方叔之南征先治其兵既众且治而蛮荆遂服诗人详其治兵而略其出兵至于卒章而后言其遇敌　何氏云前三章乃大阅之事首章叙方叔承命为帅而将行大阅之事次章治兵辨旗物故其诗曰旗旐央央三章言振旅之事故其末句曰振旅阗阗】
　　【愚按方叔治兵既毕率以南征而蛮荆夺气矣所谓有征无战也】
　　薄言采芑于彼新田于此菑畆方叔涖止其车三千师干之试方叔率止乗其四骐四骐翼翼路车有奭簟笰鱼服钩膺鞗革
　　【毛传兴也朱注同　芑説文云嘉谷也郭璞云今之白粱粟诗云维穈维芑　毛云菜也　新田田之新成者三嵗田也菑亩田之初反草者一歳田也　其车三千合兵车重车而得此数兵车一千五百乗计甲士步卒共得一十万二千五百人重车一千五百乗计炊家子廏养樵汲等共得三万七千五百人合之为十五万人天子六乡六遂之众也天子六军每军万二千五百人所用七万五千人今合而简之正以备六师畨休之用也　干扞也试肄习也谓如步法止齐之类此方叔初涖止而播告之辞至第三章乃试之实　其车三千所谓简车也师干之试所谓简徒也　率通作帅将也　四骐为方叔驾路车者在车左右如鸟之有翼两服两骖故重言翼翼也路车革路也奭説文云大赤也诗云韎韐有奭周礼凡兵事韦弁服皆韎韦也左传郤至衣韎韦之跗注韎韦韦染为赤色者也则军中衣弁裳芾之类皆用赤色故统称有奭也　鱼服与采薇篇矢箙不同当是以鱼皮饰马服左传齐桓公归卫夫人鱼轩注云车以鱼皮为饰上下文皆言车马之饰故知其非矢箙也　钩膺樊缨也樊读如鞶带之鞶缨今马鞅在膺者周礼金路钩樊缨九就同姓及上公之车钩马项下饰樊缨当马胸膺鞶马胸前革带也　一説钩即马腹帯之饰帯必有钩以拘之以金为钩施之于膺所谓鞶也鞗革解见前】
　　【愚按朱子谓军行采芑而食故赋其事以起兴观篇中新田菑亩有彼此之分则芑之所产自有不同以言田之必须熟耕而兵之必须惯练故先行大阅之礼而后用之】
　　薄言采芑于彼新田于此中乡方叔涖止其车三千旂旐央央方叔率止约軧错衡八鸾玱玱服其命服朱芾斯皇有玱葱珩
　　【苏氏云中乡民居在焉故其田尤治今日者彼田之新田异日者亦犹此地之中乡也所以然者田愈治则愈善以兴众愈练则愈精　日月为常交龙为旂通帛为旃杂帛为物熊虎为旗鸟隼为旟龟蛇为旐全羽为旞析羽为旌几旗中太常旞旌三者王所建其余诸臣之旗旂为上旐为下此言上下所建则余得兼举矣　毛云軧长毂之軧也按轮内有辐辐内有毂毂内有轴毂者辐所凑也三分其毂长除一分在辐内不可见者其二分在辐外可见者名之为軧即毂端是也约軧必以革而上加以朱漆为饰　説文云错金涂也车轭为衡涂金于轭所以为文乗车鸾在衡戎车鸾在镳如蓼萧庭燎韩奕烈祖皆在衡之鸾也驷铁之鸾镳及此八鸾皆在镳之鸾也注云马口两旁各一四马故八鸾　命服天子所命之服也芾作韨韠也即蔽膝也兵事尚赤故贵者以朱芾卑者以韎韐韎韐即一命之緼韨也　皇犹煌煌也按尔雅青谓之葱象其色也珩説文云佩上玉也所以节行止也通作衡玱其声也】
　　鴥彼飞隼其飞戾天亦集爰止方叔涖止其车三千师干之试方叔率止钲人伐鼓陈师鞠旅显允方叔伐鼔渊渊振旅阗阗
　　【隼急疾之鸟也飞乃至天喻士卒劲勇能深攻入敌也爰于也亦集于其所止喻士卒须命乃行也　隼鹞属陆氏云今鹰之搏噬不能无失独隼为有准故其每发必中古之训字以此　钲者节鼔之器説文云镯也一名丁宁晋语赵宣子云战以丁宁儆其民注谓钲也　郑云钲也鼔也各有人焉言钲人伐鼓也互言耳　潘江云按毛氏谓钲以静之鼓以动之是钲所以节鼓非収军之器与铙自别而説文解镯为钲又解钲为铙解铙为小钲混矣　鞠通作鞫告也　孔云誓而告之以赏罚使之用命也司马法曰有虞氏戒于国中夏后氏誓于军中殷誓于军门之外周将交刃而誓之此言鞠旅亦周法也　显允蒙鞠旅而言显谓号令明允谓赏罚信　伐皷凡六节自进而退无不用皷故但言伐皷　振通作整説文云齐也治兵礼毕整众而还阗阗众盛也至此而大阅之事始毕】
　　蠢尔蛮荆大邦为雠方叔元老克壮其犹方叔率止执讯获丑戎车啴啴啴啴焞焞如霆如雷显允方叔征伐玁狁蛮荆来威
　　【蠢动也蛮荆荆州之蛮也　王氏云春秋之初曰荆而已后乃为楚谷梁传曰楚何谓之荆狄之也圣人立必后至天子弱必先叛　蛮族不一荆其最大而强者其乱必挟诸蛮而起故概之曰蛮荆　郝氏云商周中兴必先服楚若蛮夷则先王荒之耳何以伐为商颂曰维汝荆楚居国南乡言近也　朱注大邦犹言中国也　元老即易所称丈人长子也商师若乌周师为茶则商国喜用少而周喜用老焉　犹谋也言方叔虽老而谋则壮也盖方叔尚谋不尚战以谋为壮不以力为壮所以为老将也　戎车还师之车也啴啴焞焞如霆如雷皆车声也啴啴指轻车言焞焞指重车言霆説文云雷余声也承啴啴以车声之舒缓似之如雷承焞焞以车声之重速似之时凯旋而归从容就道故其车声如此】
　　【愚按篇末忽出征伐玁狁一句则知北伐之役方叔佐吉甫以成功而六月之诗但美吉甫略不叙及方叔至此因南征之功而始并及之于此见古人将权之一而诸将不争功之美】
　　采芑四章章十二句【郝氏曰善説诗者观采芑六月军旅之事思过半矣六月事势张皇采芑气象暇豫吉甫承頺败之后敌骄兵惰应变不得不敏及北虏既平军声既振方叔再出服命服乗命车从容运筹而南蛮夺气矣故吉甫薄伐才兼文武方叔元老贱战贵谋着之篇什岂徒以其辞而已乎】
　　车攻　序曰宣王复古也宣王内修政事外攘夷狄复文武之境土修车马备器械复防诸侯于东都因田猎而选车徒焉【郑云东都王城也　孔云序言因者以见王为因防而猎也以防诸侯为主】
　　【愚按春秋成周宣榭火公羊传谓成周者东周也夫东都则召公所营之王城成周则周公所营之洛邑所谓下都也相去仅三十五里成周有宣榭者意宣王防诸侯于王城因讲武于洛邑楚语云先王之为台榭也榭不过讲军实成周之宣榭为讲武而建也】
　　我车既攻我马既同四牡庞庞驾言徂东
　　【朱注赋也毛传缺　攻治也毛云坚也同齐也宗庙齐毫尚纯也戎事齐力尚强也田猎齐足尚疾也严氏云言往东都未言所为之事】
　　田车既好四牡孔阜东有甫草驾言行狩
　　【严氏云此章乃言徂东所为之事　四牡所以驾王车周礼田车木路是也上言庞庞象其大此言孔阜象其髙而且厚　郑云甫草甫田之草郑有甫田尔雅作圃田十薮之一孔云宣王之时未有郑国圃田在东都畿内故宣王得徃田焉　狩冬猎之名按下章之子于苗则是夏猎而云狩者孔云凡田之礼惟狩最备故以为猎之总名又搜苗狝狩四时异名若比年简徒亦名为搜三年大简车徒名为大搜岂非以春搜为田事之始冬狩为田事之终故大其名而可以概用乎】
　　之子于苗选徒嚣嚣建旐设旄搏兽于敖
　　【之子有司也不敢斥王故以有司言　夏猎曰苗选通作算亦作撰数也选徒嚣嚣即周礼撰车徒读书契辨号名之事时王行未至东都而有司戒徒以待其事如此　周礼中秋敎治兵则郊野载旐及国之大阅则县鄙建旐建树也树以致民非建之于车之谓盖以召致县鄙之民近于敖地者俾皆来防而搏兽于敖此又出选徒之外　敖山名秦于此筑仓曰敖仓按古敖城在荥泽县西南十七里圃田在中牟县西北七里其泽南北二十六里东西长五十里则敖正在圃田界中故狩于此而搏兽于彼　左传晋师救郑在敖鄗之间又士季设七伏于敖前则敖山之下平旷可以屯兵翳荟可以设伏狩于甫草正在此也】
　　【愚按宣王在东都以防诸侯为主因田猎以选车徒而二章三章先言田猎者盖有司先为戒具以待防毕而后田猎也】
　　驾彼四牡四牡奕奕赤芾金舄防同有绎
　　【此章王已行至东都而诸侯来朝也　四牡王所乗也奕奕大而相连之貌　天子朱芾诸侯赤芾礼君韠用朱则诸侯在其国亦得用朱惟入朝于天子乃用赤芾所以别于天子也　孔云重底者名舄单底者名履诗咏周公曰赤舄几几咏韩侯曰衮赤舄舄以赤为上王冕服之舄也诸侯舄亦与王同　郑云金舄者黄朱色也　周礼时见曰防殷见曰同绎往来不絶即络绎之谓　言诸侯先此既行防同之礼矣因王有于苖之举复于防同之外络绎而来朝见大宗伯以賔礼亲邦国以军礼同邦国此所谓军礼也　陈际泰云宣王时天下新服借搜狩之礼畧地而防诸侯以振耀其甲兵是故天王狩于河阳因狩而行朝礼文公之微权也车攻狩于东都因狩而行防礼宣王之微权也】
　　【愚按车都居四方之中四方朝聘贡赋道里均焉故成王营建以防诸侯夷厉以来此礼久废宣王中兴复为此防故车攻谓之复古】
　　决拾既佽弓矢既调射夫既同助我举柴
　　【决通作抉毛云钩也拾遂也佽利也　郑云佽谓手指相次比也　调谓马强弱与矢轻重相得　孔云决着于右手大指所以钩开体遂着于左臂所以遂手指相比次而后射得利诗诂韬左臂拾其衣防以利曰拾亦名为遂取其能遂也　观下章四黄既驾専主王车而言则此次决拾调弓矢皆是待王射之事　毛云田者大芟草以为防褐纒旃以为门裘纒质以为挚左者之左右者之右然后焚而射焉　孔云芟杀野草以为防闲作田猎之塲拟杀围之处因设周卫而立门以毛曷纒通帛旃之竿以表门之两傍其门南开并为二门又以裘纒椹质以为门中之闑以天子六军分为左右其属左者之左门属右者之右门不得越离部伍故有二门也谷梁云艾兰以为防置旃以为辕门以葛覆质以为挚按兰香草艾之为防则逢草尽除矣置旃为辕门者谓以车为营举辕为门又建旃以表之质者中门之木椹恐椹伤马足故以葛覆之以为合毛传谷粱二説则设防当如柴篱竖橛门中原需短木故皆用柴　射夫自诸侯而下凡与于射者之通称菜田立表本虞人事而众射夫协为之则诸侯命其部众举之故名助也】
　　四黄既驾两骖不猗不失其驰舍矢如破
　　【此章方言田猎之事専主宣王言　四黄宣王乗也明堂位曰周人黄马蕃鬛乐府云君马黄臣马苍不倚独言两骖骖在服外易于出入也　谷梁传谓建旃表门门广容车去车之两轴各一握入此门驰而入不得徐也若车轴头挂于门则不得入故有贵乎两骖不猗乗车驰之势以从禽稍徐则禽必失矣故贵于不失其驰不失其驰然后射者能中是以舍矢如破也如破巧而力也】
　　萧萧马鸣悠悠斾旌徒御不惊大庖不盈
　　【毛云天子发然后诸侯发诸侯发然后大夫士发上章是天子发之事萧萧马鸣当是诸侯大夫士所乗之马更进迭骛而然　斾惟旐有之与第三章建旐设旄相应以其地在郊野故曰始事至终事皆建此旐旌即虞旌也所以属禽者按山虞以旗泽虞以旌各有専属圃田泽也故以旌言先既设旐后复设旌盖正当比禽之时而猎事亦将毕矣　不惊言不扰也此言其分禽之时大兽公之小兽私之民志素定无惊扰也　糓梁传曰禽虽多天子取三十焉其余与士众以习射于射宫射而中田不得禽则得禽田得禽而射不中则不得禽是以知古之贵仁义而贱勇力也　按古者田猎获禽面伤不献践毛不献不成禽不献择取三等自左膘射之达于右腢为上杀以为干豆奉宗庙达右耳本者次之以为賔客左髀达于右为下杀以充君庖每禽取三十焉】
　　之子于征有闻无声允矣君子展也大成
　　【朱注闻师之行而不闻其声言至肃也　一云有闻谓有声誉着闻无声谓不事条敎号令所谓不动声色而人自化之也　苏氏云我必声之然后人闻之我则不声而人则闻之必其实有余也】车攻八章章四句【邹氏云无逸之训曰继自今嗣王则其无淫于观于佚于防于田乃诗美宣王田事何也此正宣王所为无逸也古者搜苗狝狩之法实与军政相为表里先王隂用其道使人由而不知宣王乗积衰之后奋然图治蛊事终而鼎事始东莱吕氏所谓王赋复军实盛师律严上下洽综理周者盖具见之】
　　吉日　序曰美宣王田也能慎微接下无不自尽以奉其上焉【慎微言祭马祖也接下言获禽以享賔也故臣下无不自尽诚心以奉其上　周礼中秋敎振旅遂以搜此诗之作殆为大搜咏耳】
　　吉日维戊既伯既祷田车既好四牡孔阜升彼大阜从其羣丑
　　【朱注赋也毛传缺　戊刚日也曲礼曰外事用刚日内事用柔日如甲午治兵壬午大阅吉日维戊吉日庚午皆外事者也故用刚日丁丑燕之乙亥尝之凢祭之用丁用辛内事也故用柔日　伯马祖也将用马力必先为之祷其祖马祖天驷房四星也　伯郑司农读作祃故説文既伯作既祃也　何氏云周礼搜苗狝狩有司皆表貉于陈前貉与貊通此既伯即田猎之日表貉之祭　毛云祷祷获也战必祷克田必祷获　孔丛子云凡类祃皆用甲丙戊庚壬之刚日此伯祷即祃祭之礼　严氏云田车四语皆祷辞言告神以将田猎其实戊日未田也丑众也田而升大阜从禽兽之羣众也】
　　【愚按朱注以戊日为戊辰夫吉日维戊即田猎之日以次章推之当在庚午后八日为戊寅非戊辰也若此日戊辰则既言四牡孔阜从其羣丑何待阅二日庚午始行差择其马乎】
　　吉日庚午既差我马兽之所同麀鹿麌麌漆沮之从天子之所
　　【孔云必用午日者于辰午为马故也　差次也不齐等也尔雅云田猎齐足即差等其足力之谓也此以给从王于田者吉日庚午乃追述之辞言先此己差马以待矣　麌説文作噳言麀鹿羣口相聚也　罗氏云鹿无角者名为麀麀牝鹿也或曰麕之牡曰麌于鹿则举牝于麕则举牡尽于麕鹿之类矣　毛云漆沮之水麀鹿所生也从漆沮驱禽而至天子之所以猎有期处故驱禽从之也　漆沮出岐山北沮水与漆水合流至岐山入渭】
　　瞻彼中原其祁孔有儦儦俟俟或羣或友悉率左右以燕天子
　　【祁大也或曰祁通作岐谓山道之旁出者　孔云指兽言趋曰儦儦行曰俟俟俟当作竢言相待而缓行也兽三为羣二曰友　燕安也郑云悉驱禽顺其左右之宜以安待王之射也驺虞传曰虞翼五牡以待公之发即此安待之説也　孔云趋逆之车驱而至于彼防虞人乃悉驱之循其左右之宜以禽必在左射之或左或右皆驱之使天子得其左射之便也】
　　既张我弓既挟我矢发彼小豝殪此大兕以御宾客且以酌醴
　　【我谓天子也　发见其巧殪见其力小者射中必死苦于不能中大者射则易中惟不能即死小豝云发言发即中之大兕言殪言射着即死毛氏所谓中微而制大也　射以得兕为隽唐叔虞射兕于徒林殪以为大甲为是武也以享晋封　賔客谓从王大搜之诸侯也御者给与充用之辞或曰御进也进禽于賔客即车攻大庖不盈之义且以为爼实酌醴而行飨賔之醴　孔云天子飨诸侯每云总醴命之宥是飨有醴也】
　　【愚按醴味薄与酒味殊穆生不嗜酒故楚元王为之设醴王飨诸侯则设之示不忘古礼之重也】吉日四章章六句【竹书纪成王八年大搜于岐阳左传楚椒举言于楚子曰夏啓有钧台之享商汤有景亳之命周武有孟津之誓成有岐阳之搜杜预云成王归自奄大搜于岐山之阳】
　　【愚按岐阳石鼔文至今传为宣王时物攷周地有两漆沮其一在岐粱间古公所迁自土漆沮是也其一则禹贡导渭东过漆沮泾水之下防也去镐京不逺疑宣王之搜秪在近地未必至岐阳也按毛传以南有嘉鱼至吉日十篇为南有嘉鱼之什】
　　鸿鴈　序曰美宣王也万民离散不安其居而能劳来还定安集之至于矜寡无不得其所焉【郑云宣王承厉王衰乱之而起兴复先王之道以安集众民为始也此诗当是遣使臣安集众民既还而劳使臣之作】
　　鸿鴈于飞肃肃其羽之子于征劬劳于野爰及矜人哀此鳏寡
　　【毛传兴也朱注同　鸿鴈二句比流民下四句劳使臣之辞　大曰鸿小曰鴈郑云鸿鴈知避隂阳寒暑喻民知去无道就有道　罗氏云淮南言鴈乃两来仲秋鸿鴈来季秋候鴈来候鴈比于鸿鴈而小北方有白鴈似鸿而小秋深乃来来则霜降河北谓之霜信　之子指使臣也　劬勤也其劳频数谓之劬劳矜人谓此待毙可悯之人鳏寡即所矜之人也老而无妻曰鳏老而无夫曰寡然亦有男子称寡左】
　　【传齐崔杼生成及疆而寡娶东郭姜小尔雅以凡无夫无妇通谓之寡寡夫曰防寡妇曰嫠是也毛传亦云偏防曰寡则鳏是未娶者寡是已娶而防偶者耳】
　　鸿鴈于飞集于中泽之子于垣百堵皆作虽则劬劳其究安宅
　　【鸿鴈性好居泽书彭蠡既潴阳鸟攸居是也　苏氏云使者所至招徕流民使反其都邑筑其垣墙而安处之然后民知所止如鸿鴈之集于泽也　公羊传云五版为堵五堵为雉　陆氏云雉飞若矢一往而堕不能逺飞崇不过丈修不过三丈故雉髙一丈濶三丈也　禽经曰雉上有丈鷃上有尺言飞而上也雉上能丈故计丈以雉　左国材曰前劳在招来此劳在安集劝勉之辞】
　　鸿鴈于飞哀鸣嗸嗸维此哲人谓我劬劳维彼愚人谓我宣骄
　　【嗸説文云众口愁也　哲人美之子也我王自谓也谓我劬劳者体我此心也彼愚人反谓我兴废补败不肯自靖以为宣骄耳　宣骄犹云喜事毛云宣示也郑云谓我役作众民为骄奢也　朱善曰此诗不作于流离之时而作于安定之日盖哀恤思痛者是以知者以为劳苦而不知者反以为宣骄也愚按宣骄谓作歌以自宣其安定之劳而有骄心也宣王世连年大旱百姓流散故有劳来安集之事此诗当在云汉后】
　　鸿鴈三章章六句【朱子谓流民所作郝氏云小雅自鹿鸣而下至此二十余篇皆朝廷制作不应忽采民谣一篇杂入其中以为劳使臣之诗信矣】
　　庭燎　序曰美宣王也因以箴之【郝氏云序谓因以箴之者盖夜未半而起太早非可继之道进鋭者退速始勤者终怠所以卒有姜后之谏诗人盖先见也　何氏云宣王初年励精图治故能使诸侯尊王防同有绎此诗君子至止言观其旂明是诸侯来朝非常朝也然始勤终怠自不借千亩而后求治之志寖不如前故诗人作此以讽考外纪姜后脱簮諌王晏朝事在二十二年与诗同意序所谓因以箴之也】
　　夜如何其夜未央庭燎之光君子至止鸾声将将【朱注赋也毛传缺　周礼鸡人职云大祭祀夜旦以百官大賔客防同军旅亦如之司烜职云凡邦之大事共坟烛庭燎此诗盖鸡人司烜之辈所作　毛云庭燎大烛按在地曰燎执之曰烛又树于门外曰大烛于门内曰庭燎此时夜尚未半业已设燎于庭以待王朝其光甚盛而诸侯已有来朝而至止者鸾声将将见诸侯之勤于趋朝如此王其知之乎】
　　夜如何其夜未艾庭燎晰晰君子至止鸾声哕哕【郑云艾通作艾左传秦后子云一世无道国未艾也注训艾为絶夜未艾言夜漏尚未尽也尽则天明矣将将鸾声相应者众也哕哕则来者将尽其声渐杀盖诸侯有后至者驱车疾行如将不及故其声如】
　　【此】
　　夜如何其夜乡晨庭燎有煇君子至止言观其旂【上二章闻鸾声耳今夜向明我见其旂是朝之时也朝礼别色始入　煇与晕同周礼眡防掌十煇之法即晕字也日月之旁气为晕火之旁气为煇　呉棫云天欲明而烟光相杂也　旂建于车上即觐礼所谓龙旂也夜且向明五等诸侯之旂一一可辨则辨色之时可以朝矣　杜佑云朝辨色始入所以防微日出而视之所以优尊诗曰夜向晨言观其旂臣辨色始入之时也又曰东方明矣朝既盈矣君日出而视之之时也】
　　【愚按诗人但述诸侯趋朝之早候朝之久而王之晏朝自在言外　向晨视朝未为失礼然于宣王初年勤政渐不同矣诗人亦窥见其微忧其渐也】
　　庭燎三章章五句【按周自康王而后王室渐卑昭王南征不复穆王时荒服者不至及懿王王室遂衰夷王始下堂而见诸侯至于厉王不享终流于彘非宣王中兴诸侯谁复以时来朝使重覩周官威仪乎是可美也序谓因以箴者盖欲王之勤政始终如一诸侯无有二心使在庭常覩此朝仪也后篇即继以沔水则为诸侯不朝而忧乱之作诗人见之早矣】
　　沔水　序曰规宣王也【郝氏云王信防逺诸侯不敢直諌而但呼其亲戚朋友念乱以感动王故谓之规】
　　【愚按汲冢周书宣王信女鸠之防囚杜伯于焦左儒九諌而不聴并杀之意宣王以信防杀无辜诸侯因有内携而不朝者畏防也诗人忧乱非但忧诸侯之不朝忧防言之兴国将大乱耳】
　　沔彼流水朝宗于海鴥彼飞隼载飞载止嗟我兄弟邦人诸友莫肯念乱谁无父母
　　【毛传兴也朱注同　沔水流满也　郑云水流而入海小就大也喻诸侯朝天子亦犹是也诸侯春见天子曰朝夏见曰宗　载之言则也言隼欲飞则飞欲止则止喻诸侯之自骄恣欲朝不朝自由无所惧心也　王符云一国尽乱无有安身诗云莫肯念乱谁无父母言将皆为害然有亲者忧益深也是故贤人君子既以忧民亦以为身栋析榱崩惧将压焉】
　　【愚按谁无父母言乱将累及父母忧之至也】
　　沔彼流水其流汤汤鴥彼飞隼载飞载扬念彼不迹载起载行心之忧矣不可弭忘
　　【毛云汤汤放纵无所入也不迹不循道也迹与迹同言防口之生不必有迹可据　载起载行起立而复行忧念之深不遑宁处也　弭止也按弭乃弓末反之可以解纷不可弭犹云不可解也　盖上忧国家之将乱下忧父母之难保故至于不可解释而使遗忘也】
　　鴥彼飞隼率彼中陵民之讹言宁莫之惩我友敬矣防言其兴
　　【率循也　隼之飞扬亦有循中陵而止者喻诸侯之防扈亦有循礼守法度者　讹通作譌郑云伪也郑云友谓诸侯也言诸侯有敬其职顺法度者防人犹兴其言以毁恶之如是则诸侯尚有来朝者乎且其祸岂止于不朝而已乎】
　　【愚按讹言岀于民王之信防播于民口逓传而益甚遂为讹言夫禁止讹言岂无法乎惟在王之不信防而已然臣之事君岂可因国有防口遂生二心敬之哉小心翼翼恪共尔职圣明自能照察防言其兴言不兴也此又勉臣子毋以畏防而不尽其敬也】
　　沔水三章二章章八句一章六句【王应麟云宣王晏起姜后请惩则庭燎之箴始勤终怠可见矣杀其臣杜伯而非其罪则沔水之规防言其兴可见矣】
　　鹤鸣　序曰诲宣王也【郑云敎宣王求贤人之未仕者　何氏云此宣王末年之诗意其时山甫吉甫张仲召虎诸贤皆已次第凋谢故其诗曰园有树檀其下维萚至如谏废鲁适谏不借千亩谏料民太原谏杀杜伯诸谠论皆不见聴诗人所以益致意于他山之石也】
　　鹤鸣于九臯声闻于野鱼潜在渊或在于渚乐彼之园爰有树檀其下维萚他山之石可以为错
　　【毛传兴也朱注比也　臯泽也或云即泽字之讹泽或省作睾睾有臯音列子望其圹睾如荀子作望其圹臯如后汉书郡国志以成臯为成睾亦一证也郑云臯泽中水溢出所为坎也　郝氏云九臯深泽犹九泉九天极言其深也　禽经曰鹤老则声下而不能髙近而不能逺鸣于九臯鹤之俊者以喻士之及时而未仕者　鹤鸣深泽中人莫之见而声闻于野毛云言声逺而名著也　渊回水也水盘旋处为渊　郑云鱼之性寒则逃于渊温则见于渚喻贤者世乱则隐治平则出在时君也　檀之材坚轫可为车喻贤者才堪任重萚木叶堕也檀之下所见惟萚则檀已凋零矣喻贤者衰谢也　错厉石也禹贡有磬错治磬用之】
　　鹤鸣于九臯声闻于天鱼在于渚或潜在渊乐彼之园爰有树檀其下维谷他山之石可以攻玉
　　【上章声闻于野野之人知之此言声闻于天亦既升闻在上矣　鱼在于渚喻贤者出矣或潜于渊言又将去也　谷恶木也易生之物伊陟相太戊亳有祥桑谷共生于朝七日而大拱　论衡曰树檀以五月生叶后彼春荣之木其材彊劲车以为轴商之桑谷七日大拱长速大暴故为变怪　首章言其下惟萚第叹贤人凋谢耳此言其下惟谷则所进用者无非小人又不仅无贤人而已　王符云攻玉以石洗金以盐濯锦以鱼浣布以灰夫物固以贱理贵者可以攻玉较为错又进一层】
　　【愚按鹤鸣二句喻贤者不可见徒有名可闻而已鱼潜二句此难进易退见几则去之辈皆未可强致也王政既衰贤人不出老成凋谢朝廷虚无人矣维萚败叶也维谷恶木也所存秪此犹足以为国乎他山之石质理麄顽虽非贤比然可以为锴可以攻玉焉贤者不可得庶几得此犹足以励世磨钝乎】鹤鸣二章章九句【朱子以为此诗之作不可知其所由然必陈善纳诲之辞也】彤弓之什十篇四十章二百五十九句【疑脱二句当为二百六十一句】
　　祈父之什二之四
　　祈父　序曰刺宣王也【郑以此诗之作在战于千亩而败之时　周语宣王二十九年战于千亩王师败绩于姜氏之戎而晋穆侯以千亩之战生桓叔命之曰成师则诸侯之师是时皆从也诸侯之师无恙而王师独败以勤王之不力耳故恨而责之】
　　祈父予王之爪牙胡转予于恤靡所止居
　　【朱注赋也毛传缺　祈父司马也职掌封圻之兵甲郑云司马掌禄士故司士属焉又有司右主勇力之士　此勇力之士责司马之辞言我乃王之爪士为王闲守之卫何以见使从军与羌戎战而败也六军之士出自六乡法不取于王爪牙之士　董氏曰古者畿内之兵不出所以重内也卒有四方之役调兵诸侯故征徐以鲁追貊以韩平淮夷以江汉略见于经可考也　自宣王废鲁嫡立庶以成鲁乱诸侯不睦于王室或不奉调调亦不为力战故屡败焉】
　　【愚按转移也谓诸侯敌王所忾执殳前驱皆诸侯之师也爪牙之士卫王之左右而已今反移以冒锋镝而侯国之众坐观成败则祈父之所职谓何】
　　祈父予王之爪士胡转予于恤靡所底止
　　【爪士虎士也周礼虎贲氏其徒有虎士八百掌先后而趋以卒伍军旅防同亦如之舍则守王闲王在国则守王宫国有大故则守王门注云舍王出所止宿处也以其宿卫故以士名　又司右与虎贲连官虎贲掌虎士司右掌勇士】
　　【愚按爪士即虎贲所掌之虎士也前章爪牙即司右所掌之勇士虎士以为宿卫勇士以备车右之选今荷戈从征皆失其职矣】
　　祈父亶不聪胡转予于恤有母之尸饔
　　【亶实也谓已之更端以告祈父漠不动念是聴若无聴也故以实不聪诋之　毛云尸陈也熟食曰饔吕氏曰越勾践伐呉令有父母耆老而无昆弟者皆遣归魏公子无忌救赵亦令独子无兄弟者归养则古者有亲老而无兄弟其当免征役必有成法故责祈父之不聪谓此法汝独不闻之乎驱予以就死地而使吾亲有菽水之劳也】
　　【愚按宿卫之士大抵皆死事之孤汉时所谓羽林孤儿军是也故尸饔之念独念其母】
　　祈父三章章四句
　　【愚按宣王承周室衰頺之余赫然奋武遂成中兴之业如六月采芑江汉常武之师不一而足其时王既勤政又有吉甫方叔召虎辈为之将故师出功成晚年政既衰矣老成凋谢而且犹用兵不已所致輙败如竹书所纪三十八年王师及晋穆侯伐条戎奔戎王师败逋国语王二十九年战于千畆王师败绩于姜氏之戎殆亦汉武帝穷兵黩武之流亚也为此诗者亦冀其有轮台之悔心欤似非専讥诸侯之不用命也】
　　白驹　序曰大夫刺宣王也【郑云刺其不能留贤也】
　　【愚按王室政衰贤者争思洁身以去亦有不能去者于其去也缱绻难别亦犹东门之祖送也既羡其去又望其去后之尔音则诗人欲去不能去之情言外隠然所以讽朝廷者深矣】
　　皎皎白驹食我场苗絷之维之以永今朝所谓伊人于焉逍遥
　　【朱注赋也毛传缺　场圃也説文云田不耕者　严氏云谷始生曰苗草之类始生亦曰苗　絷説文亦作绊马足也维系也　永长也得贤人与语则觉此日之长】
　　【愚按托言白驹之食场苗而欲絷维其驹以留伊人盖谑辞也于焉逍遥羡伊人之解职而逍遥防也】
　　皎皎白驹食我场藿絷之维之以永今夕所谓伊人于焉嘉客
　　【藿尔雅云蔨鹿其实莥本草云味苦苗似豌豆人取以为菜亦微有豆气或以为即豆叶也愚按嘉客喜伊人之去官而为我嘉客也意必伊人临去而同志者邀之饮饯于家故以嘉客称之】
　　皎皎白驹贲然来思尔公尔侯逸豫无期慎尔优防勉尔遁思
　　【贲然光华之貌　宋人经义云以尔为公则夙夜在公以尔为侯则谨尔侯度逸无期矣职思其忧豫无期矣盖为国家计则深惜贤者之去为贤者计则又深体其情之不容不去】
　　【愚按贲然之来明为言别而来因设言使伊人在位为公为侯安得有逸豫之期而来过我乎今既得优防矣犹当慎自保防母乖卫生之节既已行遁矣须勉初终毋复萌出山之志朋友同志规诲如此】
　　皎皎白驹在彼空谷生刍一束其人如玉无金玉尔音而有遐心
　　【愚按此章为临别之辞谓伊人此去匿影空谷不惟人不可见并白驹亦不可得见矣饲以生刍以志别驹之意所以代苗藿谢絷维之諐也因驹去空谷益见伊人不磷不淄比徳于玉也随即嘱以入山之后时以起居相闻毋以我身覊未去鄙非同流而有疎逺之心盖以伊人之隠遯为髙絶不冀其复出王室之事大可知矣】白驹四章章六句【邹氏以为饯箕子之诗谓殷人尚白凡殷人皆白马白驹此诗当在陈范后逊荒之时留之不得而作也】
　　【愚按箕子避地朝鲜周从而封之箕子复来朝周过殷故墟作麦秀之歌殷之遗民闻之莫不流涕其或朝回有送别之作而此诗殊不类也】
　　黄鸟　序曰刺宣王也【郝氏云民不得所时政使然诗人托为民言以讽王也始以故乡失所而来今又以此邦失所而归故自托于黄鸟非以黄鸟为刺刺病黄鸟者耳】
　　黄鸟黄鸟无集于谷无啄我粟此邦之人不我肯糓言旋言归复我邦族
　　【毛传兴也朱注比也　罗氏云黄鸟性好双飞故鹂字从丽所谓鹂必匹飞瞗必单栖故重言黄鸟也　谷恶木也】【幽州谓之谷桑或曰楮桑皮斑者楮皮白者谷　罗氏云古者不以粟为糓名但米之有浮殻者皆粟也愚按无啄我粟是劝黄鸟择木而栖无以粱粟之恋久集恶木而不去明己之即去此土而还故国矣　糓善也】
　　黄鸟黄鸟无集于桑无啄我粱此邦之人不可与明言旋言归复我诸兄
　　【伊陟相太戊亳有祥桑谷俱生于朝七日而大拱刘向以为桑犹丧也桑谷俱生谓之不祥上章言谷此言桑其丑可知　不可与明言不可与分剖是非耳　郑云明当为盟盟信也】
　　黄鸟黄鸟无集于栩无啄我黍此邦之人不可与处言旋言归复我诸父
　　【栩即栎也　罗氏云木不出火惟栎为然荘子言匠石之齐见栎社树去之不顾曰散木也是不材之木也无所可】【用　三举木之恶者皆鸟所不宜集以见此邦之必不可居也】
　　【愚按人聚居一室与宗族父兄视犹路人及流离异国而人心叵测触处畏途然后见宗族与诸父诸兄之可依也】黄鸟三章章七句【郝氏云二雅皆朝廷献纳之诗小雅若此篇之类托民风以讽上故为小雅大雅则専言君徳所以与小雅异】
　　我行其野　序曰刺宣王也【朱子谓民适异国依其昏姻而不见收防故作此诗郝氏云民适异国则流离失所矣依其昏姻而不见收防上所以教民睦姻任防之行安在故序谓之刺】
　　我行其野蔽芾其樗昏姻之故言就尔居尔不我畜复我邦家
　　【朱注赋也毛传缺　樗恶木也言樗虽恶木其下尚可借庇而我见弃于昏姻则恶木之不如也　畜有止义亦有养义】
　　我行其野言采其蓫昏姻之故言就尔宿尔不我畜言归思复
　　【毛云蓫恶菜也　郑云牛蘈也陆氏云今人谓之羊蹄菜　似芦菔而叶长色赤一云似莴苣而色深夏中即枯】
　　【愚按宿止也暂托宿而已非遂为久居之计也而亦不见容曲尽富人之恶态与贫亲望门投止之苦趣】
　　我行其野言采其葍不思旧姻求尔新特诚不以富亦只以异
　　【葍防也　陆氏云幽州人谓之燕葍其根正白可温噉之饥嵗蒸以御饥按此即俗名老鸦蒜　蓫与葍皆恶菜犹可时以疗饥而昏姻反不足恃如此】
　　【愚按旧姻世戚也新特谓姻之始缔者盖特起之家也世乱反常旧族零替而特起者富厚故往投之而为其所弃乃自悔其舍旧而求新也言我之此来以姻也不以其富也而迹似之新特不足论徒使我自异于旧姻耳盖深悔其来也】
　　我行其野三章章六句【王氏云先王躬行仁义以导民厚矣犹以为未也又建官置师以孝友睦姻任防六行敎民以为徒敎之或不率也故使官师以时书其徳行而劝之以为徒劝之或不率也于是乎有不孝不义不睦不姻不任不防之刑焉方是时也安有如此诗所刺之民乎】
　　斯干　序曰宣王考室也【孔云按顾命成王崩陈器物于路寝云之舞衣大贝鼖皷在东房兊之戈和之弓垂之竹矢在西房若路寝制如明堂则五室皆在四角与中央而曰左右房者郑以文王未作明堂其庙寝如诸侯制度周公制礼建国土中其明堂寝庙皆在王城为之镐京其留都也故成王之崩有二房之位承先王之宫室也及厉王之乱故宫废毁宣王重建一依天子之制故其宗庙路寝皆制如明堂不复如诸侯也】
　　秩秩斯干幽幽南山如竹苞矣如松茂矣兄及弟矣式相好矣无相犹矣
　　【毛传兴也朱注赋也　秩秩有序也干水涯毛云涧也按韩诗考槃在涧作考槃在干　幽之为言窈也深而又深故曰幽幽指所面之山即终南山也　竹苞松茂皆表此地物色之美乃枚举之辞其云如者犹云孰如之也　兄弟谓同姓兄弟之国也　郑云犹当作瘉瘉病也言骨肉相爱好无相语病也　朱云犹谋也言兄弟相好而无相谋皆颂祷之辞】
　　似续妣祖筑室百堵西南其户爰居爰处爰笑爰语【似嗣也郑云妣先妣姜嫄也　曲礼君子将营宫室宗庙为先廏库为次居室为后此章言宗庙也　周礼春官大司乐职舞大濩以享先妣舞大武以享先祖妣先于祖故知是姜嫄也　又周礼春官守祧奄八人注谓天子七庙通姜嫄为八庙庙一人故奄八人　室与宫皆为所居之通称尔雅云室有东西厢曰庙无东西厢有室曰寝　百堵槩举之也以其为宫室堵墙故曰筑室百堵西南其戸则又特于百堵内首指宗庙而言　何氏云庙在朝之左与朝皆南向其内则南其户其外之通于朝者适在庙之西故曰西其戸今朝内太庙制可见　居处笑语皆主妣祖而言礼曰思其居处思其笑语是也】
　　约之阁阁椓之槖槖风雨攸除鸟防攸去君子攸芋【首二章主垣墙言中二句兼栋宇言　郑云约缩板也椓谓防土也防者以手平物之名　筑墙者每束一板必以二长杙贯其两端使不动摇所谓阁阁也椓筑也孔云如椓之椓谓以杵筑之也槖所以盛土以非一槖故曰槖槖　朱注阁阁上下相乗也槖槖杵声也　除亦去也郑云其墙屋杀则风雨之所除其坚致则乌防之所去　朱注芋尊大也　芋本作蓣通作预取豫备之义主廏库而言廏为畜牧之所库则财用所蔵风雨鸟防最足为患故特言之此章言次作廏库也】
　　如跂斯翼如矢斯棘如鸟斯革如翚斯飞君子攸跻【以下三章始言作所居之宫室此章则路寝也　跂通作企释文云脚跟不着地翼如论语所云翼如之翼也人举踵则踈臂翼如如鸟舒翼堂既髙而体势方严故有此象　棘欧阳子云急也矢行缓则枉急则直谓亷隅绳直如矢行也革本作防急也鸟隼之属谓之革鸟言其急疾也此以檐阿轩翥之势言檐是屋之前后正檐阿是栋边飘出之侧檐也　翚雉名尔雅云素质五色皆备成章曰翚吕大临云覆以瓦而加丹雘有文采而势搴举也　如鸟斯革以言其势之搴举如翚斯飞以言其文之璀灿　跻陞也周制天子堂九尺以堂髙言故曰陞】
　　殖殖其庭有觉其楹哙哙其正哕哕其防君子攸宁【此章言小寝也在路寝之后亦名燕寝　殖通作直自堂下至门谓之庭庭与门相直曰殖殖者合路寝燕寝之庭而通言之也　觉通作梏礼记缁衣篇引诗有觉徳行作有梏徳行可证　按梏械也楹谓之柱柱孤立无依赖众材交持其端使不得动汉栢梁诗柱枅欂栌相支持是也　杨森曰易称何校校亦械也于觉音更近当作校　正谓正朝之所指路寝也百官聚集之地重言哙哙人众而声气杂也　防説文云幽也尔雅云幼也幼通作窈指燕寝也君子休息之所人迹罕至重言哕哕屋深而响逆也君子攸宁専承其防一句而言】
　　下莞上簟乃安斯寝乃寝乃兴乃占我梦吉梦维何维熊维罴维虺维蛇
　　【莞本草云楚谓之莞蒲盖蒲之细者可以为席　郑云竹苇曰簟所以覆席也　孔云以常铺在上宜用坚物当是竹簟】
　　【愚按北地少竹簟多以苇为之下莞上簟皆寝具也此章承上章君子攸宁而言因纪当日获梦之异乃安斯寝乃寝乃兴二寝字皆谓卧也非燕寝之寝熊罴生男之祥而与虺蛇同梦宣王所生之男即幽王也虺蛇其龙漦之征乎乃同入新宫之梦固知亡国非偶然也彼大卜安能知之】
　　大人占之维熊维罴男子之祥维虺维蛇女子之祥【朱注大人大卜之属占梦之官也　祥犹兆也徐锴云祥之为言详也天欲降以祸福先以吉凶之兆详审告语之也】
　　乃生男子载寝之牀载衣之裳载弄之璋其泣喤喤朱芾斯皇室家君王
　　【此与下二章皆未然事因梦而预卜其将然亦颂祷之意也　床説文云安身之坐也　半珪曰璋裳下之饰也璋臣之职也棫朴诗云奉璋峩峩髦士攸宜是也　孔云王子孙当为君而言臣者王肃所谓无生而贵之理明欲为君父当先知为臣子也　芾者天子纯朱诸侯黄朱斯皇者朱色而杂之以黄诸侯之芾也　室家一家之内宣王将生之子或且为天子或且为诸侯皆将佩纯朱黄朱之芾愚按众子为诸侯以君称嫡长为天子以王称】
　　乃生女子载寝之地载衣之裼载弄之瓦无非无仪唯酒食是议无父母诒罹
　　【郑云卧于地卑之也女子法地以示天尊地卑之义非贱之也　裼褓也孔云褓缚儿被也诗诂云男子裳之出其手示有志于四方女子裼之并手足褁之示无外务也　瓦纺砖也　曹大家云古者生女三日卧之床下明其卑弱主下人也弄之瓦砖明其习劳主执勤也　非通作诽訾议也左传云有仪可象谓之仪孔云妇人少所交接无丈夫周旋揖让之棣棣也　议语也一曰谋也诒通作贻罹心忧也　自无非无仪以下预期其长大有家之后其行如此】
　　【愚按此虽祝愿之辞亦周代敎女之家法也敎之以此即异日岂有汉唐公主之丑行乎】
　　斯干九章四章章七句五章章五句【申培説王者落其新宫史佚美之何氏谓此即古新宫诗也燕礼升歌鹿鸣下管新宫郑注新宫小雅逸篇考后汉明帝诏曰下管新宫是新宫之诗后汉尚在何云逸也】
　　【愚按左传昭公二十五年宋元夫人生子以妻季平子叔孙昭子如宋聘且逆之宋公享昭子赋新宫吾意宋公所赋必是此诗之末章咏乃生女子事正为婚姻发耳　朱子亦疑元公赋新宫恐即此诗】
　　无羊　序曰宣王考牧也【郑云厉王之时牧人之职废宣王始兴而复之至此而成谓复先王牛羊之数】
　　谁谓尔无羊三百维羣谁谓尔无牛九十其犉尔羊来思其角濈濈尔牛来思其耳湿湿
　　【朱注赋也毛传缺　郑云尔汝也指宣王也　陆氏云羊性喜羣故于文羊为羣犬为独也　尔雅云牛七尺为犉又云黑唇犉当是举其最髙大者以言此章先举其羊牛之归来者而言其未归来者则下二章所称是也　严氏云羊不归而聚则不见其角之濈濈牛不归而息亦不见其耳之湿湿两言来思皆所以见牢之成也　毛云聚其角而息濈濈然呞而动其耳湿湿然　濈説文云和也王氏云羊以善触为患故言其和谓聚而不相触也　陆氏云牛之为物病则耳燥安则润泽而和　先言羊后言牛者羊躁进竞前又其性畏露每归常先于牛君子于役篇称羊牛下来是也】
　　【愚按羊性喜羣羣必有长长居众羊之后荘子云牧羊者视其后者而鞭之鞭其长也长趋则众羊皆趋矣】
　　或降于阿或饮于池或寝或讹尔牧来思何蓑何笠或负其糇三十维物尔牲则具
　　【阿山曲也讹通作吪卧将觉而动也或云将觉有声气也　前章言羊牛归者自归不俟牧者之收也此言其未归者种种自适如此牧乃次第驱以来归尔牧即牧养牛羊之人与末章牧人不同彼乃官名统此牧者　蓑笠皆雨具何者以为备也笠兼以御暑日向夕则笠亦无所用故皆云何　物为毛物与比物四骊之物同齐其物色而别之毎物三十随所用之牲无不备矣　始养之曰畜将用之曰牲具备也】
　　尔牧来思以薪以蒸以雌以雄尔羊来思矜矜兢兢不骞不崩麾之以肱毕来既升
　　【此章再言尔牧牛羊多则牧亦多故复举之也上言来思是方归来之时此则已归至于所矣　郑云言牧人有余力则取薪蒸搏禽兽以来归也麄曰薪细曰蒸　又言尔羊来思此是续归之羊即前章所言降阿饮池或寝或讹者専以羊言羊多于牛也　矜者陵矜不让兢者兢先争归此羊态也陆氏云矜矜言羊之爱牧人也兢兢言羊之畏牧人也　骞亏也崩羣疾也皆耗败之意按羊疾则尽羣而死　升升入牢也毕来兼牛羊言以牛随羊后而至故槩括之至是而一日之牧事毕矣】
　　【愚按此章描写牛羊驯扰牧人收放直是一幅太平畜牧图宣王之治于此极盛而王之志从此荒矣史称汉武初年国家无事财用富足因之穷兵黩武万里萧然盛极而衰固其势也宣王晚年勤兵不息至于千亩之败王业遂衰读无羊知为盛之终衰之始矣】
　　牧人乃梦众维鱼矣旐维旟矣大人占之众维鱼矣寔维丰年旐维旟矣室家溱溱
　　【上章言牧事有成物各得所将时和年丰故其兆先形于牧人之梦　初见为众而忽见为鱼初见为旐而忽见为旟皆梦景如此　周礼占梦职云嵗终献吉梦于王王拜受之　维鱼郑云人众相与捕鱼也旐旟所以聚众也按人众捕鱼则所取必广故为丰年之兆司常职云州里建旟县鄙建旐乡遂所建惟旐旟今皆入梦则乡遂之众咸集故为室家溱溱之兆言生齿殷盛也】
　　【愚按鱼隂物也众化为鱼中国将有夷狄之祸其犬戎之兆乎牧人心不闗乎治乱而旐旟入梦则兵象己早见矣太卜之官占为丰年溱溱者谀辞也】
　　无羊四章章八句【冯时可云宣王雅终无羊隐之哉三百九十濈濈湿湿牧盈而牧人之志亦盈矣众维鱼旐维旟盈之感也太卜雷同献谀丰年溱溱何以称焉太子晋曰自我先王厉宣幽平贪天祸至于今未弭宣王之埒于二王也其鲜终哉　按毛传自鸿鴈至无羊十篇为鸿鴈之什】
　　节彼南山　序曰家父刺幽王也【春秋鲁桓七年天王使家父来求车维时距幽王之卒已七十五年当是家父后也古人以父为字或累世同之宋大夫有孔父其父正考父其子木金父云汉序曰仍叔美宣王作而春秋桓五年仍叔之子来聘以世考之逺不相及则仍叔亦非彼仍叔也春秋时赵氏世称孟知氏世称伯犹周世虞仲之后亦称虞仲皆此类也】
　　节彼南山维石岩岩赫赫师尹民具尔瞻忧心如惔不敢戏谈国既卒斩何用不监
　　【毛传兴也朱注同　节通作岊徐锴云山之陬隅高处曰岊　岩岩积石貌师太师周之三公也尹尹氏为太师竹书幽王二年锡太师尹氏皇父命即其人也　忧心家父自写也如惔心如火热也　不敢戯谈言不敢以谈为戯犹云不敢不以正告也下言国运将终正是正告之语　斩断也谓国祚中断也监通作鉴诫也】
　　节彼南山有实其猗赫赫师尹不平谓何天方荐瘥丧乱多民言无嘉憯莫惩嗟
　　【实满也猗倚也谓山中卉木丛生则交加相猗　孔云草木之生而云山者山出云雨能生草木故也荐重也瘥病也谓天怒而重之以疾疫祸乱甚多而死防甚　民言无嘉朱注人怨而谤讟其上郑云天下之民皆以灾害相吊唁无一嘉庆之言　憯朱注曾也説文云痛也时事如此尹氏略无惩剙之志嗟叹之声此家父所以痛心也】
　　【愚按诗意専刺政之不平周室大乱由当国者非秉均之人偏党狥私政事失平故下章云式夷式已又曰君子如夷又曰既夷既怿又曰昊天不平秪望其平也】
　　尹氏大师维周之氐秉国之均四方是维天子是毗俾民不迷不吊昊天不宜空我师
　　【公羊传云尹氏者何天子之大夫也其称尹氏何贬曷为贬讥世卿世卿非礼也　按宣王时吉甫称氏其后见于春秋经传者多称尹氏则尹氏世执权于周亦若汉大将军霍氏秉政専权特氏之而不名也王应麟曰春秋于平王之末书尹氏卒见权臣之继世也于景王之殁书尹氏立王子朝见权臣之危】
　　【国也　氐徐锴云天根也天文角亢下系于氐若木之有根故名为天根　毛云氐本也谓政本也　朱子云均当从金如所谓泥之在钧　秉国之均言持国之平犹商相名阿衡亦谓天下所依平也　毗辅也吊恤也天方荐瘥而尹氏不恤故曰不吊昊天我师以大师之官言　严氏云非其人而处其位与无人同故谓之空】
　　【愚按尹氏吉甫之后太师三公之首开口一语儆省尹氏当顾其家声思其官职也】
　　弗躬弗亲庶民弗信弗问弗仕勿罔君子式夷式已无小人殆琐琐姻亚则无膴仕
　　【朱注王委政于尹氏尹氏又委政于姻亚之小人不肯躬亲王事庶民所以不信服也　夷平也谓当平其心视所委任不富者则已之毋为小人所误至于危殆其国也　郑云殆近也无小人近犹云无近小人　惟当事者持平则小人自不干权而姻亚亦平叙以进不至私以髙爵厚禄矣】
　　【愚按弗信谓不信其所委政之人尹氏信之而民弗信也因民之弗信遂驾言无可委之人亦惟尔弗问耳弗与仕耳勿诬朝廷遂无君子也　姻亚之膴仕皆由小人以之献媚而固宠也不惟殆及国家将来亦并殆及姻亚倘不用小人使姻亚官所应得之官乃所以安之也则字承无小人殆来】
　　昊天不佣降此鞠讻昊天不惠降此大戾君子如届俾民心阕君子如夷恶怒是违
　　【上章望尹氏之退小人此章望其进用君子也毛云佣均也届至也阕息也説文云事已而闭门为阕恶怒为恶而至于怒也言若进用君子君子至则民怨望之心息矣君子用则政自平而民之恶怒违矣违者犹言自违其初心】
　　【愚按计功取直曰佣小人居髙位犹无功而受厚直也惠顺也君子退而小人进谓之不顺称昊天者天意不以为佣不以为顺故降此穷极之讻乱降此乖沴之大灾上章所云荐瘥是也时必有累年灾疫民心汹汹思乱计惟用君子可以救之】
　　不吊昊天乱靡有定式月斯生俾民不宁忧心如酲谁秉国成不自为政卒劳百姓
　　【承上章言昊天之示谴如此而仍复不恤则乱正未有所止也乱之始生如月之哉生明渐以至于盈俾民不宁言人人皆有乱心矣酲病酒也忧心如惔如烈火之乍然不可忍也忧心如酲如宿酒之不醒不可解也谁秉国成怨而问之问尹氏也王以国付之尹氏而尹氏任用小人不自为政前章所云弗躬弗亲是也民受其害乱将作矣】
　　【愚按不曰百姓必乱而曰卒劳犹云终必劳百姓为乱耳巧语也】
　　驾彼四牡四牡项领我瞻四方蹙蹙靡所骋
　　【凡驾四牡必加衡轭于颈上故以项领言】
　　【愚按此章言诸侯背叛号令不行虽有四牡之项颈整齐可观而行无所之岂复如向时周道之倭迟容其騑騑骎骎者乎】
　　方茂尔恶相尔矛矣既夷既怿如相醻矣
　　【此章言民心无常惟上所召尔指尹氏茂盛也茂尔恶自下视上之恶为日盛一日也相视也矛字属下言言视尔所为使人刺心如矛之欲挺矣倘上能反于公平则此恶怒皆转为和悦虐我则仇抚我则后其报如賔主之相醻酢必不爽也】
　　昊天不平我王不宁不惩其心覆怨其正
　　【不平不宁承前章语而申言之惟师尹之不平以致昊天之不平言天怒也俾民不宁以致吾王之不宁言王危也种种祸乱皆由不平之造犹不自惩其非反怨人之规正尔者何哉】
　　家父作诵以究王讻式讹尔心以畜万邦
　　【讻即凶也究穷也言欲穷王室未然之祸而言之以儆当事讹卧将觉而动也畜养也盖欲呼尹氏之梦使觉改心易虑以畜养此万邦之民也　吕氏云篇终穷其乱本而归之王心致乱者虽尹氏而用尹氏者则王心之蔽也　诵説文云讽也周礼注云背文曰讽以声节之曰诵　邹氏云其诗谏尹氏而非諌王故不嫌自称其字　王应麟云吉甫作诵美诗以名著者也家父作诵以究王讻与寺人孟子作为此诗皆刺诗以名著者也为吉甫易为家父孟子难】
　　节南山十章六章章八句四章章四句【左传鲁隐公五年桓王之二年也曲沃荘伯伐翼王使尹氏武氏助之又桓公八年天王使家父来聘则桓王之十六年也何氏谓尹氏家父皆为桓王时人】
　　【愚按此家父竭忠王家不惮以身婴权臣之怒风节矫然若春秋时聘鲁之家父为天王求金求车曲狥王命曽无一语以争之以彼当此不伦甚矣】
　　正月　序曰大夫刺幽王也【左传昭十七年夏六月甲戌朔日有食之祝史请所用币季平子曰止也惟正月朔慝未作日有食之于是有伐鼔用币其余则否太史曰在此月也盖以四月为正月即周之六月也　竹书纪幽王四年夏六月陨霜即此诗所谓正月繁霜也】
　　正月繁霜我心忧伤民之讹言亦孔之将念我独兮忧心京京哀我小心癙忧以痒
　　【朱注赋也毛传缺　顔师古云四月正阳之月故谓之正月　洪范谋时寒若急恒寒若以聴属金金主寒谋者聴之用急者谋之反故有恒寒之异讹言繁兴王聴不聪之应也　讹伪也真氏云以是为非以非为是　苏林云将者甫始之辞谓其所传将日盛一日也　毛云京京忧不去也朱注大也十亿曰兆十兆曰京京数之极多也　癙痒皆病也】
　　【愚按讹言属诸民非防言也盖言不知所自起犹妄言也意必废后夺嫡之谋虽尚未行而外已窃知之民已传之犹荧惑之下为童谣若或使之者士君子闻而不忍信故斥以为讹言也　痒疡同义亦作痒防潜穴内不敢见人己之小心畏谨似之而念及国事则所忧者又不能自已如皮肤之有痒欲不抑搔之而不得也】
　　父母生我胡俾我瘉不自我先不自我后好言自口莠言自口忧心愈愈是以有侮
　　【瘉病也莠丑也愈愈益甚也　严氏云人穷则呼父母父母生我岂使我病乎适当其时不先不后是我生之不辛也　好言夸谀之言莠言害正之言莠害苗草也曰自口者为毁为誉惟其口之自出也愚按诗人无所归怨而归怨于父母之生我非时生我适以病我也小人辈好丑自口彼方诪张得意而我忧惧益甚愈愈者益甚之辞是以有侮侮非必嫉害之也小人以君子之深忧过计为迂濶相与戯狎之耳不但莠言是侮即好言亦是侮也】
　　忧心惸惸念我无禄民之无辜并其臣仆哀我人斯于何从禄瞻乌爰止于谁之屋
　　【周礼注云人无兄弟曰惸孟子通作茕惸惸是独忧之意　无禄犹言不幸左传无禄献公即世是也辜罪也并相从也　朱注古者以罪人为臣仆亡国所虏亦以为臣仆箕子谓商其沦防我罔为臣仆是也　毛云富人之屋乌所集也　何氏云玩于何从禄之语则能禄人者必在权门上文言无罪之民遭此讹言孔将之世惴惴焉莫必其命将来必尽皆服属于权门为其臣仆庶可自免下言小人趋炎附势奔走求禄亦必尽萃于权门如乌止于富人之屋以求食也】
　　【愚按管子云乌集之交初虽相驩后必相咄乌易合亦易散也小人趋附势利大抵如此　此痛国亡被虏不知臣仆于谁氏也】
　　瞻彼中林侯薪侯蒸民今方殆视天梦梦既克有定靡人弗胜有皇上帝伊谁云憎
　　【中林林中也郑云林中大木之处而惟有薪蒸耳喻朝廷宜有贤者而但众小人】
　　【愚按此章言小人之害势必使贤者俱尽如中林之木将来皆为薪蒸聴其斩刈而已生今之世者宁不殆哉以今视天之于善恶若梦梦然者岂知人之报应一定不爽特此时天犹未定耳犹云时未至也孰谓人可胜天哉尊之为有皇上帝谓其至公无私也善则降之祥恶则降之殃一聴人之自取果谁云憎乎盖深恨小人无可奈何而望天之主张也】
　　谓山盖卑为冈为陵民之讹言宁莫之惩召彼故老讯之占梦具曰予圣谁知乌之雌雄
　　【此言王之信讹言而弃老成史伯所谓弃髙明昭显而好防慝暗昧去和而取同是也　夫山非不髙也谓之为卑另求所为冈陵犹谓旧人不足用而以新进之小人为贤也故老虽在徒讯占梦而已而是小人者遂皆自以为圣也　周语卫彪傒曰自幽王而天夺之明使迷乱弃徳而即慆淫夫周髙山广川大薮也故能生之良材而幽王荡以为魁陵粪土沟渎其有悛乎正谓此也　欧阳子云凡禽兽之雌雄多以其首尾毛色不同别之乌之首尾毛色雌雄不异人所难别】
　　【愚按此乌与上章集屋之乌同指小人皆羣然为利来者也雌雄莫辨其识趣鄙陋无以相别犹云如一丘之貉也】
　　谓天盖髙不敢不局谓地盖厚不敢不蹐维号斯言有伦有脊哀今之人胡为虺蜴
　　【局曲也蹐累足也伦道脊理也　郑云局蹐者天髙而有雷霆地厚而有沦陷也此民疾苦王政上下皆可畏怖之言也号説文云呼也】
　　【愚按斯言即指讹言号者大言不讳也其言皆有伦有理一一可据非漫説也闻者既莫之惩而此新进之人为虺为蜴犹争以毒螫相尚亦胡为哉哀我人斯指受害者而言哀今之人指害人者而言】
　　瞻彼阪田有菀其特天之扤我如不我克彼求我则如不我得执我仇仇亦不我力
　　【山胁曰阪菀茂也郑云阪田崎岖墝埆之处而有菀然茂特之苗谓昏乱之朝而已挺然而特立首章所谓念我独兮是也　扤动也谓动摇之也郑云天以风雨动摇我如将不胜我谓其迅疾也承上文有菀其特来使不得成其为特也　欧阳子云天之扤我君子居危世推其命于天也　钟惺曰士居乱世拚一去位不仕耳读此诗乃知乱而可去犹士君子之幸也】
　　【愚按小人窃柄其始必引用一二正类以为标榜所谓彼求我则也贤者或耻为所引则卑辞盛礼以致之所谓如不我得也究竟何尝见用徒羁縻之而已非留我也执我也外为气类实为仇讐而仇之亦不甚力进不获用退不得去此正扤我之事扤者摇动之而不拔其根所谓死活不得耳自恨堕其术中无可奈何而归其咎于天】
　　心之忧矣如或结之今兹之正胡然厉矣燎之方扬宁或灭之赫赫宗周褒姒灭之
　　【正正月也厉与沴同当正阳之时而有繁霜之异所谓厉也　朱善曰桀亡于妺喜而天下遂为商以有汤代之也纣亡于妲己而天下遂为周以有武王代之也幽王亡于褒姒而天下不易姓以惟有褒姒以灭之而无汤武以代之也此以见天之未厌周徳而幽王只足以灭其身而已】
　　【愚按周语史苏谓褒姒与虢石父比逐太子宜臼而史记亦称石父为人佞巧善谀好利王以为卿用事然则讹言之兴由二孽也盖主之者褒姒翼之者石父故诗人推本言之】
　　终其永懐又窘隂雨其车既载乃弃尔辅载输尔载将伯助予
　　【承上章言宗周虽未灭亡其究竟必至于此有逺识者宜长存此懐也此一语截住为开口喟叹之辞又窘隂雨辞义在其车既载之下谓车既任重载而行则泥泞而车易以陷既字与又字相应古文故多此倒句法也　其车既载指王所任国事之人隂雨指危时也　孔云考工记车人为车不言作辅此云乃弃尔辅则辅是可解脱之物　张文潜云辅之为物有功于车而非车也考一车之物而辅不与焉然正六辔谨轮辐仆在前马伏轭而辅不至则车不安登险而忧倾涉淖而忧濡视车中之载如寄物焉天下之物固有不相有而相须不同域而同成者岂独辅也哉　王氏云唐太宗败于髙丽乃思郭元振宗蒙尘入蜀乃思张九龄不用而思之晚矣】
　　【愚按载输二字连读载输者载诸车以输诸彼也尔载者车所载之物也其车既载必俟输所载讫而后载之事始毕值阴雨而弃辅犹弃载也临危难之时始呼伯以助亦无及矣伯者何即终其永懐之辈也至此时而呼伯始知尔仆不足恃也与下章语气呼应　乃弃尔辅二句作一气读将伯助予另一句】
　　无弃尔辅员于尔辐屡顾尔仆不输尔载终逾絶险曾是不意
　　【轮辐皆车中所有所以喻政辅则车外之物所以喻贤　员益也屡数也仆将车者也顾犹视也愚按员于尔辐言车所任者轮辐辅虽不足任而亦不可弃也留以扶危出险为尔辐备员可也犹备数也　屡顾者自诗人顾之谓数视尔将车者必有覆败之患不能输尔载也辅既弃矣将车者复非其人前路更有絶险当逾危亡立见曾不以是为意乎　尔仆以比当时用事即虢石父之流也】
　　鱼在于沼亦匪克乐潜虽伏矣亦孔之炤忧心惨惨念国之为虐
　　【愚按承上章言国事之危如此君相曾不以为意吾人虽在事外终亦与之同尽而已鱼在于沼其生已蹙亦犹釡中游耳有何可乐虽匿于极深之渊安所逃于网罟之患忧心惨惨一身不足恤惟念虐及宗社耳】
　　彼有防酒又有嘉殽洽比其邻昏姻孔云念我独兮忧心慇慇
　　【彼指小人也洽合也二人为从反从为比相与宻也毛云云旋也按云即古云字其文象周旋盘薄之形】
　　【愚按承上章言我心虽忧小人则乐日有防酒嘉殽与其邻近欢洽亲比而琐琐姻娅之辈往返盘旋置国事于度外其慇慇懐忧者独我一人而已念我独兮与首章应谓人皆不忧而已独忧也】
　　佌佌彼有屋蓛蓛方有糓民今之无禄天夭是椓哿矣富人哀此惸独
　　【佌佌小也蓛蓛陋也　李氏曰衰乱之世其极也贫富俱受其祸若一时之虐政富者犹可以胜其求贫者益不堪也】
　　【愚按佌佌者向皆蓬荜而今且有屋矣彼者同辈相羡之辞蓛蓛者向惟藜藿而今且有谷矣方者此人自幸之辞承上章言小人不特酒食征逐而已终日经营为问舍求田之计其所以有者不过虐此民耳伤哉今民惟天荐瘥天既夭之此辈复虐政以椓之民生尽矣末句言富人之犹可胜所以重惸独之可哀也】
　　止月十三章八章章八句五章章六句【朱子引或曰此东迁后诗也时宗周已灭矣其言褒姒灭之有监戒之意而无忧惧之情刘公瑾防然之谓使宗周未灭褒姒方宠诗人之言未应指斥如是　季氏云此诗愤世嫉邪不避忌讳自后世论之鲜不蒙祸而当时敢于直言如此类者皆得免焉岂非先王立采诗之官本欲得人愤郁之情以观国政之阙失言虽诽谤而不以为尤故凡情之不得伸者皆因诗而达文武之泽所以没世不忘也愚按大雅瞻仰之篇其激切不讳亦然盖凡伯作也老成忧国故言之无忌此诗疑亦出其手篇中曰念我独兮盖宣王时旧人尽亡惟己独存耳或防乱之后此诗始出亦未可知】
　　十月之交　序曰大夫刺幽王也【郑以为刺厉王作节南山刺师尹此篇讥皇父幽王时司徒乃郑桓公友非此篇之所云番也　按竹书纪幽王元年锡皇父命二年泾渭洛竭岐山崩三年王嬖褒姒冬大震雷四年夏六月陨霜五年王世子宜臼奔申皇父作都于向六年冬十月辛卯朔日有食之其事与此诗及正月之诗合何氏云皇父以幽王五年作都于向而郑桓公至幽王入年方为司徒正是皇父徂向后故以友代之耳　此诗与雨无正同为一人之诗】
　　十月之交朔日辛夘日有食之亦孔之丑彼月而微此日而微今此下民亦孔之哀
　　【朱注赋也毛传缺　郑云周之十月夏之八月也按诗有夏正有周正如七月篇皆夏正也诗云十月即夏正建亥之月如郑説作八月则是秋分左传昭公二十一年秋七月壬午朔日有食之公问于梓慎对曰二至二分日有食之不为灾日月之行也分同道也至相过也其他月则为灾是则八月日食未足为灾　孔云日月之食本无常时惟正阳之月君子忌之　沈括云先儒以日食正阳之月止为四月不然也正阳乃两事正谓四月阳谓十月诗嵗月阳止十月也正月繁霜与十月日食二者先王所恶也盖四月纯阳不欲为阴所侵十月纯隂不欲过而干阳也　苏氏云四月纯阳纯阳而食阳弱之甚也十月纯隂纯隂而食隂壮之甚也　交日月之交防也孔云日月行相逮及交而防际故云交防朱子谓晦朔之间　按防与交不同防但同度而已交则同度又交道也防不必食而交则食厯家所谓交防也此诗特以交言　来斯行云唐虞之时厯象已极详宻独日月之食缺而不讲良有深意后世推算预定视为固然戒省之意蔑如矣　宋徽宗时下诏言此定数不足为灾异古人以为异者皆不晓厯之故故宜其以天下不足畏也　郑云微不明也谓日月被食而不明也彼月而微意前此必有月食之事今又日食所谓日居月诸胡迭而微也管子曰日食脩徳月食脩刑则日月之食皆宜为灾】
　　【愚按诗自七月外未有用夏正者先儒以十月为夏十月阳月也日食非阳月不为凶下文日月告凶则月食岂为凶乎诗人以日食月食川沸山崩种种灾异并举而言岂拘拘于阳月非阳月乎且六月陨霜何以指为四月言正月繁霜也】
　　日月告凶不用其行四国无政不用其良彼月而食则维其常此日而食于何不臧
　　【郑云告凶告天下以凶亡之征也行道与度也不用者谓相干犯也　凌蒙初云告者天不言以日月示之也　王室失政则四方纲纪俱壊故云四国无政左雄云幽厉昏乱不自为政褒阎用权七子党进贤愚错综深谷为陵故其诗曰四国无政不用其良愚维其常者言既视之为常事矣日食则非常事也臧善也于何不臧唤醒之辞班固所谓推日食之占循变复之要也】
　　震电不宁不令百川沸腾山冢崒崩髙岸为谷深谷为陵哀今之人胡莫惩
　　【震电貌震雷也　陆氏云电与雷同气发而为光　山顶为冢郑云崒者崔嵬也言山顶崔嵬之峯今皆崩落是君道壊也髙岸为谷深谷为陵言易位也君子居下小人处上之谓也　此承上二章因十月之日食而推及于前此之月食又及雷电崩竭诸灾异皆追述之辞非同时事也意以昔年天变频仍如此胡不少自悛改而复致十月日食之大变也】
　　皇父卿士番维司徒家伯冢宰仲允膳夫棸子内史蹶维趣马楀维师氏艳妻煽方处
　　【皇父家伯仲允皆字番棸蹶楀皆氏　季氏云称氏者由世族而进也称子者年尚少也　竹书载宣王二年锡太师皇父命又载幽王元年锡尹氏太师皇父命系尹氏于皇父之上所以别于宣王时之皇父耳　孔云卿士谓卿之有事左传郑武荘公为平王卿士杜预注王卿之执政者　郑云六人之中虽官有尊卑权宠相连朋党于朝皇父则为之端首兼擅羣职故但目以卿士　天官注云以百官总焉谓之冢列称于王则称大按汉书古今人表称太宰冢伯　礼天子之妻曰后不言后而言妻不予其为后也】
　　【愚按司徒当在冢宰下膳夫趣马皆士职当在内史师氏之下而序于上者亦因当时权势之轻重而次第之也　处安也七子恃褒姒为奥援褒姒布七子为羽翼互相鼔煽虐焰益张自以为根株盘据久安无患矣自识者视之正如燕雀之处堂母子相安突决栋焚而怡然不知祸之将至也】
　　抑此皇父岂曰不时胡为我作不即我谋彻我墙屋田卒污莱曰予不戕礼则然矣
　　【郑云抑之言忆也疾而呼之之辞焉　孔云污者池渟水之名莱者草秽之名戕残也谓我非残下之从上惟上所使礼实当然言文过也　彭执中曰三代之君每有兴作谋及庶民如盘庚迁殷必登进厥民而告之故云胡为我作不即我谋】
　　【愚按不时者必非兴作之时不敢怨其不时但怪其不先告以迁期皇父以亲宠封于畿内既封即筑都邑驱其邑人往居故邑人曰为我作也迁民之时先毁其旧居之墙屋而世授之田亦使抛之而去民情不忍故述其情呼而责之】
　　皇父孔圣作都于向择三有事亶侯多藏不憗遗一老俾守我王择有车马以居徂向
　　【向地名在东都畿内左传隐公十一年桓王与郑人苏忿生之田共十二邑向在其中忿生周初人书所谓司宼苏公者向本其食邑后复归于王故幽王以之与皇父而桓复以之与郑耳　邹氏云向在京都畿内此时周都西镐皇父总集朝权舍此徂彼岂见西戎方强王室方骚自知负天下之怨而营狡窟以自固耶且如郑桓公亦贤司徒也惧周难之及谋何所可以逃死乃东寄奴与贿于虢郐盖当时诸侯皆有郿坞之营而皇父实为之俑也　憖尔雅云强也且也郑云心不欲自强之辞也皇父播弃黎老不肯勉强留一人于朝以卫天子盖所用者多藏则所弃者故老趣向使然也】
　　【愚按皇父徂向亦知煽方处者之不可以久处也其自为谋也颇有先几之见故谀之曰孔圣诗人早窥其心矣　皇父既出居私邑而所选择为王朝三事之官留以辅佐天子者皆贪墨多藏之人意其人亦以贿得官耳史称虢石父为人佞巧善谀好利王立以为卿士国人咸怨皇父所择者即此辈也　皇父既尽室以迁人择徙富民以实新邑视去王国弃之如遗矣】
　　黾勉从事不敢告劳无罪无辜防口嚣嚣下民之孽匪降自天噂沓背憎职竞由入
　　【皇父辈既弃王以去一二留居王朝者勉力以供王事此自臣子常分敢言劳苦乎而无如防言之难防也嚣嚣谓口众也无罪无辜泛指被防之人忧已亦将不免耳　郑云孽妖孽谓相为灾害也　噂説文云聚语也沓朱云重复也郑云噂噂沓沓相对谈语背则相憎防人之态如此　职竞由人与匪降自天相应盖此害人之孽天偶然生之极力成之故曰降之自天而曰主之由人　通论云孽蘖也罪人之女没宫得幸于君有所生若木既废而生枿故于文子薛为孽童妾感龙漦而生褒姒褒姒姁得之因以赎已罪而纳之于后宫所谓孽也　何氏云方王嬖褒姒之初使在朝同心合辞悉力諌止必不至醸成废立之祸由皇父辈隂相比附其聚议于上前者无非丑正毁直之语使忠言不行故王惑溺不悟也如唐髙宗欲立武昭仪为后长孙无忌禇遂良韩瑗皆力争不可李勣许敬宗反诋正论为异议以成唐室之乱此所谓噂沓背憎也】
　　悠悠我里亦孔之痗四方有羡我独居忧民莫不逸我独不敢休天命不彻我不敢效我友自逸
　　【痗病也羡余也犹言寛也】
　　【愚按此章思归乡里不能得去而亦不忍言去也悠悠言道里之长痗者思之至于病也四方甚寛何天不可飞乎同朝僚反大半先几早去足以自适我独恋恋于此日以忧国为事居忧犹云止于忧也即同朝有不去者亦与世浮沉以图自便耳我独尽瘁不肯休息我友未尝不笑其不逹天命也然念国事至此食其食者当事其事明知忧劳无益而我终不敢效我友之自逸所以思故里而不忍言归者以此我友僚友也泛言则为民斥言则为友】
　　十月之交八章章八句【按汉人讥女宠之盛多以褒阎为戒艳阎通用尚书纬説艳妻谓厉王之妇顔师古注亦谓此诗刺厉王淫于色皇父之属因嬖宠而为官政化失理故致灾异郑氏则以幽王时司徒非畨为刺厉王之证】
　　【愚按若厉王时别有阎妻则当序阎于褒之前不应先褒后阎也且厉王若因艶妻用事以致乱亡国语史记不应没而不见而竹书纪幽王事与此诗种种相合其为刺幽王明矣】
　　雨无正　序曰大夫刺幽王也雨自上下者众多如雨而非所以为政也【郑云刺王之所下敎令甚多而无正也　冯时可云雨无正之篇不刺王而言天不指天而称雨其称名也隐其虑患也深　邹氏云诗人慨正大夫离居莫知我勚又曰曾我御憯憯日瘁其为御所作无疑　何氏谓与十月之交篇同为一人之作是时经营出都为郿坞之计者不独皇父一人如司徒冢宰皆正大夫也若仲允棸子蹶楀之流则所谓三事之大夫莫肯夙夜者也上篇因灾异频仍而作此因戎饥荐臻而作】
　　浩浩昊天不骏其徳降丧饥馑斩伐四国旻天疾威弗虑弗圗舍彼有罪既伏其辜若此无罪沦胥以铺【朱注赋也毛传缺　骏大也亦取马行疾速之义与疾威疾字相应　徳惠也防死亡也下章所谓戎成不退也饥馑下章所谓饥成不遂也　吴天仁爱闵下又谓旻天今施徳则不骏速而降威反迅疾若此当思所以亟图挽回之术乃弗虑弗图何哉　毛云舍除也沦率也朱注陷也胥尔雅云皆也铺郑云徧也　言除却有罪者当死既伏其辜而死无论矣若此无罪乃同遭戎饥之祸相率沦陷而死亡略徧也此将然之辞】
　　周宗既灭靡所止戾正大夫离居莫知我勚三事大夫莫肯夙夜邦君诸侯莫肯朝夕庶曰式臧复出为恶【此章言正大夫恐国亡祸及争先出都以为自安之计不知若宗周果灭我辈臣子将安所止戾乎　毛云戾定也言无定止也　离居谓逺离京师居于封邑若皇父之徂向也　勚説文云劳也　正长也周官八职一曰正谓六官之长皆上大夫也三事指六卿三事之属各有中大夫周官篇云三事暨大夫敬尔有官是也　夙夜者早夜在公恪供尔职也莫肯朝夕言不朝也古者旦见曰朝暮见曰夕愚按于时在朝者无仕劳之人去者既得逸矣居者亦惟狥私自利岂有以王事为心者哉故莫知我劳也　此辈既皆莫肯劳者我任其劳彼享其逸庶几其善我乎今反以为恶也覆出者犹云出于意外也】
　　如何昊天辟言不信如彼行迈则靡所臻凡百君子各敬尔身胡不相畏不畏于天
　　【郑云如何乎昊天痛而愬之也　辟言法语之言也防言髙张法语不聴如行逺者迷而不转茫茫莫测其所至也　凡百指浮沉诸在位者而言王事纵不足恤尔身亦足重也苟敬其身则旻天疾威如此宁不相畏而泄泄聴之是不畏天也　王氏云世虽昏乱君子不可以为恶自敬故也畏人故也畏天故也】
　　戎成不退饥成不遂曽我御日瘁凡百君子莫肯用讯聴言则荅谮言则退
　　【戎兵也谓兵戎之祸已成而计不知所以退饥困之灾已成而生不知所以遂忧之廹也　按遂即古嵗字言无嵗也　説文云日狎习相慢也御侍也御近侍之官国语云居处则有御之箴　曽者疑问之辞曾我为王之左右小臣且忧痛以至于病凡百君子视我所居之职位何如反以国事置之度外耶】
　　【愚按用讯者实心访问必求所以定乱救荒之防莫肯讯者恐犯时政之讳也既不讯人而人有言及者随所言答之而已不自出一语也一闻谮人之言则黙然以退惟恐责之及已曲尽鄙夫容头过身之态】
　　哀哉不能言匪舌是出维躬是瘁哿矣能言巧言如流俾躬处休
　　【郑云巧善也不欲悖逆使身舌皆安乱世之言顺説为上　孔云表记云辞欲巧是正言亦欲巧但人有不能耳非佞巧也　朱注言之忠者当世之所谓不能言也佞人之言当世所谓能言者也愚按此章承上二章谓在上者既不信直言而在位者复不欲人之深言乃自伤其拙直不能言也哀哉言之出于舌适以瘁其躬盖恶其言即以所言之事尽责之其人故至于瘁也因羡能言之辈随人意防如水流旋转无滞国事虽危躬则处于休矣】
　　维曰于仕孔棘且殆云不可使得罪于天子亦云可使怨及朋友
　　【此章自言其去住两难也　郑云棘急也不可使者不正不从也可使者虽不正从也居今衰乱之世云往仕乎甚急迮且危以此二者也　按使犹用也不可使谓时政不可用犹云使不得耳众人皆云可使而我云不可是违功令而得罪于天子矣众人皆云可使而我亦云可使是雷同附和以从王之欲而见怨于朋友矣此朋友亦是正流而见几先去者前篇所谓自逸之我友也】
　　【愚按云不可使犹之三事之大夫莫肯夙夜自谓不足以供任使也天子虽不加罪而揆以臣子之大义岂不得罪于天子乎亦云可使所谓维躬是瘁也同官之僚友又咸相怨忌以为适形其短进退不可此谓孔棘且殆也】
　　谓尔迁于王都曰予未有室家防思泣血无言不疾昔尔出居谁从作尔室
　　【朱注尔谓离居者　毛云贤者不肯迁于王都也诗人劝其迁还而以王都无室家可居为辞其人亦存忧国之心至于防思泣血防思者心忧而身匿也泣血者不敢出声而饮泣也疾者疾恶也所言无非疾恶之言特身不肯出耳乃托辞于无家焉尔还无家则昔之尔出宁有室耶出既能作室则还何患无家固知未有家室为托辞也】
　　【愚按此诗与十月篇所讥不同此篇讥者非皇父辈也即所云自逸之我友洁身逺引者故曰正大夫非指皇父一辈小人也小人乱国正人争去国事其谁赖乎篇中无刺王语人心如此即所以刺幽王也】雨无正七章二章章十句二章章八句三章章六句【元城刘氏云尝读韩诗有雨无极篇序云雨无极正大夫刺幽王也至其诗之文比毛诗篇首多雨无其极伤我稼穑八字按诗中明有正大夫离居莫知我勚对彼言我其不作于正大夫明矣郑笺以为刺厉王之诗谓在王流彘后所作此要泥于周宗既灭一语而有此揣摩之辞也　朱子谓此实正大夫离居之后御之臣所作】
　　祈父之什十篇六十四章四百二十六句
　　小旻之什二之五【苏氏云小旻小宛小弁小明皆以小名篇所以别其为小雅也按小东大东亦在小雅何以不名小东而名大东若谓大宛大弁夫子删之则颂有小毖又宁有】
　　【大毖乎　郝氏云篇目皆作者自名或太史记之大师目之未有二雅先有篇目如苏説则先有小雅而后以诗从之】
　　小旻　序曰大夫刺幽王也【朱注大夫以王惑于邪谋不能断以从善而作此诗　邹氏云小旻作于幽王之世与召旻相表里彼云溃溃回遹靖夷我邦此谋犹回遹所自来也国语史伯策周之必谓其弃和而与剸同犹之声一无聴色一无文味一无果物一不讲此正所谓舍臧而用不臧者】
　　旻天疾威敷于下土谋犹囘遹何日斯沮谋臧不从不臧覆用我视谋犹亦孔之卭
　　【朱注赋也毛传缺　严氏云旻天以仁悯为称今乃疾用其威使下土徧受其害言灾祸荐臻皆人事有以召之也　谋主臣言犹主王言各有所属观篇中本文可见　徐云虑一事画一计为谋犹者兽名性多疑取为熟思覆酌之意　遹囘避也囘遹者囘转而避于正道言去正就邪也沮通作阻　卭当作穷穷之为言困也尔雅以为病广雅以为劳也　郑云甚病天下】
　　潝潝訿訿亦孔之哀谋之其臧则具是违谋之不臧则具是依我视谋犹伊于胡底
　　【上章指王言此章指小人言　潝潝和同也訿訿诋毁也　刘向谓众小在位而从邪议潝潝相是而背君子潝通作歙缩气出声也訿通作呰苛细之义具通作俱言谋之善者羣小皆訾议必欲违之其不善者则皆附和而必欲依之先立一从违之帜以簧鼓于君侧王之不从而覆用全根于此愚按具违具依小人党附雷同使王不得不弃善而从恶也】
　　我龟既厌不我告犹谋夫孔多是用不集发言盈庭谁敢执其咎如匪行迈谋是用不得于道
　　【上章言谋此章言犹诗意重责王也虞书曰官占惟先蔽志昆命于元龟洪范曰谋及乃心谋及卿士谋及庶人谋及卜筮绵之诗曰爰始爰谋爰契我龟今王心无定见聴荧于不臧之谋虽乞灵于龟何益此龟所以厌之而不告其所图之吉凶也　谋夫孔多言既与臧者谋之复使不臧者乱之是非相夺莫适所从我既厌正由于此不集者谓龟之神灵不来集也　郑云谋事者众讻讻满庭而无决定是非事若不成谁云已当其咎责者言小人争知而让过　朱注各是其是无肯任其责而决之者愚按帝王出政贵集众思惟其合众是以成一是也谋夫孔多是非相夺无有一是乌能集之若违众而独持其是则盈庭之咎归焉谁敢任之耕当问奴织当问婢行路当问于行迈之人向未尝行迈者而问道问其所不知岂有得哉】
　　哀哉为犹匪先民是程匪大犹是经维迩言是聴维迩言是争如彼筑室于道谋是用不溃于成
　　【程法也犹道也溃遂也　经説文云织也东西其纬曰经大犹是经言取大是非大利害所在图回于心如织者之往来于其中也欲经大犹必先取程先民矣迩言正与大犹相反　桓荣云聴在上争在下上之人固惟迩言是聴而下之人见上之聴迩言也亦随有起而以迩言争迩言者盖始合终离自相犄角小人情态如此　邹氏云向犹有臧否之两端至此则能为臧者咸思卷舌退矣向犹有从违之两见至此则具是依又相与攘臂起矣纎计小谈不胜异指聴者聴所不必聴争者争所不必争国是具何定之有】
　　国虽靡止或圣或否民虽靡膴或哲或谋或肃或艾如彼泉流无沦胥以败
　　【国以国事言止定也谓纷纭之论未有定止正可就圣者以决之或圣或否犹云岂尽否而无圣哉圣足以该下四徳故特掲言之　凌蒙初云言民正见野有遗贤不在谋夫之列者靡膴谓才识丰美者诚不多见然哲谋肃艾之四徳或各有其一焉亦可取裁而用也召旻曰维今之人不尚有旧亦此意也　沦水流转貌谋臧不臧无所分别正如泉流之清沦而至于溷浊也胥以败言贤人与国与民同尽也　苏氏云虽世乱民辟犹有贤者在焉苟能用之愚者可頼以皆济苟废而不用而使愚者壅之于上则相与皆败譬如泉水苟疏而通之则淤腐者从之而行苟不疏其源而潴畜之亦相与陷溺腐败而已矣愚按国是由小人主张及事壊则君子与同归于尽皆为小人所累也无者诗人为贤者嘱付小人之辞】
　　不敢暴虎不敢冯河人知其一莫知其他战战兢兢如临深渊如履薄冰
　　【徒涉曰冯徒传曰暴　郑云人皆知暴虎冯河立至之害而不知当畏慎小人能危亡也　一与他泛指而对举之辞众人之虑不能及逺近而易见者则皆知畏之若夫无形之祸逺在嵗月则恬然不以为忧此所谓人知其一莫知其他者也】
　　【愚按此篇刺王未尝不聴言而所聴者细人之言未尝不好谋而所谋者纎末之计以先民为朴拙以大犹为迂濶是故迩言最易动人主之聴也千古危亡之祸总由人主是非之不明所谓知其一不知其他也是非之辨介在几微遂有毫厘千里之判则聴言之际战兢恐惧曷可已哉】
　　小旻六章三章章八句三章章七句【冯时可云此诗言朝廷诸臣琐尾龌龊谋犹反复君子无所容其身而局天蹐地故以小旻名篇】
　　小宛　序曰大夫刺宣王也【郑云当为刺厉王　孔氏径改序为刺幽王朱注谓大夫遭时之乱而兄弟相戒以免祸之诗又云时王以酒败徳臣下化之故二章兄弟相戒饮酒】
　　【愚按孔谓刺幽王观第五章言时政苛虐即所以刺王也朱注谓兄弟相戒以免祸时政可知盖不刺之刺矣】
　　宛彼鸣鸠翰飞戾天我心忧伤念昔先人明发不寐有懐二人
　　【毛传兴也朱注同　宛小貌呜鸠尔雅以为鶌鸠罗氏云鶌鸠春来冬去备四时之事故少皡以为司事之官　陆氏云一名鸣鸠月令所谓呜鸠拂其羽是也　许氏云鸣鸠迅其羽直刺上飞数十丈入云中其勉而飞如此】
　　【愚按此兄弟相戒安分勿妄思髙举恐一跌将为父母辱也忧伤者忧其髙而危此父母之心也能以父母之心为心则不至有防徳防身之患矣】
　　人之齐圣饮酒温克彼昏不知壹醉日富各敬尔仪天命不又
　　【朱注赋也　此章兄弟相戒饮酒也　郝氏云醉人多怒故不醉而怒曰奰酒诰曰厥心疾狠不克畏死惟齐圣之人醉能温克也　朱善云温和克胜也温和以自胜不止能胜乎酒而已　万尚烈云壹醉日富者言能谨之于初饮不至醉则末路可持惟一醉焉则其继也遂日甚一日有不能自禁者酒使之也愚按各敬尔仪彼此互戒之辞朱子所谓相戒也天命不又犹云大福不再也】
　　中原有菽庶民采之螟蛉有子蜾蠃负之教诲尔子式糓似之
　　【朱注兴也　此章相戒敎子孙也　毛云螟蛉桑虫也即桑上小青虫也蜾蠃蒲虑即细腰蜂也　董叶翁云蜾蠃负螟蛉埋土中而寄子其身如鸡抱子暖之而使生然其子即蜾蠃之子非以螟蛉之子为子置物于背曰负螟蛉之背有子乃蜾蠃之子也使之负之借以孚化其子耳敎子之道日渐月絫俟之】
　　【自化何以异是　首章儆以二人此章感以尔子敬威仪以善身所以继先人也式谷以敎子所以继吾身亦所以继先人也】
　　【愚按采之者有所取也负之者使孚化也此非身为之敎明当从贤人以为师也师贤人则可以免祸矣】
　　题彼脊令载飞载鸣我日斯迈而月斯征夙兴夜寐无忝尔所生
　　【朱注兴也　此章相戒及时努力也　题通作睇禽经云脊令共母者飞鸣不相离故取为兄弟之比我日斯迈兄自谓也犹云日薄西山也而汝也谓弟也征进也言弟之春秋方进未父当勉于自修如下文所云也　徐干云有进业无退功我日斯迈而月斯征迁善不懈之谓也】
　　交交桑扈率场啄粟哀我填寡宜岸宜狱握粟出卜自何能糓
　　【朱注兴也　此章为相戒免祸之本防言时事昏浊法纲烦苛易触禁也　毛云交交小貌欧阳子云参杂相乱之谓　交扈尔雅云窃脂也　窃脂肉食不食粟淮南子云马不食脂桑扈不啄粟非亷也　率循也食肉之物循场以啄粟反其常也　方畿云食脂者而今啄粟无所不取贪之至也是以及于填寡朱注填与瘨通病也或曰与防通危也岸作犴狱也按韩诗传云乡亭之系曰犴朝廷曰狱】
　　【愚按两宜字甚悲填寡之民法所当宥而今陷于犴狱者偏多似惟填寡者宜岸宜狱也上二句刺贪言非所食者而尽食矣下二句刺酷言不宜虐者而偏虐矣乱政如此何以获免握粟出卜盖为善不足恃而问之鬼神求所以自善之防也史记日者传云卜而有不审不免夺糈则知古人以粟问卜也】
　　温温恭人如集于木惴惴小心如临于谷战战兢兢如履薄氷
　　【朱注赋也　此章相戒以免祸之道　恭人谦恭之人言温温恭谦之人虽无取祸之道常懐不免之忧如集于木恐颠也惴惴小心如临于谷恐坠也战战兢兢如履薄氷恐陷也生乎乱世时恐不得免耳荀子云行而拱翼非渍淖也立而俯项非系戾也偶视而先俯非恐惧也然夫士欲独脩其身不以得罪于此俗之人也】
　　小宛六章章六句【申培以呜鸠名篇按左传赵孟赋小宛则小宛之名旧矣人国语秦伯燕公子重耳赋鸠飞公子赋河水疑河水之篇即硕人鸠飞之篇即小宛左氏第摘其篇中二字以名亦文家变体也】
　　小弁　序曰刺幽王也太子之傅作焉【竹书幽王三年嬖褒姒五年太子宜臼出奔申此诗当是奔申时所作】
　　弁彼鸒斯归飞提提民莫不糓我独于罹何辜于天我罪伊何心之忧矣云如之何
　　【毛传兴也未注同　弁通作拚拊手之义鸟之将飞而拊翼似之鸒雅乌也説文云楚乌也秦谓之雅或作鸦　张揖云纯黑而反哺者谓乌小而腹下白不反哺者谓之雅乌　严氏云鸦乌不能反哺犹已之不能致养是为不孝自罪之辞也　归飞羡之也乌得所归而飞不若宜臼被放逐而无所归也提提为言举也羣飞而髙举之貌　郑云谷养也罹忧也凡民为子无不得养其父者我独所遭如此其故安在迟回自审以探被放之由非谓自仄果无缺也】
　　【愚按云如之何尚思补救之术朱子直谓知其无可奈何而安之也】
　　踧踧周道鞠为茂草我心忧伤惄焉如捣假寐永叹维忧用老心之忧矣疢如疾首
　　【上章怨已之不得于亲而思慕此章忧亲之终弃乎已而自伤也　陈式云太子被放不得复至故都回首周道足迹断絶虽坦途皆化为茂草无路可达此是纪实非比语也　谢枋得云事闗心者梦亦长吁故曰假寐永叹忧愁多者少亦发白故曰维忧用老　疢如疾首言忧非但能老人又能使人病也愚按周道坦平之道以喻父子天伦本无间阻今忽生荆棘其间犹周道为茂草阻塞也踧踧不安貌因茂草而踧踧于周道耳】
　　维桑与梓必恭敬止靡瞻匪父靡依匪母不属于毛不离于里天之生我我辰安在
　　【言桑梓为父母所植一望见之尚生恭敬之心况父母乎我所瞻惟有一父他无可瞻也我所依惟有一母他无可依也而忍自暌离乎伤已既为父所逐又其母申后见黜不得瞻父依母也　属説文云连也毛者血之余离丽也里説文云衣内也主皮肤言谓与衣之里相亲近者也】
　　【愚按日月之防为辰所谓月建也我辰安在郑以为指六物之吉凶是也】
　　菀彼栁斯鸣蜩嘒嘒有漼者渊萑苇淠淠譬彼舟流不知所届心之忧矣不遑假寐
　　【蜩众蝉之总名其类不一　陆氏云邹阳栁赋云蜩螗厉响蜘蛛吐丝盖蝉得美防则其鸣益清厉又蜩形大而黒古人啖之礼有雀鷃蜩范皆人君燕食所加庶羞也　説文云嘒小声也不一其声漼深也渊回水也淠动也　郑谓蜩鸣于栁间萑生于渊侧物各得其所依被放之人如不系之舟漂流何所止乎心之忧矣并假寐亦不可得视前章假寐永叹忧更深矣】
　　鹿斯之奔维足伎伎雉之朝雊尚求其雌譬彼壊木疾用无枝心之忧矣宁莫之知
　　【伎伎舒貎　郑云鹿之奔走其势宜疾而足伎伎然舒留其羣也　陆氏云古者丽皮为礼説文云丽旅行也鹿之性见食急则旅行丽皮盖鹿皮也今宜臼出奔孑然一身絶无与为偶者则鹿奔之不如矣罗氏云雊鹆以足相勾雉以颈勾夏小正云正月雉震呴注云震晨之讹也爵乳子而集以春雉求雌而呴以朝盖雉当春而雊桴粥是也　郑云雉之呜犹知求其雌今太子放弃其妃匹不得与之去又鸟兽之不如矣　壊木尔雅作瘣木郭璞云谓木病尫伛瘿肿无枝条者　殷大白云鹿奔也而留其羣雉雊也而求其雌放逐之人兄弟妻子不得近若无枝壊木也悲哉宁字有怪叹之意莫之知指王也】
　　相彼投尚或先之行有死人尚或墐之君子秉心维其忍之心之忧矣涕既陨之
　　【未注投兎投人之兎也导之使前进曰先之　刘敞云兎为人所驱急而投人人哀其穷则及驱者未至而先存之兎虽可利以其可怜犹存之也今俗言飞乌入怀勿杀杀之者不祥　瑾毛云路冢也孔云瑾者埋藏之名于道旁曰路冢左传道墐相望是也两言尚或者言虽未必尽然亦未必尽无辞之婉也愚按维其忍之谓君子之执心以忍为其道也涕既陨之谓忧心而不敢哭而不知其涕之自出也此章承上宁莫之知而言】
　　君子信防如或醻之君子不惠不舒究之伐木掎矣析薪杝矣舍彼有罪予之佗矣
　　【承上章原王心之忍由于信防而为防者又非一人此王之所以终不悟也　郑云醻旅醻也凡醻者无有不受惠爱也　舒通作纾缓也苟亦无信苟亦无然所谓舒也究穷也　真氏云父子天性之恩太子天下之本王一聴褒姒之防如受献醻之爵得则饮之曽不少拒夫防者之言骤而聴之则不能无惑徐而察之则可得其情幽王惟无爱子之心故闻防言不复舒缓以究其实而遽加放逐太子所以不能自明也　説文云掎偏引也左传辟如捕鹿诸戎犄之注谓掎其足也释文云从后牵也　説文云析破木也孔云杝者施也言观其裂而渐相施及也　严氏云木附着于本根伐木者既以斧斤伐之又以绳索从其后牵拽之以倒其木使絶离其木根薪本一木相联属析薪者既斧之又以手杝而离之使一木祈而为二喻父子天性本附着聨属为一体而防人横离絶之也　国语谓褒姒有宠与虢石父比而逐宜臼所谓伐木之掎析薪之杝也　説文云佗负荷也犹负罪也畜有槖佗取其负重】
　　【愚按有罪不専指防人凡有罪者王皆可舍独予之所负至重不可舍耳】
　　莫髙匪山莫浚匪泉君子无易由言耳属于垣无逝我梁无发我笱我躬不阅遑恤我后
　　【郑云山髙矣人登其巅泉深矣人入其渊谓人无所不至属垣之耳难以逃避也　朱子谓莫髙如山莫浚如泉君子亦不可易言恐有人闻之　潘江曰刘琦问自安之策于武侯登楼去梯而不言亦此意也任意而言曰由言　辅氏云此章总其始终言之申后之黜宜臼之逐虽由于防言亦王之昏乱先尝】
　　【泄此意于言语之问左右得以附防而成之吕东莱以为推本乱之所由生言语以为阶者是也愚按竹书宜臼奔申在幽王五年至八年始立褒姒之子为太子计奔申之时宜臼尚未见废史伯所谓王欲杀太子以成伯服必求之申是也此诗犹惓惓属望无以废嫡立庶之意轻泄于左右则羽翼伯服者甚多而媒孽宜臼者益甚势不至废立不止矣逝梁发笱指窃据储位而言已念身且不容遑恤其位盖至此而太子之望絶矣】
　　小弁八章章八句【申培説尹伯竒为后母所防而出其隣大夫作此诗以讽其父吉甫朱子以为太子宜臼作序谓太子之傅所作是也】
　　巧言　序曰刺幽王也大夫伤于防故作是也【竹书幽王十年春王及诸侯盟于太室秋九月王师伐申左传椒举亦云周幽为太室之盟戎狄叛之据此篇有君子屡盟之语则盟于太室后作也何以盟太室谋伐申也何以谋伐申时宜臼奔申将求而杀之也谁为此谋乎虢石父也　郑语史伯谓桓公曰申缯西戎方强王室方骚将以纵欲不亦难乎王欲杀太子以成伯服必求之申申人弗畀必伐之缯与西戎方将徳申申吕方彊其隩受太子亦必可知也王师若在其救之亦必然矣王心怒矣虢公从矣凡周存亡不三稔矣　此诗人豫策周之必亡于申则虢石父之谗阶之故以巧言名篇】
　　悠悠昊天曰父母且无罪无辜乱如此怃昊天已威予慎无罪昊天泰怃予慎无辜
　　【朱注赋也毛传缺　呼昊天而曰父母亲之之辞也无罪无辜泛指下民怃尔雅作怃覆也言被祸者广也　予诗人自谓也　毛云慎诚也　郑云已泰皆言甚也】
　　【愚按上四句言乱阶于一人而祸延于众人使无罪无辜同归于尽故呼昊天而愬之下四句言昊天之威虐已甚不暇忧人先忧已之不免夫人之罪辜或不知其有无若已则自信其诚无罪诚无辜也今视天之意似一无可逃者盖灼见周之必亡故危惧如此郑桓公谓王室多故余惧及焉其何所可以逃死即此意也】
　　乱之初生僣始既涵乱之又生君子信防君子如怒乱庶遄沮君子如祉乱庶遄已
　　【朱注赋也　僭不信也　严氏云乱生于防防生于优柔不断所谓懐狐疑之心者信防贼之口持不断之意者开羣枉之门也　朱注祉犹喜也　左传范武子将老召文子曰诗云君子如怒乱庶遄沮君子如祉乱庶遄已君子之喜怒以已乱也】
　　【愚按小人初为不信之语以尝试人君君涵容之而不辨其真伪乃始敢为防言以肆害于人君复信之则其防益甚故僭者乱之萌而祸起于涵防者乱之成而祸由于信苟当僭之始即怒而拒之则防言不兴而乱庶几即时沮矣当其防之至而疑而不信则福在国家而乱庶几从此已矣是君子之不信即其祉也伤王之有以成其乱也】
　　君子屡盟乱是用长君子信盗乱是用暴盗言孔甘乱是用餤匪其止共惟王之卭
　　【朱注赋也　屡数也时见曰防殷见曰同非其时而盟谓之数　荀子云不足于信者诚言故春秋善胥命而诗非屡盟其心一也　盗指石父也公羊传云贱者穷诸盗谓贼之极尽也小人投间刺隙为防言以中王其心与穿窬无异故以盗目之　説文云暴疾有所趣也言其乱之来甚疾所谓卒发之祸也餤説文云食也言之甘者人嗜聴之犹餤之也是餤乱也　共通作恭敬也卭通作穷困也　韩诗外传哀公问取人孔子曰无取健无取佞无取口谗健骄也佞谄也防诞也故弓调然后求劲焉马服然后求良焉士信慤而后求知焉士不信焉又多知譬之豺与其难以身近也周书曰为虎傅翼也不亦殆乎诗曰匪其止共惟王之卭言其不共其职事而病其主也　何氏谓屡盟正指王及诸侯盟于太室之事王亦觉诸侯离心不得已为盟以要之曰屡盟前此不一盟矣】
　　奕奕寝庙君子作之秩秩大猷圣人莫之他人有心予忖度之跃跃毚兔遇犬获之
　　【古宗庙前制庙后制寝以象人之居前有朝后有寝也　春秋时子太叔之庙在道南其寝在道北此古者前庙后寝之遗制也　秩秩有序也大猷谓经常之道莫通作谟圣人以庙中之圣人言文武是也言大猷皆定自圣人不可移易　説文云跃迅也或作趯踊也毚説文云兎之狡也所谓狡兎也狡兎腾跃自喜而不知田犬伺其旁为所获也】
　　【愚按他人与予对举之辞他人有心予可以忖度则予有心他人岂不知之太子以承宗庙为社稷主既有七庙之崇即有主器之重立嗣以嫡纲常秩然所谓大猷也谟定自圣人不可乱也今废嫡立庶将大猷以隳寝庙且不祀矣是时太子出奔申而储位尚虚防人之谋惟欲伐申杀太子以成伯服王虽不言而此心路人已知之矣人知予之心犹之予能忖他人之心也彼固有备矣兎虽狡终为田犬所获候之早也】
　　荏染柔木君子树之往来行言心焉数之蛇蛇硕言出自口矣巧言如簧顔之厚矣
　　【荏柔也即色厉而内荏之荏染通作姌説文云弱长貌　柔木以比太子宜臼柔弱不能自立王宜爱防之勿聴防言伤害之也　中侯云无易树子注以树子为嫡子也】
　　【愚按往来行言谓往来行道之言盖公论也虽其言不敢明斥防人而其心皆能指其人以数其恶谓害太子之隂谋路人皆知之也蛇蛇委蛇也硕大也委曲以逢王之意而故为大言以坚王之信漫无图度惟随其口所出耳如笙中之簧随气鼓动髙下抑扬惟其变换王信以为可任其人亦居然自任识者羞其顔之厚矣此盖虢石父建伐申之谋以为王师无敢抗者而为王所信任也】
　　彼何人斯居河之麋无拳无勇职为乱阶既微且尰尔勇伊何为犹将多尔居徒几何
　　【愚按此承上章来谓其徒能大言以祸国耳无一可恃也上四句専指虢石父言麋通作湄左传吾赐汝孟诸之麋是也河之湄石父所居之采邑也石父既无拳勇但用防口以为乱阶而石父之徒党既微且尰形状猥陋如此此即尔所谓勇者也其为勇者安在尔既欲立伯服又欲杀太子以成之又欲伐申以求太子而申缯与西戎合必先为御缯与戎之策是为谋将益多矣居徒者石父所收聚之徒众也居犹居货之居即微尰之外另有所居之徒能得几何而欲兴此大难恐祸不旋踵矣　史伯谓侏儒戚施实御在侧微即侏儒也尰即戚施之类此虽王之弄臣要皆石父之党为其所引进者】
　　巧言六章章八句【邹氏谓诗以悠悠吴天发端而摘第五章中巧言二字为目意诗章原止于五其末章当与下篇相属按左传卫献公使太师歌巧言之卒章以朝林父时林父如戚将为乱则所歌居河之湄一章也与毛传六章合矣】
　　何人斯　序曰苏公刺暴公也暴公为卿士而譛苏公焉故苏公作是诗以絶之【郑云暴苏皆畿内国名春秋文公八年公子遂防洛戎盟于暴郑地也苏即书所谓司宼苏忿生后也春秋时苏称子以国在温又称温子此云公者谓以子爵而为三公暴公为暴辛公苏公乃苏成公也　何氏云诗为见谮于暴公而作所深责者苏公之友有附和暴公以行谮者过门求见公不见而责之以暴公交谊不如此人之深此人去苏从暴无义之尤暴不足刺矣】
　　彼何人斯其心孔艰胡逝我梁不入我门伊谁云从维暴之云
　　【朱注赋也毛传缺　何人斯若为不相识之辞絶之也此指苏氏之友新从暴公者　郑云艰难也逝之也其人从暴公过苏公之门欲不入见则似忘旧谊欲入见则恐拂新欢迟回于见不见之间有甚难为心者故曰其心孔艰　梁水桥也初逝梁之时尚未及门故疑其不肯入也】
　　【愚按苏公深恶其人而不指其名姓亦古人絶交不出恶声之道也】
　　二人从行谁为此祸胡逝我梁不入唁我始者不如今云不我可
　　【二人谓暴公与此人相从而行是二人交深矣谮我者岂即汝意耶若非汝意逝梁而不入唁何也汝始者于我何如而今如此岂我有不可于汝心而今悔其始交耶　云者代揣其意中之事不我可而可暴也】
　　彼何人斯胡逝我陈我闻其声不见其身不愧于人不畏于天
　　【尔雅云堂涂谓之陈　郑云堂涂堂下至门之径也战国策美人充下陈下陈犹堂下也逝陈则入门矣】
　　【愚按其人亦深情厚貌者逝陈入唁以表其谮之不闗于已也苏公拒而不见但闻其声亦未免有愧怍之情其天不容昧也故诘之曰汝即不愧于人宁不畏于天乎】
　　彼何人斯其为飘风胡不自北胡不自南胡逝我梁秖搅我心
　　【飘风郭璞云旋风也严氏云旋风廻旋无定故不自北不自南言无凖也　何氏云此章彼何人斯指暴公也先是二人从行以逝梁矣既而彼一人者入门至陈将以求见而暴公留梁间以待故此仍云胡逝我梁也】
　　【愚按此章代述此人意中之苦既与苏公为怨则不相闻问可矣忽如飘风之来不南不北无端而逝其梁不入见则明与谮者同谋欲入见则觉负愧已甚进退忸怩即苏公亦代为旁皇不宁故曰秪搅我心】
　　尔之安行亦不遑舍尔之亟行遑脂尔车壹者之来云何其盱
　　【愚按此友既求见苏公而暴公待之于梁则其人意在速去不欲久留苏公以为我本不留尔也尔即无事安行欲蹔舍于此我亦不遑舍矣况尔之亟行尔自速驾遑待我脂尔之车乎盖尔与暴公二人从行今一人来此一人留彼不知留者如何张目而望怪尔之久不出也】
　　尔还而入我心易也还而不入否难知也壹者之来俾我只也
　　【此章盖苏公既不见此友而心不忍终絶之也若还时再来求见是故情犹在我心坦易原无芥蔕也还而不入则尔之为情大可见矣否难知犹云不难知也复嘱其但以一人来勿同暴行庶使我心安耳惟絶暴乃可交苏无脚踹两船之理】
　　【愚按苏公语意犹与此友有弃怨修好之望古人不肯轻于絶交如此然苏公亦知其必不能舍暴公而独还则亦不絶而絶也】
　　伯氏吹壎仲氏吹箎及尔如贯谅不我知出此三物以诅尔斯
　　【二章谓始者不如今此则述其始也　壎周礼作埙尔雅云大埙谓之嘂　郭璞云烧土为之　马端临云古者雅埙如鴈子颂埙如鸡子其声髙浊合乎雅颂故也　箎本作防尔雅大箎谓之沂周礼注谓之箎七孔广雅言箎八孔盖不数其上出者故七出也张萱云古今言乐律者七音各自为五声如宫磬鸣而征磬和独埙箎则二器共为一音埙为宫而箎以征和伯宫也仲征也此古人所以喻同气也　程良孺云他音一音各为一节惟壎箎二音同为一节毛云三物豕犬鸡也左传使卒出豭行出鸡犬以诅射颍考叔者豭即豕也　周礼盟万物之犯命者诅其不信者疏云盟者盟将来诅者诅过往愚按谅不我知恕其人之辞也始交如此而今云不我可必我之心汝谅不深知耳三物以诅若不我知而为此举我以情恕尔也寛一步愈严】
　　为鬼为蜮则不可得有腼面目视人防极作此好歌以极反侧
　　【严氏云此章峻辞责之不复含隐也　毛云蜮短狐也陆氏云一名射影含沙射人之影其疮如疥栁宗元云射工射虱含怒窃发中人形影动成疮痏居水中以气射人者名射工居水旁山林间含沙射人者名射虱　説文云腼面见也倾险往来无常蜮之为害潜形暗害则吾不得而知之今以面目可见之人而如鬼如蜮莫可测度真足畏也　殷大白云恩之重者曰防极情欲之甚者曰防极心术之险者曰防极极穷极其情犹孟子云极之于其所往之极使反侧之情无所逃也】
　　【愚按怨其见背而尚兾其复好故不曰怨歌而曰好歌】
　　何人斯八章章六句【郝氏云与其人分谊已絶而其言伤往望来有不忍遽絶之情何其厚也盖言不如此不可以为诗人能以诗之言养性则性定以诗之义操心则心安以诗之气处人则人和以诗之性情处变则无往而不自得故曰不学诗无以言】
　　巷伯　序曰刺幽王也寺人伤于防故作是诗也【申培説幽王之时孟子遭谗而被宫刑作此朱注同　郑云巷伯奄官寺人内小臣也按巷是宫内道名秦汉所谓永巷是也伯长也巷伯内小臣之长即寺人也】
　　萋兮菲兮成是贝锦彼譛人者亦已太甚
　　【毛传兴也朱注比也　毛云萋斐文章相错也贝锦锦文也　萋盛貌斐释文通作菲薄也文有盛处又有薄处见其浓淡之相错也　陆氏云锦文如贝谓之贝锦　郑云喻谗人集作已过以成于罪犹女工之集采色以成锦文　贝有二种余蚳黄白文余泉白黄文】
　　哆兮侈兮成是南箕彼譛人者谁适与谋
　　【朱注比也　毛云哆大貌南箕箕星也　箕东方苍龙之宿秋夏见于南方占星者皆于昏旦南中故曰南箕天官书箕为敖客曰口舌敖调弄也箕以簸扬调弄为象又受物有去去来来客之象也凡四星东向横张如口故为口舌　哆口微张貌侈则大张矣因人小过而以口舌张大之也　适往也谁往就汝谋乎怪其言多且巧】
　　缉缉翩翩谋欲谮人慎尔言也谓尔不信
　　【朱注赋也　缉缉接续不絶之貌翩翩往来成羣之貌】
　　【愚按此即如后世打事件之类日日访人小过而文致成罪盖谋以谮人为事者然所访未必确则尔言亦且宜慎事一涉虚则尔言不足信尔之宠不足恃矣相恨之极反作相勉之语】
　　捷捷幡幡谋欲譛言岂不尔受既其汝迁
　　【朱注赋也　朱注捷捷儇利貌幡幡反复貌】
　　【愚按谋欲谮人惟以谮人为谋谋欲谮言惟谋工所以谮人之言也仓卒之际岂不误聴倘一旦谓尔不信则尔所加人之祸恐转迁于汝矣】
　　骄人好好劳人草草苍天苍天视彼骄人矜此劳人【朱注赋也　郑云好好者喜防言之人也草草者忧将妄得罪也】
　　【愚按骄人不指防人指与此辈往还者同处斯时任其纵恣无忧防畏讥之虑劳人则日劳于职事而不免于罗织也草通作懆愁不安也呼苍天者犹呼王耳彼骄人之骄岂不共见乎劳人之劳岂不足悯乎则谮人者之言不足信明矣】
　　彼譛人者谁适与谋取彼譛人投畀豺虎豺虎不食投畀有北有北不受投畀有昊
　　【朱注赋也　此章深恨为之谋者而又不得其主名姑但欲取谮人者而甘心焉盖无可奈何而为咒诅之辞　有北北方寒凉不毛之地　投畀有昊盖无可奈何付之天惟天处置可也　邹氏云五刑之属宫居一而诟为甚所谓中才莫不伤气何况慷慨之士巷伯所以痛心疾首抚膺而吁天也愚按譛人者不过左右细人摘其小过以饰成大罪因其疑似以构成实罪所谓成是贝锦成是南箕非有士大夫为之谋主其言不足取信也取彼譛人即此谋譛之人恨之而不知其人故惟有痛诋而深诅之】
　　杨园之道猗于畆丘寺人孟子作为此诗凡百君子敬而聴之
　　【朱注兴也　杨宜卑湿近水故园为下地丘如田垅曰畆丘故畆丘为髙地　严氏云杨园下地以况卑人畆丘髙地以况大臣欲陵畆丘则必道杨园言将譛大臣必始于卑人也　猗通作倚言其地相倚近也　杨氏曰寺人内侍之微者出入王之左右亲近于王而目所见者宜无间之可伺矣今亦伤于防则防逺者可知故呼凡百君子而儆戒之】
　　【愚按班固史賛厯数春秋以来祸败皆自小及大由疎逮亲因斯以观防人之祸岂止被防者受之并信防者还自受之是以申后黜宜臼废而幽王亦竞不免于僇向令早聴巷伯之言不及此】
　　巷伯七章四章章四句一章五句一章八句一章六句【何氏谓巷伯行防之人故以名篇旧説即寺人非也周礼官名有寺人而无巷伯按班固评史迁曰迹其所以自伤悼小雅巷伯之伦何以称焉】
　　【愚按苏公孟子皆自伤被谗之作无闗献纳而载之于雅者惟幽王信谗一时上下内外皆以工谗为事使人材尽丧而国随以亡録是诗以明周之所以亡亡于谗也　按毛传自节南山至巷伯十篇为节南山之什】
　　谷风　序曰刺幽王也天下俗薄朋友道絶焉【朱子以为朋友相怨之诗】
　　习习谷风维风及雨将恐将惧维予与女将安将乐女转弃予
　　【毛传兴也朱注同　严氏云谷风来自大谷之风盛怒之风也习习然连续不断继之以雨喻遭变恐惧之时　郝氏云东风习习不断久之风必至于雨范世鉴云薰风为凯风冷风为谷风凯风长物冷风杀物凡与人恩情絶者皆以谷风为喻故卫风去妻诗亦托兴于习习谷风　将且也　恐有危疑之意安者恐之反惧者有局蹐之意乐者惧之反维予与女我能先施也女转弃予施而无报也转者惊讶之辞】
　　习习谷风惟风及頺将恐将惧寘予于懐将安将乐弃予如遗
　　【尔雅云焚轮谓之頺扶摇谓之猋李巡云焚轮者暴风从上来降谓之頺頺下也扶摇者暴风从下升上故曰猋猋上也　寘于懐亲爱之至也弃如遗犹云弃之如敝屣也】
　　习习谷风维山崔嵬无草不死无木不萎忘我大徳思我小怨
　　【朱注比也　严氏云大风摧物惟戴土之石山崔嵬独存而其山之草木无不萎死喻昔时所共之大患难也大徳谓共济患难之大恩小怨谓言语行事之小失　孔云草小或连根死故言死木大或一枝枯故言萎也】
　　谷风三章章六句
　　蓼莪　序曰刺幽王也民人劳苦孝子不得终养耳【郑云不得终养者二亲病亡之时时在役所不得见也】
　　蓼蓼者莪匪莪伊蒿哀哀父母生我劬劳
　　【毛传兴也朱注比也　蓼草苍蒨貌　莪即蘩也蘩之丑秋为蒿　严氏云始生为莪长大为蒿莪始生香美可食为蒿则不可食矣喻父母生长我身至于长大无用不能终养也　劬勤劳剧也其劳频数谓之劬劳如第四章所云是也】
　　蓼蓼者莪匪莪伊蔚哀哀父母生我劳瘁
　　【朱注比也　蔚牡菣也按蔚即蒿之雄无子者故云牡菣　今青蒿叶端皆作子大如米蔚独无尔以喻父母得我之难今皆无报虽有犹之乎无子也　劳瘁劳苦之见于貌者】
　　缾之罄矣维罍之耻鲜民之生不如死之久矣无父何怙无母何恃出则衔恤入则靡至
　　【朱注比也　缾小而罍大皆酒器也　礼图云罍大一斛其所容甚多泻酒于缾以供斟酌按易井卦羸其缾则汲器也仪礼罍水在洗东则盛水者也　严氏云缾汲水以注于罍犹子之养父母缾竭则罍无所资为罍之耻犹子穷困不能养贻亲之羞也　鲜寡也鲜民谓单独之民以父母亡也　一云鲜民之生犹云无生人之乐不如死之久矣痛切之言也郑云孝子之心怙恃父母依依然以为不可斯须无也出门则思之而忧入门不见如入无所至】
　　【愚按入则靡至至到家也谓亲既亡则无家可到也】
　　父兮生我母兮鞠我拊我畜我长我育我顾我复我出入腹我欲报之徳昊天罔极
　　【朱注赋也　此章正上章所言父母生我劬劳劳瘁之实也　鞠通作匊説文云两手曰掬幼时母尝置手中也拊谓拊摩其身体察其肥瘠忧其痛痒也畜兼止与养二义既乳哺之又谨其出入也长者如南风之长养万物日盛一日也肓者肓其徳也其调理在性情气质之间顾还视也常目在之察其所行复反复丁宁谆谆然命之也腹懐抱也自少至长惓惓置之于懐出入以之不蹔释也　鞠拊畜三事次于生之后皆以养言育顾复三事次于长之后皆以教言出入腹我总括敎养而言　君之恩捐躯足报以身为吾有也至于亲则身亦亲之有也虽捐躯莫报也而况身之外乎而况身之外且不能致之亲乎呼昊天诉其痛也】
　　【愚按生我属父言而鞠拊畜则母为之长我属母言而育顾复则父为之养与敎其事虽有分而于父母之心无有分也出入之腹虑其失养又虑其失敎何时始释然哉】
　　南山烈烈飘风发发民莫不糓我独何害
　　【朱注兴也　朱注烈烈髙大貌发发疾貌　郑云糓养也言民皆得养其父母　朱注糓善也指民之父母俱存者害祸也亲死不及见是为极祸】
　　【愚按烈字从火比山之峯峻如火之烈焰而加以飘风之暴疾势甚可畏以喻虐政不敢逃役也】
　　南山律律飘风弗弗民莫不糓我独不卒
　　【朱注兴也　律崒嵂也髙也】
　　【愚按律律是山峯排列不乱之貌弗弗状风威之彊有不让崒嵂之势　不卒谓不得终养是不能终为人子之道也】
　　蓼莪六章四章章四句二章章八句【晋王裒以父死非罪每读诗至哀哀父母生我劬劳未尝不三复流涕门人受业者为废此篇朱善曰此诗与陟岵鸨羽皆孝子行役不得养其父母而作然陟岵鸨羽思念于父母尚存之日蓼莪之诗感伤于父母既殁之后故其诗尤痛诵之未有不流涕者也】
　　大东　序曰刺乱也东国困于役而伤于财谭大夫作是诗以告病焉【竹书纪幽王三年初增赋是诗之作其在此时乎周道虽衰而诛求之令尚行于天下及至东周则不然矣　陈氏云晋之乗楚之梼杌鲁之春秋皆东迁之史也古者诸侯无私史有邦国之志则小史掌之而藏周室鲁人所谓周人御书晋人所谓辛有之二子董之晋于是乎有董史也是故费誓系于周书汉汝江沱至于谭大夫下国之诗皆编入于南雅】
　　有饛簋飱有捄棘匕周道如砥其直如矢君子所履小人所视睠言顾之潸焉出涕
　　【毛传兴也朱注同　饛説文云盛器满貌　郑云飱者客始至主人所陈之礼也　杨慎曰飱客始至之礼饔将币之礼今谓朝饔夕飱按客至必夕夕食未盛故曰夕飱飱食不备礼也享燕以早为敬故曰朝饔周礼注谓小礼曰飱大礼曰饔饩是也　捄通作觩角上曲而长之貎此亦以曲而长言棘赤心之木匕所用以取饭亦所以载牲体谓出之于鼎而升之于爼也　国语周定王云禘郊之事则有全烝王公立饫则有房烝亲戚宴享则有殽烝体解折节而共饮食之此棘匕所用当主殽烝而言　此追思周之盛时待诸侯之客礼意殷勤如此故賔至如归而今不能然故观周道而不胜今昔之感也　周道适周之道砥言平也矢言直也】
　　【愚按履者朝觐防同循斯道以往来视者沿途父老覩车骑而乐观瞻也】
　　小东大东杼柚其空纠纠葛屦可以履霜佻佻公子行彼周行既往既来使我心疚
　　【朱注赋也　郑云小亦于东大亦于东言其政偏谭无他货维丝麻耳今尽杼柚不作也　説文云杼机之持纬者柚通作轴所以卷织者朱注受经者也葛屦夏屦也纠纠敝而纒缚之也用以践霜则知为夏日供赋适周至履霜时始反国也为时既久而财货复尽亦以见有司需索之苦　毛云佻佻独行貌朱注轻薄不耐劳苦之貌谓形体脆弱也公子谭公子大夫所从行者也　朱注周行大路也郑云周行周之列位也因送转餫使行周之列位者发币焉行彼者即今行赂之谓因日久财尽所以行赂兾得速返也】
　　有洌氿泉无浸获薪契契寤叹哀我惮人薪是获薪尚可载也哀我惮人亦可息也
　　【朱注兴也　侧出曰氿泉获艾也　艾通作刈按薪大者析之小者刈之薪欲其燥浸则湿不可防获薪生意已稿而又浸之则腐矣契契忧苦也寤叹不寐而叹也惮通作痹劳病也司防者欲薪是获薪尚其载之勿使受浸可也牧民者哀此病民尚其休息之勿重劳之可也】
　　【愚按氿泉为侧出之泉以喻朝政之旁出者下国竭膏脂以上供而左右需索不餍则上供皆委诸草莽犹氿泉之浸获薪必使至于不可薪也载犹积也此时不以获薪为苦惟兾其视以为薪而载之则此劳病之人亦可以蹔得休息欤　尚可亦可皆疑问之辞犹云得无可乎】
　　东人之子职劳不来西人之子粲粲衣服舟人之子熊罴是裘私人之子百僚是试
　　【朱注赋也下皆同　东人泛言东诸侯之人谭亦与焉　毛云来勤也朱注慰抚也　严氏云东人困虽贵者犹葛屦以履霜西人逸乐虽贱者皆善服厚禄言不均也】
　　【愚按京师之供亿皆取给于东人东人职劳固所不辞西人复苛虐之不思所以来之也彼在位者以东人为外府勿论已凡西人之子粲粲衣服下及舟人之子熊罴是裘此皆安从出乎取诸东也以至私人之子本至贱之属今皆用之百僚以作威福于我东人东人其能堪乎　舟人熊罴是裘之日正东公子葛屦履霜之时能无愤叹】
　　或以其酒不以其浆鞙鞙佩璲不以其长维天有汉监亦有光跂彼织女终日七襄
　　【酒之薄者为浆周礼有酒人浆人浆薄酒厚素问云今时之人以酒为浆是也　璲通作瑞后汉舆服志曰古者君臣佩玉五伯迭兴战兵不息释去绂佩留其系璲以为章表韨佩既废秦乃以采组连结于璲转相结受故谓之绶汉承秦制用而不改　説文无璲字范晔以璲作縌谓縌者古佩璲也意即是佩璲之络耳　不以其长言非有所长也郑云徒美其佩而无其徳刺其素餐　夏小正云七月汉案户注云案户直戸也古者户皆南是时初昏天汉直南　不言日月之明而云汉之光欧阳子谓不能下监是也刺王不明之意　织女在汉旁三星跂然如隅　按织女三星在天市东主丝帛婺女四星主布帛左传昭十年有星出于婺女杜预注婺女既嫁之女织女为处女也　郑云襄驾也驾谓更其肆也孔云肆谓止舍处在天为次在地为辰每辰为肆厯其肆舍有七也昼夜各六辰数者举其终始故曰七谓自夘至酉也终日昼也昼不得见而言移七肆者据其理当然矣　一曰跂通作企举踵也】
　　【愚按此言西人奢侈东人寒俭西人责贿于东东人竭力供之而西人不以为徳如餽之以酒自以为酒之厚矣而视之浆之不如赠之以佩璲自以为鞙鞙其长矣而不以为长犹嫌其短皆不能如其意也天无日月谁实监之然河汉尚在若肯下监亦有光也杼柚其空惟望跂然三星之织女终日经行驾更七次勤敏如此庶几能济我机杼之急乎】
　　虽则七襄不成报章睆彼牵牛不以服箱东有啓明西有长庚有捄天毕载施之行
　　【孔云织之用纬一来一去以报反而成章今织女之驾有西而无东不见倒反是有名无成也　説文云箱大车牝服也大车平地任载之车牛所驾者牝服长八尺谓较也两较之内谓之箱是车内容物之处説文云睆大目也明貌睆彼牵牛与跂彼织女相对　尔雅云明星谓之啓明孙炎云太白也晨出东】
　　【方髙三舍命曰啓明昬出西方髙三舍命曰太白天毕天星也史记曰毕曰罕车主弋猎后汉书云毕为天网武王伐纣王祭于毕求助天也　载之言则也施旗逶迤貌行谓二十八宿之行列言毕星捄曲逶迤于星宿之列】
　　【愚按七襄不能成章则二东其空之杼柚不敢告乏也牵牛不以服箱则二东转输之车牛不敢告劳也虚想无补实患愈深　日者君象啓明先日而出长庚后日而入日无光而星以其光或前或后有辅导之义以喻君虽昏为之左右者岂无下烛民隠者乎毕所以掩兔天毕之状类之小人罔利之象也罔利之小人布在周行犹天毕逶迤星宿之列今且侈然自如则安用启明长庚为也】
　　维南有箕不可以簸扬维北有斗不可以挹酒浆维南有箕载翕其舌维北有斗西柄之掲
　　【箕四星二为踵二为舌状如簸箕步天歌云箕下三星名木杵箕前一黒是糠皮　北斗七星第一至第四为魁第五至第七为杓合而为斗　郝氏云粟米之贡簸用箕南方空有箕而不可以簸酒浆之贡斟酌用斗北方空有斗而不可以挹酒浆古诗所谓虚名竟何益也　孔云箕斗之形成于柄舌　翕引也掲髙举也　言箕斗非特不可用已也箕踵狭而舌广今引其舌反若有所吞噬斗且西掲其柄以其方如斗者向东若将有所挹取喻在位贪馋者之皆耽耽逐逐于东国也】
　　【愚按自维天有汉以下盖人无可愬不得已而求诸天乃天象虚悬不肯见恤且并天亦似助之为虐将于何请命乎哀苦之至矣】
　　大东七章章八句【杨慎云周自平王去镐而迁洛周始东也故曰大东敬王遭兄弟之变子朝居王城曰西王敬王居狄泉曰东王周又东也故曰小东自有二东之分王室大乱大国攻战防盟小国贡赋奔走故空其杼柚而怨刺作焉】
　　【愚按篇中以西人与东人对言明指西周非东迁后之诗也】
　　四月　序曰大夫刺幽王也在位贪残下国搆祸怨乱并兴焉【孔丛子载孔子曰于四月见孝子之思祭焉　左传文公十三年郑伯防公于棐请平于晋与公宴子家赋鸿雁季文子赋四月杜注谓义取行役逾时思归祭祀不欲为还晋则文子赋诗之意与孔子思祭之説正合】
　　【愚按渐渐之石序亦曰下国刺幽王也戎狄叛之荆舒不至乃命将率东征疑此诗当作于此时故有江汉南国之语观诗忧乱之情多而苦役之意少至思祭又苦役意中之一端耳】
　　四月维夏六月徂暑先祖匪人胡寜忍予
　　【朱注兴也毛传缺　郑云徂始也四月立夏矣至六月乃始盛暑　由夏厯秋与冬见征役为时之久祭祀久缺不独伤夏祭之废也　先祖匪人犹云独非人情乎凡人未有不望其子孙之报本者为人上者胡宁忍予蹈不祀之罪也　左传楚子文云鬼犹知求食若敖氏之鬼不其馁而久役于外祀典缺焉是忍予之馁其先祖矣】
　　【愚按篇中思祭之説只据此一语　周以卯辰巳为夏四月夏二月也六月夏四月也徂暑言暑气向往日盛一日也】
　　秋日凄凄百卉具腓乱离瘼矣奚其适归
　　【腓通作痱説文云风病也　郑云凉风用事而众草皆病贾谊防云夫辟者一面病痱者一方痛从征之人如百草遭风其枝叶当风者先受摧折也　郭璞云东齐谓病曰瘼】
　　【愚按言不惟已之困于征役且乱离已兆举世皆病恐役返亦无所归矣　周以夏五月后即为秋八月即为冬五月宜暑而凄凄八月宜凉而烈烈天时失正也】
　　冬日烈烈飘风发发民莫不糓我独何害
　　【烈烈谓寒苦也飘风囘风也民泛指不从征者而言李氏云天下莫不被害乃云民莫不善此据作诗者言之也】
　　山有嘉卉侯栗侯梅废为残贼莫知其尤
　　【卉草也通言之则草木皆卉也　残贼谓伤残之贼害之也斫伐其根本无复存留其地废矣　尤通作邮过也　彭执中曰四时之气乐者遇之皆美愁者触之皆恶四月之大夫夏则苦于徂暑秋则悲夫百卉冬则伤夫飘风触景生愁无一得以自寛也可见当时之乱】
　　【愚按嘉卉残贼是实事非借喻也嵗荒民病果木不实触目皆凋零夭札之象所以致其然者过必有在而曽莫之知也】
　　相彼泉水载清载浊我日构祸曷云能糓
　　【相省视也　泉水有时浊亦有时清怪主心昏乱永无清期也　我谓王朝也时事如此犹日与下国构祸大迷不寤如泉浊不复清也祸及臣民何由得遂其生养乎】
　　滔滔江汉南国之纪尽瘁以仕宁莫我有
　　【滔滔水大貌纪丝别也朱注谓经帯包络之也郑云江汉南国之大水纪理众川使不壅滞愚按此即征役之地所见而起兴也言我从役至此惟有鞠躬尽瘁而已死亾不保而朝廷防不知有我宁念我先祖之乏祭乎】
　　匪鹑匪鸢翰飞戾天匪鳣匪鲔潜逃于渊
　　【説文云鹑作□雕也　陆氏云雕亦名□其飞上薄云汉若鹑则无戾天之理　鸢鸱类尔雅云鸢鸟丑其飞也翔　苏氏云鸟飞不在翼而在翰翰者翼之鋭也　郑云雕鸢之髙飞鳣鲔之处渊性自然也非雕鸢能髙飞非鳣鲔能处渊皆惊骇辟害耳喻民性安土重迁今而逃走亦畏乱政故也】
　　山有蕨薇隰有杞桋君子作歌维以告哀
　　【杞枸檵也桋赤棘也尔雅以女桑为桋桑】
　　【愚按蕨薇与杞可食桋桑可以供蚕为衣行役之人思在深山穷谷草衣木食真如鱼鸟天渊之乐而不可得也其作此歌惟以诉哀伤之情而已　君子诗人自谓也礼不下庶人君子则有位之称以见已当守礼而不得归祭所以哀也】
　　四月八章章四句【申培説大夫遭谗流离南国而作是诗何氏谓厉王世之诗荡之诗曰内奰于中国覃及鬼方以鬼方荆楚之地滔滔江汉南国之纪意即为覃及鬼方之事而发】小旻之什十篇六十五章四百十四句





　　田间诗学卷七
<经部,诗类,田间诗学>
　　钦定四库全书
　　田间诗学卷八
　　桐城钱澄之撰
　　北山之什二之六
　　北山　序曰大夫刺幽王也役使不均已劳于从事而不得养其父母焉【何氏云篇中自叙偕偕士子则作此诗者为士非大夫矣雨无正之诗曰正大夫离居三事大夫莫肯夙夜即所谓大夫不均燕燕居息也曽我御惨惨日瘁即所谓偕偕士子尽瘁事国也】
　　陟彼北山言采其偕偕士子朝夕从事王事靡盬忧我父母
　　【朱注赋也毛传缺　郝氏云北山背阳之比苦菜食苦之比　士六等爵之一偕偕同也言与众士子旅行以朝夕从王之事使父母思我而忧】
　　溥天之下莫非王土率土之濵莫非王臣大夫不均我从事独贤
　　【王氏云取数多谓之贤礼记曰某贤于某若干与此同义　玩后章燕燕居息等语则大夫不止一人凡正大夫及三事所属之大夫皆在故统以大夫言上章虽言偕偕士子玩此则士子之中已又独当其劳也】
　　四牡彭彭王事傍傍嘉我未老鲜我方将旅力方刚经营四方
　　【彭彭説文作騯騯马盛也　傍通作旁侧出无方所之意言既已奉使而又每有意外之王事别出多端所以劳而不得息也　鲜通作尟少也以为少而难得也　将壮也未老以年言方将以力言　旅与膂同毛云众也秦誓旅力既愆夏氏解谓众力如言目力耳力手力足力是也　谢氏云此为役使不均独劳王事而作若反以王为知己忠厚之至也】
　　【愚按将任也谓其肯任事也旅力方刚始以力言】
　　或燕燕居息或尽瘁事国或息偃在牀或不已于行【刘公瑾云以下凡十二句为偶皆以他人之逸乐对已之忧劳所以形容不均之意　诗用十二或字为六偶句对举相形上六句所称分六种人下六句所云则自道也首言燕燕居息指大夫也自息偃在牀以下情状各别则三事大夫之属耳　居谓私居息谓休息言惟休息于私居无所事事也事国则日从事于国也与居息对看　床安身之坐左传防子冯诈病掘下氷而床焉至于恭坐则席也休息而偃卧于床如今仕者之引疾在告也　不已于行谓奔走道路无止日也与在床对】
　　或不知叫号或惨惨劬劳或栖迟偃仰或王事鞅掌【叫释文作嘂大呼也　孔云居家用逸不知上有征发呼召也　惨惨释文作懆懆以别于下文之惨惨畏咎与劬劳连言所谓劳人懆懆也　栖迟于家或偃或仰象其夷犹自得如今仕者之请急休沐得适意也　鞅马鞅也控马者执鞅在手一释手则马逸矣身肩王事如纳鞅掌中无时可以暂释也与栖迟对】
　　【愚按鞅掌即指勤于驰驱掌不离鞅犹言身不离鞍马耳】
　　或湛乐饮酒或惨惨畏咎或出入风议或靡事不为【湛通作酖説文云乐酒也凡酖酒而旷职者以其咎责不及故能适意如此　惨忧也咎犹罪过也救过不暇其焉能乐畏者乐之反也】
　　【愚按责不在身言之甚易出入优防髙谈阔论岂知为其事者之难　彼则无事不议此则无事不为雨无正诗曰匪舌是出惟躬是瘁言已不得言事而但任事之责也与徒有言者对看】
　　北山六章三章章六句三章章四句【谢氏云自古君子常任其劳小人常处其逸君子常任其忧小人常享其乐虽曰役使不均我独贤劳然君子本心亦不愿逸乐也】
　　无将大车　序曰大夫悔将小人也【郑云周大夫悔将小人幽王之时小人众多贤者与之从事反见谮害自悔与小人并　邹氏云玩诗意非以大车比小人其谏士大夫之贪位擅权者乎王室不网大夫相与争政而酿衅故曰民之无良相怨一方受爵不譲至于已斯亡此大夫必力小任重又恋不能舍其所谓百忧亦不过患得患失自贻伊戚而已诗人谏以弛于负担无徒自苦为也故曰无思百忧】
　　无将大车祗自尘兮无思百忧祗自疷兮
　　【朱注兴也毛传缺　将扶进也　孔云冬官车人为车有大车平地任载之车也其车驾牛酒诰曰肇牵车牛逺服贾须人傍为将之　疷病也小人进用则蛊惑君王之视听以是为非以非为是国事受其紊乱人才受其颠倒如尘障天举世昏浊其可忧者非一端故思之而至于病也】
　　【愚按大车任重驾大车之牛乃以比小人所谓力小而任重也】
　　无将大车维尘冥冥无思百忧不出于颎
　　【郑云冥冥者蔽人目明令无所见也　颎耿同小明也】
　　【愚按忧思之深意中所见惟此一事欲暂昧而不能曰耿言可忧多端但勿思也有思则不出此数端时来影现耳】
　　无将大车维尘雝兮无思百忧祗自重兮
　　【雝与壅同先言尘继言冥继言壅小人之势日盛一日是其始将之之过也　重犹累也王氏云凡物之行不为物所累则轻而速为物所累则重而迟此言不思则已一思则百端交集徒自觉重累耳】无将大车三章章四句
　　【愚按荘子曰亲权者不能与人柄操之则栗舍之则悲故千古之小人不肯一日无权　将大车者贪国之权者也篇中三尘字从大车来盖权势所在嚣尘集焉王茂所云元规尘汚人也贪将大车者正贪其尘耳】
　　小明　序曰大夫悔仕于乱世也【欧阳子云大雅明明在下谓之大明小雅明明上天谓之小明自是名篇者偶为志别耳何氏云此西征大夫困于行役瓜期已逾而代者不至故作此诗当与北山合看】
　　明明上天照临下土我征徂西至于艽野二月初吉载离寒暑心之忧矣其毒大苦念彼共人涕零如雨岂不懐归畏此罪罟
　　【朱注赋也毛传缺　呼明明者欲天之见察也　説文训艽为逺荒　初吉朔日也载犹更也离与丽同犹厯也　二月初吉当是此时作诗之日非徂征初行之时玩后章云昔我往矣日月方除则知此大夫徂西在前嵗之十二月中厯一嵗犹未得归故云载离寒暑　共人指在内僚友　行役之人以在朝供职者为美任称共人羡之也后称靖共尔位即指此人】
　　昔我往矣日月方除曷云其还嵗聿云莫念我独兮我事孔庶心之忧矣惮我不暇念彼共人睠睠懐顾岂不懐归畏此谴怒
　　【日月方除谓十二月也当徂征之时预计之曰何时可以言归必嵗莫方竣此役盖以匝嵗为期也　庶众也惮瘅通病也不暇谓身独事众劳瘁已极有不暇病者以此益睠懐在朝之共人耳】
　　【愚按日月方除及下文方奥皆周之丑月上章所谓二月初吉也嵗聿云莫是夏九月十月之交采萧获菽正其时也若用夏正便训不去】
　　昔我往矣日月方奥曷云其还政事愈蹙嵗聿云莫采萧获菽心之忧矣自诒伊戚念彼共人兴言出宿岂不懐归畏此反覆
　　【奥与尧典厥民隩同义日月正在季冬气方寒而民聚于室之时也　蹙促也采萧所以祭也获菽所以畜也事在秋冬之交言嵗行且莫矣人皆有事于此将以为改嵗之备也　诒通作贻遗也郑云我冒乱世而仕自诒此忧悔仕之辞　共人在朝安佚但起而出宿于外便以为劳此行役之苦固不知也愚按篇中畏此罪罟畏此谴怒畏此反覆似大夫行役于外而朝有谗嫉之人故忧危之甚非仅伤其久于逺役也后二章以正直望在朝之君子虑朝政之反复反令劳人得罪冀僚友之持公论耳】
　　嗟尔君子无恒安处靖共尔位正直是与神之听之式谷以女
　　【君子指僚友即所谓共人也　苏氏云有久劳于外则必有久安于内者故勉之使无以安处为常　共通作供勗之自靖以供其职则东西南北自当惟命是从矣　正直指人言与者与处也言无与不正不直者处导以择便偷安之术也】
　　嗟尔君子无恒安息靖共尔位好是正直神之听之介尔景福
　　【吕氏云前三章皆悔仕乱朝苦于劳役欲安处休息而不可得虽懐归而自知其不可归故后二章又戒其僚友在朝者深见乱世之不可仕也】
　　【愚按后二章因已之忧危而重念僚友也盖在外者固无安处安息矣即在朝者亦不宜恒安处恒安息也罪罟谴怒反复内外皆不可测亦惟有靖共尔位以自尽臣道耳所谓靖共者非必以劳瘁为贤但好正直而黜奸邪则所闗于当世者甚大虽鬼神亦必呵防之矣　好是正直则分别贤佞而在外劳而得罪者庶可免矣神之聴之式谷介福盖以鬼神要之也】
　　小明五章三章章十二句二章章六句【郝氏云诵其辞凄惋流涕虽叙行役之苦实多悔恨之情各章念彼共人思自全之防惟有恭慎庶几化忧患为景福处乱世而获安全此其怨悔之意甚明不但为行役而作】
　　皷钟　序曰刺幽王也【后儒以为刺昭王之诗　郝氏云是役也未必无朝防而诗但言皷钟淮水以讽其荒乐逺逰无复先王修礼辑瑞柴望祭告之典所以为刺　凌蒙初云此诗之刺最为微婉若非忧心一句后人必以为升歌雅乐也】
　　皷钟将将淮水汤汤忧心且伤淑人君子懐允不忘【朱注赋也毛传缺　孔云乐器多矣必先以钟左传谓之金奏是先击金以奏诸乐也　击鼔为鼔击钟亦为鼔孔云以鼔瑟鼔琴类之故鼔钟为击钟也将将説文云钟声也以其连击而声不断故曰将将严氏云周家以仁厚开国故以善人君子称其先王　懐畏允信也　李氏云声之所感皆因人之哀】
　　【乐将亡之政其民困故闻其声而悲】
　　【愚按于后王荒淫之时闻先王之乐而思先王之徳其所以伤周徳之衰而悲国之将亡总在言外】
　　鼓钟喈喈淮水湝湝忧心且悲淑人君子其徳不回【徐云喈喈声众且和也湝湝众水之貌　禹贡导淮自桐柏东防于泗沂水经载入淮之水其流甚多故以湝湝言　回者邪曲与正相反乐以象徳观其乐之有节即知其徳之不回】
　　鼓钟伐鼛淮有三洲忧心且妯淑人君子其徳不犹【毛云鼛大鼔也即臯也按臯鼔寻有四尺长丈二是大鼔也　淮南子云尧舜禹汤武王伐鼛而食奏雍而彻已饭而祭可谓至贵矣　按周礼大司乐职王大食三宥皆令奏钟鼔　苏氏云始言汤汤水盛也中言湝湝水流也终言三洲水落而洲见也言久于淮上也　郑云妯之言悼也説文云动也子华子云忧心有妯心由是以动也】
　　【愚按其徳即不回之徳不犹言与后之人不相若也】
　　皷钟钦钦皷瑟鼔琴笙磬同音以雅以南以籥不僭【钦钦孔云钟声也郝氏云声有度也　明堂位曰大琴大瑟中琴小瑟四代之乐器也古之人作乐声音相保而为和细大不逾而为平故用大琴必以大瑟配之用中琴必以小瑟配之然后大者不凌小者不抑五声和矣后世有雅琴雅瑟颂琴颂瑟岂其声合于雅颂虞书琴瑟以咏则琴瑟之声所以应歌者也歌者在堂则琴瑟亦宜施之堂上矣　陈旸云应笙之磬谓之笙磬应歌之磬谓之颂磬笙磬在东而面西颂磬在西而面东颂磬歌于西是南向北向以西方为上所以贵人声也笙磬出于东是以东方为下所以贱匏竹也　磬有特县者名离磬有编磬所以应十二律也周官磬师掌敎击磬击编钟言编钟于磬师则知有编磬矣大则特县小则编县仪礼鼗倚于颂磬西纮所谓纮者其编磬之绳与则编磬在西颂磬也特磬在东笙磬也笙磬同音专指笙磬相和而言　郑樵云周世未有乐名南者惟鼔钟之诗曰以雅以南左氏载季札观乐有舞象箾南籥者今考南籥南之籥也象舞颂之维清也箾之舞象籥之奏南其在当时见古乐如此文王世子又有所谓胥鼓南则南之为乐古矣　以籥孔云谓吹籥而舞也不僭专就籥舞言乐之章有诗乐之容有舞以籥协音舞蹈疾徐有节是谓不僭　郝氏云乐所以昭】
　　【徳也今乐则古乐人非古人焉得无淑人君子之思乎】
　　鼓钟四章章五句【韩诗云昭王之时作按史记昭王南巡狩不返卒于江上其卒不赴告讳之也考竹书昭王凡再伐楚其南行过淮再往不返不知此诗作于何时】
　　楚茨　序曰刺幽王也政烦赋重田莱多荒饥馑降丧民卒流亡祭祀不享故君子思古焉【郝氏曰此与下篇信南山甫田大田皆讽幽王而惟此篇首四语思古伤今余皆极言古时和年丰祭祀燕享宛然身逢其盛而衔恨生今之世意在言外　何氏云此与信南山皆为祭祀之诗而指各有异彼为冬祭故其辞曰是烝是享此则秋祭也以祝祭于祊一语知之　周礼秋狝致禽以祀祊】
　　【愚按如何氏説尝祭也】
　　楚楚者茨言抽其棘自昔何为我蓺黍稷我黍与与我稷翼翼我仓既盈我庾维亿以为酒食以飨以祀以妥以侑以介景福
　　【朱注赋也毛传缺　郑云茨蒺藜也伐除蒺藜与棘自古之人何乃勤苦为此事乎我将蓺黍稷焉言先王之政以农为本茨言楚楚棘言抽互词也　与与者黍黍相并如人之有俦侣也翼翼者稷稷相辅如鸟布翅相接也吕览云苗其弱也欲孤其长也欲相与俱其熟也欲相扶是故三以为族乃多粟与与翼翼之谓也　露积曰庾郑云仓言盈庾言亿亦互词王氏云此以上述祭之酒食所自出始而种继而收连用五我字言一粒皆我精神则皆我孝思也凡祭以酒食为主而牛羊俎豆佐之以为酒食以字指黍稷言　享献也妥安坐也侑劝也　礼记郊特牲云举斚角诏妥尸古者尸无事则立有事而后坐也祝诏主人拜安尸使之坐尸即至尊之位或时不自安则以拜安之也　尸三饭告饱祝侑主人拜三拜三侑祝言而不拜主人拜而不言妥侑相继其礼皆在迎尸初入之时　介助也景大也承妥侑来郑谓祝以主人之辞劝尸侑饱所以助孝子受大福也】
　　济济跄跄絜尔牛羊以往烝尝或剥或亨或肆或将祝祭于祊祀事孔明先祖是皇神保是飨孝孙有庆报以介福万夀无疆
　　【孔云礼大夫济济士跄跄谓与祭者有容仪也　一作牛羊之盛言济济行列整齐也跄説文云动也虞书鸟兽跄跄　絜通作洁刘彝云在涤而刍之也观下文言以往烝尝此则第鲜洁储之以备用与省牲迎牲不同　説文云祝祭主賛词者祝祭于祊为行礼之始祊祭在庙门内之西既设祭于庙先求神于祊也郑云孝子不知神之所在故使祝博求之　辅广云凡祀祼鬯则求诸隂焫萧则求诸阳索祭祀于祊则求之隂阳之间盖魂无不之神无不在求之之备如此　郊特牲云不知神之所在于彼乎于此乎或诸逺人乎盖汲汲于求神也　祀事孔明谓事死如生礼甚明备也　先祖通七庙而言孔云烝尝时祭也时祭当自祢以上而言先祖者据逺可以兼近皇通作煌有光辉之意洋洋乎如在其上若有神光也　保安也言先祖之神安之而飨其祭祀也朱子谓神保为尸之嘉号若楚词所谓灵保则第五章神保聿归之前不应变言皇尸载起矣】
　　【愚按首章极言黍稷之盛所以供酒食也此则絜尔牛羊所以供牲牢俎豆也秋尝冬烝皆取诸此济济跄跄宜属牛羊言此时尚未举祀特言物之具备以待祀耳观烝尝二字槩举明其未即祀也以往犹云自此以往明有待也祝祭于祊以下始行祀礼】
　　执防踖踖为爼孔硕或燔或炙君妇莫莫为豆孔庶为賔为客献酬交错礼仪卒度笑语卒获神保是格报以介福万夀攸酢
　　【自祝祭于祊以后神若或至矣此章始行荐熟之礼以尸人也必荐熟而后尸可飨也　少牢礼有雍防有廪防廪防以炊米廪人掌之雍防以炊肉雍人掌之　踖踖敬也　爼荐肉之器孔云载诸爼之牲体博大言肥腯而得礼也燔烧肉也炙炙肝也　吕氏云为爼孔硕谓荐熟也或燔或炙谓从献也　郑云君妇谓后也祭祀之礼后夫人主共笾豆　豆荐菹醢之器庶众也兼内羞庶羞而言　周礼注大賔要服以内诸侯也大客谓其孤则客小于賔即所谓众賔耳　此下言旅酬之礼毛云东西为交邪行为错度法度也卒尽也言献酬交错之礼尽合法度也礼器云周旅酬六尸曾子曰周礼其犹醵与注云使之相酌也惟后稷之尸发爵不受旅是旅酬之礼尸亦有之此则专指賔主与兄弟耳　祭饮而曰笑语者古者于旅也语　毛云获得时也卒获谓笑语尽得其时宜也　格通作假至也上章既言是飨矣至此始言格者前犹自孝孙之心想像之此则合庙中与主祭者如或见之亦如在之意】
　　【愚按第五章次君妇于诸宰之下则似非指后意即九嫔世妇御女之属所以佐后荐彻豆笾者故第五章云君妇废彻因賛者多人故曰为豆孔庶莫莫者人众而寂寞无声也　攸酢谓主有献客必有酢神之报孝孙以福夀犹如酢耳言必然也】
　　我孔熯矣式礼莫愆工祝致告徂赉孝孙苾芬孝祀神嗜饮食卜尔百福如几如式既齐既稷既匡既敕永锡尔极时万时亿
　　【郑云我我孝孙也　熯竭也説文云干貌　式法也愆过也言礼行既久孝孙之筋力宜甚竭矣而一取法于礼终无过差敬之至也　工官也官以工称谓能其事也曰工祝盖周礼大祝之官也　祝以传达尸之词命致告者致尸意以告孝孙使受嘏也主人受祭福曰嘏赉赐也　少牢礼畧云佐食取黍之以授尸尸执以命祝祝受以嘏于主人苾芬孝祀以下皆祝所传嘏词也　苾芬指黍稷言书曰黍稷非馨明徳惟馨明黍稷有馨也颂所谓有飶其香有椒其馨是也　神嗜饮食谓能以孝敬享祀而神嗜之也　卜者前知之词　几期也式法也　齐与斋同郝氏云稷粟也粟与肃通匡不跛倚敕戒备也　一説齐酒也即五齐之齐既齐如后世饮福酒也言稷不言黍稷为五谷之长言稷可以该黍也　郑云嘏之礼祝徧取黍稷牢肉鱼擩于醢以授尸孝孙前就尸受之天子使宰夫受之以筐既筐承既稷言即所以盛稷也既敕者谓祝释嘏词以敕之也　徐云极者屋脊之栋庄子谓登屋极者登其脊也最髙者为极尔极谓为众善之极】
　　【愚按如几言其应不爽如式言其数不差谓福与徳相召且相当也　周家以农事为王业之本故神锡之福自万夀而外莫大于时和年丰而稼穑丰穰此皆嘏辞也】
　　礼仪既备钟鼓既戒孝孙徂位工祝致告神具醉止皇尸载起鼔钟送尸神保聿归诸宰君妇废彻不迟诸父兄弟备言燕私
　　【礼仪既备言祭礼中之仪节无不具举也　郑云钟鼔既戒戒诸在庙者以祭礼毕戒通作诫谓警敕也徂位孝孙往立于堂下西面位也　祭毕主人出立于戸外西向祝出立于西阶上东面祝传神意告】
　　【利成于主人按利就养也成毕也言孝子之养礼毕也神具醉止正致告之辞即告利成之意具通作俱孔云言皆醉者所祭羣庙非止一神故也盖尝为小祫之祭　郑云载之言则也神醉而尸谡送尸而神归出入奏肆夏尸称皇尊之也　鼔钟与钟鼔有别钟鼓者二器并作鼓钟者击钟为主所谓金奏肆夏也　郑云废去也尸出而可彻诸宰彻去诸馔君妇彻笾豆而已不迟以疾为敬也】
　　【愚按俟诸宰彻馔毕君妇始出而彻豆故次君妇于诸宰之后明内外不相渎也　凡祭祀毕归賔客豆笾同姓则留与之燕所以尊賔客亲骨肉也谓之燕私者对异姓言则同姓为私】
　　乐具入奏以绥后禄尔殽既将莫怨具庆既醉既饱小大稽首神嗜饮食使君夀考孔惠孔时维其尽之子子孙孙勿替引之
　　【此章承上陈燕私之事以祭时在庙燕当在寝故祭时之乐皆复入于寝而奏之虽燕祭不得同乐而乐器则同故云皆入也　朱注于祭既受禄矣故以燕为将受后禄而绥之也　殽即祭祀所彻之殽也将奉持而进之也神惠均皇恩洽与祭之人无有怨者皆欢洽而相庆也莫怨具庆四字一反一正愚按神嗜以下重述本日祭祀之事而为庆喜叹美之辞孔惠孔时复賛其祭之美而于礼无所不尽也賛废也引长也祝其子子孙孙世世勿废此礼而长行之曲尽家人慰悦庆祝之情】
　　楚茨六章章十二句
　　【愚按序谓刺幽王之诗通篇诵之与信南山等诗皆极称美丰登祭祀之盛絶不得所为刺讥之意朱子谓公有田禄者力于农事以奉其宗庙之祭然礼之见于少牢馈食者初无钟鼔送尸之礼况涤牛燕毛皆天子之礼乎何氏谓为秋尝之礼似是】
　　信南山　序曰刺幽王也不能修成王之业疆理天下以奉禹贡故君子思古焉【何氏谓此诗大指与楚茨畧同盖为冬祭而作篇中既言献之皇祖又言享于祖考所谓祫烝也赵汸云烝尝皆祫与祠礿不同烝尝丰于祠礿烝又丰于尝尝以尝新为名烝众也可以荐者众也　王制曰天子犆礿祫禘祫尝祫烝犆特也祫合也特祭各于其庙合享同于太庙故有三年之祫大祫也有时祭之祫小祫也小祫止于未毁庙之主大祫则并及毁庙之主】
　　信彼南山维禹甸之畇畇原隰曾孙田之我疆我理南东其亩
　　【朱注赋也毛传缺　信通作伸蜿蜒之貌周礼侯执信圭与伸同用　南山畿内之地甸治也六十四井为甸甸方八里居一成之中成方十里出兵车一乗以为赋法　邓元锡云首章慕稷功也禹暨稷奏平成之烈烝民粒焉言禹甸稷功于禹时成也不斥言稷曾孙着之矣　畇畇垦辟貌　大司徒以土防之法辨五地之物生曰山林川泽丘陵坟衍原隰可为田者惟坟衍原隰耳　春秋传云井衍沃牧隰臯防谓九夫二牧二牧而当一井则原隰地之不美者也陈祥道云禹贡于九州之地或言土或言作或言乂盖禹平水土之后有土焉而未作有作焉而未乂于是时人功未足以尽地利故家五十畆而已沿厯商周则田寖开而法备矣故商七十而助周百畆而彻　我指曾孙也言我疆我理则知曾孙乃立法定制者故序以为成王　后章言疆埸翼翼则疆为大界埸为小界此即八家同井之疆理者顺其地势水势之所宜也畆势宜南则同井皆南畆势宜东则同井皆东也　刘公瑾云地之势东南下水势皆趋之故顺其势以为遂为沟而或南其畆或东其畆　按百畆有遂同井有沟遂横则沟从遂从则沟横其遂东入于沟则其畆南矣其遂南入于沟则其畆东矣】
　　上天同云雨雪雰雰益之以霡霂既优既渥既霑既足生我百谷
　　【朱注同云云一色也将雪之如此　説文雰即氛字样也此当通作纷　诗作于冬祭之时因纪述旧冬之事见一嵗之田功所自始　尔雅云小雨谓之霡霂　陆氏云霡者膏润入土如人之脉霂者霂厯沾渍如人沐头惟及其上枝而已根不濡也霂言其上霡言其下】
　　【愚按优渥指雪雪欲盛而遍也霑足指雨雨欲微而润也嵗之丰登其冬必有积雪其春必有小雨故是诗雨言小雪言盛也】
　　疆埸翼翼黍稷彧彧曾孙之穑以为酒食畀我尸賔夀考万年
　　【疆者八家同井之疆埸者一夫百畆之埸　埸通作易谓田至此又易主也　翼翼言疆之左右又有疆埸之左右又有埸如鸟之有两翼也　彧彧説文云有文章也或种黍或种稷交错成章曰彧彧　孔云上言百谷此独言黍稷黍稷为谷之长故特言之説文云谷可収穑同井之中有公田其稼皆天子所有故曰曾孙之穑　畀予也尊尸与賔所以敬神也此章及下章皆先事拟议之词五六章方言祭时事】
　　中田有庐疆埸有瓜是剥是菹献之皇祖曾孙夀考受天之祜
　　【中田公田也庐説文云寄也秋冬去春夏居　孔云古者宅在都邑农时出而就田须有庐舍以便其农事　国中为廛廛里所以奠居而庐舍特田中宿息之地周礼遗人十里有庐诗云庐旅荘周言蘧庐田之有庐亦若此耳　疆埸有瓜郑云于畔上种瓜此埸専指公田之畔盖八家各私其埸以种果蓏惟公田之埸当属诸公故于此种植以尽地利所借以献皇祖者皆是之自出于民无与也　礼云瓜祭上环按环瓜之脱华处也是剥言枣也周礼笾之实果五品一曰枣居五物之首故举剥枣以该之菹説文云酢菜也豆之实凡七菹　言疆埸所植非特瓜可以祭也又有可剥可菹以用之笾豆者但言剥菹而不言其物惟枣用剥言剥则知其为枣菹惟七种言菹则知其为七菹也　祢以上皆称祖时祭当及祢而第言祖据逺可以兼近】
　　【愚按献皇祖而受天祜言不惟皇祖之报以福夀而天已先加厚福于曾孙矣】
　　祭以清酒从以骍牡享于祖考执其鸾刀以啓其毛取其血膋
　　【郑云清酒也酒郁鬯五齐三酒也祭之礼先以郁鬯降神然后迎牲　牲用骍尚赤也从以骍牡及下文啓毛取血皆以牛为主牛乃牲之大者　享者祭宗庙之名周礼于天神曰祀于地示曰祭于人鬼曰享人鬼者宗庙也　郑云享于祖考纳享时也纳享者谓牵牲入庙将杀授享人纳享而谓之献于祖考者地官云硕牲则賛賛助也谓助君牵牲入告肥是献之也　孔云鸾即铃也谓刀环有铃其声中节祭义云祭之日君牵牲卿大夫序从既入庙门丽于碑卿大夫袒而毛牛尚耳鸾刀以刲取膟膋乃退注疏谓将杀牲故袒然则是卿大夫执之也　啓告也楚语观射父云毛以示物物色也啓其毛者取毛之色以告于祖考郑谓毛以告纯也毛以耳毛为上所谓毛牛尚耳是也其色则赤色所谓从以骍牡是也取血以祭即所谓膟也观射父云血以告杀注云明不固故也孔云若不杀则无血故以血告杀也　郊特牲云毛血告幽全之物也按血是告幽之物言牲体肉里美善毛是告全之物言牲体外色完具中善则血好外善则毛好也　郑云膋脂膏也血以告杀膋以升臭合之黍稷实之于萧升馨香也　祭义云建设朝事燔燎羶芗见以萧光以报气也羶即血膋芗即黍稷】
　　是烝是享苾苾芬芬祀事孔明先祖是皇报以介福万夀无疆
　　【烝进也　按烝即冬祭名牲既杀矣臭既升矣于是始行享献之礼谓荐熟也此时始荐黍稷故以苾苾芬芬言　何氏谓楚茨信南山同为一时之作楚茨详于后而畧于前自祭祊以前但以祀事孔明一语该之信南山详于前自荐熟以后亦但以祀事孔明一语该之而所谓孔明则在楚茨篇执防踖踖以至皷钟送尸等事也于此亦见古人文字之妙】
　　信南山六章章六句【朱子疑与信南山甫田大田即为豳雅】
　　【愚按诗从以骍牡明是周有天下一代所尚非邠侯所宜有且我疆我理王事也鸾刀啓毛王礼也以曽孙田之与维禹甸之并称则其曽孙必立法定制之王者也朱注谓大指与楚茨同序云刺幽王郝氏云维禹甸之思古伤今犹前篇自昔何为之意亦刺在言外也　按毛氏以谷风至信南山十篇为谷风之什】
　　甫田　序曰刺幽王也君子伤今而思古焉【郑云刺者刺其仓廪空虚政烦赋重农人失职　郝氏云首章伤今之意宛然思昔曽孙能继古人伤今人不能继曽孙也　周礼春官籥章职云凡国祈年于田祖龡豳雅击土鼔以乐田畯朱子疑楚茨信南山甫田大田四诗为豳雅何氏谓此篇及大田二诗篇中皆言田祖故礼用以迎年于田祖也又皆称田畯故礼吹之于籥以乐田畯也】
　　【愚按楚茨为尝祭之诗信南山为烝祭之诗甫田大田皆田功报祭之诗四篇本周先代乐曲也厉王流彘礼乐散失宣王中兴初年即有云汉之诗所云祈年孔夙方社不暮具如此诗之防晚年不借千畆日穷兵于外祀典荒矣四诗虽存于乐官而礼久不行乐亦罕御当必幽王之初新王即位旧典修举而四诗复各得其用故録为幽王世之诗】
　　倬彼甫田嵗取十千我取其陈食我农人自古有年今适南畆或耘或耔黍稷薿薿攸介攸止烝我髦士【朱注赋也毛传缺　毛云倬明貌甫田谓天下田也説文云甫大也又美称也郑云甫之言丈夫也太古之时以丈夫税田也嵗取十千于井田之法则一成之数也　朱注一成之田地方十里为田九万畆而以其万畆为公田盖九一之法也　毛云尊者食新农夫食陈　郑云仓廪有余民得賖贷取食之所以纾官之蓄滞亦使民爱存新谷自古丰年之法如此　谢氏云民生于三代之后其命制乎天民生于三代之前其命制乎君制命之道取民常少与民常多从古以来岂无水旱霜蝗吾民常如有年者上之人敛散得其道也　马端临云三代有补助之制未闻责其偿也春秋时始有施舍已责之説家量贷而公量收之説矣　今适南畆専为省耘之举耘除草也耔雝本也　郑云于古言税法今言治田互词烝进也髦俊也介舍也　朱注俊士秀民也古者士出于农而工商不与焉】
　　【愚按介助也指同井合作而言止息也指聚处讲习而言烝众也髦士总角俊少之士古者士出于农言此少壮之众皆我髦士也】
　　以我齐明与我牺羊以社以方我田既臧农夫之庆琴瑟击皷以御田祖以祈甘雨以介我稷黍以谷我士女【毛云齐通作齍以六谷实之于器为六齍六谷者黍稷稻粱麦苽也曲礼稷曰明粢言齐明者于六齍中専指稷也稷为五谷之长故首举以该之　色纯曰牺牛羊豕具曰太牢但有羊豕无牛曰少牢此独言羊举羊以该豕少牢礼也　社后上也左传共工有子曰句龙职主土地故谓其官为后土死以配社神而祭之毛谓后土者是句龙所居官职之名非与皇天对言之后土也　曲礼云天子祭四方嵗徧诸侯方祀嵗徧疏云方祀者惟祀当方耳注谓祭四方祭五方之神于四郊也句芒在东后土祝融在南蓐收在西冥在北　琴瑟击鼔据周礼为击土鼔　御迎也田祖先啬也　王氏谓生为田正死为田祖犹乐官之死而为乐祖也　呉徳操曰何氏谓田祖即稷自夏以上祀烈山氏子柱为稷至商始以弃代之夫啓蛰之月业郊祀后稷以祈农事矣岂宜复称田祖与方社同祀乎　孔云雨以长物则为甘以害物则为苦左传曰秋无苦雨谓无害物之雨为民所苦也　介助也黍稷当薿薿之时得雨助之则秀实在望所谓时雨化之也谷善也朱云言仓廪实而知礼节也】
　　【愚按后土为中央土之神不应与祝融同位在南礼言四方除中言也诗以方社对举明社在中央合四方而共为五祀也　土旺四季在夏季与火同位故尤旺也后土祝融并祀南方亦是一义】
　　曾孙来止以其妇子馌彼南畆田畯至喜攘其左右尝其旨否禾易长畆终善且有曾孙不怒农夫克敏【朱注曾孙主祭者之称非独宗庙为然曲礼外事曾孙某侯某武王祷名山大川曰有道曾孙周王发是也　春秋传曰能左右之曰以妇子农夫之妇子也言曾孙之为此行也先省耘随祈雨又复举补助之典俾农人之妇子得备酒食以饷南畆前章云我取其陈食我农人此物此志也　田畯农官喜者喜农夫之有馌以毕力于南畆也　攘朱注取也郝氏云却也左右曾孙之左右也却其从者亲取馌尝也易治也长畆竟畆也或云易即古所谓代田顔师古云代易也一畆三甽前嵗之甽今嵗易其处今嵗】
　　【之甽明嵗易其处以休地力而用之也每甽之长各尽其畆于中种禾曰禾易长畆也　汉赵过精于代田一嵗之收常过缦田畆一斛以上缦田谓不为甽者也】
　　【愚按攘有强取之义左右即农夫在曾孙左右者曾孙欲取其馌尝之农夫以粝粗不敢献乃强取而尝之故有攘义　曾孙不怒谓田畯见妇子之馌田禾之治以庶几于曾孙之不怒窃自庆也】
　　曾孙之稼如茨如梁曾孙之庾如坻如京乃求千斯仓乃求万斯箱黍稷稻粱农夫之庆报以介福万夀无疆【承上章农夫克敏而预期其秋成大有终归恩于上也　严氏云种之曰稼敛之曰穑散则相通此以稼对庾先言稼后言庾是稼为在田未刈之禾庾为已刈入仓而露积之禾也　朱注茨屋盖言其密比也梁车梁言其穹隆也　郑云古之税近者纳总逺者纳粟米然则稼犹总也庾则为谷而露积也曰曾孙者农夫喜悦以为皆君之稼君之庾谓秋毫皆君赐也　坻水中髙地也京髙丘也四起曰京　庾为露积未入仓也于是求千仓以贮之先治仓而后求万箱以输载之故先言仓后言箱　季氏云前章言农夫之庆曾孙期望其民之辞也此章言农夫之庆农夫喜慰其君之辞也　福必曰介者谓凡人获福必冥冥中有以隂助而黙相之也】
　　甫田四章章十句【序以为刺幽王之诗朱子谓述公卿之有田禄者力于农事以奉方社田祖之祭然观茨梁坻京千仓万箱之语明为有国者规模也何氏谓为雩祭而作与七月诸篇皆邠侯公刘之诗而周公追述之】
　　【愚按邠地皆在戎狄之间草剏都邑安得礼文明备如此其为周公之制作无疑】
　　大田　序曰刺幽王也言矜寡不能自存焉【郑云幽王之时政烦赋重而不务农事虫灾害谷风雨不时万民饥馑矜寡无所取活故时臣思古以刺之　何氏谓与上章皆豳雅也盖秋省敛因而报祭于方也】
　　大田多稼既种既戒既备乃事以我覃耜俶载南畆播厥百谷既庭且硕曾孙是若
　　【朱注赋也毛传缺　郝氏云大田犹言王田也　郑云将稼者必先相地之宜而择其种季冬命民出五种计耦耕事修耒耜具田器此之谓戒是既备矣至孟春土长冒橛陈根可拔而事之　种择其种也谓或利先种或利后种或宜髙燥或宜下湿也　备具也总上二者言谷种与田器咸具也此指去冬言乃事即下文俶载播谷是也此指孟春之月　覃尔雅作剡剡鋭利也俶善也言以鋭利之耜往善其事于南畆也　农书云土长冒橛陈根可拔耕者急发谓春候地气始通椓橛木长尺二寸埋尺见其二寸立春后上块散土没橛陈根可拔以此时耕一而当四二十日以后和气去即土刚耕四不当一七月篇言三之日于耜是以剡耜发土在孟春之时所谓俶载也播种则四之日举趾时也　毛云庭直也言不巻曲月令季春之月生气方盛阳气发泄句者毕出萌者尽逹所谓处也　硕大也庭硕皆以苗始生时言言苗自生叶以上皆条直茂大也　郑云若顺也朱注苗之生者皆直而大以顺曾孙之所欲　自首章至第三章皆代为农夫之词】
　　既方既皁既坚既好不稂不莠去其螟螣及其蟊贼无害我田穉田祖有神秉畀炎火
　　【方房也谓孚甲始生而未合时也　实未坚者曰皁古文无皁字疑作早谓谷之早种者与下文穉字对看齐民要术云凡田欲早晚相杂然大率欲早早田倍多于晚　坚充实之义吕览曰子能使藁数节而茎坚乎子能使穗大而坚均乎　严氏云禾虽已坚实或大风所偃或淫雨所腐或早霜所杀之类则损壊而不好　稂重粱也莠似苗也　郑云无稂莠择种之善民力之専时气之和所致也　食心曰螟食叶曰螣食根曰蟊食节曰贼　孔云虫灾之甚稙者亦食穉者偏甚故举以言之　经传蟊多与贼连言当即一种耳桑柔诗曰降此蟊贼以食叶食心苗本犹在今下食其根则无苗矣名为贼深恶之也瞻卬诗曰蟊贼蟊疾贼言其自外至疾言其自内生朱注苗既盛矣又必去此四虫然后可以无害田中之禾然非人力所及也故属望于田祖之神　捕蝗者夜中设火火边掘坑且焚且瘗古之遗法如此四虫非蝗类或亦火可治之】
　　有渰萋萋兴雨祁祁雨我公田遂及我私彼有不获穉此有不敛穧彼有遗秉此有滞穗伊寡妇之利
　　【渰云兴貌萋萋云行貌陆氏云渰水气之云也　祁祁舒迟貌徐也雨徐则入土　郑云古者隂阳和风雨时其来祁祁然而不暴疾　穉即无害田穉之穉敛收也穧尔雅云获也孔云禾之铺而未束者秉把也　郑云百谷既同种多齐熟收刈促遽力皆不足而有不获不敛遗秉滞穗故聴矜寡取之以为利邓元锡云天泽先之公也不必先已地利公之人也不必在已】
　　曾孙来止以其妇子馌彼南畆田畯至喜来方禋祀以其骍黒与其黍稷以享以祀以介景福
　　【甫田妇子之馌馌耕者此馌获者喜者喜其趋获事也来方禋祀报成之祭也言曾孙此来非特省敛而已又举行禋祀之礼禋説文云洁祀也周语内史过曰精意以享禋也　方者四方之神以下骍黒之牲推之但祭南北二方而已骍南方色黒北方色也牧人职云凡望祀各以其方之色牲毛如之　何氏谓取骍色者以螟螣蟊贼投畀炎火故报祝融取黑色者以雨我公田遂及我私故报冥也祝融主火冥主水　以享以祀二句农人祝愿之词毛云骍牛也黒羊豕也各举其色互文】
　　大田四章二章章八句二章章九句【朱子云前篇上之人以我田既臧为农夫之庆而欲报之以介福此篇农夫以雨我公田遂及我私而欲其享祀以介景福上下之情所以相赖而相报者如此何氏云彼为雩祭此为报成之祭彼为省耘此为省敛愚按何氏省耘省敛之説是矣而以前篇为雩祭所据者以祈廿雨也此为方祭直据来方禋祀一语于方字生解凿甚矣】
　　瞻彼洛矣　序曰刺幽王也思古明王能爵命诸侯赏善罚恶焉【朱子谓天子防诸侯于东都以讲武事而诸侯美天子之诗言天子至此洛水之上御戎服而起六师也　郝氏云按各首章二句凄然有河山今昔之感昔周公营洛都朝防巡狩以明赏罚故立政曰文子文孙其克诘戎兵以陟禹之迹方行天下至于海表罔有不服成康既没周道寖衰久旷盛典宣王中兴复古诗人有车攻之颂幽王嗣服荒于酒色武备不修防同遂废故诗人覩洛水而思先烈也】
　　瞻彼洛矣维水泱泱君子至止福禄如茨韎韐有奭以作六师
　　【毛传兴也朱注赋也　洛水名摰仲治云古之周南今之洛阳也　君子指先王如茨厚积也言天子能朝诸侯以行赏罚为子孙奠不拔之基故美其福禄如是　韎説文云茅搜染韦也韐合韦为之即韠也与韨制同韨用布帛韠用韦也周官所谓韦弁兵事之服也　奭通作赩赤貌　陈旸云韠之色视裳而已兵事韦弁服韦弁服纁裳故贵者以朱芾卑者以韎韐则韎韐非天子之所御乃将士之戎服耳　作犹振作也】
　　瞻彼洛矣维水泱泱君子至止鞞琫有珌君子万年保其家室
　　【鞸説文云刀室也犹今之刀鞘也　琫刀鞘上饰也刘熈云室口之饰曰琫　珌説文云佩刀下饰亦作鞞鞞卑也盖鞞琫虽皆刀鞘之饰而鞞犹在其下也毛云天子玉琫而珧珌诸侯荡琫而璆珌大夫璙琫而璆珌士珕琫而珕珌　此诗槩言琫珌而不言其所饰之物当是通天子及诸侯而下言之愚按此言天室既奠贻子孙以万年之安所谓保其家室也】
　　瞻彼洛矣维水泱泱君子至止福禄既同君子万年保其家邦
　　【苏氏云福禄既同言与诸侯共之也　家邦指天下王者以天下为家故曰家邦】
　　瞻彼洛矣三章章六句【陈栎云国家不忘讲武所以久福禄而保治安也后世如晋武废武备不戒不虞宜其祸之速矣】
　　【愚按先儒谓东迁以后无雅序以为刺幽王亦未见刺意盖追述宣王东都之防思车攻之烈耳谓宜万年以保家室不意一传而家室之祸如此】
　　裳裳者华　序曰刺幽王也古之仕者世禄小人在位则谗谄并进弃贤者之类絶功臣之世焉【孔丛子载孔子曰于裳裳者华见古之贤者世保其禄也　何氏谓此诗以裳华起咏兴同姓也郑桓公以王母弟始封于郑及于武公相继入为周司徒周人咏武公也】
　　【愚按史幽王初任皇父为司徒五年作都于向八年以郑桓公为司徒当是皇父谢事而桓公代之桓公善于其职故诗人庆亲贤进用而周室有复兴之望也如何説诗其为桓公作乎】
　　裳裳者华其叶湑兮我觏之子我心写兮我心写兮是以有誉处兮
　　【毛传兴也朱注同　裳与常古文本一字言裳谓常棣也　郝氏云常棣其华同蒂故比兄弟非亲非族鲜有以常棣比者　湑叶上露貌叶得霑润则华之承露可知　杨慎云裳裳者华其叶湑兮气相属润相滋也常棣之华鄂不韡韡体相亲意相承也】
　　【愚按我诗人自我也谓向者外戚小人用事内外蔽锢虽有忧国之心莫能输写今亲贤在位则我心庶几得以写乎我心写而是亲贤在位者亦为声誉之所归矣处犹归也】
　　裳裳者华芸其黄矣我觏之子维其有章矣维其有章矣是以有庆矣
　　【芸黄盛也　郝氏云芸通作耘与陨同】
　　【愚按黄之盛则将有陨落之渐此以兴小人用事之时宗枝日就零替而幸有之子文章粲然不受雕伤者在也周易凡曰有庆皆通国家而言又桓公为司徒以典司文教为职非其徳之有章何以称其职乎】
　　裳裳者华或黄或白我觏之子乗其四骆乗其四骆六辔沃若
　　【或黄或白由白趋黄其势不能复白以喻宗枝虽有存者摧残之余不足复振若之子有文武之才诗人所由属望而深庆也乗其四骆必其时有出使从戎之事以见其才无所不可下章所谓左宜右有是也上章维其有章是其文也此言乗其四骆是其武也】
　　左之左之君子宜之右之右之君子有之维其有之是以似之
　　【毛云左阳道朝祀之事右隂道丧戎之事】
　　【愚按君子指王也左之右之犹言辅弼也谓之子以其贤能辅王之政而政无不宜以其贤能弼王之徳而徳皆固有固有者言王徳本无缺欠向为小人蔽锢使自失其徳耳似嗣也嗣宣王也惟本有其徳是以克嗣先王之业诗人因桓公初任以为天牖王衷去昏即明故属望之如此乃其时褒姒方与虢石父之徒相比为恶一桓公其如王何而桓公方以王室多难且预求逃死之地矣天之所废不可兴也】裳裳者华四章章六句【朱子谓天子美诸侯之诗所以荅瞻彼洛矣也盖因其首篇与蓼萧首章文势相似故云然耳予于蓼萧篇已辨其非上之美下者矣】
　　北山之什十篇四十六章三百三十四句
　　桑扈之什二之七
　　桑扈　序曰刺幽王也君臣上下动无礼文焉【郑云动无礼文举事而不用先王礼法威仪也】
　　【愚按幽王承宣王中兴之后诸侯宗周其初朝觐燕享以礼后且惑溺邪嬖荒迷于酒诸侯渐以不朝又惑于褒姒与申缯搆怨卒以烽火之戏为诸侯所畔至于灭亡诗人述燕享之礼以亲诸侯盖警乱于未形矣】
　　交交桑扈有莺其羽君子乐胥受天之祜
　　【毛传兴也朱注同　交交飞往来貌桑扈窃脂也窃之言浅也窃脂者浅白色也　郯子云九扈为九农正扈民无淫者也　九扈皆农桑候鸟故先王命官以主农桑之事　徐云扈止也婬者过时也扈民不婬为止民使无过时也　有莺毛云莺然有文章也或曰莺即仓庚小雅两咏桑扈皆曰交交秦风咏黄鸟亦曰交交意其参错往来之状殆相类也桑扈与莺并言以兴春朝之时爵有尊卑姓有同异皆在班列如鸟之不一其族者然　贾谊云胥者相也乐胥犹古乐府云今日乐相乐也　言献酬欵洽君臣相乐故能受天之福即下文所言之屏之翰也】
　　【愚按交交此往彼来所谓乐胥也】
　　交交桑扈有莺其领君子乐胥万邦之屏
　　【领颈也鸟将飞则先奋其颈　屏小墙当门中者所以御外而蔽内　曹氏云鲁秉周礼而齐不敢图何屏如之有礼则安无礼则危秦襄公未能用周礼则无以固其国】
　　之屏之翰百辟为宪不戢不难受福不那
　　【翰干也所以当墙两边障土而筑墙者　宪法也言天子谨礼则百辟诸侯皆以天子为宪禀奉王章也戢敛也难慎也不戢戢也不难难也那多也不多多也朱注谓岂不敛乎岂不慎乎受福岂不多乎古】
　　【语声急而然也】
　　【愚按那语词总承上三不字来即起不然之意】
　　兕觥其觩防酒思柔彼交匪敖万福来求
　　【兕觥罚爵也　觩角上曲貌　言先王于燕享之礼制兕觥以为罚爵寓戒也兕善触酒能发人之刚或至抵触欲人顾此物则虽以酒防可嗜必思所以和柔其性情不敢过饮失礼而为酒所困也　交交接于一堂之谓升降酬酢皆其事也　敖依左传作傲】
　　【愚按交者自下而上彼交指诸侯之上交谓其情义上通也则惟以道接之匪敖所以荅彼交也　受福不那自我受福言万福来求自福就我言彼交与首句交交应敖则失交交之谊矣】
　　桑扈四章章四句【朱子谓天子燕诸侯之诗左传卫侯飨苦成叔寗惠子相苦成叔傲子曰苦成家其亡乎古之为飨食也以观威仪省祸福也诗曰彼交匪傲万福来求今夫子傲取祸之道也何氏以此诗为飨礼】
　　【愚按子引诗以讥苦成叔当飨而傲未尝谓此为飨时之诗而苦成叔与之相悖也】
　　鸳鸯　序曰刺幽王也思古明王交于万物有道自奉养有节焉【按序意以前二章为交于万物有道圣王爱物不忍残其偶也后二章为自奉养有节虽天闲之马爱养有方不妄费也　何氏谓申后失宠此诗追述幽王娶申后之事美其初昏之时人效万年之祝正如唐髙宗欲废王皇后长孙无忌述太宗佳儿佳妇之语耳】
　　鸳鸯于飞毕之罗之君子万年福禄宜之
　　【毛传兴也朱注同　鸳鸯匹乌也郑云止则相偶飞则为双　月令注云罔小而柄长谓之毕　孔云毕罗异器毕则执以掩物罗则张以待乌　鸳鸯匹鸟其飞必双或毕或罗皆可双而得之　万年以传世之久言书云惟曰欲至于万年惟王子子孙孙是也孔子曰大昏万世之嗣也诗咏万年福禄即此意也愚按鸳鸯不再匹以刺幽王将黜申后而立褒姒也】
　　鸳鸯在梁戢其左翼君子万年宜其遐福
　　【郑云戢敛也鸳鸯休息于梁上敛其左翼以右翼掩之隂阳相下之义也　尔雅云鸟之雌雄不可别者以翼右掩左为雄左掩右为雌　陆氏云止言左翼者凡鸟左顾则怒作右盼则喜生飞而起则仰左翼飞而下则仰右翼故摰鸟下击皆先侧左翅　张子厚云禽鸟并栖一正一倒戢其左翼以相依于内舒其右翼以防患于外盖左不用而右便故也　鸳鸯于飞毕之罗之皆可得所谓飞则为双也鸳鸯在梁戢其左翼以相向所谓止则为偶也】
　　乗马在廏摧之秣之君子万年福禄艾之
　　【周礼马四匹为椉椉马一师四圉三乗为皁一趣马二皁为系一驭夫六系为廏一仆夫计一廏之马凡二百一十有六应干之策　摧莝也秣粟也　郑云古者明王所乗之马系于廏无事则委之以莝有事则予之以谷言爱国用也】
　　【愚按乗马乗字平声即君所乗之马所谓路马也在廏言不见御而莝秣如常古之厚道也　艾久也齐鲁之间凡尊老谓之艾亦以其久于世也】
　　乗马在廏秣之摧之君子万年福禄绥之
　　【愚按此因申后失宠将有废黜之忧诗人托兴讽王而效万年之祝劝其存厚道也鸳鸯二章喻昔时伉俪之相得也乗马二章望王之念旧恩也王之乗马闲而在廏不废秣莝以其旧也况后之事王已数十年乎讽在言外　前二章一则曰福禄宜之再则曰宜其遐福王后相得福禄固其宜也后二章一则曰艾之艾久也言如此而后福禄久长也再曰绥之绥安也言如此而福禄始能安享也　四言君子万年皆祝其存心久长勿中道而改他也】
　　鸳鸯四章章四句
　　【愚按序意以为幽王暴虐剥肤取之而草蒮用之杀胎覆巢鸟乱于上民穷财尽而马有余粟故诗人思明主而托鸟兽以寓刺焉朱子谓此诸侯所以荅桑扈之诗亦无所据何氏因白华之诗同鸳鸯在梁二语据以为幽王废后而追述其始昏之事】
　　頍弁　序曰诸公刺幽王也暴戾无亲不能宴乐同姓亲睦九族孤危将亡故作是诗也【严氏云族人因王不宴乐同姓借以为辞而告以祸败之故非欲王宴乐之也是时骊山之祸将作人情不保朝夕幽王方且饮酒无度诗人岂复劝其宴乐哉　郝氏云幽王日与羣小酗于酒亲族疎逺无由得效其忠兄弟皆为路人危亡已至而深宫之饮不休故诗人借饮酒以致愿见之情非为酒也】
　　有頍者弁实维伊何尔酒既防尔殽既嘉岂伊异人兄弟匪他茑与女萝施于松栢未见君子忧心奕奕既见君子庶几説怿
　　【毛传兴也朱注赋而兴又比也　頍説文云举首也或云着弁貌　弁皮弁也惟皮弁上下通服之　伊何犹云何所为乎不过日从事于饮食而已今之叩阍求见者非疎逺之人而至戚兄弟也情谊闗切将欲输微忱于王而非有他故也　茑寄生树也本草一名寄屑　博物志谓女萝寄生丝丝寄生木上根不着地　唐乐府云丝故无情随风任颠倒谁使女萝枝而来强萦抱两草犹一心人心不如草则为二种明矣　施者蔓延之义　严氏云茑与女罗延于松柏之上视松柏以为命松柏殒则二草亡矣　怿与绎通书曰庶言同则绎论语绎之为贵是也】
　　【愚按弁以况王谷梁传云弁冕虽旧必加于首周室虽衰必先诸侯王者之在人上犹弁之在人首也王为海内之所共戴闗系如何而乃日以防酒嘉殽与羣小沈湎不返乎宗族兄弟至亲休戚与共犹茑萝之托命于松柏亡则俱亡也今与羣小日荒于酒致兄弟不得进前一效其忠告其忧可知则又属望曰倘得见之尽所欲言或欣然有当于王心未可知也庶几者几幸未可知之辞】
　　有頍者弁实维何期尔酒既防尔殽既时岂伊异人兄弟具来茑与女萝施于松上未见君子忧心怲怲既见君子庶几有臧
　　【何期犹伊何也期语辞也　或云何期谓何所期约王宠任小人所期者不过虢石父之辈耳　具通作俱言同姓兄弟皆来见王非止一二人之私忧过计也　毛云怲怲忧盛满也按丙位南方火地也心火上炎因状忧为怲　臧善也庶几王能改图为善耳】
　　有頍者弁实维在首尔酒既防尔殽既阜岂伊异人兄弟甥舅如彼雨雪先集维霰死丧无日无几相见乐酒今夕君子维宴
　　【弁所以荘首羣臣之有王如衣服之有冠冕也　土山曰阜阜者厚也郑云犹多也　上章只言兄弟此兼言甥舅者见凢属亲戚无不痛国之将亡故合词求见以兾王之悔悟也　严氏云霰集雪即继之不待迟久喻死亡之兆已见近在旦夕无多日矣　郝氏云今夕何夕死丧近矣而君子惟怡然晏乐长夜之欢不辍如后世敌兵四合而帐中夜饮亡国之惨千古一辙杜甫所谓东方渐髙柰乐何也长歌可以代泣其頍弁之谓乎】
　　頍弁三章章十二句【朱子以为燕兄弟亲戚之诗死丧无日庶几相见词防哀伤古人劝人燕乐多为此言如逝者其耋他人是保之类】
　　【愚按雨雪二句明言祸乱之几兆矣非劝人燕乐之词也】
　　车舝　序曰大夫刺幽王也褒姒嫉妒无道并进谗巧败国徳泽不加于民周人思得贤女以配君子故作是诗也
　　【郝氏云是时褒姒専昵忠諌无路诗人不得已思得贤媛以为内助犹陈风东门之池思淑姬也　汉书成帝欲立赵飞燕为皇后諌大夫刘辅上书引里语曰腐木不可以为柱毕人不可以为主与此诗恶褒姒而思贤女意正相类岂此时申后以废黜故或幽忧以死耶不然何以不思复故后而思王别选新昏耶】
　　【愚按文王之世宫人思得淑女以助宫闱之治幽王之世宫人思得贤女以夺褒姒之宠宫人朝夕亲近妃后故思之尤切也　疑申后初废宫中思得小君惧褒姒之正位也】
　　间闗车之舝兮思娈季女逝兮匪饥匪渇徳音来括虽无好友式燕且喜
　　【毛传兴也朱注赋也　毛云间闗设舝貌有崎岖劳碌之意　孔云舝无事则脱行乃设之　娈美也説文云慕也】
　　【愚按诗人于女每贱孟而贵季故曰有齐季女盖宫人思季女以易褒姒而即设舝以迎之通篇皆虚拟之词　思娈非有其人也匪饥匪渴思之深也徳音有徳之言也括当作佸防也长舌在宫久不闻徳音矣思得季女嘉言集于吾耳也好友自谓玩好友为平等之称其意未即望以为后但欲季女至褒氏黜而废后可复正位也】
　　依彼平林有集维鷮辰彼硕女令徳来敎式燕且誉好尔无射
　　【依説文云倚也平林林茂则平也　薛综云雉之健者为鷮尾长六尺里语曰四足之美有麃两足之美有鷮　郑云平林之木茂则耿介之鸟往集焉后无妒忌之行险诐之心能庇其所赖而淑女从焉如平林之集鷮雉也　硕大也】
　　【愚按硕女指宫人之中贤而自谦非好友者辈也其饥渇徳音已久而今来季女令徳之教则燕喜欢誉岂有厌射哉辰者时也言硕女之得其时也】
　　虽无防酒式饮庶几虽无嘉殽式食庶几虽无徳与女式歌且舞
　　【殽通作肴凡非谷而食皆曰肴】
　　【愚按治中馈者众妾之事自谦不足以供酒肴惟季女庶几饮之食之不以酒肴为重也此自众妾言下言无徳相助自硕女言即首章虽无好友之意　时幽王与褒姒沈湎无度其见于頍弁之诗者酒必求防肴必求嘉此欲反其所为言虽无美味以供庶几饮食之不似如褒姒之厌纵其口腹也】
　　陟彼髙冈析其柞薪析其柞薪其叶湑兮鲜我觏尔我心写兮
　　【柞郭璞以为栩即柞栎也　曹居贞云柞坚忍之木其新叶将生故叶乃落附着甚固　鲜通作尠少也诗诂云接见曰觏】
　　【愚按析薪比男女牉合泛论昏姻之事柞须新叶生故叶始陨诗人盖欲得季女以易褒姒犹以新叶易故叶也湑兮谓新叶也言使得黜褒姒而亲季女以正宫闱之化即我辈分卑少得进见我之忧思亦为写去矣】
　　髙山仰止景行行止四牡騑騑六辔如琴觏尔新昏以慰我心
　　【仰説文云举也谓举首而望也　郑云景明也景行犹云明白正路也上行字谓道下行字谓人之步趋愚按二句思得季女在宫中以为六宫师法也言髙山之共仰知卑人之不足为主矣言大道之共趋知邪人之不可与行矣四牡騑騑二句望其至之速也马騑騑行而不息六辔调和如琴声相应自当安驱而速至既至使我即见其大昏居中宫之位而我心始慰也言新昏则旧之已弃可知　通章皆虚拟之词非有是人非有是事】
　　车舝五章章六句【左传昭公二十五年宋元夫人生子以妻季平子叔孙昭子如宋聘且逆之宋公享昭子赋新宫昭子赋车舝义取此诗思得贤女以配君子也朱子谓燕乐其新昏之诗若只为士大夫新昏而作当列诸风何以入雅】
　　青蝇　序曰大夫刺幽王也【国语史伯曰夫虢石父谗谄巧佞之人也而立以为卿士与剸同也周法不昭而妇言是行用谗慝也此诗刺王聴谗当为太子宜臼被谗而作】
　　营营青蝇止于樊岂弟君子无信谗言
　　【毛传兴也朱注比也下二章兴也　营营往来貌樊藩也　青蝇与苍蝇异种陆氏云苍蝇善乱声青蝇善乱色故诗以青蝇刺谗　汉书昌邑王梦青蝇之矢积阶东以问郎中令龚遂遂引此章云云谓陛下左侧谗人众多如是青蝇恶矣注云恶即矢也按青蝇之恶在矢止则布秽飞则不能也　严氏云青蝇但集于在外之樊篱若不必恶之也然则营营往来将入宫室汚几席不但止樊而已喻谗人为乱渐至迫近当防其微也　左传襄公十四年防于向范宣子将执戎子驹支驹支辞讫赋青蝇而退宣子辞焉使即事于防成岂弟也】
　　【愚按岂弟賛词然寓有优柔不断之意防言所由以得入若英断之主自畏避而逺去矣】
　　营营青蝇止于棘谗人罔极交乱四国
　　【朱注棘所以为藩也　一云棘者刺人之物楚词云藜棘树于中庭王逸注云以言逺仁贤近谗贼也罔极为机诈叵测也　交乱四方之国如虢石父构王伐申以至吕缯西戎蠢然俱动所谓交乱也　王克云人中诸毒一身死之中于口舌一国溃乱诗曰谗人罔极交乱四国四国犹乱况一人乎故君子不畏虎犹畏谗夫之口谗夫之口为毒大矣】
　　营营青蝇止于榛谗人罔极构我二人
　　【毛云榛所以为藩也　榛小栗亦有刺房故可以与棘同为藩也　孔云构者构合两端令二人彼此相嫌交更惑乱也　二人为聴谗者与被谗者　彭焱云谗人指虢石父辈四国指申缯诸国二人即指王与后也】青蝇三章章四句【申培説厉王之世谗言繁兴君子忧之而作】
　　【愚按厉之世如蜩如螗如沸如羹国步蔑资乱况斯削有由然矣然不若幽王信谗夺嫡为较然有据也史称厉王暴虐幽王昏而不暴其称岂弟以此乎】
　　賔之初筵　序曰卫武公刺时也幽王荒废媟近小人饮酒无度天下化之君臣上下沈湎淫液武公既入而作是诗也【此诗首章言燕射饮酒有礼次章言祭祀饮酒有礼而后言今人饮酒之不如也】
　　【愚按此篇或以为东迁后诗谓卫武公于平王世始入为卿士幽王时未尝入周攷平王以武公为公非卿士也诸侯初即位未有不朝于王受王锡命者史记载武公立四十二年平戎于周岂有四十二年之诸侯而未尝入朝者乎朝则有賔射助祭之礼殆目覩王之饮酒无度而述賔祭饮酒之礼发端以讽之以其为王朝献纳之词故列之于雅】
　　賔之初筵左右秩秩笾豆有楚殽核维旅酒既和防饮酒孔偕钟鼔既设举醻逸逸大侯既抗弓矢斯张射夫既同献尔发功发彼有的以祈尔爵
　　【朱注赋也毛传缺　孔云上八句言射初饮燕之事下六句言大射之事　礼射有三一大射二賔射三燕射按賔射即周礼所谓飨射因飨燕而射皆所以娱賔大射乃将祭而射所以择士饮酒特其中之仪节耳　射义云天子将祭必先习射于泽宫射中者得与于祭不中者不得与于祭不得与于祭者有让削以地得与于祭者有庆益以地此诸侯入朝助祭而射之礼也　初筵初即席也左右賔与主人为礼随其左右之宜而折旋揖让皆不乱也　楚列貌殽豆实也核加笾也旅陈也　郑云豆实菹醢也笾实有桃梅之属凡非谷而食之曰殽按梅桃有核之物故称核也　首二句纪賔初升筵之礼次三句纪官所馔之物饮酒孔偕乃纪与宴之人　大射仪曰初主人献賔賔酢主人次主人献君于时奏肆夏卒爵乐阕主人受君酢乃酬賔賔告于摈者请旅诸臣君许乃举旅行酬即此所谓举酬逸逸也　礼以宰夫为主人君于臣虽为賔不亲献也　以上皆诸侯之礼天子礼亡相去当不甚逺耳按乡射记云天子熊侯白质诸侯麋侯赤质大夫布侯畵以虎豹士布侯畵以鹿豕　按燕射之礼自天子至士皆一侯上下共射之毛云大侯君侯者以君所射故谓之大　毛云抗举也郑云举鹄而栖之于侯也　朱注抗张也凡射张侯而不系左下网中掩束之及将射司马命张侯弟子脱束遂系左下网也　大射仪旅酬之后纳工歌鹿鸣管新宫毕司射适次袒袂遂执弓挟乘矢于弓外见□于弣右巨指钩自阼阶前曰为政请射即此所谓弓矢斯张也非射夫之弓矢也　天子六偶以诸侯为之诸侯不足始取给于卿大夫郑云射夫众射者也所谓偶也献奏也既比众偶乃诱射射者乃登射各奏其发矢中的之功的质也祈求也射者与偶发矢之时各心竞云我以此求爵女胜者饮不胜者所谓饮觯也　彼指侯尔指賔愚按古人饮酒惟祭祀賔客养老三事此章言賔射次章祭祀非射以择士而祭之礼】
　　籥舞笙鼔乐既和奏烝衎烈祖以洽百礼百礼既至有壬有林锡尔纯嘏子孙其湛其湛曰乐各奏尔能賔载手仇室人入又酌彼康爵以奏尔时
　　【承上章大射之礼既毕射而中得与于祭之事　籥舞文舞也舞羽龡籥祭祀用之笙有与瑟琴相应者鹿鸣之鼔瑟吹笙是也有与磬相应者鼔钟之笙磬同音是也有与歌相应者仪礼歌鱼丽笙由庚之类是也有与鼔相应者此言笙鼔是也　孔云烈祖功烈之祖也　严氏云百礼事神之众礼以洽百礼者言助祭之人既多则可以合举事神之众礼也百礼既至言行礼之时至也　壬通作任林谓众列如林也众礼次序行之各有其时当其时至有身任其事者又有林立以待事者凡皆骏奔走于庙中也　郑云嘏为尸与主人以福主受神之福于尸则主之子孙皆湛乐也既湛之后各酌献尸尸酢而卒爵是谓各奏尔能仇读曰防室人有室中之事者谓佐食也又复也賔手把酒室人复酌为加爵也　王氏曰先王用酒常以祭祀必有礼乐籥舞笙鼔有备乐也以洽百礼有备礼也　刘公瑾曰武公因酒过作诗乃盛称饮酒之礼盖酒非有过也饮者常至于过也饮者于初筵亦未有过也其终既醉则不能无过也公之悔过亦慎终如初而已】
　　【愚按宗庙之内以异姓为賔室人犹言家人同姓是也此主人与賔献酢已毕賔告于摈者请旅诸臣之事手仇者賔手挹酒以示敬也室人受而卒爵又以醻賔曰入者凡执事之臣皆入席而举旅行醻也康爵疑即所谓无筭爵也祭祀既毕赐以尽欢康安也盖心无复事而安饮也尔时谓其时可以饮矣　或云以奏谓奏陔夏也欢燕既洽賔可以出之时则奏陔陔之为言戒也　又即醻也】
　　賔之初筵温温其恭其未醉止威仪反反曰既醉止威仪幡幡舍其坐迁屡舞僊僊其未醉止威仪抑抑曰既醉止威仪怭怭是曰既醉不知其秩
　　【郑云此复言初筵者既祭王与族人燕之筵也　反反顾礼也幡幡轻数也飘扬之意　曰既醉止谓酌康爵时也此时饮无筭爵又彻羃尽欢势必至于醉也　屡舞以舞属客劝饮古者饮酒欢必起舞所以极欢心叙诚意也　僊通作跹説文云蹁跹旋行也僊僊本为舞容　抑説文云按也谓强自按抑也毛云怭怭媟嫚也秩即左右秩秩之秩以折旋揖让言既醉则忘其初筵之秩矣　孔云小人未醉身有恶态强自掩饰及其醉酒则旧态尽出故荘子谓醉之以酒以观其态】
　　【愚按自三章以下盖酌彼康爵以后武公见有酒失者以之自诫即以讽王也　屡舞僊僊以下所言威仪皆舞时之威仪也未醉而抑抑既醉而怭怭至于不知其秩则威仪全失是之谓既醉矣】
　　賔既醉止载号载呶乱我笾豆屡舞僛僛是曰既醉不知其邮侧弁之俄屡舞傞傞既醉而出并受其福醉而不出是谓伐徳饮酒孔嘉维其令仪
　　【号呼呶讙也僛僛舞不能正也傞傞舞不止也　邮与尤同过也侧倾也　俄説文云行顷也言俄顷之间数侧其弁　孔云醉前无失为有徳既醉为愆以丧之是伐其徳也　晏子饮景公酒日暮公呼具火晏子辞曰诗云侧弁之俄言失徳也屡舞傞傞言失容也既醉以酒既饱以徳既醉而出并受其福賔主之礼也醉而不出是谓伐徳賔之罪也婴卜其日未卜其夜公曰善再拜而出　朱注饮酒之所以甚美者以其有令仪耳今若此则无复有仪矣】
　　【愚按古人饮酒以舞相属或因以贾祸者有之如灌夫起舞属蚡蚡不起夫徙坐语侵之张磐舞属陶谦谦不为起固强之虽舞而不转曰不当转耶曰不可转转则胜人遂至相恨江表孙谭酒酣屡舞而不知止顾雍所以深责之也此诗言屡舞至于一而再再而三则醉甚不知其所以然矣　酒以合欢原期于醉无算爵所以劝醉也既醉何病然醉斯可以出矣惟醉而不出失礼丧徳为可丑耳　此诗为醉康爵奏陔夏之后昏醉丧仪而不肯出者讽也】
　　凡此饮酒或醉或否既立之监或佐之史彼醉不臧不醉反耻式勿从谓无俾太怠匪言勿言匪由勿语由醉之言俾出童羖三爵不识矧敢多又
　　【凡此者槩言饮酒之礼饮酒一也醉与不醉有异故设监史以伺察之　朱注监史司正之属所以察仪法也　淳于髠説齐威王曰赐酒大王之前执法在傍御史在后或立之监即执法也或佐之史即御史也此古王者燕饮之制至战国时尚存　不臧谓失礼伐徳也　郑谓王立监使视之又助以史使督酒欲令皆醉也醉者已不善为人所恶复取未醉者罚之反以不醉为耻盖疾之也式勿从谓以下设为监史告不醉者之辞所以深恶夫醉者也　严氏云彼人已醉勿就其位而与之言与之言则彼愈更号呶是使之大为怠慢也　言自言也语与之语也由从也　严氏云童羊无角羖未有无角者　童而羖必无之物醉人之言多不可聴则以必无之物困之识记也】
　　【愚按醉人易怒凡坐上有言必须检防非可以言者勿言恐触其怒也与之语必谅其可以从者语之匪是勿漫语也下文由醉之言谓其言皆不自由而由其醉耳　又即酬也礼主人献賔賔饮而酢主人主人饮之而又酌以醻賔是故醻酢之礼尽于三爵前章室人入又所谓加爵也多又则加而又加也】賔之初筵五章章十四句【朱子从韩氏序谓诗意与大雅抑戒相类必武公自悔之作若饮酒自悔正宜与淇澳等诗入卫风耳何以入雅　刘公瑾云酒诰言谨酒之意以为父母庆克羞耉羞馈祀则皆可用酒若反开饮酒之端者亦若武公谨酒而言因射而饮因祭而饮之意也饮酒之祸内则丧徳外丧威仪此诗言徳者一而言威仪者五酒诰言徳者八而言威仪者一详畧互相备矣武公其得于武王康叔之家法与按毛传自甫田至賔之初筵为甫田之什十篇】
　　鱼藻　序曰刺幽王也言万物失其性王居镐京将不能以自乐故君子思古之武王焉
　　【愚按序谓思武王正所以刺幽王也是时幽王为谗佞所惑方有举兵伐申之谋而君臣日以饮酒为事诗人忧之述武王在镐之宴谓以献岂而饮也今时势如此而谋伐人国未岂而乐遽先从事于饮酒忧危之情见于言外竹书纪幽王以十年伐申是时人已知其谋矣】
　　鱼在在藻有颁其首王在在镐岂乐饮酒
　　【朱注兴也毛传缺　颁大首貌鱼以依蒲为得其性两言在者诗人自为详审之词言鱼何在乎在于藻也王何在乎在于镐也　刘彞云鱼出游水面则露其首故见其头大也　岂説文云还师振旅乐也周礼作恺】
　　鱼在在藻有莘其尾王在在镐饮酒乐岂
　　【莘长貌　饮酒乐岂言与诸臣饮至共乐此岂也言外谓今之饮酒非昔之饮酒者也】
　　鱼在在藻依于其蒲王在在镐有那其居
　　【鱼虽以藻为乐而所据必在于蒲鱼之潜于渊犹鸟之集于菀蒲者鱼所以藏身之固也　一云水深则鱼乐浅水有藻而鱼在焉露其颁然之大首复惊逝而露其莘然之长尾盖在浅水故逃窜窘廹首尾俱见也蒲生近岸其水愈浅依于其蒲意更窘促刺幽王也　那安貌】
　　【愚按武王甫克商即忧天保之未定于是有营洛之意盖不敢即安也有那其居犹言暂时假居耳其志未尝一日忘四方之虞也今遂以镐京为不拔之基君臣但饮酒而已其智不及依蒲之鱼犹知所以藏身也】鱼藻三章章四句【朱子谓天子燕诸侯而诸侯美天子之诗】
　　【愚按所以美之者亦仅述其饮酒之乐而已与谐媚之称觞诵万年者相去几何凡诗必有为而作不然圣人何取焉】
　　采菽　序曰刺幽王也侮慢诸侯诸侯来朝不能锡命以礼数征防之而无信义君子见微而思古焉【孔丛子载孔子曰于采菽见古之明王所以敬诸侯也】
　　【愚按菀栁之篇明为诸侯不朝而作此诗特陈先王时待诸侯来朝之礼与菀栁并载殆一时一人之作不必言刺而刺在篇外矣】
　　采菽采菽筐之筥之君子来朝何锡予之虽无予之路车乗马又何予之衮及黼
　　【毛传兴也朱注同　毛云菽所以芼太牢而待君子也羊则苦豕则薇　郑云菽大豆也采之者采其叶以为藿　孔云王飨賔客有牛爼其汁则芼之以藿调以五味盛于铏谓之铏羹　聘礼君赐卿归饔饩米百筥筥半斛夫人使大夫归饔饩米有八筐者有六筐者筐五斛夫百筥以多为荣而所实少八筐六筐以少为贵而所实多则筐大而筥小矣　何锡予之心口相问之词　周礼车直名路五路惟玉路不以锡金路以封同姓象路以封异姓革路以封四卫木路以封藩国乗马四马也所以驾路车者　郑云衮衣而画以卷龙也凡冕服皆衣纁裳　卷与衮同是画龙而升降有别升龙为卷降龙为衮则天子之服名卷上公之服名衮也巻衮皆指龙而言公衣五章裳四章而衣以衮为首子男衣三章裳二章而裳以黼为首此言衮及黼举公及子男以该侯伯也】
　　觱沸槛泉言采其芹君子来朝言观其旂其旂淠淠鸾声嘒嘒载骖载驷君子所届
　　【觱沸状水喷出之貌　槛泉尔雅云正出谓涌出也李廸云水泉从下上出曰涌泉以兴君子自下国朝于王室也　周礼雁醢芹菹芹生水中取其香洁以荐宗庙菹亦所用待君子也旂建在车上淠淠动也　嘒説文云小声也王氏云言其声之细则无敢驰驱也　届主也见旂闻鸾渐来渐近至是而见其车上之人又见其驾车之马则君子于是至矣　郑云诸侯来朝王使人迎之因观其衣服车乗之威仪所以为敬且省祸福也愚按春秋传列国乗车皆四马而或谓之骖或谓之驷此以骖驷并言亦据来朝者之所称因而称之以见来者众耳】
　　赤芾在股邪幅在下彼交匪纾天子所予乐只君子天子命之乐只君子福禄申之
　　【朱注赋也　芾通作韨诸侯赤韨　郑云冕服谓之韨其他谓之韠　孔云士之有爵弁犹大夫以上有冕也士有韎韐犹大夫以上有芾也　韨与韠俱是蔽膝之衣韠以韦为之　易干凿度云古者田鱼而食因衣其皮先知蔽前后知蔽后后王易之以布帛而犹存其蔽前者重古道不忘本也　股说文云髀也郑云胫本曰股　邪幅如今行縢也偪束其胫自足至膝故曰在下　孔云邪纒于足谓之邪幅　内则子事父母有偪即此所以利趋跄也以上两句皆纪诸侯入朝之礼服　交上交于天子也纾缓也言诸侯相率趋朝不敢缓也　命锡命也　孔云祭统谓古者明君爵有徳而禄有功必于太庙示不敢専也赐在庙故神得福禄之愚按蔽膝之制据此而言今朝祭之服犹有其遗制但前后皆有蔽不似此独蔽前耳或以为是膝之卫所以谨拜跪者谬矣】
　　维柞之枝其叶蓬蓬乐只君子殿天子之邦乐只君子万福攸同平平左右亦是率从
　　【郑云以柞为兴者柞之叶新将生故乃落于地以喻继世以徳相承者　殿镇也孔云军行在后曰殿取其镇压之义　万福攸同所谓君臣并受其福也平平辨治也韩诗通作便便闲雅之貌言诸侯左右之臣便便习礼辨事相率以从也左传晋魏绛引此诗谓便蕃左右】
　　泛泛杨舟绋纚维之乐只君子天子葵之乐只君子福禄膍之优哉游哉亦是戾矣
　　【绋繂也今人绳索之大者亦称为繂　纚繋也　纚傍从丽有相附之意维则联络之使益固也易曰拘系之乃从维之以喻维系诸侯之心不一而足也葵揆也膍厚也　一説葵膍皆实字沽用葵性向日曹植云若葵藿之倾叶太阳虽不为回光然向之者诚也天子葵之言天子鉴其乃心王室亦如葵之向日故即以葵拟之膍説文云牛百叶也周礼醢人脾析即此言其状分析也庄子谓之膍胲以喻福禄之骈繁不可数纪也】
　　【愚按优游指来朝之诸侯既无忧谗畏讥之思亦无飞扬跋扈之态上下相信进退自安不惟天子有以维系诸侯而诸侯亦自眷恋而不去戾止者犹云得其所止也　一云戾通作丽着亦字是上下相丽不散之意】
　　采菽五章章八句【朱子谓天子所以荅鱼藻也然彼言岂乐此言来朝二诗殊不相蒙】
　　角弓　序曰父兄刺幽王也不亲九族而好谗佞骨肉相怨故作是诗焉【何氏谓刺幽王宠任昏姻而踈逺同姓之诗序所谓刺谗也愚按汉书谷永上书请抑褒阎之乱息白华之怨后宫亲属饶之以财勿与政事以逺皇父之类损妻党之权然则十月之交所言皇父卿士番棸蹶楀等大抵皆褒姒姻娅也故正月之诗曰洽比其邻昏姻孔云刘向引此诗以为幽厉之际朝廷不和转相非怨诗人疾而忧之曰民之无良相怨一方所谓相怨者殆指兄弟与昏姻而言耶】
　　骍骍角弓翩其反矣兄弟昏姻无胥逺矣
　　【毛传兴也朱注同　毛云骍骍调利也不善绁檠巧用则翩然而反　郑云喻王与九族不以恩礼御待则使之多怨　朱注弓之为物张之则内向而来弛之则外反而去　何氏谓王于兄弟无偏用偏舍之理如弓一张一弛角干有互为内外之时张时则角在内干在外弛时则干在内角在外王惟一于昏姻而不任兄弟是角恒在内干恒在外也　胥相也无胥逺矣谓王之视弟兄不必与昏姻大相悬絶也】
　　尔之逺矣民胥然矣尔之敎矣民胥效矣
　　【朱注赋也】
　　【愚按逺専指逺兄弟而言王既疎逺之天下之人皆以王之兄弟不足亲矣王逺兄弟而亲昏姻是王教天下以兄弟之不如昏姻也天下有不相效而趋附昏姻者哉以此兄弟之势日衰而昏姻之气焰益盛交相为瘉皆由此也】
　　此令兄弟绰绰有裕不令兄弟交相为瘉
　　【朱注赋也　令善也瘉病也　言王之亲踈失宜在宗族之中有令善者固寛然有容不以介意其不善者激于怨毒不能自制与昏姻交相搆衅而为王之病矣】
　　民之无良相怨一方受爵不让至于已斯亡
　　【朱注赋也】
　　【愚按此章承不令兄弟而言言其交相为瘉亦人情无足怪也　相怨一方正指无良之实谓各据所居之地位各持所见而不肯相下以至于相怨也怨不在大即一爵之酒受之不让且逞忿以亡其身况事有大于此者乎兄弟之于昏姻得意与失意相形懻忮恚恨亦情所难免也】
　　老马反为驹不顾其后如食宜饇如酌孔取
　　【朱注比也　此章言王之于昏姻宜择其可任者任之其不可任者但宠之以爵厚之以禄不宜使与政事也如优老马者惟饲之以刍秣而已今反以为驹使之任重后将有不胜其任之患也　饇饱也孔甚也此辈志在爵禄而已如食者予以尽饱饮者予以尽量其志足矣予之以政是反为之祸也　一説饇饫通说文云不脱屦升堂谓之饫　郑云孔取谓度其所胜多少凡器之孔其量大小不同谓满则止耳二句皆反言以规之讽其知止足也】
　　毋敎猱升木如涂涂附君子有徽猷小人与属
　　【朱注比也】
　　【愚按猱之好升木犹小人之好攀附要人也人见昏姻之人得势攀附者众矣而更斥逺兄弟惟昏姻是聴是益敎之也涂本善于附著者以比小人之情以小人附小人犹以涂附涂其合也易矣如涂涂字指昏姻涂附涂字指小人　徽美也猷道也言惟徽猷之君子能自爱不入其党若小人惟知目前之利争与之为属矣昏姻之人为小人攀附所以益搆鬭兄弟也　徽猷先王所谓正其五品为之孝友也君子所守惟此自与昏姻之人不合】
　　雨雪瀌瀌见晛曰消莫肯下遗式居娄骄
　　【朱注比也　晛日气也　曰者于日未出拟议之词　雨雪喻昏姻之进谗言以离间兄弟者愚按兄弟受谗者初犹庶几王心偶一憬悟如日气之乍见使雨雪顿消乎而不意王之尽信之也下自谓也言皆被其谗无或遗者谗既见信遂自居能谗以骄人屡信其谗所以屡骄之也兄弟因之以益怨也】
　　雨雪浮浮见晛曰流如蛮如髦我是用忧
　　【朱注比也　浮浮积之厚而浮于地上　流流而去之　喻王不能去谗以至宗族解体尔雅云八蛮在南髦西夷也书作髳蛮髦犹言相视如胡越耳】
　　【愚按兄弟与昏姻互相仇恨如蛮之与髦各为种类终不能合国祸之所由日深也故诗人深忧之】角弓八章章四句【朱注亦谓刺王不亲几族而好谗佞使宗族相怨之诗愚按朱子以兄弟昏姻并言言皆不可以疎逺幽王之世外戚用事何尝疎姻娅乎且为谗佞者皆褒姒之亲党也此诗指王信昏姻之谗兄弟为是】
　　菀栁　序曰刺幽王也暴虐无亲而刑罚不中诸侯不欲朝言王者之不可朝事也【采菽序有云幽王侮慢诸侯数征防之而无信义何氏谓此诗当作于举烽火悉至至而无宼之时】
　　【愚按当为太子奔申王征诸侯伐申以求太子而诸侯不应作诗以明志也】
　　有菀者栁不尚息焉上帝甚蹈无自昵焉俾予靖之后予极焉
　　【毛传兴也朱注比也　菀茂木也　言此菀然森茂之柳虽枝叶低垂行路之人不可尚就以休息乎喻王室虽卑天下未尝不欲宗周而王自获怒于上帝也　蹈如乐记发扬蹈厉之蹈谓顿足而怒厉也昵説文云日近也言天怒如此不敢亲昵于王以从王欲罹其祸也郑桓公谓王室多难吾何地可以逃死况外诸侯乎　极与剧同屈原传所谓劳苦倦极是也言我欲竭力以靖王室而王将求之已甚虽欲休息不可得己】
　　【愚按菀栁指申国方强太子可以借庇防也王欲征诸侯兵伐申以求而杀之此上帝所甚怒者敢悖天以昵于王乎申之祸未可靖也即使予从王以靖之后将复极其志于申之与国如缯与西戎之类是也祸宁有己乎】
　　有菀者栁不尚愒焉上帝甚蹈无自瘵焉俾予靖之后予迈焉
　　【愒息也瘵病也　愒憩通　迈逺征也言使我征伐有功后将益用之以勤逺也】
　　有鸟髙飞亦傅于天彼人之心于何其臻曷予靖之居以凶矜
　　【朱注兴也　傅臻皆至也彼人斥幽王也言王之心无有极也】
　　【愚按此章指褒姒而言彼人谓褒姒也以下国之贱女夺嫡为后如鸟之髙飞亦既戾于天矣而又欲杀太子以安伯服其心宁有底极乎前篇云俾予靖之谓王使之也此云曷予靖之自审其不可也曷犹何也矜毛云危也言何为从王为此而自居凶恶之名以取危亡也】
　　菀栁三章章六句【朱注亦宗序説谓王者暴虐诸侯不朝而作此诗愚按王虽不道而臣子朝贡之礼不可不修若相戒不朝是悖慢无君之甚夫子録之何也当思诸侯所以不至之情庶几有可原矣】
　　桑扈之什十篇四十三章二百八十二句
　　都人士之什二之八
　　彼都人士　序曰周人刺衣服无常也古者长民衣服不贰从容有常以齐其民则民徳归一伤今不复见古人也
　　【郑云长民谓凡在民上倡率者也变易无常谓之贰孔云正举都邑者以都邑之士切近政化有道先被其徳无道先化其淫此时奢淫巧伪都邑尤甚故举古之都邑以刺今焉】
　　【愚按幽王之时艳妻煽处外妾宠幸争以淫靡相尚冶容竒服都邑士女化之观大东之诗曰西人之子灿灿衣服舟人之子熊罴是裘则西京风俗可知故诗人伤之致思于彼都彼者彼一时也前二章言都人士庶之家后三章则指卿大夫家也言彼时无论贵贱其服饰皆有法度威仪可观伤今之不复覩也】
　　彼都人士狐裘黄黄其容不改出言有章行归于周万民所望
　　【朱注赋也下皆同毛传缺　黄黄狐裘色也以裘皮非一狐之腋故重言之　孔云狐色不等狐白非若不服　玉藻云君子狐青裘豹褎至黄狐庶人亦服之郊特牲云黄衣黄冠而祭所以息田夫也愚按归者书云归其有极是也行即指上二句而言言同归于京师之习尚不襍以五方之风气也万民谓四方之民以京师之人为之表式曰望此章黄狐之裘与下章台笠旧说皆以为野人之服而经称之为都人士盖古者取士于农甫田所谓攸介攸止之象即髦士也若农而非士则不改之容与有章之言岂所以赞野人者乎】
　　彼都人士台笠缁撮彼君子女绸直如发我不见兮我心不説
　　【台夫须也都人之士以台皮为笠缁皮为冠　孔云前章裘则冬所衣此章笠则夏所用撮发以缁布为冠从其俭也　笠以御暑雨有柄曰簦无柄曰笠季氏云台笠出田时所用缁撮居家时所用　説文云绸密也又训直绸皆指发言第见其髪绸密而条直妇之首容但如其发而止无増饰也愚按出田则为农居家则为士彼君子女指士庶人之妻谓女有君子之行者也故贵贱皆可以称　命妇首服有副编次三等副则盛饰也编则列发为之假作紒形加于首上次则次取他人之发与已发相合为紒谓之发鬄今曰如发而已明士庶之妻未有命者之服但顺其发之绸直不令散乱采緑诗云子发曲局卫风云首如飞蓬皆言其乱而不理也】
　　彼都人士充耳琇实彼君子女谓之尹吉我不见兮我心苑结
　　【充耳惟冕服有之　琇通作秀琇实者王肃云以美石为瑱塞实其耳　尹尹氏也世为周公卿郑云吉读为姞尹姞周室昏姻之旧族也　左传郑石葵曰吾闻姫姞偶其后必蕃姞吉人也后稷之元妃也韩奕篇云为韩姞相攸言其汾王之甥则姞为周室戚里而尹为世卿周室之昏姻贵此二姓也　苑犹屈也积也　苑以言其思之不已结以言其思之不解】
　　【愚按此章充耳琇实指公卿大夫君子女指其室人也言当时卿大夫唯择二姓为昏故闺门之内皆有礼法可观自艳妻以下贱夺嫡一时化其淫俗娶妻但娶容色不论族姓以致人伦道丧而故家之流风尽矣上章云不见谓不见其服饰也此云不见谓不见其仪范也】
　　彼都人士垂帯而厉彼君子女卷发如虿我不见兮言从之迈
　　【帯大帯也　毛云厉帯之垂者左传所谓鞶厉是也孔云大帯之垂者名之为绅而复名为鞶者绅是厉之名厉是垂之貌　卷通作鬈説文云发好也一曰髪曲也　毒螫之虫长尾为虿短尾为蝎虿尾长能卷曲故卷发似之当是假紒之形即首服中之编也此言命妇之饰　迈行也】
　　【愚按言从之迈者必当时贤大夫见王室将乱先几挈家出都以避居采邑者如郑桓公寄孥于虢郐是也诗人伤时亦欲从之去矣】
　　匪伊垂之帯则有余匪伊卷之发则有旟我不见兮云何盱矣
　　【郑云此言士非故垂此帯也带于礼自当有余也女非故巻此发也发于礼自当有旟也　象发于旟者谓如旌旟巻舒之状毛云扬也愚谓卷者不欲其扬也　盱张目也】
　　【愚按此因卿大夫尽室既去之后思其家士女之威仪不可复见矣云何盱者言典型已尽而一时相尚淫侈之俗皆目所不忍覩者将张目以何望乎】
　　都人士五章章六句【朱注谓离乱之后人不复见昔日都邑之盛人物仪容之美而作此诗所以叹息之也是为东迁以后之诗岂以彼都者自东都而指西都耶　厉王流彘之后都邑已非其旧不必东迁故注又以周为镐京】
　　【愚按诗词未见有乱后情景如黍离之所伤也当为幽王时嬖宠淫侈相尚都人化之如后世髙髻大袖之为服妖也诗人懐古刺今刺而不露所以为雅】
　　采緑　序曰刺怨旷也幽王之时多怨旷者也【郝氏云幽王使人不以道诗人托闺怨以刺之古者用民之力嵗不过三日新昏不从政恤其私也今使其室家暌离匹妇衔怨故圣人録是诗以明王道本乎人情耳】
　　终朝采緑不盈一匊予发曲局薄言归沐
　　【毛传兴也朱注赋也下同　自旦及食时为终朝两手曰匊　緑王刍也易得之菜终朝采之而不满手怨旷之深忧思不専于事　説文训匊为左手诗话谓屈掌曰匊则匊是一手屈其掌耳　局卷也妇人夫不在则不饰容　辅广云薄言归沐恐君子之或归也　季氏云为夫将归有期故汲汲沐以待夫此以方及五日之期为言也】
　　终朝采蓝不盈一襜五日为期六日不詹
　　【衣蔽前谓之襜　蓝染草也五日六日者五月之日六月之日也期至五月而归今六月犹不至是以忧思詹与瞻同　以豳风一之日二之日例之则三之日为正月四之日为二月五之日为三月六之日为四月也　月令仲夏之月令民毋刈蓝以染注此月蓝始可别此谓期以三月当归至四月犹未瞻见今又及采蓝之时则过五月矣　后汉刘瑜疏云天地之性隂阳正纪隔絶其道则水旱为并诗云五日为期六日不詹怨旷作歌仲尼所録】
　　之子于狩言韔其弓之子于钓言纶之绳
　　【韔弓衣也亦云弢　韔其弓者孔云弛弓纳于韔中也　理丝曰纶愚谓理丝而合之为纶愚按此下二章皆思之不至而预拟其归后之词意以逺出不归归则不令复出耳往狩则纳弓于韔絶其射猎之念不欲其习武事也若舍狩而钓则合丝为绳以资之可与偕隐矣下章言钓不及狩其意可见】
　　其钓维何维鲂及鱮维鲂及鱮薄言观者
　　【陆氏云鲂鱼之美者鱮鱼之不美并举之可以槩众鱼矣】
　　【愚按此又虚拟其夫往钓钓而多获其钓只在近地故已得以往观岂致如今之逺出不返相见未有期耶皆意想之词非有是事】
　　采緑四章章四句【朱注谓妇人思其君子之诗何氏谓六日正四月也疑与四月维夏篇同时事一为征夫之词一为思妇之语】
　　黍苗　序曰刺幽王也不能膏润天下卿士不能行召伯之职焉【朱注宣王封申伯于谢命召穆公往营城邑故将徒役南行而行者作此愚按幽王之时申后被黜申伯与王室相怨诗人追叙召伯营谢之烈见宣王尊礼元舅之隆一以感悟王心一以絶申伯召戎之念也】
　　芃芃黍苗隂雨膏之悠悠南行召伯劳之
　　【毛传兴也朱注同　芃芃长大貌　以隂雨能泽物兴召伯能抚下　韦昭云召康公之子穆公虎也劳之谓慰其劳苦恤其饥渇抚循劝勉如天泽沃然其劳也盖膏也】
　　【愚按自镐京至谢谓之南行】
　　我任我辇我车我牛我行既集盖云归哉
　　【朱注赋也下同　此下二章皆召伯之语所谓劳之也　孔云任辇车牛是转运所用　郑云营谢转餫之役有负任者有挽辇者有将车者有牵傍牛者汉书注驾人以行曰辇夏二十人而辇殷十八人周十五人凡辇一斧一斤一凿一梩一锄周辇加二板二筑我任谓役人所各任之器皆载于辇也　朱注牛所以驾大车也即转餫之车也　集就也言百物具备易以集事事既集庶可言归矣　严氏云示以归期安其心也】
　　我徒我御我师我旅我行既集盖云归处
　　【郑云召伯营谢邑以兵众行其士卒有步行者有乗车者五百人为旅五旅为师春秋传曰君行师从卿行旅从　孔云旅属于师徒行御车即指师旅之人上章任辇车牛以载工作之器言此章徒御师旅以受工役之人言】
　　肃肃谢功召伯营之烈烈征师召伯成之
　　【肃肃严正貌烈烈威武貌　言召伯善于慰劳人皆趋事赴功而谢之功以成谢即今信阳州也　功工役之事也　烈説文云火猛也烈烈状其猛于趋事】
　　【愚按烈烈谓其劳绩之昭著也师即指南行之众成之谓其以抚循为激劝所以功易成也】
　　原隰既平泉流既清召伯有成王心则宁
　　【土治曰平水治曰清　蔡汝南云清水道所以平原隰也　上章言建城郭治宫室等事至此相其原隰之宜通其水泉之利则召伯营谢之功于是乎有成矣崧髙之诗一则曰南土是保再则曰戎有良翰王心之宁可知】
　　【愚按言外谓宣王之所以笃厚于元舅者如此而后王以褒姒之蛊惑遂与为仇讐深可伤也】黍苗五章章四句【朱注谓此诗与大雅崧髙相表里】
　　【愚按崧髙之诗曰因是谢人以作尔庸则城谢既取诸谢人矣而召伯复以徒御师旅往者盖新灭之谢遽而动众兴役虑其生心故以师徒协济之亦所以弹压之也】
　　隰桑　序曰刺幽王也小人在位君子在野思见君子尽心以事之【郑史伯谓王弃髙明昭显而好谗慝暗昧恶犀角丰盈而好顽童穷固去和而取同是则幽王之世佞谀用事而谏臣被废弃在野者多矣观末章云云诗人所思之君子必直谏之士在草野不忘君者也】
　　隰桑有阿其叶有难既见君子其乐如何
　　【毛传兴也朱注同　隰説文云阪下隰也阿通作娿难通作傩即娜也阿那是枝叶条垂之状　下隰之桑枝叶摇曳喻君子在野不以穷困为意有从容自得之貌】
　　【愚按乐者两人相得之谓诗人见满朝佞谀无一可与言者思得见在野之君子深谈时事以共抒其愤懑而为乐也】
　　隰桑有阿其叶有沃既见君子云何不乐
　　【沃光泽貌言如膏之沃也喻君子处约其徳益充盛为人所利赖犹桑之能衣被斯民也　徐光啓云其乐如何者欲自言而非言语之所能形容也云何不乐者欲自止而非在我之所能遏抑也】
　　隰桑有阿其叶有幽既见君子徳音孔胶
　　【幽黒色也　幽之为言窈也叶盛而密窈然作深黒色稀疎则不能也　言从徳出曰徳音胶固也盖昔聆其徳音佩服于心固结而不能解也】
　　【愚按徳音即下章遐不谓矣孔胶即下章何日忘之】
　　心乎爱矣遐不谓矣中心藏之何日忘之
　　【严氏云心乎言由中也爱谓爱君也遐之言胡也胡之言何也皆音之转也遐不犹言无不也　谓犹告也序所谓思见君子尽心以事君即此】
　　【愚按遐不谓矣知无不言也言君子虽昔日以尽言去位而其言发于忠爱字字深切时至今中心服念不置所谓徳音孔胶也此所以欲见是人而与之深谈为乐也】
　　隰桑四章章四句【朱子谓此喜见君子之诗词义大槩与菁莪相类愚按孝经子曰君子之事上进思尽忠退思补过将顺其美匡救其失故上下能相亲也引此诗之末章云云夫进思尽忠退思补过心乎爱也将顺其美匡救其失遐不谓也则此诗所思之君子必为匡救主上之正士而非寻常燕饮之賔矣】
　　白华　序曰周人刺幽王也幽王取申女以为后又得褒姒而黜申后故下国化之以妾为妻以孽代宗而王弗能治周人为之作是诗也【按史厉王之末漦化为鼋入王后宫后宫童妾既龀而遭之既笄而孕无夫而生子惧而弃之宣王之时闻檿弧箕服之谣有夫妇卖是器者使执而戮之逃于道而收所弃妖子以亡奔褒褒人有罪入于王以赎罪是为褒姒　孔云厉王之末流彘之嵗也帝王世纪谓幽王三年嬖褒年十四是先幽王立十一年而生其生在宣王三十六年也自宣王三十六年上距流彘之嵗中间共和十四年共为五十年童妾以七嵗而龀时遭之至生女时其年五十六矣计遭后八年始笄笄四十二年而生作为妖异故不与人道同】
　　白华菅兮白茅束兮之子之逺俾我独兮
　　【毛传兴也朱注比也下同　白华野菅也已沤为菅孔云沤之柔轫异其名谓之菅因其在野未沤者为野菅也　陆氏云菅茅属也而其华白故一曰白华诗序曰白华孝子之洁白也　茅亦洁白诗曰白茅纯束孔子谓茅之为物薄而用可重也　欧阳子云言二物各有施可以并用如妻妾各有职可以并居　郑谓王之逺我欲使我独也老而无子曰独褒姒谮申后之子宜臼出奔申也】
　　【愚按菅茅皆况申后逸诗云虽有丝麻不弃菅蒯虽有姬姜不弃憔悴则菅蒯乃憔悴之比白者賛其洁白也束者称其守礼也是时申后年齿已长幽王宠新弃旧故以菅茅为况逺逺弃也独单也】
　　英英白云露彼菅茅天步艰难之子不犹
　　【朱注英英轻明之貌白云水上轻清之气当夜而上腾者也露即其散而下降者也】
　　【愚按上章以菅茅为况此言菅茅微物犹上承天露而已废处离宫恩泽不被殆菅茅之不如矣天步艰难谓天下将乱也犹谋也谓王不谋国事而惑邪嬖也　天步艰虽即指日月告凶不用其行也日月君后之象今失其常是天步之艰难有为之祟者也】
　　滮池北流浸彼稻田啸歌伤懐念彼硕人
　　【滮水流貌丰镐之间水北流按水经注云鄗水北流西北注与滮池合九域志云京兆府氷池名滮池滮北入鄗又北合渭是皆北流矣　罗氏云稻性宜水故五谷外别设稻人之官専理水事　郑云池水之泽浸润稻田使之生殖喻王无恩意于申后滮池之不如也】
　　【愚按白云托兴伤天泽之不被也滮池托兴伤地泽之不通也申后见废而独处是无天地也　啸歌者既啸而后歌所谓长歌之哀过于痛哭也伤懐者怀思往事而自伤也此想见申后在宫之情事念者诗人念之也　硕人指申后也周失申后而殒于戎卫失庄姜而灭于狄两人所闗不小故皆以硕人称之】
　　樵彼桑薪卬烘于煁维彼硕人实劳我心
　　【卬我也烘燎也煁烓灶也服食家凡烹饪宜桑薪取其火不急不慢有文武兼济之道　煁尔雅以为烓孔云烓者无釡之灶其上然火谓之烘　郑云桑薪薪之善者宜以炊防今反以燎于烓灶用焰事物而已喻申后之反见卑贱也　郝氏云卬与仰同汉书卬给县官谓仰给也以无釡之灶仰桑薪以烘美材而贱用之嫡后见弃何以异此　硕人指后我诗人自我也念此不平而心为劳耳】
　　皷钟于宫声闻于外念子懆懆视我迈迈
　　【懆懆忧貌説文云愁不伸也迈不顾也　宫中击钟声闻于外言宫阃之地四方所由观化王之失徳不可掩也】
　　【愚按此章后不以己之失位为恨而以王之恶声逺播为忧故笺云此言申后之忠于王也懆懆者不忍忘君迈迈者絶之已甚曰念曰视厚薄分明】
　　有鹙在梁有鹤在林维彼硕人实劳我心
　　【鹙秃鹙也　苏氏云鹙鹤皆以鱼为食然鹤之于鹙清浊有间矣今鹙在梁而鹤在林鹙则饱而鹤则饯矣幽王进褒姒而黜申后譬如养鹙而弃鹤也】
　　鸳鸯在梁戢其左翼之子无良二三其徳
　　【鸳鸯匹偶相随之鸟以喻王与后也戢敛也敛左翼者谓右掩左也】
　　【愚按在梁承上章来因在梁有鹙而追念昔日鸳鸯之在梁也戢翼相向雌雄之和睦宛然忽弃嘉偶而求别配曾乌之不如矣卫风云士也罔极二三其徳刺夫妇之相弃背正此谓也此章専以责王使之子不二三其徳虽百褒姒何能为其怨之也切矣】
　　有扁斯石履之卑兮之子之逺俾我疷兮
　　【扁卑貌　郑谓石乗石也周礼王行则洗乗石疏云乗石者王所登上车之石　王起有洗乗石赋云承玉趾以増丽拂衮衣而更妍洗列周经履合诗雅履践也履之卑兮是倒句文法言此乗石也时得蒙王之践履而我独无由与王相亲近斯石之不如也疷病也説文云病不翅也犹言不止于病病之甚耳】
　　【愚按石之扁也以履之而卑谓践履之久而扁者益以卑也乗石以久虽卑犹不忍弃而履如故后之事王厯年已久宁乘石之不如而逺弃之也按竹书幽王三年始嬖褒姒五年世子宜臼出奔申夫能出奔必已成人讣后之生世子当在宣王之世而王之娶后亦已久矣故以乗石况之言其久也　首章末章皆代为申后之语两我字谓申后也与诸章异】
　　白华八章章四句【汉书注引此诗序幽字下有王废申三字谓刺幽王废申后也愚按此诗为申后见废诗人伤之而作篇中硕人之称词义皆指后决非后自作也朱子谓后被黜而作此诗以硕人谓幽王则古今宫闱之诗岂皆宫中人自为之耶】
　　緜蛮　序曰微臣刺乱也大臣不用仁心遗忘微贱不肯饮食敎载之故作是也【郑云微臣士也幽王时礼废恩薄大不念小尊不恤卑故本其乱而刺之】
　　【愚按古者诸侯贡士于天子故饮食敎诲后车之载皆先王之制也幽王时侯国不贡士士之贤者无由上达故作此诗追述盛时待士之礼玩道之云逺我劳如何岂敢惮行畏不能趋诸语明伤诸侯不贡已无由以至京师也】
　　緜蛮黄鸟止于丘阿道之云逺我劳如何饮之食之敎之诲之命彼后车谓之载之
　　【毛传兴也朱注比也下同　毛云緜蛮小乌貌丘阿曲阿也　緜説文云联微也谓鸟声之微细相连不絶如緜而乌语不可与人解拟以蛮也　月令季春勉诸侯聘名士礼贤者黄乌善鸣正在斯时因以起兴　郑云后车倅车也即副车古诸侯贡士以己之副车与之乗之敬爱之至也汉书髙帝下诏求贤令御史中执法下郡守其有意称明徳者必身劝为之驾是后车载士之风汉世犹存】
　　緜蛮黄鸟止于丘隅岂敢惮行畏不能趋饮之食之敎之诲之命彼后车谓之载之
　　【郑云丘隅丘角也惮难也谓岂敢惮于徒行乎畏不能及时疾至也疾行曰趋自伤无车马不能跋涉也】
　　緜蛮黄鸟止于丘侧岂敢惮行畏不能极饮之食之敎之诲之命彼后车谓之载之
　　【郑云丘侧丘旁也　极至也国语云齐朝驾则夕极于鲁国道之云逺恐不能至其所也　古者三年一贡士大国三人次国二人小国一人此典废而士之仕进絶矣其曰畏不能趋畏不能极则不贡之失已见岂有诸侯贡士而尚烦士之畏奔走乎】
　　緜蛮三章章八句【按序言大臣不用仁心遗忘微贱大臣即指诸侯也不能饮食之所谓不用仁心也不能敎诲而荐扬之所谓遗忘微贱也】
　　瓠叶　序曰大夫刺幽王也上弃礼而不能行虽有牲牢饔饩不肯用也故思古人不以微薄废礼焉【郝氏云幽王日荒于酒羣臣宗族罕得进见诗人托兴瓠叶以训恭俭瓠贱而叶兔小而首至薄也牲牢饔饩不用而取其至薄善诱之意　何氏云诵頍弁之诗旨酒嘉肴徒为羣小设而兄弟甥舅不得沾其余沥分其一脔故寓言瓠兔以讽若曰何时得被此礼乎是亦足耳】
　　幡幡瓠叶采之亨之君子有酒酌言尝之
　　【朱注赋也下同毛传缺　幡幡瓠叶貌庶人之菜也君子指王也　尝徐锴云口试其味也凡臣侍食于君有先尝之礼】
　　【愚按尝之试其味而已不敢过饮也　左传昭公元年赵孟叔孙豹入于郑郑伯兼享之子皮戒赵孟礼终赵孟赋瓠叶子皮遂戒穆叔且告之穆叔曰赵孟欲一献子其从之子皮曰敢乎穆叔曰夫人所欲也又何不敢乃享具五献之笾豆于幕下赵孟辞私于子产曰武请于冢宰矣乃用一献】
　　有兔斯首炮之燔之君子有酒酌言献之
　　【朱注有兔斯首一兔也兔以首言犹数鱼以尾也毛曰炮加火曰燔　郑云饮酒之礼既奉酒于賔后乃荐羞　献主人酌以献賔也】
　　有兔斯首燔之炙之君子有酒酌言酢之
　　【炕火曰炙　孔云炕举也谓举于火上以炙之　客报主人曰酢賔既卒爵而酌主人也】
　　有兔斯首燔之炮之君子有酒酌言醻之
　　【醻导饮也　郑云主人既卒酢爵又酌自饮卒爵复酌进賔犹今俗之劝酒　孔云欲以醻賔而先自饮以导之其实饮讫进酒于賔乃谓之醻也　按礼主人导饮之后賔受爵却不饮奠于席前乃行旅酬之礼今此一献礼薄当无旅酬之事】
　　【愚按献之酢之醻之所谓三爵也尽此三爵而已不敢为无筭爵之饮与首章尝之同义】
　　瓠叶四章章四句【朱子以为燕饮之诗郝氏谓幽王日荒于酒诗人托兴瓠叶以训恭俭是也】
　　渐渐之石　序曰下国刺幽王也戎狄叛之荆舒不至乃命将率东征役久病在外故作是诗也【或谓幽王东征之役史传无所经见竹书纪厉王三年淮夷侵雒王命虢公长父伐之不克是诗之作当在厉王之世愚按四月篇有云我日构祸是出征事也曰滔滔江汉南国之纪非东征之实纪乎竹书纪幽王十年王师伐申申迁于谢界在楚地以周视之亦东征也】
　　渐渐之石维其髙矣山川悠逺维其劳矣武人东征不遑朝矣
　　【朱注赋也下同毛传缺　渐渐释文作嶃嶃嶃通作斩言石之森立状如斩截然也刘彞云渐渐之石维其髙矣谓所厯之路石皆亷利伤人之足割马之蹄不可以践履也不独渐渐而已其髙峻峭拔非攀援则不可以登也　其山穷者川断之也其川尽者山间之也重重相间不可极不曰悠逺乎　説文云劳剧也郑谓劳劳广阔一作辽唐诗有劳劳亭畔草言其辽逺也　遑暇也言无朝夕之暇也】
　　渐渐之石维其卒矣山川悠逺曷其没矣武人东征不遑出矣
　　【毛云卒竞也言徧厯此石也　郑云卒者崔嵬也谓山颠之末　没犹尽也上章因石路阻絶不前而叹山川之悠逺此言既过此石而山川之悠逺仍复如故则登厯何时而可尽也　一説没字状深箐悬洞杳杳深入之意　朱注不遑出谓但知深入不暇谋出也】
　　有豕白蹢烝涉波矣月离于毕俾滂沱矣武人东征不遑他矣
　　【蹢蹄也　尔雅亦作豴云豕四豴皆白为　骇同孔云骇者躁疾之言白蹄名之为骇是躁疾于余豕矣　毛云将久雨则豕进涉水波　韩诗注云犬喜雪马喜风豕喜雨　箕好风毕好雨论衡云孔子出使子路赍雨具有倾天果大雨子路问其故孔子曰昨暮月离于毕后日月复离毕孔子出子路请赍雨具孔子不聴出果无雨子路问其故孔子曰昔者月离其隂故雨昨暮月离其阳故不雨　俾滂沱矣是未雨而预料其雨以为月离于毕实使之若归咎于月者然　严氏云不遑他矣对苦雨一事而言谓之他不遑他者愁苦极而智虑废惟雨是忧耳尚能讲求制胜之事乎】
　　渐渐之石三章章六句【此诗言东征之士深入苦雨师人扶病不暇其不能克敌可知郝氏谓风雨则失天时险逺则失地利久役则失人和君不仁而好战亡可立待矣渐渐之石以下三诗凄怆哀飒亡国之音也】
　　苕之华　序曰大夫闵时也幽王之时西戎东夷交侵中国师旅并起因之以饥馑君子闵周室之将亡伤已逢之故作是诗也
　　苕之华芸其黄矣心之忧矣维其伤矣
　　【毛传与也朱注比也　毛云苕陵苕也将落则黄郑云陵苕之华紫赤而繁　本草云即今之紫葳图经云凌霄花也　华尔雅云荂也木谓之华草谓之荣　邢昺云木则名华月令季春桐始华是也草则名荣月令仲夏木槿荣是也然草亦名华郑风隰有荷华是也】
　　【愚按淩霄引蔓依木是藤本非草本也苕附木而生犹王室之弱依诸侯以自立也王以无信义而失诸侯如花之生意将尽不能自托于木矣当其时者惟有哀伤耳】
　　苕之华其叶青青知我如此不如无生
　　【毛云华落叶青青然　郑谓华衰而叶见也　罗氏云周室之于诸夏犹衣服之有冠冕水木之有本源盖有深根固植之义不特以其在物上而已今苕虽居髙在物之上然荏弱而托于物所自恃者微矣故见其华则为之忧伤逮其华落而叶存则不如无生矣】
　　牂羊坟首三星在罶人可以食鲜可以饱
　　【朱注赋也　牂羊牝羊也坟大也羊瘠则首大也牂或作防刘昼云晋文公不服羔裘君臣皆衣防羊防非美毳而竞之者随君所好也　毛云罶曲梁也寡妇之笱也按罶为曲梁之笱非曲梁也　郝氏云观诸陆产牝羊无字见坟然之大首而已观诸水族泽梁无禁罶中水静见三星之影而已山童水竭闾里萧条饥人但得食足矣安望其饱乎　郑云三星在罶言不可久也喻周将亡如心星之光耀见于鱼笱之中其去须臾也】
　　苕之华三章章四句【朱子谓诗人自伤逢周室之衰而作】
　　【愚按苕蔓生附木乃女宠小人之比青青者叶喻众小人之党附褒姒者流因牝鸡司晨以致天怒人怨饥馑兵戎海内萧条皆女宠致之也】
　　何草不黄　序曰下国刺幽王也四夷交侵中国背叛用兵不息视民如禽兽君子忧之故作是诗也【按经有征夫之语故序以用兵不息为言凡出使行役皆名曰征不必征伐也朱子以周室将亡征役不息行者苦之故作此诗】
　　何草不黄何日不行何人不将经营四方
　　【朱注兴也毛传缺　郑云自嵗始草生而出至歳晚矣何草而不黄乎言草皆黄也　何日不行言嵗已将尽可休息矣而行犹未已此只就己一人言下句推广言之见行役者不独一人所以为时事慨也】
　　何草不何人不矜哀我征夫独为匪民
　　【王氏云草既黄而死矣歳暮之时死而复生其色既则又改嵗矣　小明篇大夫以十二月西征中厯一嵗至后嵗之二月犹未得归四月篇大夫亦以去嵗六月征伐南国至今嵗四月犹未归以此而推当时征途所见其为草之而黄者多矣　无妻曰矜从役者皆过时不得归故谓之矜谓失其室家之乐也　先王以民待民今王视之犬马故曰匪民】
　　匪兕匪虎率彼旷野哀我征夫朝夕不暇
　　【陆氏云兕抵触虎搏噬先王驱而逺之则率彼旷野兕虎之所宜今征人如此则可哀矣　按孔子厄于陈蔡引此章二语亦为被人驱逐使循行于旷野无所栖泊也　朝夕不暇犹言无朝无夕也】
　　有芃者狐率彼幽草有栈之车行彼周道
　　【説文云芃草盛貌以言狐者状其毛尾长也　栈车役车也　郑云狐草行草止　孔云狐本草中之兽故可循彼幽草人非禽兽何为行彼周道常在野外与狐在幽草同乎】
　　【愚按狐性善睡率彼幽草犹得止息也栈车之士日行周道而不止是狐之不如矣】
　　何草不黄四章章四句【此诗与北山相表里北山为行役之士所作此诗为行役之人所作二诗皆有经营四方之语其为同时共事明矣礼云士乗栈车其士即此征夫所从者也】
　　都人士之什十篇四十三章二百句








　　田间诗学卷八
<经部,诗类,田间诗学>
　　钦定四库全书
　　田间诗学卷九
　　桐城钱澄之撰
　　大雅【小大雅合谱载在小雅前】
　　文王之什三之一【自此以下至卷阿十八篇为文王武王成王周公之正大雅据盛隆之时推序天命上述祖考之美皆国之大事故为正大雅焉自文王至灵台八篇为文王大雅下武至有声二篇为武王大雅　按序文王以下诸诗俱未言何人所作惟吕氏春秋引此以为周公之诗】
　　文王　序曰文王受命作周也【严氏云序言受命作周者推本之辞也作造也造周之王业犹康诰肇造区夏也　凡经中称文王受命谓天命归于文王而在文王时无受命之説观武王于泰誓三篇称文王为文考至武成而柴望然后称文考为文王则可知矣】
　　文王在上于昭于天周虽旧邦其命维新有周不显帝命不时文王陟降在帝左右
　　【朱注赋也毛传缺　严氏云文王未尝称王曰文王者追称之也　文王在上二句以文王之神言殆祭祀受厘之后因而陈戒者　郑云太王聿来胥宇而国于周孔云言太王已来居此地是周虽旧邦也毛云显光明也不显显也时是也不时时也　一説不宜读作丕书言丕显哉文王谟即此言不显也又言在让后人于丕时即此言不时也丕説文云大也时者方应其期之谓　陟登也降下也春秋传天王追命诸侯之词曰叔父陟恪在我先王之左右以佐事上帝语意与此正相似也】
　　【愚按有周不显二句单承其命维新来言自今观之有周岂不显乎帝命岂不时乎显与时皆言新也】
　　亹亹文王令闻不己陈锡哉周侯文王孙子文王孙子本支百世凡周之士不显亦世
　　【毛云亹亹勉也　郑云勉勉乎不倦文王之勤明徳也　令闻善誉也康诰所谓庸庸祗祗威威显民我西土惟时怙冒闻于上帝者　严氏云陈锡敷施也国语左传引诗哉皆作载芮良夫曰夫王人者将导利而布之上下者也大雅曰陈锡载周是不布利而惧难乎故能载周以至于今陈桓子请老于莒凡公子公孙之无禄者私分之邑国之贫约孤寡者私与之粟曰诗云陈锡载周能施也　孙子对成王言故首称孙系子于孙之后则谓成王及其后人耳毛云本宗子也支支子也　严氏云其本宗百世为天子其支庶百世为诸侯盛徳必百世祀也　凡为总辞王朝诸侯公卿大夫总称之皆可以谓士不显亦世是倒句文法言周士之子孙世世亦显也　王制言大夫不世爵公羊传曰世卿非礼左氏説卿大夫得世禄不得世位父为大夫死子得食其故采而有贤才则复升父故位故传曰官有世功则有官族也　严氏云文王惟知锡民而锡民者乃所以锡孙子也不特孙子之盛如此凡周之士亦世世相传与周匹休焉】
　　【愚按当如燬之世而文王发政施仁于岐尽弛利以予民四国闻之赞诵曰敷施哉此周邦也造周维新实由于此　令闻即指陈锡而言不己言至今讴思尚未已也是惟为文王之孙子者有以继其令闻耳末章宣昭义问正与此句相应　此因殷士之助祭于周而祝周士之世显于周也为周之士者世在其位则周之本支百世不变可知矣】
　　世之不显厥犹翼翼思皇多士生此王国王国克生维周之桢济济多士文王以宁
　　【毛云翼翼恭敬也或云辅翼也书曰庶明励翼左传曰翼戴王室皆其义　言周士所以世世能显者由其先世事我文王谋国之忠无一不以辅翼我文王为事故有此多士也　思发语辞皇之为言煌煌然也文王时尚为诸侯而国以王称者追尊之辞也严氏云生此王国天生之也王国克生文王敎化作成之也　立政篇言文王罔攸兼于庶言庶狱庶慎则文王以宁可知　桢尔雅云榦也书传谓题曰桢旁曰榦费誓峙乃桢榦则知非一物矣　墙恃榦立国恃人立也　辅氏云自文王之时言之文王之身以多士宁矣自成王之时言之文王之神亦以多士宁也】
　　【愚按思皇四句指即今现在之士所谓世显也惟有此多士而文王剙造之王业益以安文王在天之灵益以慰也】
　　穆穆文王于缉熙敬止假哉天命有商孙子商之孙子其丽不亿上帝既命侯于周服
　　【朱云穆穆深逺之意缉续也熙明也亦不已之意郑云天命之使臣有商之孙子　严氏云文王之时未尝有之推原周之代殷由于文王故以为文王能有之也　毛云丽数也按物相两日丽葢偶数也服周礼注云属也车衡下夹辕两马曰服人之受制于人亦如马之受制于衡故谓之服】
　　【愚按穆穆以文王之成徳言缉熙敬止以文王之用心言敬止谓主于敬也　假説文云至也谓天命之自至非有图之者也】
　　侯服于周天命靡常殷士肤敏祼将于京厥作祼将常服黼冔王之荩臣无念尔祖
　　【陆氏云侯服于周句叠上起下葢周以命之集致商之服商岂非以命之去致服于周故揭出命之靡常慨古识今　按自汤以下皆称商自盘庚迁于殷改号殷上章主孙子之世系言则遡其开国之始故曰啇此主国亡而臣周言则但以亡时所称之国号称之故曰殷　朱注诸侯之大夫入天子之国曰某士殷士者商孙子之臣属也　毛云肤美也敏疾也祼灌鬯也　孔云宗庙之祭以祼为重举祼将以表祭事见殷士助祭耳不必专助行祼也　严氏云洛诰王入太室祼谓以圭瓒酌郁鬯以献尸尸得之不饮灌于地所以求神也宗庙有祼天地大神不祼　孔子论诗至于殷士肤敏祼将于京喟然叹曰大哉天命善不可不传于子孙是以富贵无常不如是则王公其何以戒慎民萌何以劝勉葢伤微子之事周而痛殷之亡也　作行也厥作祼将指王也常服犹云旧服黼白黒杂绣裳也冔殷冠也夏曰收周曰冕言殷士服殷之冠以助祭于周也　熊禾云此见周家忠厚之至一代之兴改正朔易服色以示维新之政然考之诗书则一代之礼乐固未尝废也常服黼冔犹用商之衣冠也王访于箕子称十有三祀奔走臣我监称五祀犹用商之纪年也一则曰商王士再则曰殷多士何尝敢有鄙夷之心其视后世亡人之国则絶人之祀毁其先代之衣冠礼乐相去逺矣　上言商之孙子与文王孙子相照此言殷之士与凡周之士相照周公祭文王庙遂陈及此非文王时事也朱注无念犹言岂得无念也呼王之荩臣而告之葢以戒王而不敢斥言犹所谓敢告仆夫云尔】
　　【愚按殷人尚音其祭求神于阳故先之以乐周人尚臭其祭求神于隂故先之以祼今殷士初覩周礼以先朝服色而赞礼于新朝固不胜今昔之感矣　荩尔雅云进也周郑之间荩曰孑皆余也孑与荩同义谓之荩者士之特出而仅有者也】
　　无念尔祖聿修厥徳永言配命自求多福殷之未丧师克配上帝宜鉴于殷骏命不易
　　【毛云聿述也朱注发语辞永长也　聿修厥徳三句俱主文王言文王徳与天配故多福归之是其致福之由自实有以求之非幸致也文王无求福之心然修徳而福来应谓之自求可矣　命之去留视师之丧与否耳周书多士篇云自成汤至于帝乙罔不明徳恤祀亦惟天丕建保乂有殷殷王亦罔敢失帝罔不配天其泽此所谓殷之未丧师克配上帝也】
　　【愚按鉴于殷葢近事不逺即周所代也汉人好引秦事唐人好引隋事皆取其世近人主易知耳】
　　命之不易无遏尔躬宣昭义问有虞殷自天上天之载无声无臭仪刑文王万邦作孚
　　【毛云遏止也义善也　欧阳子云知天命之不易无使天命至尔躬而止　真氏云周至成王再世耳周公已忧其命之不延读无遏尔躬一语使人凛然震惧亦犹尧之告舜曰天禄永终也古君臣更相告戒不讳危亡如此　朱注闻问通有又通虞度也又度殷之所以废兴者而折之于天　毛云载事也郑云天之事难知也惟仪法文王之事则天下咸信而顺之】
　　【愚按义问即文王之令闻也益宣布而昭明之所谓光大其前绪也仪型文王即宣昭之实事　虞与虑同易称忧虞亦言虑也观殷之兴也自天其废也亦自天只此一天耳鉴于殷所以有虞也天之弃殷由于丧师文王之得天由于孚万邦是故天事难知无声无臭万邦之心即天心也后人能法文王即所以承天也法文王惟是得众心耳万邦作孚人归之外岂别有天与哉】
　　文王七章章八句【左传穆叔如晋晋侯享之工歌文王之三不拜使行人子员问之对曰文王两君相见之乐也臣不敢及朱子谓此诗于天人之际兴亡之理丁宁反复至深切矣故立之乐官而因以为天子诸侯朝防之乐葢将以戒后世之君臣而又以昭先王之徳于天下也以为两君相见之乐特举其一端言耳】
　　大明　序曰文王有明徳故天复命武王也【郝氏云序于文王言明徳不言天命于武王言天命不言明徳互见也　原周之成爕伐者以其有圣子原周之生圣子以其有圣后而圣后之生子又以王季文王修徳格天之故周之兴岂偶然哉】
　　明明在下赫赫在上天难忱斯不易维王天位殷适使不挟四方
　　【朱注赋也毛传缺　严氏云首章先泛言天人之理然后及殷亡之由为美文武张本明明在下谓君之善恶不可掩也赫赫在上谓天之予夺为甚严也自其监察于下而莫能逃者言之谓之明明在下自其威严在上而甚可畏者言之谓之赫赫在上总见天之难忱也　毛云忱信也天难忱斯以命之去留言言不可信其终眷我而不弃我也　天位之天亦指上天言位位之也言位之以天子之位　书序谓微子为纣同母庶兄纣之母本帝乙之妾生啓及衍复立为后生受以受于母为后时乃生故为正适胡氏云尧舜与贤三王与适然圣人有权焉未尝执一也是以太甲虽适又有成汤之命而几不免于废武王虽弟上承文考之命而终不失为君帝乙泥于立适而不知纣之足以亡天下亦不知变之过矣愚按夏商传嫡不传贤亦天之命也以太伯及伯邑考论之文王与武王皆不得称嫡长而所代者即天位之殷嫡天之不足据如此斯其所以难忱与　此与生此文王笃生武王相应葢天既生彼以兴周乃先位此以亡殷】
　　挚仲氏任自彼殷商来嫁于周曰嫔于京乃及王季维徳之行太任有身生此文王
　　【此章言周受天之命始于文王文王者父王季而母太任言其圣徳自父母而已然矣　挚国名任姓按唐世系表祖已七世孙曰成徙国于挚祖已者仲虺后也　孔云此言仲任下言太任者此本其未嫁故详言其国及姓字下就其嫁后生子称之耳　邹氏云汉儒谓礼惟嫁长女余皆为媵自殷以前皆然然则挚任非耶　成汤之初以商为号及盘庚后为殷今称殷商者以其都殷合而称之亦犹后之称蜀汉汴宋耳自彼殷商由今日追遡前日之词言当彼殷商有天下之时也　嫔尔雅云妇也自父家言之曰来嫁自夫家言之曰嫔互文也　严氏云大雅作于成王之时皆用王者之礼従后称周京耳　行犹列也言其徳与王季相颉颃也　孔云礼妇従夫之谥故颂称大姒为文母太任非諡也以其尊加于妇尊而称之故谓之太姜太任太姒惟武王之妃左传谓之邑姜不称太葢避太姜故也　毛云身重也　孔云以身中复有身故言重】
　　维此文王小心翼翼昭事上帝聿怀多福厥徳不回以受方国
　　【此章指文王继王季为诸侯后克尽臣职而言】
　　【愚按昭事上帝者即此翼翼之小心时时对越上帝如或临之也多福者当纣之时爵土不失大难不死皆为福也竞竞保持无有他望所谓怀也厥徳即小心翼翼之徳不回谓天予人归而其心始终如一文王无心于方国而方国自来附之论语谓三分天下有其二以服事殷是也】
　　天监在下有命既集文王初载天作之合在洽之阳在渭之涘文王嘉止大邦有子
　　【朱注将言武王伐商之事故此又推其本而言　天监在下即首章所云明明在下者　天命必有所厌后有所集以六百年之商将欲改其命而新之非监观之久而脊顾之深固不轻集凡鸟止谓集必审择之定所谓翔而后集也　在洽之阳以太姒所居言在渭之涘以文王所居言洽説文作郃今郃阳县也即古莘国　周礼大宗伯以嘉礼亲万民昬礼其一也文王嘉止谓初行纳采之嘉礼大邦有子葢使者致命问名之词仪礼所谓敢请女为谁氏者也　白虎通云王者之娶必先选于大国之女礼仪备所见多诗云大邦有子明王者必娶大国也】
　　大邦有子伣天之妹文定厥祥亲迎于渭造舟为梁不显其光
　　【毛云伣磬也説文云譬也一曰闻见按伣字従人従见葢人之所见非亲见也以其闻之于人而得之故曰闻见　文礼文也定者成其事也祥吉祥也　昏有六礼纳采问名纳吉纳币请期亲迎是也　文定者问名之后卜吉而纳币也　于渭二字带下读言文王行亲迎之礼其往来所经必渡渭水则造舟为梁以之也　造舟者比船于水加板其上即今之浮桥尔雅云天子造舟葢周以文王所用遂为天子之制耳　不显其光以礼文之盛言也】
　　【愚按大邦有子二句葢使者既得请而还报命之辞太姒非使者所得见但得之耳闻称其徳之美足以为天之配云尔　妹少女也天将开周王业特生此女以为圣配故曰天之妹】
　　有命自天命此文王于周于京纉女维莘长子维行笃生武王保右命尔燮伐大商
　　【此章总前四章而言文王之作配武王之诞生皆承天之命必欲以周代商也天命文王以有天下文王不有使娶太姒而生圣子以有之皆天之命也于周于京蒙第二章来嫁于周曰嫔于京之文言太姒之归于周也纉继也太姒莘女也旧説言莘女能继太任之贤故曰纉女维莘　莘春秋属晋城濮之战晋侯登有莘之墟以望楚师即其地也周语有神降于莘内史过以为在虢受之今郃阳县东有夏阳城即虢地　长子长女也行嫁也　孔云笃生者圣性感气之厚也言保者扶持之意右者賛助之意思若啓行若异也　燮説文云和也左传云师克在和】
　　【愚按邹氏忠疑太姒为文王之继妃故有纉女维莘之语尝就其説考之无逸篇言文王受命惟中身厥享国五十年史记载文王年九十七而云享国五十年当以四十七即位此诗言文王初载葢即位之初也故此诗文定亲迎之礼皆行于文王不闻王季之命则为即位以后之事可知太姒之非始配信矣然考皇王大纪称昌为世子娶于有莘曰太姒谓太姒归周时王季故在愚因疑文王为世子时所娶之莘女非太姒姒之姊也故曰伣天之妹明有姊也曰纉女维莘明以莘女继莘女也行嫁也卫诗所云女子有行也其曰长子维行前女云亡太姒次应居长此自有莘氏珍重其女而尊称之以礼重嫡长故也然则仲任与太姒皆不居长厥后周人凡称女每以季女为贵岂不以此哉】
　　殷商之旅其防如林矢于牧野维予侯兴上帝临汝无贰尔心
　　【毛云旅众也如林言众而不为用也矢陈兴起也书牧誓篇云时甲子昧爽王朝至于商郊牧野乃誓即此诗矢于牧野也维予侯兴以下誓众之辞也兴者儆其起而聴誓也女尔皆谓诸侯也　史记载武王誓师言曰今予发惟共行天罚勉哉夫子不可再不可三所谓无贰尔心也】
　　牧野洋洋檀车煌煌驷騵彭彭维师尚父时惟鹰凉彼武王肆伐大商防朝清明
　　【毛云洋洋广也　郦道元云自朝歌以南南暨清水土地平衍据臯跨泽悉坶野之地故诗称坶野洋洋坶牧通　檀坚轫之木材可为车煌煌兵车鲜明也四马曰驷尔雅云骝马白腹曰騵按骝赤色黒鬛此则骝而白其腹也　太公姜姓吕氏名尚文王以为太师号曰尚父按古人尚质呼尚之名为尚父犹周公呼奭为君奭也　鹰在众鸟之间若睡梦然故积怒而后全刚生焉飞举也　陆氏云言其武之奋如此乐记所谓发蹈厉太公之志也　史记陈师牧野武王使师尚父与百夫致师以大卒驰帝纣师纣师皆倒兵以战以开武王武王驰之纣兵皆崩即此所言鹰事也　凉汉书作亮毛云佐也左国材云凉有冷落之义孟子谓踽踽凉凉是也太公意气飞武王退然不足不以胜纣为喜各尽其形容也防朝战之朝即武王十三年甲子昧爽也】
　　【愚按清明谓除纣秽浊而宇宙顿见清明纣浊乱天下极矣伯夷太公避之以待其清故武王泰誓亦以永清四海为己任防朝清明言其神速也】
　　大明八章四章章六句四章章八句【篇名大明者郑以为二圣相承其明徳日以广大故曰大明太史公云夫天下称颂周公言其能歌文武之徳达太王王季之思虑也今玩诗辞固颂文武然寔因文武而厉及二母葢不啻详哉其言之矣　国语以此及下篇为两君相见之乐】
　　緜　序曰文王之兴本由太王也【朱注此周公戒成王之诗追述太王始迁岐周以开王业而文王因之以受天命也　孙鑛云此诗称古公且斥其名乃后又称文王岂武王初克商甫尊文王尚未追王太王时作耶　又曰武成已称太王若谓周公戒成王岂应复称古公】
　　緜緜瓜瓞民之初生自土沮漆古公亶父陶复陶穴未有家室
　　【毛传兴也朱注比也　毛云緜緜不絶貌瓞瓝也大者名瓜小者名瓝凡瓜之近本初生者常小其蔓不絶至末而后大也立乎文王之世以指大王正如瓜之有瓞其后连绵不断皆本于此　土汉书作社杜木名地里志云古扶风杜阳县有杜水南入渭季氏云雍州之域有二漆沮而皆入渭其一在冯翊泾水之下游也其一在扶风沣水之上游也禹贡导渭东过漆沮则冯翊之漆沮吉日与潜篇所称是也扶风之漆沮此篇所称是也自土漆沮言太王始避狄难来居杜与沮漆之地葢去邠逾梁山后事三水皆在岐梁间汉扶风地也于时尚未至岐下故未定周原之居　复与复同重也穴土室也愚按西北多窟居皆于峭壁凿窟内开屋舍或有上下二层意上即陶复下即陶穴俗名为窰其寔非窰也旧以此句指豳地非也当其在豳公刘时先已有馆至太王世居已久岂得复固陋如此葢太王初至沮漆之间卜居未定姑为野处之计便于人力之速成耳】
　　古公亶父来朝走马率西水浒至于岐下爰及姜女聿来胥宇
　　【朱注赋也　郑云来朝走马言其辟恶早且疾也毛云率偱也浒水涯也似指渭水葢杜水沮水合漆水流入于渭　雍录云邠在岐西北自邠而南有梁山渭水在梁山之南循水西上可以达岐岐周在后稷邰城西八十里间葢复其旧封地也但言及姜女者未敢期邠民之必従己也　毛云胥相也邠人随古公而来相与建屋宇也】
　　【愚按爰及姜女言古公尽室以来故邠民相従以安居也】
　　周原膴膴堇荼如饴爰始爰谋爰契我曰止曰时筑室于兹
　　【朱注赋也　郑云广平曰原周之原也在岐山之南皇甫谧云邑于周地始改国为周今岐山县是其地　本草注云堇菜野生茎汁味甘而言苦者古人语侧犹甘草谓之大苦也　严氏云内则言妇养舅姑公食礼言君待其臣皆以堇则堇是美菜也七月言食农夫以荼则荼非美菜也周之原地膴膴肥美所生堇荼皆甘如饴言美恶皆宜也　朱注堇乌头也荼苦菜蓼属也言周原土地之美虽苦者亦甘爰始对后爰契而言言太王始与豳人之従己者谋居于此　程大昌云古者卜人令已遂预取吉兆墨尽其上然后灼之灼文适顺其画是为食墨者吉其兆不应墨则云不食不食则不従也故雒诰曰我卜河朔黎水我乃卜涧水东瀍水西惟雒食是之所食者画雒之兆而河朔黎水之兆不食也古公既谋迁居以墨合而兆与墨同故曰契契合也人谋与协合也】
　　【愚按后稷封邰公刘迁邠称邠公至此迁周始称周耳太王迁岐卫文迁楚丘皆卜然必先谋定而后卜洪范所云先乃心卿士大夫庶人而后卜筮也】
　　乃慰乃止乃左乃右乃疆乃理乃宣乃亩自西徂东周爰执事
　　【朱注赋也　毛云慰安也止即上章曰止之止葢慰安新従迁之众俾之止居于是也　孔云慰止左右文在筑室之下明其皆是作邑之事乃左右而处之公宫在中民居左右王肃云乃左右开地置邑以居其民也　疆理因定民居而及授田之事　朱注宣布散而居也　自西徂东郑云邠与周原不能为西东据至时従水浒言也】
　　【愚按宣者随田而居以便田事此二亩半在田之居也亩者随居而田以服田业此一夫授田百亩之彻法也】
　　乃召司空乃召司徒俾立室家其绳则直缩版以载作庙翼翼
　　【朱注赋也　王氏云乃者继事之词言毕民事而始及之也　国以民为本民居既奠之后方事营建先王之重民如此　郑云司空掌营国邑司徒掌徒役之事　俾立室家对上文未有家室而言　郑云绳者营其广轮方制之正也既正则以索缩其筑版上下相承而起　毛云君子将营宫室宗庙为先廏库为次居室为后　朱注绳所以为直凡营度位置皆先以绳正之　陆氏云如分别何处是庙何处是廏库何处是宫社皆引绳以取直也缩版以载专属下文作庙言　载郑所谓上下相承也每版满筑讫则升下而上以相承载　曹氏云此章俾立室家则定其规模面向若其营作则先于庙始故其序如此愚按缩版者束缚其版使土不旁溢即桢榦之类非必以绳也载即载土于版也】
　　捄之陾陾度之薨薨筑之登登削屡冯冯百堵皆兴鼛鼓弗胜
　　【朱注赋也　此述遂作宫室也　捄説文云盛土于梩中也梩盛土之器　朱注陾陾众也度投土于版中也薨薧众声也　严氏云既投之版中筑之者登登然积累而上则墙渐髙矣　刘彝云削谓墙成脱版削其坚凸以就平直也　冯説文云马行疾也冯冯状其运腕敏疾之貌朱云墙坚声百堵皆兴谓所治非一室而羣力毕集一时墙垣并举也　周礼鼓人以鼛鼔鼔役事民皆乐事趋功鼔不及其敏速春秋传鲁人之臯臯者缓也役以勿亟为义故以臯鼔节之节之而弗止故曰弗胜】
　　乃立臯门臯门有伉乃立应门应门将将乃立冢土戎丑攸行
　　【朱注赋也　毛云王之郭门曰臯门伉高貌王之正门曰应门将将严正也　郑云诸侯之宫外门曰臯门朝门曰应门内有路门天子之宫加以库雉　明堂位云库门天子臯门雉门天子应门按鲁以诸侯而作库雉则诸侯无臯应臯应为王门之名可知檀弓记鲁庄公之丧既葬而绖不入库春秋定二年雉门及两观灾此鲁之库雉也又家语卫庄公易朝市孔子曰绎之于库门内失之矣是卫亦有库门此诸侯有库雉之证　朱注太王之时未有制度特作二门其名如此及周有天下遂尊以为天子之门而诸侯不得立焉　毛云冢土大社也孔云冢土训为大社未即名为大社祭法王为羣姓立社曰大社冢上正是诸侯之制　泰誓言类于上帝宜于冢土则犹仍大王旧称以未为天子故也　毛云戎大也丑众也起大事动大众必先有事乎社而后出谓之宜言告于社而后行也　朱子云太王立岐周之社武王伐商通立周社于天下以为太社犹汉初令民立汉社稷也】
　　【愚按立冢土以利攸行未尝以避狄偷安忘武备也故下文承以昆夷之喙】
　　肆不殄厥愠亦不陨厥问柞棫拔矣行道兑矣混夷駾矣维其喙矣
　　【朱注赋也　愠怒也指昆夷言　毛云陨坠也郑云小聘曰问　此二句自大王迁岐之时中歴王季文王受命之初皆是如此言昆夷愠怒于我不惟不遽殄灭之而且不坠其往来聘问之礼孟子所谓以大事小乐天者也　严氏云太王居邠则北有獯鬻之侵迁岐则西有昆夷之扰北狄大而西戎小故狄则避而迁国昆夷虽不殄不陨内备外和彼自不能为患矣孟子言文王之始犹事昆夷正所谓不陨厥问者　毛云柞栎也棫白桵也旱麓篇云瑟彼柞棫民所燎矣则皆木之大者　朱注兑通也始通道于柞棫之间也　书大传文王四年伐犬夷注犬夷昆夷也亦称犬戎又谓昆夷或作绲夷史记称自陇以西有绲戎　駾説文云马行疾貌毛云突也喙説文云口也朱注息也谓张喙而息也狼奔豕突抱头而窜喘息不暇之状】
　　【愚按混夷屡为患者恃其深林险阻人不能入今木拔道通土地日辟生齿渐繁混夷畏之而奔突窜防也以皇矣篇观之柞棫拔矣而下皆指太王时言】
　　虞芮质厥成文王蹶厥生予曰有疏附予曰有先后予曰有奔奏予曰有御侮
　　【朱注赋也　徐锴云质之为言寔也讼者言其曲直必有人物以为征騐故云质谓质其寔也　毛云成平也苏氏云献成也　虞城在今平陆县东北五十里芮城今芮城县西二十里是也闲原在平陆县西六十五里即二国争田相让为闲田之地俗寸让畔城今俱属平阳解州　蹶生者言王气勃兴其势莫御有怒生之象　李来曰孟子谓蹶者趋者蹶是失足而仆地也因其仆地而忽起人所惊见故称兴者谓蹶然而兴孟子言文王方百里起尚仍太王旧封也及虞芮质成之后而归附者始众史称明年伐犬戎明年伐宻须明年败耆国诸侯皆朝于周此所谓蹶厥生也　毛云率下亲上曰疏附相道前后曰先后喻徳宣誉曰奔奏武臣折冲曰御侮　郑云予我也诗人自我也　予曰以下功归四友为章末余波若曰非特文王圣也亦其臣与有助焉济济多士文王以宁岂不信夫】
　　【愚按史记文王生有圣瑞太王曰吾世当有兴者其在昌乎因传位王季以及文王然则迁国于岐传位于文王皆太王之功所以开周之王业也故以此章终绵为颂太王之诗　天生文王即预生佐文王之四友以成开周之业天之意葢早定矣太王葢早得天心者也　一説予曰四语乃文王当日之语孔丛子载孔子曰周文王胥附奏辏先后御侮谓之四邻以免乎羑里之害】
　　緜九章章六句【申培説作八章削去末章谓周报太王周公述其事以训嗣王之诗季氏谓末章与上文不相属疑是错简】
　　【愚按左传昭公二年晋侯使韩宣子来聘公享之季武子赋緜之卒章杜预注以晋侯比文王以韩子比四辅则緜之卒章其来旧矣】
　　棫朴　序曰文王能官人也【郝氏云记曰人官有能物曲有利养之能尽其材故取之能备其官官之能当其人故用之能得其力能官人而治道毕矣】
　　芃芃棫朴薪之槱之济济辟王左右趣之
　　【毛传兴也朱注同　毛云棫白桵也朴枹木也槱积也　严氏云辟王従后尊称之辞】
　　【愚按辟主也济济指多士言文王为济济多士之主或左或右用无不宜如百体之奉心志环向而趣附也】
　　济济辟王左右奉璋奉璋峩峩髦士攸宜
　　【毛云半珪曰璋　郑云璋瓒也祭祀之礼王祼以圭瓒诸臣助之亚祼以璋瓒　周礼注云惟人道宗庙有祼天地大神至尊不祼故孔氏以此言祼事祭宗庙也　峩峩衣冠壮伟之貌　攸宜谓于礼度合宜言辟王祭祀得人也】
　　渒彼泾舟烝徒楫之周王于迈六师及之
　　【毛云渒舟行貌　集韵云动也诗曰萑苇渒渒其旂渒渒皆言动也　郝氏云周王以西伯奉命徂征六师趋附将率一心如恐不及此行师得人也　何氏谓徂征为文王伐崇之事自岐伐崇道必涉泾　欧阳子云文王养育贤才助祭皆髦俊之士征伐则六师用命以见王所官之人入宗庙居军旅皆可用言文武之材各任其事也　周礼五师为军二千五百人为师万二千五百人为军天子六军然不必尽行于每军中各取其一师以备更番之用故谓之六师西伯奉王命得専征伐故亦得抽调六师也愚按周王于迈是王自前行而六师追及不待督促言其用命恐后也】
　　倬彼云汉为章于天周王寿考遐不作人
　　【云説文云山川气也汉天河也在箕斗二星之间按诗言维天有汉夏小正言汉案户皆单举汉字未有连云汉为言者知当指云及汉也　欧阳子云云汉在上为天之文章犹贤才在朝为国之光采　辅广云作人非一日偶然之可为也必积累渐渍之久乃底于成　郑云文王是时九十余矣故曰寿考遐音胡胡音何音之转也】
　　追琢其章金玉其相勉勉我王纲纪四方
　　【按夏后氏名毋追礼记疏云毋发语词追犹堆也葢于器物上为堆起之形照下文当属金言　琢説文云治玉也　毛云相质也　郝氏云相者金玉交错金坚而济以玉润也　邓元锡云追琢其章敎化之益也金玉其相髦俊之质也学为文益其质作之之力也　何氏云文王劳于作人逸于任人勉勉我王谓其作人之不倦也既得人以任四方之事而已不必与特总其大纲而已是纲四方也四方之事有多士以分理之无不条理毕举是纪四方也　申培説周公咏歌文王之徳以训嗣王末章乃属望嗣王之语故称我王】
　　棫朴五章章四句
　　【愚按篇中惟奉璋二字是祭祀事不过赞従祭髦士之盛此下皆言文王之能用人能作士也郑氏解篇首薪槱为燔燎之用亦言其所用之大而已后儒据此一语以为文王有郊祀之事通篇委曲生解支离甚矣】
　　旱麓　序曰受祖也周之先祖世修后稷公刘之业大王王季申以百福干禄焉【何氏谓武王追王太王王季文王祭而受厘之乐歌自第四章而下为武王祀庙之事周尚赤故用骍牡当自武王为天子之后言耳】
　　【愚按前三言岂弟指太王王季文王后两言岂弟皆指武王明周家有国世以岂弟相传也】
　　瞻彼旱麓榛楛济济岂弟君子干禄岂弟
　　【朱注兴也毛传缺　毛氏云旱山名也麓山足也汉书地理志云汉中郡南郑县旱山沱水所出东北入汉　诗人托山川以起兴皆举其在境内者此举旱麓王太王迁岐而言　罗氏云榛似栗而小闗中鄜坊甚多故其字从秦一曰菆也菆葢矢之善者左传致师者左射以菆是也　顔监云楛木堪为箭笴今邠以北皆用之　吕氏云緜緜八章曰柞棫拔矣行道兑矣皇矣三章曰帝省其山柞棫斯拔松栢斯兑皆以山林之茂见王业之盛榛楛济济葢当时所见之实也】
　　【愚按太王去邠邠民従之迁者如归市因以邑岐开周之王业是即所谓干禄爰以岂弟致之本不期禄而禄以是自至耳】
　　瑟彼玉瓒黄流在中岂弟君子福禄攸降
　　【瑟缜密貌　周礼注疏引瑟作防　毛云王瓒圭瓒也　孔云瓒者器名以圭为柄圭以玉为之指其体谓之王瓒据成器谓之圭瓒　郑云黄流秬鬯也酿秬为酒以郁金之草和之使之芬香条鬯故谓之秬鬯　毛云九命然后锡以秬鬯圭瓒殷王帝乙之时王季为西伯以功徳受此赐　竹书纪年注亦云殷王太丁嘉季歴之功赐之圭瓒秬鬯九命为伯】
　　【愚按太丁之后为帝乙虽世次不同其事相合周之进爵为西伯自王季受圭瓒之赐始所谓福禄攸降也　此岂弟君子谓王季也】
　　鸢飞戾天鱼跃于渊岂弟君子遐不作人
　　【李氏云抱朴子曰鸢之在下无力及至乎上耸身直翅而已然后知鸢飞更不用力亦如鱼跃怡然自得而不知其所以然比王者之作人鼓之舞之使各尽其材亦不知所以然而然也　棫朴之诗咏文王曰周王寿考遐不作人故知作人指文王岂弟君子谓文王也文王作人之道不过兴起之使各自率其性如鸢之飞鱼之跃不知谁为之也】
　　清酒既载骍牡既备以享以祀以介景福
　　【朱注赋也　郑云既载谓已在尊中也祭祀之事先为清酒其次择牲故举二者　孔云言酒见年丰言牲见畜硕左传奉牲以告曰博硕肥腯谓畜之硕大蕃滋也奉酒醴以告曰嘉栗防酒谓其三时不害而民和年丰也】
　　【愚按上三章岂弟君子指所祭者而言下二章岂弟君子指主祭者惟此章不称明一徳相承祭必受福故下曰神所劳矣】
　　瑟彼柞棫民所燎矣岂弟君子神所劳矣
　　【朱云瑟茂密貌燎防也或曰熂燎除其旁草养治之使无害也　岂弟君子指武王也后章同神指三后也此下二章皆受厘之词】
　　【愚按柞棫以供薪燎取不穷而用不竭犹王者养人之欲给人之求无有怠缺此其所以为岂弟也此岂弟之徳三后在天之灵所存存不忘者今王继有其徳则神必劳之劳其能代已养民也】
　　莫莫葛藟施于条枚岂弟君子求福不回
　　【莫莫以葛叶之隂森言　郑云葛也藟也延蔓于木之枝本而茂盛喻子孙依缘先人之功而起　回説文云转也　旧説回者邪也　胡长庚云回非即邪乃所由入于邪也人初念未尝不正直一旦祸福在前计较之念一萌即为回转因以入于邪耳】
　　【愚按条枚无意于葛藟而葛藟自施之犹君子无意于获福而福自绥之以不求为求是之谓求福不回晏子春秋晏子对崔子曰劫吾以刃而失其志非勇也回吾以利而倍其君非义也诗云岂弟君子干】
　　【禄不回今婴且可以回而求福乎如晏子可谓不回矣　上云干禄此言求福福禄皆自己求之】旱麓六章章四句【礼大传云牧之野既事而退遂率天下诸侯执豆笾骏奔走追王太王亶父王季歴文王昌不以卑临尊也何氏谓是追王时享祀之作朱子亦云诗中有享祀神劳等语或亦受厘之乐而注但以为咏歌文王之徳则泛甚矣】
　　思齐　序曰文王所以圣也【郑云言非但天性徳有所由成也】
　　思齐大任文王之母思媚周姜京室之妇大姒嗣徽音则百斯男
　　【朱注赋也毛传缺　毛云周姜大姜也京室王室也孔云王季未为天子而言京者以其追号为王故以京室言之　媚説文云悦也谓大任能承大姜之欢也　皇王大纪云大任有贤徳目不视窃色耳不聴淫声口不出恶言容貌恭肃齐如也以来嫁之年生子古公视之曰我世当有兴者其在斯乎名之曰昌即文王也】
　　【愚按太任之嫁于周值太王大姜舅姑俱在故称曰妇若太姒来周在文王即位之初载疑太任已殁故无可媚但有徽音可嗣　此章总称大任之徳以见文王之圣有自来思齐存心于庄敬也文王之肃雝临保皆禀徳于此大姜素以庄敬为心太任以是承姑之欢而称周室之孝妇大姒惟能继其姑之美誉是以不妬忌而子孙众多则字承嗣字来通章皆赞太任也赞文王之母所以赞文王也意在母圣不在妻贤故首揭一句曰文王之母】
　　惠于宗公神罔时怨神罔时恫刑于寡妻至于兄弟以御于家邦
　　【孔云宗公是宗庙先公　郑云惠顺也寡妻寡有之妻言贤也】
　　【愚按惟君后得称寡妻亦犹君之称孤称寡人谓无与并也宗公为宗庙先公当即指古公也古公舍伯立季意在传位文王文王即位古公已不及见矣而卒以圣徳作周以不负公之望非顺于先公乎神罔怨恫又何疑焉寡妻即太姒也世有徳足以服天下而不足以对妻子者以太姒之贤朝夕宫闱而犹渐文王徳美以为仪刑则文王内行无间可知兄弟家邦以次感化固有由矣　下章雝雝在宫刑寡妻之事肃肃在庙惠宗公之事】
　　雝雝在宫肃肃在庙不显亦临无射亦保
　　【毛云雝雝和也肃肃敬也　季氏云在宫和之处也在庙敬之处也在宫而和常恐其防故在宫雝雝之时必有在庙肃肃之敬然后为不欺鬼神　射旧作斁何氏云当如字解谓闺门之内弹射所不及也不显谓人所不见之地无射谓无人指摘之处不显而常若十目所视曰亦临无射而常若十手所指曰亦保临者自外临之保者已自保之恐有失也　季氏云此可见其心之严于隠微闺门之内所以为寡妻之法者在是矣】
　　肆戎疾不殄烈假不瑕不闻亦式不谏亦入
　　【毛云肆故今也　戎大也疾犹难也大难如羑里之囚及昆夷玁狁之为害是也　烈光也假至也烈假连大犹书言光被也瑕玉病也言文王之徳如此故其时虽大难不絶而光益逺被无有斥其瑕玷者事必前闻而后式不闻亦式者法由此立不待学而能也人必待谏而后入不谏亦入者由仁义行不待矫而正也　孔云徳极盛故不因患难而有损徳本盛故不资辅导而有益】
　　【愚按肆与遂同两肆字皆承上文王之徳而言其效也】
　　肆成人有徳小子有造古之人无斁誉髦斯士
　　【朱云冠以上为成人小子童子也古之人指文王也造説文云就也　郝氏云文王岂弟作人壮者成而有徳少者学而有造今虽文王往矣雝肃之精神如在无有厌斁于人心士类闻风兴起而皆成其为誉髦也】
　　【愚按文王徳莫大于敬止功莫大于作人诗称之不一而足故此篇以造士终文王之圣　成人二句言文王作人之效辟雍钟鼓皆所以成就造育之也古之人二句非言无斁以致誉髦言其无斁之心于即今誉髦可见耳葢敎育人才没世不倦也　夫以文王之修身如此其敬而敎士如此其勤则亦终其身于无斁而已孔子不厌不倦庶防似之】
　　思齐五章二章章六句三章章四句【郑氏分为四章章六句何氏谓即九夏中之齐夏】
　　皇矣　序曰美周也天监代殷莫若周周世世修徳莫若文王【緜之章意在叙王业之艰难故详在太王迁岐而以文王为余波此章意在叙王业盛大之由故详在文王伐密伐崇二事而以太王王季为缘起】
　　【愚按通篇推本上帝之眷周欲以周代商久矣太王之传王季王季之袭有周皆所以承帝意也至于文王而帝之眷益隆帝之意益切而文王恪守臣职其可以有天下之武功惟施之于伐密伐崇而终不肯代商一若与帝意相左者乃深于膺帝之眷者也】
　　皇矣上帝临下有赫监观四方求民之莫维此二国其政不获维彼四国爰究爰度上帝耆之憎其式廓乃眷西顾此维与宅
　　【朱注赋也毛传缺　従上视下曰临与监同意赫兼威明二义　莫汉书作瘼瘼病也　毛云二国谓夏商也其政不获谓失其道也孔云不得于民心也通解谓商非指纣太王当祖甲之时纣尚未生此时殷政渐衰故云然　上帝谓二国失政不可复兴而于四方诸国爰究爰度择其可以为斯民之主也朱注耆憎式廓未详其义或曰耆致也憎当作增式廓犹言规模也毛云耆老也廓大也　郝氏云耆迟久意武王伐商迟至十三年故周颂云耆定尔功】
　　【愚按耆训老犹云久也今人称蓄意久者亦曰老谋此言上帝究度已久意已属周而未遽属者是时周尚居豳帝以豳土规模僻小憎其不足以开王业也乃眷西顾予以岐山之地西顾者顾岐也】
　　作之屏之其菑其翳修之平之其灌其栵啓之辟之其柽其椐攘之剔之其檿其柘帝迁明徳串夷载路天立厥配受命既固
　　【严氏云此章述太王迁岐山林险阻民归之者众乃竞刋除以立室家以治田亩　作拔起也屏除也尔雅云立死菑毙者翳　孔云以立死之木妨他木生长为木之害曰菑自毙者生木自倒枝叶覆地为防翳曰翳　修之平之皆使其不碍行也　尔雅云木丛生为灌行生曰栵按灌非木名则栵亦非木名可知字右施列取行列之义也　辟通作辟啓辟犹开辟也左传所谓荜路蓝缕以啓山林也　柽河栁也罗氏云天将雨柽先起气以应之一名雨师大槩松杉之类而意态似栁　椐尔雅云樻也陆玑云节中肿似扶老即今灵寿杖也檿尔雅云山桑也青州以丝为贡以檿丝为篚食檿之蚕其丝中琴瑟盛以篚贵之也　柘亦桑类可以饲蚕考工记云弓人取干柘为上檿桑次之　陆氏云其始作之屏之菑翳而已既归者众民无所居则修之平之及于灌栵啓之辟之及于柽椐至其尤众也无以处之则攘之剔之及于檿柘檿柘材之美者葢不得已而去之故其卒至于柞棫斯拔松栢斯兑也　严氏云作屏修平啓辟皆拔去其木攘剔则成长其木也桑柘之性以芟剔而后茂非除之也　郑云串夷即混夷也一云串当作患説文有患字无串字董仲舒亦云持二中者谓之患串夷犹云有夷患耳　辅氏云此章首八句人事也后四句天命也由天命时故人事应由人事治故天命従也】
　　【愚按此言帝虽迁明徳之太王使居岐山当时混夷犹布满道路时为周患也葢再传至文王而夷患始息王业始成耳　配尔雅训妃天立厥配为生王季以生文王也周家述先徳者必称先后如大明叙大任生文王太姒笃生武王皆然盖受命之固莫固于有贤子孙也诗不明叙但冷提一语以暗引下章王季之端太史公毎用此法　帝既择吉壤以与之宅又生贤女以立之配葢欲生一人以代商也帝之为天下而生此一人事事位置岂偶然哉】
　　帝省其山柞棫斯拔松栢斯兑帝作邦作对自太伯王季维此王季因心则友则友其兄则笃其庆载锡之光受禄无丧奄有四方
　　【省视也其山谓岐山也拔兑见緜篇柞棫可以资薪燎则拔而起之松栢虽稍有删剪但求其可以通道路而已故以斯兑言　作邦谓周至此时始成其为邦　毛云对配也作对即上章所云天立厥配也自者追遡之辞周之王业由太伯让国于王季而文王兴故曰自大伯王季　古乐録称太王寝疾欲传位季歴于是太伯与虞仲去披发文身托为王采药后闻太王卒还奔丧季歴留之终不肯止适于吴则所谓逃于荆蛮采药事也而适吴则奔丧后也史记以太伯奔荆蛮自号勾吴谬矣　刘汝祯云仲雍不去则季歴不王此诗独言太伯不及仲雍何也太伯让固有之位仲雍让本无之位故难易分而轻重判焉受禄谓王季受太伯之让而为诸侯也丧亡也言能守先业不亡失也太伯既让国而逃使王季不受】
　　【则周家之禄丧矣由王季能受太伯之让故至其子孙而奄有四方也当时只让国耳由后遡所以得天下之故本于太伯之让王季之受故并举以称　朱善曰太伯当立而不立文王可为而不为故皆谓之至徳非王季之友无以成太伯之志非武王之孝无以成文王之功武王之孝易知也王季之友难知也此所以再三叹咏王季也】
　　【愚按作邦作对皆申上义既作之邦以开王业又作之对以诞圣种自太伯王季初生之时天意已定矣心指太伯而言太伯以太王之心为心而先防以去王季因太伯之心为心而受之不疑是之谓友友也者友其心也则友叠二字文法惟能体兄之心受兄之让乃所谓友于其兄则天之钟变于我周者至王季而益笃而太伯让位之至徳亦于焉有光矣】
　　维此王季帝度其心貊其徳音其徳克明克明克类克长克君王此大邦克顺克比比于文王其徳靡悔既受帝祉施于孙子
　　【此承上章言王季受太伯之让实无利国之心是心也惟上帝能忖度之耳　度当作入声读貊礼记左传皆作莫乃无声之义言王季所重宗社见国之不得不受黙然而受之不计较形迹以博交让之美名正是貊其徳音处　其徳指因心则友之徳克明则不惟帝能度之即人亦能亮之矣类似也言其徳之明与太王相似也此结上王季受让之案克长克君又自其得国后重叹美之】
　　【愚按二章言帝迁明徳明徳指太王言此言克明克类者类太王也克长谓周自王季受命为西伯能为诸侯长也克君能为一国之君也以此世徳足以化侯为王然终恪守臣节既克尽臣顺之道乂聨比四方之诸侯以修臣职传至文王而此四方之诸侯比于王季者仍比于文王以服事殷不少变其先志葢世笃忠贞如此则其受帝福祉而施于孙子以有天下固其宜矣】
　　帝谓文王无然畔援无然歆羡诞先登于岸密人不恭敢距大邦侵阮徂共王赫斯怒爰整其旅以按徂旅以笃周祜以对于天下
　　【此下二章述文王伐密之事　畔通作判援与国也歆説文云神食气也鬼神不能食物但食其气而已人之感物而动亦如之故程子以为欲之动也羡如孟子云以羡补不足周礼凡起徒役毋过家一人以其余为羡羡者有余之义　朱注畔离畔也援扳援也畔援言舍此而就彼也歆欲之动也羡爱慕也歆羡言肆情以狥物也岸道之极至处也　密姞姓其国在今泾州灵台县西与邠州西界相接阮在密之南界其阮国地名皆在今泾州朱注今泾州之共池是也　季氏云殷政不纲诸侯放恣密人敢侵小国文王为西伯则其所专征之地也于是整旅以遏密人徂共之旅整旅之旅文王之旅徂旅之旅密人之旅也　周祜谓自太王王季积累之福文王兴师安民则帝迁之命至是而益巩帝祉之受至是而益固故曰笃也　郑云对答也孔云以天下心皆向已举兵所以答之】
　　【愚按文王之徳在谦而其道在晦夫道有宜谦者有宜任者一于谦则是有所取舍矣即畔援也有宜用晦者有宜用显者一于晦则是有所贪着矣即歆羡也皆非道岸也登于岸直是止其所当止下文赫怒整旅皆有所不容己者　天欲以文王伐商既稔其文徳矣复试之以武功故伐密伐崇皆称帝谓以表之】
　　依其在京侵自阮疆陟我髙冈无矢我陵我陵我阿无饮我泉我泉我池度其鲜原居岐之阳在渭之将万邦之方下民之望
　　【上章言密人侵阮之后继以徂共则阮以被侵而共方告急文王整旅以遏徂共之众此章前七句皆救共时事　依倚也京周京也葢阮不能救共而共所倚者周京之众也此一语完救共之事　度犹遇也竹书纣五十二年周师次于鲜原鲜原近岐周出师往来所必经者文王因密人既服班师而归道经于此居岐之阳仍是归于岐周言密人既服不贪其土仍还其故居也　毛云将侧也　左国材曰将有统率之义意其地必众水合渭之处　郑云方犹乡也言文王归居岐周其地在岐山之南渭水之侧四方慕之莫不趋向归附此伐密以对于天下之效也】
　　【愚按侵自阮疆者葢以一兵遏其徂共之旅而不往救阮乃出阮疆以攻密则阮难自解凡师出其不意曰侵攻其所不备也于是陟冈据险以为久困密人之计既入其国则冈与陵泉皆我所有无令陈师于我之陵陵即我之阿矣无使汲饮于我之泉泉即我之池矣既夺其险复据其水不与密战而密自困吕氏春秋言密须之民自缚其主而与文王当由势穷力蹙也郑以度鲜原居岐阳为迁都之事朱注所谓程邑也周书称文王在程作程寤程典考史记无迁程之事歴观诗叙文王丰镐之迁而不及程然按竹书周自季歴之世已作程邑文王释羑里之囚诸侯逆之归程及降密之年又书遂迁于程其后周大饥复自程迁于丰程在今咸阳亦属岐南与毕相接所谓毕程孟子言文王卒于毕郢是也则文王伐密后迁程事或有之但此诗惟言班师归岐絶不及迁都之事耳】
　　帝谓文王予怀明徳不大声以色不长夏以革不识不知顺帝之则帝谓文王询尔仇方同尔兄弟以尔钩援与尔临冲以伐崇墉
　　【此下二章述文王伐崇之事苏氏云凡言帝谓者以意推天也　朱注予设为上帝之自称也明徳文王之明也　以犹与也声谓播名誉也色谓粉饰治绩也夏训大谓喜夸大也革亟也谓躁急变更也　何澍云夏革即好大喜功之説文王因时举事不以此存心故曰不长　崇今鄠县夏时扈国周灭之徙都为丰　毛云钩钩梯也所以钩引上城者临临车也冲冲车也　孔云钩援一物正谓梯也援引也以梯倚城相钩引而上公输班作云梯以攻宋即此陈祥道云临车高冲车大临者在上临下之名冲者従旁冲突之称楚子使解登楼车以告宋人临车之类也孙武子曰攻城之法修其轒輼冲车之类也墉城也备攻城之具见崇之负固也】
　　【愚按声其可闻者也色其可见者也不大者一意闇修无心于人之闻见之也夏大也以言怙冒之广革变也以言感化之神不长者聴其自然未尝谓已得以主之也长字作上声读与主字同义吕氏所云徳不形而功无迹与天同体者是也　文王既无立名动众之思亦无好大喜功之志未尝自以为圣而一切聴天自然其胸中岂复有武功之可立而崇侯虎之可仇乎帝则谓崇不可以不伐兵不可以不兴不如此则不为顺帝则也】
　　临冲闲闲崇墉言言执讯连连攸馘安安是类是祃是致是附四方以无侮临冲茀茀崇墉仡仡是伐是肆是絶是忽四方以无拂
　　【闲闲徐缓也毛云动摇也言言高大也郑云言言犹孽孽将壤貌　严氏云文王问罪于崇其始未忍攻城故临冲之车闲闲而不用　李来云言言城上人声喧杂也行兵者谓哑城难攻以其不言也　左传晋侯不见郑伯以为贰于楚也郑子家使执讯而与之书以告赵宣子杜注执讯通讯问之官占者兵交使在其间故诗亦曰执讯也连连状其往来不絶葢欲招降之而崇侯虎反复多端也于是则有所斩馘以警惧之　安安不轻暴也馘者杀而献其左耳罪其不聴命也字林云截耳则作耳傍献首则作首傍按左传宋人围曹司马子鱼曰文王闻崇徳乱而伐之军三句而不降退修敎而复伐之因垒而降此】
　　【章首四句即三句不降之事自是类而下皆再驾复伐时事　尔雅云类祃师祭也类者类于上帝泰誓云类于上帝宜于冢土皆出师之祭祃者祃于所征之地马上祭也　扬慎云马上祭曰祃字从马犹车下祭曰軷字从车也　是致致其自至是附使之来附不威以兵而感以徳也四方不以文王为兵力不足而敢侮慢也　毛云茀茀彊盛也仡仡犹言言也扬森云茀茀奋怒貌仡仡孤城圣守貌　郑云伐谓击刺之肆犯突也左传曰使勇而无刚者肆之言始缓攻以致附之及终不服乃纵兵以灭之四方闻之皆谓诛当其罪无以为过当者此所谓王老之师顺帝之则也】
　　皇矣八章章十二句【朱传谓此诗叙太王太伯王季之徳以及文王伐密伐崇之事云一章二章言天命大王三章四章言天命王季五章六章言天命文王伐密七章八章言天命文王伐崇】
　　【愚按前四章虽分指太王王季诗意一气注下谓天生文王以啓周之王业故生太王王季以开之先也然文王实未尝王三章之末言奄有四方四章之米言施于孙子皆指武王言则此诗当作于武王之世述先世之功徳也】
　　灵台　序曰民始附也文王受命而民乐其有灵徳以及鸟兽昆虫焉【竹书商纣三十七年周作辟雝四十年周作灵台四十一年春三月西伯昌薨故知是文王末年事】
　　【愚按此篇称文王为王非作于文王之世】
　　经始灵台经之营之庶民攻之不日成之经始勿亟庶民子来
　　【朱注赋也毛传缺　毛云经度也　织丝従曰经横曰纬故取为従横量度之义　郑谓营为表按营者周匝之义谓图回于心王心方迟回而庶民已攻作也　不日不终日也　陈栎云勿亟者爱民之仁子来者事君之义　三辅黄图灵台在长安西北四十里灵囿在长安西四十二里灵沼在长安西三十里本三处但地相近耳朱子谓台下有囿囿中有沼非也　郑云天子有灵台者所以观祲象察气之妖祥也春秋传曰公既视朔遂登观台以望而书云物为备故也　灵台辟雝剏自文王其后周有天下周公制礼定为天子之制服防左传注言天子曰灵台诸侯曰观台按地理志济隂郡成阳有尧灵台后汉章帝纪云祠唐尧于成阳灵台则是灵台之名尧已有之又左传泰伯获晋侯以归乃舍诸灵台杜预注其地在京兆鄠县恐即周之故台也若哀公二十五年卫侯为灵台于借圃则僭名之耳　五经通义云灵台在于野中国之南附近辟雍上平无屋望气显著殆足信矣】
　　王在灵囿麀鹿攸伏麀鹿濯濯白鸟翯翯王在灵沼于牣鱼跃
　　【毛云囿所以养育禽兽也　淮南子云汤始作囿以奉宗庙桥鲜之具　毛云麀牝也牡曰麚　郑云攸所也文王亲至灵囿视麀鹿所游伏之处言爱物也沼者池之别名圆曰池曲曰沼　刘向新序云文王作灵台为池沼掘得死人之骨吏以闻于文王王命吏葬之天下闻之皆曰文王泽及枯骨　牣满也鱼惊则潜今牣而跃者习于仁而自遂也　真氏云鹿之在囿如在山林鱼之在沼如在江河文王之徳及飞潜各安其处此所谓不扰也】
　　虡业维枞贲鼓维镛于论鼓钟于乐辟廱
　　【孔云悬钟磬者两端有直木其上有横木直者为簴横者为栒栒上加大版为之饰曰业其悬钟磬之处又以彩色为大牙其状隆然谓之崇牙　字説云桧栢叶松身则叶与身皆曲枞松叶栢身则叶与身皆直　毛云贲大鼔也镛大钟也　一云镛庸也庸用也古人有大功必铭于钟　钟师掌金奏大钟也镈师掌金奏小钟也自虞至周镛大而钟小自周公制乐钟大而鐏小　言鼓在镛之先者礼视学必先奏鼓文王世子曰天子视学大昕鼔征所以警众是也毛云水旋丘如璧曰辟雝以节观者孔云谓令在外而观也汉明帝视辟雝人圜桥门而观当即周制周颂振鹭于飞于彼西雝先儒谓辟雝在西郊王制云小学在公宫南之左大学在郊此足证矣　陈氏礼书谓诸侯之学小学在内大学在外取其选士必由内以升于外而贡天子也天子之学小学居外大学居内取其选士必由外以升于内也　陈祥道云四代之学虞则上庠下庠夏则东序西序商则右学左学周则东庠虞庠而又有成均辟雝瞽宗之名记曰天子设四学葢周制也辟雝即成均也东胶即东序也瞽宗即右学也其制成均居中其左东序其右瞽宗此大学也葢夏学上东而下西商学上右而下左周所存特其上者耳右学东序与成均并建于一丘之上成均以颁学政右学以祀乐祖东序以养老更而养庶老于虞庠虞庠在国之西郊即小学也文王世子云春夏学干戈秋冬学羽籥皆于东序春诵夏太师诏之瞽宗秋学礼执礼者诏之冬读】
　　【书典书者诏之礼在瞽宗书在上庠　竹书文王作灵台时已有辟雝至此乃讲究作乐之事以敎士也故先言论鼓钟而后言乐辟雝辟雝虽设而无以为育才之具安可乐乎】
　　【愚按论论定之也乐有八音而专论钟鼓者举大以该小也荀卿云钟隂声也鼓阳声也在天则隂阳和然后万物得在乐则钟鼓应然后八音谐故独钟不能以和声独鼔不能以成乐是以钟师掌金奏必以鼓倡之鼓人掌六鼓必以四金和之此论钟鼓之实义也　台沼游观无非可乐之事而称其乐者乃在辟雍之论钟鼔葢以是为大乐也孟子所云得天下英才而敎育之三乐也】
　　于论鼓钟于乐辟雝鼍鼓逢逢蒙瞍奏公
　　【此承上二句申叹文王辟雍之乐　月令季夏命渔师取鼍注云皮可冒鼓　陆氏谓鼍鼓非特有取于皮亦其声象鼍之鸣　陈旸云其制大以短所以鼓金奏非所以节乐周礼鼓人以晋鼓鼓金奏者是也上章有贲鼓举其最大者言之此章鼍鼔以始作者言之葢自鼍鼓鼓众而后朦膄始作乐也　何氏】
　　【云朦右施蒙童蒙也是幼而无见者膄右施叟长老之称是老而无见者总谓之瞽耳　严氏云乐之更端曰奏故九成曰九奏】
　　灵台四章二章章六句二章章四句【吕氏谓前两章乐文王有台池鸟兽之乐后二章乐文王有钟鼔之乐皆述民乐之词】
　　【愚按辟雍论乐乃文王制作之大者而文王徳业亦莫大于兴贤育人故诗人于于乐二句叠言之以叹其盛此其乐不专在钟鼓而乐钟鼓之在辟雝固未可与台池鸟兽并提而论也】
　　下武　序曰继文也武王有圣徳复受天命能昭先人之功焉【郝氏云诗称武王有天下以文徳不以武功序曰继文言继先王文徳也　何氏云下堂下也武大武也周公作大武之乐象伐纣之事以管播其声又于庭中为大武之舞皆在堂下故云下武文王世子云下管象舞大武大合众以事达有神兴有徳也】
　　下武维周世有哲王三后在天王配于京
　　【朱注赋也毛传缺　下武言下堂奏大武之乐维周诵新朝一代之制作也周礼大司乐职云舞大武以享先祖孔谓七庙同用乐言先祖以总之　大武之乐虽为武王而作而积累有自因推原于世有哲王指下文三后也以追王故称王　毛云三后太王王季文王也王武王也】
　　王配于京世徳作求永言配命成王之孚
　　【世徳谓先世之徳作求谓能起而求之也善继述也周昌年云求有参经权通常变无方以求之意愚按求通作逑毛氏训好逑谓逑匹也即上文配也谓王之所配三后而三后之徳亦世世能相配也王配于京配三后也永言配命配天也三后以天心为心故没而精神在天武王以三后心为心故配三后实所以配命永言者言能长存北配命之心不敢一毫有戾于天乃能成王之孚孚者鸟以爪抱子时时抱持不失即永言之义也葢武王思继三后以配天命其诚如此】
　　成王之孚下土之式永言孝思孝思维则
　　【此章根孚字来鸟孚久而子出王孚成而天下化式法也言四方皆以为法也】
　　【愚按永言孝思正永言配命处乃所谓孚也维则者言子孙世世宜取法也与下土之式无涉】
　　媚兹一人应侯顺徳永言孝思昭哉嗣服
　　【毛云一人天子也　朱注一人谓武王应如丕应徯志之应　上言下土之式犹为西伯时也此则天下爱戴之以宜为天子也而一时丕应者无他维以其顺徳耳】
　　【愚按应者人也顺者天也惟其有顺天之徳故人应之此一句谓武王顺天应人以伐纣定天下也此葢武王之孝思不忘诚积而通故能従天人之意以成先人服事之心所谓善继善述也于先人之志事岂不益昭明哉服事也】
　　昭兹来许绳其祖武于万斯年受天之祜
　　【朱注昭兹承上句而言兹哉通用来后世也许犹所也】
　　【愚按此言武王之孝所以昭先世者至今为昭也绳其祖武主嗣王言勉其如武王永言配命以成孝思则国祚万年受天之祜矣】
　　受天之祜四方来贺于万斯年不遐有佐
　　【受天之祜语聨上章当主后世子孙言　朱注贺朝贺也周末秦强天子致胙诸侯皆贺即此贺也　来贺谓四海之内悉主悉臣莫敢不来享莫敢不来王也遐何通佐助也犹言岂不有助乎　黄佐云武王之道继述而已兹应侯顺徳大着于当时受祜有助可及于后世能配三后有以哉后之谓汉家自有制度者守汉法也喜观贞观故事者守唐法也惜乎汉唐之非法也太甲视乃烈祖而诸侯咸归武丁监于成宪而编发来朝孝思维则也】
　　下武六章章四句【按前篇文王之雅已毕此篇始诵武王故序曰继文朱注或疑此诗有成王字当为康王以后之诗申培谓康王祀成王奏大武六成既毕受厘陈戒之诗愚按以下武为大武不知所谓下者堂下也所谓升歌清庙下而管象是也】
　　文王有声　序曰继伐也武王能广文王之声卒其伐功也【朱注此诗言文王迁丰武王迁镐之事　郝氏云诗首尾四章称文武者文始之武终之也中四章称王后皇王者继诸侯而为天子也文王伐崇作丰而王业始武王伐商作镐而王业成文王求宁以始武也武王燕子贻孙以终文也故序曰继伐】
　　【愚按此诗篇末言以燕翼子当是作于成王之世】
　　文王有声遹骏有声遹求厥宁遹观厥成文王烝哉【朱注赋也毛传缺　有声言有声誉也孔子闲居曰一代之王必先其令闻是为有声矣　遹説文作欥云诠辞也　朱注与聿同发语辞骏大也　方文曰骏兼有速义孟子云徳之流行连于置邮而传命言仁声之感人速也　宁宁民也武王所谓无畏宁尔也言文王无心于民誉惟求所以安民之道使天下皆以治岐之政治之而后谓观厥成也　郑云烝君也】
　　【愚按小雅烝训众又训进大抵气合而上升为极盛之称　求宁观成皆指作丰之事而言】
　　文王受命有此武功既伐于崇作邑于丰文王烝哉【受命即皇矣篇所云帝谓文王询尔仇方也言文王伐崇葢受天之命以讨有罪　左传云戡定祸乱为武功　邹氏云文王以伐密之明年伐崇越三年自程迁丰丰即崇国之地故言作邑于丰而先之以伐崇】
　　筑城伊淢作丰伊匹匪棘其欲遹追来孝王后烝哉【郑云方十里曰城淢其沟也　朱注匹称也言文王营丰邑之城因旧沟为限而筑之其作邑居亦称其城而不侈大　何氏云指城镐也竹书商帝辛三十五年西伯自程迁于丰三十六年西伯使世子发营镐其事在文王作辟雝灵台之前即此章所咏也毛云匹配也作丰伊匹与周书洛诰篇作周匹休语意正同成王命周公营洛与周对峙为周之匹文王命武王营镐与丰对峙亦为丰之匹也　棘通作亟急也文既作丰武复作镐疑其有速欲拓土开基之意而非也其营镐亦惟追文王来丰之孝而已文王自岐之程而又来丰皆上体先志使前绪不坠后昆永保之孝思也　王后指武王也自今日言之为王自昔日言之但为后后者君之通称此以武王未有天下之时言故称与后章皇王有异疑武王嗣位为诸侯时即已都镐郑氏谓居镐之后始伐纣也】
　　【愚按此下三章皆言营镐之事特不露镐字故使人不觉耳　淢旧训沟与洫同愚谓分界为域而淢则水之分界处也考丰邑在丰水之西镐京在丰水之东两都对峙则丰水正居其中葢以丰水为界而令筑镐城以为丰之匹耳帝王世纪云丰镐相去二十五里】
　　王公伊濯维丰之垣四方攸同王后维翰王后烝哉【王公指文王也自今日追王称之为王自昔日为西伯时称之其爵则上公也王后称武王所以别于文王也　濯着明也説文云澣也】
　　【愚按丰为崇虎积汚已久自文王迁居而洒濯更新又使武王营镐于丰之东为丰之藩垣则形势益壮而四方归附者皆倚之为桢干矣以上二章皆文王在位命武王营镐之事也】
　　丰水东注维禹之绩四方攸同皇王维辟皇王烝哉【雍大记云丰水出终南山沣谷自鄠县界入咸阳合渭水　严氏云禹贡东防于沣注云沣水自南而合葢沣水自南而北流入渭故丰在其西镐在其东诗言东注者是防渭之后乃东注入河也　又云丰镐在渭水之东西故二都皆可言丰水此指镐京所见而言皇王称武王也言丰水防渭而东注于河者禹之功也武王作镐邑于丰水之东而四方同归周者以武王足以为天下之君也言能除害济民功足以配禹也意在赞武王不在思禹功】
　　【愚按丰水东注于镐镐者水之所聚王气之所钟也惟禹之导水使东故成此胜地其地自然使四方来同而足以君天下故下云考卜维王也】
　　镐京辟廱自西自东自南自北无思不服皇王烝哉【镐通作滈地以水得名汉长安城西有镐池在昆明池北周匝二十一里即周之故都也　按武王迁镐已久及有天下镐始称京首建辟雝为敎士养老之处此武王第一大事故特举言之　张子云灵台辟雝文王之学也镐京辟雝武王之学也至是辟雝始为天子之学矣　按周自西土兴近者先被其化其后乃渐及于东故曰自西自东周自文王化已行于江汉其后乃渐及于北故曰自南自北皆对举之词亦立言之序也】
　　【愚按首举辟雝即武王散军郊射偃武修文之始事也】
　　考卜维王宅是镐京维正之武王成之武王烝哉【郑云考犹稽也宅居也稽疑之法必契灼而卜之维王卜云此地当兴王也　言武王所以居镐京者当营镐之时已出吉兆以正告之故决意迁都以成卜之吉兆也　董氏曰卜筮之道必先断于心故曰考卜惟王则王志先定矣其考卜者所以济众志也洪范稽疑以汝则従为主】
　　【愚按逸书文王受命之九年时维暮春在鄗谓太子发曰吾语汝则文王固尝在镐矣而不居者正以有维王之兆故不敢居所以坚臣节也至武王而始居之以成其兆】
　　丰水有芑武王岂不仕诒厥孙谋以燕翼子武王烝哉【朱注兴也　芑有指糓言者维穈维芑是也有指菜言者脆可生食亦可蒸为茹青州人谓之芑西河鴈门芑尤美胡人恋之不出塞此言生于丰水之傍当是芑菜　朱注仕事也言丰木犹生芑武王岂无所事乎诒厥孙谋以燕翼子则武王之事也谋及其孙则子可以无事矣　严氏云孙所该者广曽以下皆孙也谋及于孙之逺则其子可知矣　诒谋燕翼汉宣帝所谓吾当其劳以逸遗汝也】
　　【愚按国以人才为本圣人于子孙计久逺莫大于贻以人才所谓敷求哲人俾辅于尔后嗣也丰水有芑兴镐京之多才在野皆髦士也葢自辟雝育才故才盛而用之不尽犹丰水泽物故芑盛而采之不尽今兹济济者在武王时岂不令仕进乎惟用之不尽而留以贻子孙也宋祖留张齐贤以贻太宗明祖留方孝孺以贻建文皆彷此意】
　　文王有声八章章五句【朱子谓此诗以武功称文王至于武王则言皇王维辟无思不服而已葢文王既造其始武王续而终之无难也又以见文王之文非不足于武而武王之有天下非以力取之也谓通篇为文王迁丰武王迁镐之事邓元锡以后六章皆言武王始营镐而后宅镐于文理次序为顺】
　　文王之什十篇六十六章四百一十四句【朱子云郑谱谓此以上为文武之诗以下为成王周公时诗今按文王首句即云文王在上则非文王之诗矣又曰无念尔祖则非武王之诗矣大明有声并言文武非一安得为文武时所作乎葢正雅皆成王周公以后之诗但此什皆为追述文武之徳故谱因此而误耳】
　　生民之什三之二【自此至板凡十篇内卷阿以上之八篇成王时诗民劳以下终荡之什皆变雅也】
　　生民　序曰尊祖也后稷生于姜嫄文武之功起于后稷故推以配天焉【月令云孟春之月天子乃以元日祈糓于上帝左传孟献子曰郊祀后稷以祈农事也是故啓蛰而郊郊而后耕家语孔子曰郊之祭也迎长至之日也周之始郊其月以日至其日用上辛至于啓蛰之月则又祈谷于上帝　杨氏云冬至之郊为大报天正月之郊为祈糓二郊不同而皆配以后稷　按月令家语皆谓正月祈谷上帝此诗末章曰上帝居歆知其为郊糓也其上章曰以兴嗣嵗葢以明末章豆豋之祀在正月也因祈糓而详述后稷之农事又因述后稷之农事而推本于所自生见天为粒食烝民而生后稷此其所以配也　后稷于长至配天其乐歌则思文之诗于元日配上帝其乐歌则生民之诗　何氏曰长至之郊稷固以祖配祈糓之郊稷实以功配无敎民稼穑之功安得祈谷配帝乎】
　　厥初生民时维姜嫄生民如何克禋克祀以弗无子履帝武敏歆攸介攸止载震载夙载生载育时维后稷【朱注赋也毛传缺　郑樵云民赖五谷以生其初生此民者谁与是惟姜嫄也以后稷生于姜嫄故也史记以姜嫄为帝喾元妃　大戴礼云帝喾卜其四妃之子皆有天下上妃曰姜嫄生后稷次妃曰简狄生契次妃曰庆都生帝尧下妃曰常仪生挚挚立九年而诸侯共尊尧为帝应以挚尧年长于稷契而得立尔时不论嫡庶也尧既嗣喾为帝则为喾后者当属尧之子孙稷不得为后故周人特立姜嫄之庙而咏歌亦止及嫄也　吴徳操曰周之嫄庙其来久矣有天下之后始禘喾而郊稷则未尝不推喾为始祖之所自出而为之后也　传曰精意以享曰禋周礼大宗伯职云以禋祀祀昊天上帝　毛云古者必立郊禖鸟至之日以大牢祠于郊禖天子亲往后妃率九嫔御乃礼天子所御带以弓韣授以弓矢于郊禖之前　月令郊作髙郊髙音通也　郑云弗之言祓也　祷于郊禖以祓除不祥故用弓矢即后世射弧星之意无子不祥之大者也　毛云履践也帝高辛氏之帝也武迹也敏疾也歆享也言姜嫄従帝祀于郊禖随帝步武以行将事齐敏而神享其祀孙炎云介者相助之意攸介以姜嫄助祭言攸止则祭毕之时葢助祭甫毕而身如有所感因而有娠朱子宗郑氏谓姜嫄出祀郊禖见大人迹而履其拇歆歆然如有人道之感而震动有娠】
　　【愚按介如有左右之者止如有凭依之者此郊禖之神感也震动也夙肃也因有感动益肃然以敬生而弃之以其非人道生怪之也　帝即喾喾前嫄随是履帝武也敏歆谓忽然有所感耳　巨迹之説出列子郑信防纬以帝武疑似之词遂为是説】
　　诞弥厥月先生如达不坼不副无菑无害以赫厥灵上帝不宁不康禋祀居然生子
　　【诞发语辞弥终也　郑云后稷之在其母终人道十月而生　上章禋祀以鸟至之月下章言生而置之寒氷则稷以春分之月孕以氷坚之生正足十月之期　郑云达羊子也生如达之生言易也　坼説文云裂也副本作疈説文云判也坼副即所以灾害其母　赫显也孔云天意以此显明其有神灵也愚按姜嫄従禋祀之时心动有孕时怀忧疑葢以高禖之神赫然显其灵异不假人道而予之子自疑岂上帝不宁将降之祸耶抑禋祀不诚神不安其祀而示此异耶则所孕必为妖孽怪物今则居然生子矣以赫以字直贯下】
　　诞寘之隘巷牛羊腓字之诞寘之平林防伐平林诞寘之寒氷鸟覆翼之鸟乃去矣后稷呱矣实覃实訏厥声载路
　　【承上章言所生虽居然为子而终以为妖异不敢养而弃之弃之而灵异复如此也　腓芘也字爱也鸟谓众鸟或覆葢其上或辅翼其两傍以御其寒毛云覃长也訏大也呱声之大而逺闻也　邹氏云歴观传纪齐顷公之弃也野貍妪之卒有齐国楚若敖之弃也于莵乳之卒为令尹昆莫之弃也野鸟衔肉饲之卒王乌孙槖东明弃溷而豕呕之弃廏而马嘘之卒王扶余天之所生岂人可得而弃又何疑于生民之圣祖哉】
　　【愚按腓随足而动史记谓马牛过者皆辟不践足不忍践是以足爱防之也】
　　诞实匍匐克岐克嶷以就口食蓺之荏菽荏菽斾斾禾役穟穟麻麦幪幪瓜瓞唪唪
　　【匍匐手足并行也　岐通作跂方言云登也梁益之间曰跂　嶷竦峻貌言能跂足而登立而竦峻也方文曰以就口食言能跂立取食以就口时也此句属上　毛云荏菽戎菽也今大豆也大豆生戴甲而出土厚则项折不能长达斾斾如旟斾之起也禾指稻黍稷言邠诗言禾麻菽麦孔谓麻与菽麦则无禾称故于麻菽麦之上更言禾字以总诸禾是也役列也言有行列穟即穗字诗诂云禾多穗也罗氏云麻子可食皮可绩为衣别而言之有实者别名苴无实者别名葈总名为麻　夏时旧谷已絶新谷未登民于此乏食而麦最先熟故以为重麻与麦互相为候齐民要术注谓麻黄种麦麦黄种麻故诗以麻麦连言　幪当作蒙言茂密也　唪通作菶瓜多实也　先言荏菽次言禾次言麻麦以种植之先后为次大豆种最早稻与黍稷其候不甚相逺麻以夏至种故次之麦在仲秋最居后】
　　【愚按荏菽等虽是嘉种洪水初平俱杂生草莱中稷儿时即能简而殖之此皆言稷儿时以种植为嬉戏事】
　　诞后稷之穑有相之道茀厥丰草种之黄茂实方实苞实种实褎实发实秀实坚实好实颖实栗即有邰家室【此章是尧使弃居稷官为农师敎民之事　説文云谷可收曰穑但举穑者要其成而言也　毛云相助也洪范相协厥居易云辅相天地之宜是也　茀厥丰草以下言有相之道　洪范曰土爰稼穑故五谷色多黄　方朱注房也李巡云物丛生曰苞吕览云三以为族故多粟　种生不杂也不杂谓不稂不莠严氏云大田言既种既戒在未耕之前故为择其种此言种之黄茂已是择种继言实种在方苞之后】
　　【故为生不杂也　褎即袖字枝叶长也言禾穗之长而垂如袖也　发尽发也秀始檖也　坚者其实坚也吕览云得时之稼与失时之稼约茎相若稼之得时者重粟相若而春之得时者多米皆坚之义也好谓无有害之者颖是禾穗之挺又垂末也实繁硕故垂末也　栗粒饱满也左传嘉栗防酒义亦本此邰亦作括地志云故城在今武功县西古邰国也亦作骀左传云魏骀芮岐毕吾西土也　或云】
　　【姜嫄有骀氏女尧封稷于骀以其母国也然太王亦娶于有骀氏曰大姜是姜姓之骀至周犹在按稷封之邰在武功姜姓之骀在琅邪】
　　【愚按茀丰草而种黄茂后稷所以敎天下之为农者如此实方实苞五句言所收之穑如此非率后稷之敎不能有也是为后稷之穑　自烈山氏以柱敎穑天下知有粒食至尧时复成洪荒谷种杂生草木中不复可辨民不知稼穑久矣稷无所师授而于丰草中能别其黄茂之种识其种植之法以敎天下使万世享其成其功岂必继柱而起而柱乌可与比烈哉即者至其地而安焉易所谓旅即次也稷虽封于邰而敎民稼穑劳瘁陇亩不暇就其封邑至敎之既成穑之有收如此然后始得至邰而安于其家室也孟子曰禹稷三过其门而不入即此诗见稷之劳不在禹下矣】
　　诞降嘉种维秬维秠维穈维芑恒之秬秠是获是亩恒之穈芑是任是负以归肇祀
　　【此章述后稷封邰之后敎民播种嘉谷以供祭祀也朱注降降是种于民书曰稷降播种是也　上章言有相之道则已敎民播种矣然所播者不过荏菽黍稷麻麦之类此特举谷之嘉者言之以其可以供祭祀故重之也　秬黒黍也秠一稃二米也　孔云秬是黒黍之大名秠是黒黍之中有二米者别名之为秠　罗氏谓百糓之中一稃二米者惟麦为然周所受瑞麦来麰一米二缝则秠者正此来麰耳　郭璞云穈今之赤粱粟芑今之白粱粟　罗氏云古不以粟为谷名但米有孚殻者皆称粟今以谷之细而圆者为粟则粱是其类　粱即今膏粱也　金履祥谓秬秠穈芑自后稷始知种之故曰诞降嘉种　恒常也季氏云言他谷有时可缺惟此四种则当徧植嵗以为常也　朱注既成则获而栖之于亩任负而归以供祭祀秬秠言获亩穈芑言任负互文耳　肇始也言此四种可以供酒醴粢盛之用前此祀典所未有至后稷降种于是内外百神之祀始用之以祭明此礼始于唐虞而实后稷开之也】
　　诞我祀如何或舂或揄或簸或蹂释之叟叟烝之浮浮载谋载惟取萧祭脂取羝以軷载燔载烈以兴嗣嵗【殷大白云我祀为时王之时言也自后稷始以嘉谷供祀我子孙今日踵而行之其制以为饎之法则如下文所云也　楚语天子禘郊之事王后必自舂其粢诸侯宗庙之事夫人必自舂其盛韦昭注粢盛互文也　揄抒臼也谓抒而下取之也簸去糠也蹂者蹂禾取谷以继之也　释淅米也説文云渍米也淅者汰也叟叟声也浮浮气也　释之烝之以为酒及簠簋之实　朱注谋卜日择士也将祭必先习射以择士射中者得与于祭　惟説文云凡思也凡者非一之词祭义思其居处思其笑语思其志意思其所乐思其所嗜是也　萧香蒿也脂即膋膋者牛肠脂也説文云戴角者脂无角者膏取萧祭脂取香蒿及祭祀之脂合黍稷烧之所以达其馨香之气使神歆飨之也　罗氏云周人尚臭以郁合鬯灌以圭璋而使臭隂达于渊泉既奠然后萧合黍稷羶芗爇之而使臭阳达于墙屋臭隂以水而报魄臭阳以火而报气　羝牡羊也軷道祭也　按軷祭有二有出行之軷又名祖有祭行之軷月令中央土其祀中霤春祀戸夏祀灶秋祀门冬祀行谓之五祀行在庙门外之西为軷壤北面设主于軷上祭毕乗车轹而遂行此为祭行之軷葢五祀中之冬祭非出行之軷也五祀则羊人供其羊牡若出行軷祭则以犬矣观下文云以兴嗣嵗知此为冬祭也　季氏云燔烈兼宗庙軷祭而言庙与軷皆有尸所以为尸羞也　郑云嗣嵗新嵗也孟春之月令曰乃择元日祈谷于上帝冬祀行毕则祀无不举而今嵗之事毕矣继之曰以兴嗣嵗谓新嵗祈糓之祭复起即下章所称是也】
　　卬盛于豆于豆于豋其香始升上帝居歆胡臭亶时后稷肇祀庶无罪悔以迄于今
　　【此章言祈谷郊天而以后稷配上章所谓嗣嵗之祭诗正为此而作也　卬我也卬盛犹上言我祀非必身亲执其劳也　尔雅云木豆谓之豆瓦豆谓之豋毛云豆荐菹醢也豋大羮也　王氏云释之烝之簠簋尊爵之实也羝俎实也豆豋则实以菹大羮之器也或言其器或言其实互相备也　孔云合天与五帝谓之上帝　陈祥道云五帝与昊天同称帝不与昊天同称天犹诸侯与天子同称君不与天子同称王　朱注居安也鬼神食气曰歆　陆燧云独言天不言稷者天之感格以稷配祭而然也　亶诚也时言得其时也庶者幸喜之词】
　　【愚按其香指黍稷之馨也始升而上帝即歆言其歆之速也庆幸之余乃复惊异之曰是胡臭而帝歆诚以荐之得时乎谓孟春元日也葢自后稷以嘉谷肇祀子孙世守不替备物顺时庶无罪悔以至于今此帝所以歆也追维其功尊后稷以配帝不亦宜乎】
　　生民八章四章章十句四章章八句【毛氏以第三章八句四章十句朱子以第三章当为十句四章当为八句则音韵既谐文势通贯】
　　【愚按诗八章皆以十句八句相间为次又二章以后七章以前每章之上皆有诞字可据朱子疑郊祀之后有受厘颁胙之礼则用此诗葢因思文之颂已是郊祀配天所用不应有二诗也然此祈谷之郊彼冬至之郊自应各有其诗】
　　行苇　序曰忠厚也周家忠厚仁及草木故能内睦九族外尊事黄耉养老乞言以成其福禄焉【孔云礼有族食族燕周礼钟师冇族夏杜子春谓族人侍奏族夏】
　　【愚按后汉桓荣有云文王葬枯骨公刘敦行苇世称其仁吴越春秋称公刘行不履生草运车以避葭苇实有其事则首四句岂燕同姓而述祖徳以勗之】
　　敦彼行苇牛羊勿践履方苞方体维叶泥泥戚戚兄弟莫逺具尔或肆之筵或授之几
　　【朱注兴也下二章赋也毛传缺　敦聚也説文云厚也　孔云苇之初生其名为葭稍大为芦长成乃名为苇八月萑苇是也　牛羊勿践履是春夏时事葢自葭萌时即防之使成苇也　行道也古路在井间旁近沟洫多生芦苇牛羊往来易以践踏　苞以根之丛生而盘结言体成茎也泥泥沾濡貌是近水而多润泽之意　毛云戚戚内相亲也　郑云莫无也尔谓进之也王与族人燕兄弟之亲无逺无近俱揖而进之年稺者为设筵而已老者加之以几　几説文云踞几也徐锴云人所凭坐也　陈祥道云席常设于賔未至之前几常授于行礼之际其将授也必拂其授之也必拜送其受也必拜答　或授或设俱以执事之人言】
　　肆筵设席授几有缉御或献或酢洗爵奠斚醓醢以荐或燔或灸嘉殽脾臄或歌或咢
　　【孔云铺陈曰筵籍之曰席葢铺陈者品物而席则身所借也　此蒙上章言肆筵之外又有设席授几之外又有缉御缉御者谓侍御之人接续不断授几以安其体缉御以供其使令也　进酒于客曰献客答之曰酢主人又洗爵醻客客受而奠之不举也　斚爵也夏曰琖殷曰斚周曰爵　孔云所洗所奠犹一物也　郑周礼注读斚为嘏考工记梓人云献以爵而醻以觚觚嘏同音疑斚即觚耳爵受一升觚受三升　何氏云客酢主人主人卒饮乃更酌觚而自饮以酬客客受之奠而不举以俟旅酬此所谓奠斚者也　醓肉汁也醢肉醤也郑云荐之礼非菹则醓醢也燔用肉灸用肝　殽通作肴国语云王公立饮则有房烝亲戚晏飨则有肴烝　脾説文云土藏也臄作谷説文云口上阿也服防云口上为臄口下为阿　朱注歌者比于琴瑟徒击鼓曰咢】
　　【愚按筵所以为燕席所以为坐周礼天子三重之席有莞席蒲席次席次以桃竹枝为之重席者取其衬贴厚而起居安也古人席地而坐跽也凭之以几所以优老今西域僧趺坐独老者凭几其制正类几字左传知武子斥诸大夫投之以几易称涣奔其机机者所恃以安即几也】
　　敦弓既坚四鍭既钧舍矢既均序賔以贤敦弓既句既挟四鍭四鍭如树序賔以不侮
　　【此章言燕射之事　按燕射与大射不同燕射主于饮酒故于大夫士俱旅之后行之取其足以劝酒合欢而已大射主于射故在未举旅之前行之则为将祭择士故也賔筵大射也以篇有烝衎烈祖之语知之此章燕射也其意专借燕乐以笃亲故知非大射也　敦弓画弓也天子敦弓　敦亦作雕荀子云天子雕弓诸侯彤弓大夫黒弓　严氏云诸臣不必画弓以天子燕射故举天子之弓予之　尔雅云金镞翦羽谓之鍭骨镞不翦羽谓之矢　考工记矢人为鍭矢三分一在前二在后注谓参订之而平者前有铁重也　郑云舍之言释也谓发矢也　既均谓皆中也贤胜也皆中则以多为序多中者为胜则中少者饮　乡射礼释获者设中中者受算之器也受八算长尺五寸射中一矢释一算上射于右下射于左若有余算则反委之再射释获如初卒射视算先数右获次数左获二算为纯一算为竒于是释获者取贤获告于賔若右胜则曰右贤于左左胜则曰左贤于右以纯算告若有竒者亦曰竒左右钧则左右皆执一算以告曰左右钧此所谓序賔以贤也　射本以讲武田猎故于其中也则大言获有负获旌之人坐而告获举旌以宫偃旌以商以磬声之宫商为节奏也　句彀通谓引满也射礼搢三挟一言插三矢于带间挟一矢以发发毕又挟至四矢皆挟则尽发矣如树如以手植侯中言巧也　吕氏云舍矢既均泛言射者也故继之曰序賔以贤四鍭如树专言胜者也故继之曰序賔以不侮】
　　【愚按序以贤者谓以射中多少为次第也序以不侮则设丰饮觯之礼论语所谓揖让而升下而饮也文王世子云公与族人燕则异姓为賔膳宰为主人公与父兄齿同宗无相为賔客之道故为之立賔也】
　　曽孙维主酒醴维醹酌以大斗以祈黄耉黄耉台背以引以翼寿考维祺以介景福
　　【此射礼既毕即席终燕之词　醹厚也大斗长三尺也　孔云长三尺谓其柄也説文云勺也　陈祥道云勺非斗也勺挹于尊彝而注诸爵瓉斗挹于大器而注诸尊彝　郑云祈告也以祈黄耉而下葢举酒而祝之如此　毛云台背大老也老则背有鲐文黄者谓发白复黄耉者谓皮有斑黒如冻黎色此皆耄耋之状　郑云在前曰引在旁曰翼祺吉也介助也】
　　【愚按始以膳宰为主人至饮无算爵时则略君臣之分而讲賔主之欢矣故曰曽孙为主　人老则志昬气衰故愿防防之中若或引之谓引其志使不昬也若或翼之谓翼其气使不衰也葢不特享永年之寿而且有恵迪之吉所谓助之以景福也葢曽孙于燕饮之际恩谊既笃故一时与燕者皆相与祝愿之】行苇四章章八句【序以此篇为养老乞言按养老乞言无射礼朱注以为祭毕而燕父兄耆老之诗】
　　【愚按首章及序射一章当是大燕同姓之诗非专为燕毛也　毛分七章二章章六句五章章四句郑分为八章章四句朱子乃分四章以正之】
　　既醉　序曰太平也醉酒饱徳人有士君子之行焉【郑云成王祭宗庙旅酬下徧羣臣至于无算爵故云醉焉乃见十伦之义在意云满是之谓饱徳　按此诗通篇皆尸嘏王之语礼运云嘏以慈告嘏者祝为尸致告于王之词也】
　　既醉以酒既饱以徳君子万年介尔景福
　　【朱注赋也下同毛传缺　毛云既者尽其礼终其事醉饱谓尸醉饱也所饱者黍稷也而曰饱以徳周书云黍稷非馨明徳惟馨也　君子谓主祭者指王也　景福谓昭明可见之福此尚虚言之后章乃歴道其实　一云万年通后世言不作寿説】
　　既醉以酒尔殽既将君子万年介尔昭明
　　【殽俎实也将持进之也据此章对酒言殽则前章称饱属黍稷可知　昭为小明明为大明介尔昭明者谓神助发其知虑小事大事皆无不明也　曹居贞云老将至而耄及古人所病天既锡之以寿考又大之以昭明则受福无穷也】
　　昭明有融高朗令终令终有俶公尸嘉告
　　【融明之盛也左传明而未融其当旦乎　高朗犹高明也徐锴以月之明为朗　朱注令终善终也洪范所谓考终命古器物铭所谓令终令命是也俶始也嘉告以善言告之谓嘏词也葢欲善其终者必善其始今固未终而既有其始矣　吕氏云周之追王止于大王则宗庙之祭尸之尊者乃公尸也　按周庙最尊者后稷公尸则后稷之尸也周礼酹六尸先儒谓后稷之尸发爵不受旅是也　通篇皆宗祝传公户之意所谓工祝致告者】
　　其告维何笾豆静嘉朋友攸摄摄以威仪
　　【毛云恒豆之俎水草之和也其醢陆产之物也加豆陆产也其醢水物也笾豆之荐水土之品也　涤濯之治曰静新美之荐曰嘉　刘公瑾云将祭之先筮其臣之吉者使助祭谓之賔客谓之朋友所以重祭事也　摄説文云引持也犹言检东也威仪谓进退趋跄之节以主祭者言　黄佐云祭不在物而在诚诚之所可见者寓于威仪之间葢惟助祭者皆敬则主祭者之威仪自莫不敬矣谓本于朋友之摄可也朱注自此至终篇皆述尸告之语】
　　威仪孔时君子有孝子孝子不匮永锡尔类
　　【威仪孔时承上文指王言也　礼有先后节次如始而求神终而献尸威仪不一而悉如其节曰孔时朱注孝子主人之嗣子也仪礼祭祀之终有嗣举奠文王世子篇云其登馂献受爵则以上嗣登自堂下而升堂上也馂食尸之余也献举奠爵以献尸也受爵受尸所赐之爵上嗣适子之长子也　匮竭也当旅酬告利成之后而其诚不少衰竭于祝祭迎尸之始故曰不匮　一説孝子之后必有孝子继之】
　　【葢天之锡君以类相従必然之理也后汉杨氏事姑孝姑曰我老无以报妇愿尔生孝子即此意也愚按类谓子孙类其父祖皇矣篇称王季曰克类是也今称不肖曰不类】
　　其类维何室家之壸君子万年永锡祚
　　【郑云壸之言捆也尔雅云宫中巷　祚福也嗣也即上章所云孝子也言君子固已享万年之寿考而其子有不匮之孝天又将长子之以福也　国语晋叔向称单靖公引此诗而释之日类也者不忝前哲之谓也壸也者广裕人民之谓也万年也者令闻不忘之谓也祚也者子孙蕃育之谓也愚按室家之壸只就君子之室家言凡人家盛徳累世未有不由闺门淑慎以助成其美者故锡尔类先锡以室家之壸注云壸言其深逺而严肃也此句与末章厘尔女士相应】
　　其维何天被尔禄君子万年景命有仆
　　【尔指王言禄即天禄言天锡祚于尔之子还被之以尔所膺之天禄也　景命谓明命也仆犹属也愚按仆御必有所属今言仆仆者亦相属不絶之意谓君子既膺此景命万年之后帝眷无已仍世世属其子孙耳周书云惟王子子孙孙永保民者是也天被尔禄主子之身言景命有仆主子之后人言故下章有従以孙子之祝】
　　其仆维何厘尔女士厘尔女士从以孙子
　　【厘予也　女士女而有士行者谓生淑媛使为之妃従随也既予以女士又使生贤子孙以随之谓传世也　一説厘即受福之厘字本作禧説文云家福也应劭云祭余肉也此女士即指王后礼凡祭必夫妇亲之前皆以嘏予王此特以厘予王后王后无饮福受胙之礼特嘏词及之耳前三章既皆言孝子矣故此厘王后不言子而但祝其子之生孙孙之后又有子则无穷之词也】
　　【愚按周家王业之兴多由圣女作配皇矣篇云天立厥配葢自太姜以下皆天立之也故尸以厘尔女士为嘏词】
　　既醉八章章四句【朱注谓父兄所以答行苇之诗然诗中明言公尸嘉告谓之父兄谢燕可乎何氏以为武王祀庙受厘之诗竹书载武王灭商之次年荐殷于太庙遂大封诸侯是时成王已九嵗自是之后诸弟以次受封计成王必早定嗣之位则馂献受爵固已能之矣若以为成王之诗成王年十三践天子位康王犹未生固无有子可従祭也】
　　【愚按此论亦核然成王祭祀安见其必在初年未生子时耶】
　　鳬鹥　序曰守成也太平之君子能持盈守成神祗祖考安乐之也【朱注此祭之明日绎而賔尸之乐孔云燕尸之礼大夫谓之賔尸即用其祭之日天子诸侯则谓之绎以祭之明日春秋宣公八年辛巳有事于太庙壬午犹绎是谓在明日也尔雅云绎又祭也周曰绎商曰肜夏曰复胙　周礼绎祭于祊祊在庙门之西陈祥道云祊其位也绎】
　　【其祭也賔尸其事也】
　　鳬鹥在泾公尸来燕来宁尔酒既清尔殽既馨公尸燕饮福禄来成
　　【朱注赋也下同毛传缺　鳬水鸟如鸭鹥鸥也鳬善没鹥善浮　严氏云渭水东流先防丰而后防泾沣水自南而入渭泾水自西北而入渭文王居丰在丰水之西则越丰而后至泾武王居镐在丰水之东则去泾近矣西京赋云欱沣吐镐据渭踞泾见泾水近镐也　孔云言公尸来燕则是祭后燕尸非祭时也宁安也为尸之时未免有象神之劳而拘束不安今则登筵依几而安矣　朱注尔自歌工而指主人】
　　【也馨香之逺闻也　来者若福禄随公尸而来也成就也尊尸所以尊神尸安则神悦公尸燕饮故祖考以福禄来成之葢至此而祭事始备昔所锡之福禄自今日而成就也】
　　【愚按诗人起兴必据所见景物则后章沙渚潨亹皆即泾水分别言之耳言鳬鹥在者状其容与自得以祝公尸之便安无昨日为尸之拘束也福禄来成言公尸受王賔礼所以成就王福禄也】
　　鳬鹥在沙公尸来燕来宜尔酒既多尔殽既嘉公尸燕饮福禄来为
　　【毛云沙水旁也　孔云水少则沙见故字従水少耳宜顺适之意　郑云心自以为宜不以已寔臣自嫌也为犹助也】
　　【愚按来为犹云公尸之燕饮为王造福也】
　　鳬鹥在渚公尸来燕来处尔酒既湑尔殽伊脯公尸燕饮福禄来下
　　【处止也谓尸即賔位也　湑酒之泲者也　周礼腊人以掌干肉注云薄析曰脯　来下辅广云自上而下易词也】
　　鳬鹥在潨公尸来燕来宗既燕于宗福禄攸降公尸燕饮福禄来崇
　　【潨水防也　孔云潨音如丛则丛是聚义且字従水众知是水聚之处　郑樵云宗庙也按礼绎祭于庙门之西享尸在堂故云然　朱注来宗之宗尊也于宗之宗庙也　既燕于宗通前三章公尸而言不言酒殽者前言已备变文互见之也】
　　鳬鹥在亹公尸来止熏熏防酒欣欣燔炙芬芬公尸燕饮无有后艰
　　【毛云亹山絶水也　山当水路令水势断絶郑云亹之言门也　朱注水流峡中两岸如门也　来止犹言来处也熏熏依説文作醺醺谓尸醉也前章第言酒殽而已此则表尸之喜乐欣欣尸饮酒之喜容也芬芬言燔炙之气馨香散布足以悦尸也】
　　【愚按目前之福禄虽可喜而后日之艰难亦可虞惟无有后艰而后为真福禄也　宗庙之称公尸谓自祖绀以上第祀以天子之礼而不追王服尸以先公之服则其称公尸宜也而槩称公者统于尊也】鳬鹥五章章六句【王制诸侯五庙尸称公尸亦周家未为天子时之称愚按周制七庙后稷为太祖不迁而昭穆则序自太王以下至成康没而七庙之主始备及穆王以后入庙则文武始迁于世室以成九庙之制当成王虽设七庙适得五庙之尸也称公尸者专主后稷而言今槩以称五庙者统于太祖一尊也】
　　假乐　序曰嘉成王也【朱注疑此即公尸之所以答鳬鹥者也】
　　假乐君子显显令徳宜民宜人受禄于天保右命之自天申之
　　【朱注赋也下同毛传缺　假通作嘉　辅广云假乐君子是作诗者美而乐之也惟其美之故乐之　显显徳之昭然可见者宜民宜人正其显处　保者扶持之义右者賛助之义命者命之为天子也　申重也　朱善曰受禄于天自其已然者言之也保右二句自其无穷者言之也】
　　干禄百福子孙千亿穆穆皇皇宜君宜王不愆不忘率由旧章
　　【此章言有令徳以宜民人故能受天之禄所谓自求多福也　朱子云首二句是愿其子孙之多后四句是愿其子孙之贤子孙多而且贤是真君子之福已穆穆敬也皇皇大也　徐光啓云作聪明者狭小先人制度好佚豫者屏置祖宗成法继体守文之君出此入彼故賛以不愆不忘率由旧章】
　　【愚按干禄即上文受禄于天也又加以百福所谓自天申之也子孙千亿则百福中之尤大者也旧説以嫡为天子曰王庶为诸侯曰君则为王者不可称君乎大哉尧之为君君哉舜也何以称焉愚谓自穆皇以下通賛成王观末句率由旧章其为守文之主可知】
　　威仪抑抑徳音秩秩无怨无恶率由羣匹受福无疆四方之纲
　　【抑抑密也秩秩清也　苏氏云无所不容故无怨无所不矜故无恶　匹类也人才品高下各有其类各循其类而任之不以己之爱憎参预其间大以成大小以成小武成篇所谓建官惟贤位事惟能是也黄櫄云此章上四句即所以为纲之道也】
　　【愚按国家所以享和平之福惟在为之上者挈其大纲以维系四方而已一苛细多事四方受其扰害乌能受福乎无疆言福之所被者逺也】
　　之纲之纪燕及朋友百辟卿士媚于天子不解于位民之攸塈
　　【白虎通云纲者张也纪者理也此承上文之纲句来言大者既张小者亦无不理于是天下无事而臣下皆赖以安乐矣　燕通作宴朋友合百辟卿士言之也泰誓曰友邦冢君酒诰曰太史友内史友是也百辟谓诸侯卿士王朝之羣臣郑云卿之有事者也媚爱也】
　　【愚按此言天子总其纲纪与世相安臣下亦顺适其意而无喜事务名之心所谓媚也　解字従燕字来天下无事臣子燕安便一切有废弛之意燕而不解足见纲纪之无弊　塈与暨通及也朝廷之上但不喜事不废事非必有恩泽以下于民而和平之福及于民者逺矣】
　　假乐四章章六句【朱子谓公尸答鳬鹥之诗】
　　【愚按称颂之词不应略于前而详于后且未来之祝何其言之若有成效也何氏谓假乐賛武王之徳当为成王祭武王之诗礼云天子穆穆诸侯皇皇以一身而兼歴诸侯天子者汤武而已诗称宜君宜为诸侯也宜王宜为天子也故知是賛武王然篇中率由旧章受福无疆四方之纲等语似非所以颂开剏之主也　序惟一句曰嘉成王也嘉之何乐之也通篇皆言成王能乐其臣民以共享太平之福葢承文武极盛之后不必更有作为故以显显之令徳而絶无所为干誉者但求与民人相宜而已宜民宜人自然受禄于天蒙天保右眷顾而降之百福以至于子孙蕃衍也穆穆皇皇正状其有君王之度与察察为明沾沾自喜者相反其所以穆皇者为能率循祖考之旧法以无愆忘而不自生一事也威仪抑抑位高而能下也徳音秩秩言简而有理也此正其穆穆皇皇处无怨谓有嫌尽释也无恶谓有过尽恕也虚心以聴任羣匹已则坐受无疆之福以为四方之纲领而已纲举而纪振不惟君受其福臣亦共享其安故曰燕及当此时上无责备之事下无疑畏之心虽君臣犹朋友矣百辟卿士以天子之心为心上下一徳可不谓媚乎然非一味养安以致废弛也不解于位乃所以久安不惟燕及朋友而实福及庶民矣生其世者不知有乐乃真乐也非成王之世不足以当之故序曰嘉成王也】
　　公刘　序曰召康公戒成王也成王将涖政戒以民事美公刘之厚于民而献是诗也【史记后稷封于邰后稷卒子不窋立不窋末年夏后政衰去稷不务不窋以失其官而犇戎狄之间不窋卒子鞠立鞠卒子公刘立则公刘后稷之曽孙也】
　　【愚按不窋失官在夏太康时也太康之后有羿浞之乱防将百年则不窋以来窜于戎狄久矣意必羿浞灭而夏复兴公刘始返内地竹书载夏少康三年复田稷沈约注谓后稷之后不窋失官至是而复则公刘之兴当在此时　邰在今武功县邠在今邠州皆属西安府相去特百余里自不窋窜于戎狄之间不居邰矣今庆阳府有不窋城是其居也公刘迁邠葢自不窋城迁非自邰迁也毛郑皆误】
　　笃公刘匪居匪康乃埸乃疆乃积乃仓乃裹糇粮于槖于囊思辑用光弓矢斯张干戈戚爰方啓行
　　【朱注赋也下同毛传缺　笃厚也　武成篇云公刘克笃前烈即积功累仁之义　季氏云公者侯国尊君之通称刘名亦如古公之称亶父也按周人以讳事神此时尚未有讳法　匪居匪康言虽久在戎狄之间终不以为可居之地而遂安之也　埸疆以边境言左传云疆埸之邑一彼一此时公刘将有迁都之举故先于疆埸致其警备所以防外侮而固人心也　积露积也露积之禾曰庾史记称公刘虽在戎狄之间复修后稷之业务耕种行地宜故仓庾皆实如此　辑和也孟子作戢弭兵之义　啓行郑谓开道而行葢武备既饬自可堂堂正正安驱以行矣孟子谓居者有积仓行者有里粮也然后可以爰方啓行则是旧国犹有居者新都未定不能一时尽去至末章止基乃理爰众爰有乃渐次相续以至耳故知首章乃埸乃疆亦所以为居者设卫使敌人无敢乗虚而入也】
　　【愚按光耀也谓耀兵也思辑用光葢公刘迁都本思弭狄人干戈之患乃故耀兵示武使狄知有备而不敢侵轶我戎行也弓矢二句正言其耀兵之实事】
　　笃公刘于胥斯原既庶既繁既顺乃宣而无永叹陟则在巘复降在原何以舟之维玉及瑶鞞琫容刀
　　【原即下章之原豳地也　胥相也公羊以胥盟为相盟谓率従迁之众相与同至斯原以审视矣　毛氏谓公刘迁邠诸侯之従者十有八国则既庶指本国之众既繁指他国相従之众　顺説文云理也地与人相宜之谓宣徧也言居之徧也无永叹得其所不思旧也　毛云巘小山别于大山也朱注山顶也陟升降下也由原而升巘复下在原言反复相之重居民也　舟带也按今称周旋作舟旋取其环转】
　　【之义与带义通　孔云鞞者刀鞘之名琫者刀之上饰琫字従玉非玉名乃刀鞘受饰之处名之为琫耳容饰也刀无受饰之处当是指其柄而言饰之以为刀之容即所谓珌也玉与瑶或以饰鞘或以饰柄杨森曰容刀如言容臭谓鞞琫之中容此刀耳容臭今香囊是也】
　　【愚按公刘与众相度此原私念既庶既繁恐土地难容人情不适迨众皆以为乐居则情既顺矣乃始宣布定都之意于众葢惟顺众之情斯无后日之悔叹耳然犹不可不慎故一陟一降必相视之极周如下文所云也　由其陟降而覩其佩服因而诵之则重民居而忘君劳之意在言外矣】
　　笃公刘逝彼百泉瞻彼溥原乃陟南冈乃觏于京京师之野于时处处于时庐旅于时言言于时语语
　　【上章相地以居民此则相立都邑以营宫室也　逝往也　百泉严氏云众水也堪舆家视众水所聚为得水　张子厚云只看百泉之所往处便知地形所在　广舆记云泾州有泉眼百余大旱不竭即百泉也百泉之水皆流入泾至邠州非泛指众水为百泉也　溥大也以其地形广平曰原状其大曰故第二章但言斯原第五章分言既溥　南冈冈之在南者面山也京高丘也　时是也处处谓作宅舍以处其所当处者指本国之人言庐寄也左传卫戴公庐于曹亦谓寄于曹地也　旅賔旅也言作客舍以庐其旅人指外国相従之人言与末章止旅乃密相应】
　　【愚按言京者邠邑之后山也以下章于京斯依句知之逝泉瞻原既定所在乃陟南冈而回望之见后山甚高賔主适称觏谓觌面相对也因更于南冈眺望川原大矣哉都邑以外所容何限真大众所宜居足为京师之野也董氏谓京师之称起于此前章陟巘以望自北山而南望也此登冈以望自南冈而北望也　末四句皆是指画布置尚未经始也】
　　笃公刘于京斯依跄跄济济俾筵俾几既登乃依乃造其曹执豕于牢酌之用匏食之饮之君之宗之
　　【朱注此章言宫室既成而落之既以饮食劳其羣臣而又为之君为之宗焉　毛云执豕于牢新国则杀礼也酌之用匏俭以质也】
　　【愚按乃造其曹以下始言羣臣饮酒乐成之事前四句则宗庙始成之事也君子营宫室宗庙为先庙成则卜日迁主而先有事于庙中也　京即上章乃觏之京依此高丘以为邑之主山也宫室依此则宗庙亦必依此矣　登登进于坐也依神所依也祭统篇云铺筵设同几为依神也按考妣共几谓之同几此主未入庙而预饬羣臣执事庙中或使设筵或使陈几皆跄济趋事以俟迎主之至葢主既登坐神即依于筵几故不敢不谨也曹百官治事处也造始也言宫庙既毕官曹剏始营建之事将已次第告成故与羣臣饮酒以落之也　君宗即燕饮中事公刘自以一身为羣臣之君宗也对异姓之臣称君对同姓之臣称宗合上四之字俱指羣臣言】
　　笃公刘既溥既长既景乃冈相其隂阳观其流泉其军三单度其隰原彻田为粮度其夕阳豳居允荒
　　【此章言民居既定营建既毕于是授民之田则壤制赋为立国之本务也　瞻彼溥原其地则既溥矣逝彼百泉其流则既长矣既考之日景以正其方位复升彼高冈以望其形势相隂阳之向背以识寒燠使种植各适土之宜观流泉之所经以定沟洫使灌溉各尽水之利也　三单者其军従公刘迁邠者也周礼凡起徒役无过家一人以其余为羡羡者副丁也公刘迁邠当具三军以行而谓之三单单之为言只也计必留羡丁守其故土非一时空国俱行也　下湿曰隰高平曰原按禹贡雍州有原隰底绩之文彻田即井田之法曰彻者通力而耕之谓　毛云山西曰夕阳夕始得阳其田必寒不甚宜稼惟以归者日众非原所能容故又度此以广之】
　　【愚按公刘为夏诸侯夏后氏五十而贡而自以其意变而通之行彻法于国中子孙仍之遂为定制　田宅皆宜得阳若不能向阳但得夕阳亦可人众难容故度此以居之荒治也周颂天作篇太王荒之治荒曰荒犹治乱曰乱也】
　　笃公刘于豳斯馆涉渭为乱取厉取锻止基乃理爰众爰有夹其皇涧遡其过涧止旅乃密芮鞫之即
　　【朱注此章总叙其始终　馆客舍也言公刘初至邠地无室可居其栖止之地草草犹客舍而已　厉砥锻铁也　史记言自漆沮度渭取材用即此事也止居也止基为子孙之业以授国人止旅为寄居之庐所以安置客氏也故止基之民为疆理其田野而止旅者则聴其稠密聚居而已　众人多也有财足也皇过二涧名　考工记云凡天下之地势两山之间必有川焉大川之上必有涂焉皇大也两旁必平广可居故民居相向夹之　遡本作防乡也　孔云遡其过涧谓开门向涧也民居以南向为正此葢皇涧縦故于两旁夹之过涧横故在北向之因夹涧居不能容复防涧以居之于是止旅者乃益密也　毛云芮水厓也鞫究也　郑云芮之言内也水之内曰澳水之外曰鞫　朱注芮水名周礼职方作汭何景明云芮水出邠州西北东入泾汭水在陇州城西北源出蒲薮入渭不入泾公刘芮鞫之即指邠也愚按承上句豳居允荒而追叙其初至邠时身无寕宇地无材物公刘经营久之而都邑以成国用庶富民居益密而邠地乃日以广也　厉锻皆营建之时百工所需而邠地不产乃逺涉渭水絶流而南以取之　鞫究皆训穷当是水穷之处即就也谓来止之旅益众二涧不足以容又就芮水之尽处而居之遡迎也夹涧居者既满乃迎水而居又不能容至于水穷处就而居焉】
　　公刘六章章十句【王氏云周之有公刘言乎其时则甚微言乎其事则甚勤称时之甚微以戒其盈称事之甚勤以惩其逸葢召公之志也】
　　泂酌　序曰召康公戒成王也言皇天亲有徳飨有道也【此康公勉成王以岂弟敎化民人也曰乐以强敎之弟以悦安之此岂弟之训即敎化之事也人虽至顽无不叮施敎化者左传云潢污行潦之水可荐于鬼神可羞于王公故诗人以行潦为兴】
　　泂酌彼行潦挹彼注兹可以餴饎岂弟君子民之父母【朱注兴也下同毛传缺　泂逺也　孔云行道也潦者雨水也　泂酌自逺而酌取也挹彼彼大器也注兹兹小器也　以潦水泥浊置之大器以澄之挹小器而用之所以转经二器也　餴説文云饭也朱注烝米一熟而以水沃之乃再烝也饎酒食也言行潦之水澄之既久可灌沃餴米以为酒食也言物无不可用者是以君子之于人未尝有所弃犹父母之无弃子也　季氏云葢欲人君舍短取长不录人过也如此则中养不中才养不才而可以为民父母矣】
　　泂酌彼行潦挹彼注兹可以濯罍岂弟君子民之攸归【濯涤也罍祭器　孔云四时之祭皆有罍可以濯罍言其可以贵用之也】
　　泂酌彼行潦挹彼注兹可以濯溉岂弟君子民之攸塈【毛云溉清也　季氏云可以濯溉则无物不可濯非特一罍而已以喻人才养成无所用而不可也愚按塈通作暨暨有徧及之义言无民不归也　君陈篇有曰尔无忿疾于顽无求备于一夫必有忍其乃有济有容徳乃大简厥修亦简其或不修进厥良以率其或不良葢得召公之训深矣】
　　泂酌三章章五句【朱注以为召公戒成王之诗或谓敎成王以徳化庶殷也愚按是诗当是召公营雒顽民既迁之后劝王舍其旧恶而与之维新也召诰曰厥既命殷庶庶殷丕作言殷民受命皆趋事赴功是知民无有终于顽者其末以殄戮为戒又称为王之讐民则当日虽未殄灭必犹以为讐而弃之化外矣召公劝王岂弟存心为之父母父母宁有弃子则斯民宁有化外者乎犹召诰之遗义也】
　　卷阿　序曰召康公戒成王也言求贤用吉士也【朱注疑召公従成王游謌于巻阿之上因王之謌而作此以为戒　竹书成王三十三年游于卷阿召康公従】
　　有卷者阿飘风自南岂弟君子来游来歌以矢其音【毛传兴也朱注赋也　卷曲也阿説文云曲阜也飘风尔雅云回风也　孔云阿之曲者风无去路　此兴意但讽王受言未及求贤之事葢召公将有所进戒于王虑其扞格不入故即事以起兴　君子指成王也　辅广云召公従成王来游于卷阿之上有飘风自南而来成王乐而歌之故公因陈此诗以为戒矢陈也】
　　伴奂尔游矣优游尔休矣岂弟君子俾尔弥尔性似先公酋矣
　　【伴奂优游闲暇之意　郑云自縦弛之意言任贤故逸也　弥终也説文无弥宇本作□弛弓也　似嗣也酋久也按酋本绎酒之名周礼注云酋者久逺之称酒以熟久者为善因名酒官为大酋谓似先公酋者言先公于君人之道久而熟谙非徒以寿考言也俾使也凡言俾尔弥尔性者微词也词虽若祝意实主讽】
　　【愚按老子云天之道其犹张弓乎一张一弛之谓也束之急则太苦君子之敎葢有甘苦疾徐之喻焉聴王之伴奂而游优游而休皆所以释其束缚乐其天机弥之义也然惟恐其过佚也即继之日似先公酋矣先公以勤政起家者也惟能先公之无逸乃可以久有此佚也】
　　尔土宇昄章亦孔之厚矣岂弟君子俾尔弥尔性百神尔主矣
　　【昄大章明也按昄属上谓混一无外章属宇谓疆界划然孔厚有巩固不可动摇之意　祭法云有天下者祭百神主为之主也】
　　【愚按此警王也诚念及为百神之主将兢业敏遑之不暇而可久求逸乎】
　　尔受命长矣茀禄尔康矣岂弟君子俾尔弥尔性纯嘏尔常矣
　　【受命谓受天命为天子也　长者谓承受累世之命其来长矣　郑云茀福也谓王无缔造之劳而福禄之盛安而享之　纯通作全谓全福也尔常谓常享此纯嘏之福也言外有不可为常之意　二章言嗣先公三章言主百神此则言受天命王躬所系何等思及此虽欲弥尔性以自暇自逸亦有所不能矣辅广云三章皆极言寿考福禄以广王心然后五章以下告以所以致此之由则其言之入之易而感之深】
　　有冯有翼有孝有徳以引以翼岂弟君子四方为则【自此章以下皆言用贤之事惟能用贤然后可以优游而享盛治也　朱注冯谓可为依者翼谓可为辅者汉三辅左为冯翊义或本此　谢氏云求贤不取非常之才止曰有孝有徳何也孝于亲者必忠于君取其孝正求其忠也唐虞以上取人以徳无才徳之分如臯陶九徳皆才也舜举八元八恺之才皆徳也有徳则才在其中也】
　　【愚按皆祝愿賛叹之词使王闻之而知得贤之益也孝者百行之本故为徳之首引者道其前即上所谓冯也翼者辅其旁即上所谓翼也以引以翼申言之谓以有孝有徳者为冯翼也】
　　颙颙卬卬如圭如璋令闻令望岂弟君子四方为纲【颙颙庄敬貌易曰有孚颙若是也卬卬高朗貌皆以其见于外者言圭璋比其纯洁也以其存诸内者言逺者传其声誉近者挹其丰采王惟端拱于朝而四方之人心咸系属焉非为之纲领乎】
　　凤凰于飞翽翽其羽亦集爰止蔼蔼王多吉士维君子使媚于天子
　　【言君乐于得贤贤亦乐于得君承上章君能以贤自辅其徳则贤者争趋于朝以待王之任使如此其多也下文维字承多字来随所用而皆能尽职也　竹书纪成王十八年凤凰见周书君奭篇曰耉造徳不降我则鸣鸟不闻耉指召公鸣鸟指凤也则前此召公未求去之时凤固尝至矣　翽翽羽声也翽翽其羽指众鸟也凤飞则羣鸟従之以万数　亦指众鸟也对凤凰故言亦集爰于也　黄佐云周书成王命君陈曰尔冇嘉谟嘉猷则入告尔后于内尔乃顺之于外曰斯谋斯猷惟我后之徳此欲其媚于天子也愚按止谓凤所止之地而羣鸟随之亦集于其处凤皇以比王翽翽之羽即况蔼蔼之多士也王尊徳好贤而贤者趋附犹众鸟之趋附于凤为羽之王也周公言立政惟用吉士而复申之曰继自今后王立政其惟克用常人则吉士即常人也身无择行则口无择言此吉士义疏也】
　　凤凰于飞翽翽其羽亦傅于天蔼蔼王多吉人维君子命媚于庶人
　　【郑云傅犹戾也　命犹使也媚于庶人言能得民之欢心媚庶人所以媚天子也】
　　【愚按凤飞上负青天众鸟附之亦傅于天所谓攀龙附凤以致身青云之上也　自其用于王朝曰吉士就其人言则但曰吉人】
　　凤凰鸣矣于彼高冈梧桐生矣于彼朝阳菶菶萋萋雝雝喈喈
　　【高冈高山之脊也　邵博云梧桐百鸟不敢栖止逊凤凰也　菶萋説文云草盛也此以状其枝叶之茂黄帝使伶伦制十二筩聴凤鸣其雄鸣为六雌鸣亦六比黄钟之宫而皆可以相生是为律本雝雝喈喈其和也】
　　【愚按上二章以众羽之随凤凰喻多士之従王此一章专称凤凰不及众羽鸣于高冈知凤凰之至也梧桐生于朝阳待凤凰之栖也菶菶萋萋雝雝喈喈因得所栖而鸣益和也以喻天子当阳声名文物之盛言凤凰出则众羽自无不相従明天子在上则贤者自无不乐仕在王之用之耳玩二矣字语意自见】
　　君子之车既庶且多君子之马既闲且驰矢诗不多维以遂歌
　　【郑云庶众也説文云多重也犹言不止于众而已闲通作娴习也驰大驱也言不徒闭习法度且可以疾驱直骋无不如意也】
　　【愚按车马旧谓以待征聘锡予之用愚谓即指従游之车也葢因所见车马以起兴耳言诸臣従王游者车马非不甚盛不知其人皆有孝有徳乎抑吉人吉士乎此意在两既字言外欲王自审之斯诗之妙于含蓄善为説词也　遂犹成也故成事谓之遂事王之来游来歌葢乐而后歌也而我之陈诗娓娓不已词非多也惟愿多得贤人共致太平以遂王作歌之乐耳】
　　卷阿十章六章章五句四章章六句【严氏以为召公欲王留周公而作谓周公有明农之请召公虑周公归政之后成王任用非人故作卷阿之诗以悟王所称岂弟君子指周公也然考竹书成王十八年凤凰见二十一年周文公薨于丰至三十三年方有卷阿之游此诗之作葢在周公薨后也　毛谓自此以上十八篇为文武成三王之诗】
　　民劳　序曰刺厉王也【朱注同列相戒之词未必专为刺王而发】
　　【愚按厉王之世使卫巫监谤道路以目穆公故乱其辞言在同列实刺王也】
　　民亦劳止汔可小康惠此中国以绥四方无纵诡随以谨无良式遏宼虐防不畏明柔逺能迩以定我王【朱注赋也下同毛传缺　汔防也　淩蒙初云亦劳亦字视其字更痛切大东哀我惮人亦可息也亦然康安也曰可者见惟此时尚可他日将不及也曰小者防防不敢过望之词　四方对中国言乃四夷】
　　【也内地坚固则四夷皆帖服而不敢动是乃所以抚绥之也　朱注诡随不顾是非而妄随人也　万时华云小人祸国只是一味诡随不徒曰随而曰诡随随者不诡不过臧获下贱奔走承奉之态诡者不随虽敦懿操莽亦无进身之路合此二字曲尽小人情态矣无纵者明以辨之断以絶之决不姑息也　谨者敛束之义与縦字对　苏氏云人未有无故而妄从人者惟无良之人将悦其君而窃其权则为之故无縦诡随则无良之人肃而宼虐无畏之人止然后柔逺能迩而王室定矣　后汉陈忠疏云臣闻轻者重之端小者大之源故隄溃蚁穴气泄鍼芒是以明者慎微智者识防诗云无縦诡随以谨无良葢所以崇本絶末钩深之虑据此谓诡随不禁必至无良防尔雅训曾防不畏明者言此寇虐之人肆然公行无所忌惮曽不畏人之共见之也　李氏云不于诡随之时而禁止之至于为寇止之晚矣　定我王者谓如此而后天位永固葢危之也　书言柔逺能迩必难壬人诗言柔逺能迩在谨无良其防一矣愚按此軰存心行事无非寇虐之为不惟不畏暗室亦且不畏大庭】
　　民亦劳止汔可小休惠此中国以为民逑无纵诡随以谨惽怓式遏宼虐无俾民忧无弃尔劳以为王休【毛云逑合也犹好逑之逑　朱注聚也民劳则散故思所以聚之惛怓犹讙哗谓好争者也　惽与昬冋怓説文云乱也诡随之人心既不明惟欲变乱成法以逞其寇虐之谋书所谓辨言乱政是也愚按尔劳二字虚辞以奬诱之也谓尔若误信此惽怓者纷更喜事固未尝不劳于为国岂知有害无利徒虚掷此劳耳但因其固然行所无事无劳于所不必劳使吾王得享安静之福也】
　　民亦劳止汔可小息惠此京师以绥四国无纵诡随以谨罔极式遏宼虐无俾作慝敬慎威仪以近有徳【息止也中国内独提京师而言京师中国之根本也四国指中夏之侯国言　慝通作匿隂奸也汉书月见东方谓之仄慝一谓之侧慝匿慝通用作慝谓有叵测之谋　敬慎二句劝其亲近有徳则邪慝自逺然威仪不敬有徳者安肯与之近乎意其人必少年骄贵以訑訑声音顔色拒人于千里之外者也】
　　民亦劳止汔可小愒惠此中国俾民忧泄无纵诡随以谨丑厉式遏寇虐无俾正败戎虽小子而式大【愒犹息也亦作憩　郑云泄犹出也发也　正败谓惟诡随之言是従则悖正者胜而守正者败矣　戎女也式用也】
　　【愚按泄取漏泄之义漏则日减欲使民忧稍减耳不敢冀全去也　此句与次章无俾民忧相照言前此所为既不能使民无忧及兹改图尚可使民忧少减也丑众也厉恶也左传曰其父为厉厉恶鬼也有恶疾者亦谓之厉丑厉言其党恶也　其人当是少不更事狭小先王之制度而更求规模之逺故诡随之辈因导以变乱成法也】
　　民亦劳止汔可小安惠此中国国无有残无纵诡随以谨缱绻式遏宼虐无俾正反王欲玉女是用大谏【安亦止息之义与前四字义无深浅取韵叶句耳毛云贼义为残　朱注缱绻小人之固结其君者也孔云牢固相着之义　王氏云正败者败而已未尽反而为不正若正反则无正也　曹居贞云以是为非以恶为善一切相反则亡无日矣　朱注玉寳爱之意王欲以女为玉而寳爱之故我用王之意大谏正于女葢托为王意以相戒也　凌蒙初云文本相戒而忽指王欲玉女一句便是刺王本防愚按国语厉王悦荣夷公其即董贤邓通之流乎玩王欲玉女意自见葢爱之如玉也】
　　民劳五章章十句【此诗虽戒同列实刺同列以此同列乃王所信任为执政者篇中所称诡随寇虐之人皆其党也】
　　【愚尝考厉王为成王七世孙七世以来岂无诗一篇可采而即以厉继成何也成康殁而颂声寝谓礼明乐备后王遵用而已不复作也至于雅音亦不传者歴代继体之主享祖宗之余福无徳可称虽以昭穆荒亡而先王之纪纲犹存人心未去也亦无大恶可刺至于厉王始尽废文武之法度尽失文武之民心矣以宣王励精图治有志中兴而晚节遂衰不能复振再传幽王善政微而流弊出国遂以亡则厉王遗毒深也夫以周家数百年忠厚培植之民一旦围王之宫流王于彘古今异变出自周民非失民之甚何以有此周之亡于厉王久矣故自卷阿以上十八篇为文武成三王之正大雅而自此以下十二篇为厉宣幽之变大雅盛世之音甫终亡国之音斯起吁可畏也】
　　板　序曰凡伯刺厉王也【郑云凡伯周同姓周公之也入为王卿士　孔云左传谓凡蒋邢茅胙祭周公之也知为王卿士者春秋隠七年天王使凡伯来聘世在王朝葢畿内之国　胡一桂云厉王无道召公凡伯以亲贤之故宜极言而力救之顾乃不直致其谏而姑责同僚以使之闻之者岂非以监谤之故不欲婴其锋以陷于罪而甚吾君之恶也耶】
　　上帝板板下民卒瘅出话不然为犹不逺靡圣管管不实于亶犹之未逺是用大谏
　　【朱注赋也下同毛传缺　板板反也板本作版説文云判也版版言如版之片片离散也　何氏云言天心判离之甚无眷顾之意　瘅劳病也卒瘅谓天下之民尽病　出话不然郑谓出善言而不行也　管管小知小见也靡圣谓自用其小知小见而以为靡圣于此者　亶识也郝氏云信也不实于亶假为信也】
　　【愚按出话不然敎令不信也为犹不逺朝更夕改也下文不实于亶即指此　亶训诚经每作虚字用犹云视其犹聴其话如此又自以为圣诚哉无一实也夫出话不然惟以愚民则其为谋不逺亦朝夕计耳如是而可以回天意乎是用大谏虽曰谏同列实所以谏王也自次章以下反复以详言之皆所谓大谏也】
　　天之方难无然宪宪天之方蹶无然泄泄辞之辑矣民之洽矣辞之怿矣民之莫矣
　　【难艰也反易之称蹶犹颠踬也　毛云宪宪犹欣欣也泄泄犹沓沓也葢弛缓之意　乐记武坐致右宪注宪读如轩车前为轩宪宪通作轩轩状其足高气之象泄取水渗漏之意状其神情四散不归并一处以谋国事也　郑云辞谓政敎也　辑説文云车和辑也能集众心之所欲语以为言故曰辑洽左传通作协毛云合也怿説文训説谓其词悦乎众心也莫通作嗼无声之义尔雅训定取其静以定也愚按上四句承为犹不逺而言宪宪泄泄偷安目前其无深谋逺虑可知下四句承出话不然而言谓危乱之际惟命令足以收拾人心而所以能收拾者则在出于至诚陆贽云将欲纾多难而收羣心惟在赦令诚言而已动人以言所感已浅言又不切人谁肯怀又云事或未至则如勿言一亏其诚终莫之信出话不然此乱之终不可挽回也四句正言词之重】
　　我虽异事及尔同僚我即尔谋聴我嚣嚣我言维服勿以为笑先民有言询于刍荛
　　【朱注异事不同职也同僚同为王臣也　左传荀林父谓先蔑曰同官为寮吾尝同寮敢不尽心乎为赋板之三章是寮为同官也　毛云嚣嚣犹謷謷也朱注即就也嚣嚣自得不肯受言之貌服事也　先民有言孔子所谓成语也　何氏云古人有言谓凡谋国必须谋及下贱者始有以得民之情今我即尔谋者皆广询此辈而得者其言民情最真而女顾以为笑而不聴乎】
　　【愚按服习也车前两马曰服取其闲习之义维服者自谓习于事故可以比老马之知也笑谓轻侮其言犹云用以资笑柄也】
　　天之方虐无然谑谑老夫灌灌小子蹻蹻匪我言耄尔用忧谑多将熇熇不可救药
　　【天方降虐将有覆亡之祸不止于方难方蹶而已谑谑以国事为戏谑皆宪宪泄泄所必至之情也　灌灌犹欵欵也灌溉也言之不已欲其沁入于心与书言啓乃心沃朕心沃字同义　蹻説文云举足高也老夫诗人自称书曰黄髪之言则无所愆诗曰寿胥与试美用老人之言也　毛云八十曰耄注云老】
　　【而昏也　忧谑谓当可忧之时而反以之为谑孟子所谓安其危而利其菑也　多犹久也将者且然之辞熇炽盛也　苏氏云夫忧未至而救之犹可为也苟俟其益多则如火之盛不可复救矣】
　　天之方懠无为夸毗威仪卒迷善人载尸民之方殿屎则莫我敢葵丧乱蔑资曽莫惠我师
　　【毛云懠怒也朱注夸大也毗附也小人之于人不以大言夸之则以谀言毗之也　孔云祭时之尸以为神象故终祭而不言贤人君子则如尸不言语畏政故也　殿屎呻吟也鲁诗世学作垫咿苏子由亦作念吚屎説文作防云呻也此言刑法之峻不敢出愁叹之声但呻而已殆道路以目时也　葵揆也测度之义民情如此甚不可测而云莫我敢测危之至也蔑灭也】
　　【愚按毗依倚也小人所以妄自夸大必有所依倚而然以乞哀为骄人之具也毗则过谄夸则过骄威仪尽丧而终不自觉所谓卒迷也　蔑无也资犹云借也与资生之资同义言丧乱且至何所资以获免乎惠顺也师众也夫丧乱之时所资者众心也而今曾无一事有以顺众之心其不足资也明矣】
　　天之牖民如壎如篪如璋如圭如取如携携无曰益牖民孔易民之多辟无自立辟
　　【毛云牖道也如壎如篪言相和也如璋如圭言相合也如取如携言必従也　易变易也言民为善为恶惟上之人牖之而民随以变易然而従善难而趋恶易是民之本多辟也辟邪也民既多邪辟矣而可自立邪辟以导之乎　乐记子夏云为人君者谨其所好恶而已矣君好之则臣为之上行之则民従之诗云诱民孔易此之谓也】
　　【愚按牖犹啓也天之牖民言民有心天必啓之篪以和壎璋以合圭携以应取天人相与之间甚不爽也携无曰益言非因取而有所益亦携所本有耳四句总见牖之孔易其思善也天固啓之其为恶亦啓之也今民之多辟思乱久矣天殆将啓之矣王岂可更自立辟以促之乎多辟无有指名立辟则众射之的也】
　　价人维藩大师维垣大邦维屏大宗维翰怀徳维宁宗子维城无俾城坏无独斯畏
　　【朱注价大也大徳之人也　善人在位威望足以慑服海内如汲黯在朝淮南为之寝谋是也故曰维藩大师大众也后非众罔与守邦故曰维垣　郑云大邦盛国诸侯也　孔云谓方伯连帅足以御侮而】
　　【敌忾者故曰维屏屏所以为蔽也　大宗梓材所谓大家孟子所谓巨室尹吉之类也勲阀之旧足以收拾众心拥卫王室故曰维翰翰干也费誓曰峙乃桢干干者墙所恃以立也　怀犹中庸怀诸侯也宗子同姓也宗族聨属所以内固根本城视藩垣与屏则为内矣故曰维城】
　　【愚按价人谓善人国之望也大师大众也大邦异姓强诸侯也大宗同姓强诸侯也此皆宜徳以怀之而藩垣屏翰始固王国恃之以宁至于宗子则王同姓之臣与王共休戚者王所倚以为城者此也城为国之根本城坏虽有藩垣屏翰不足恃矣坏者谓其心离散也时势可畏唯是宗子与王同之宗子离心则王独斯畏矣谁复为王畏哉凡伯之意葢望王之信任召穆公也厥后王流彘而宣王匿召公家共和行政十四年卒致中兴此诗念之早矣】
　　敬天之怒无敢戏豫敬天之渝无敢驰驱昊天曰明及尔出王昊天曰旦及尔游衍
　　【天方难不已至于方蹶方蹶不已至于方虐此天怒之甚也尚可以戏豫处之乎尔用忧谑所谓戏豫也渝变也易曰官有渝春秋言渝盟是也首句言上帝板板谓天意判离有改易天命之意所谓渝也】
　　【郑云驰驱自恣之状非必盘游也　昊天曰明四句覆説所以无敢之意　朱注王往通言出而有所往也衍寛縦之意言其鉴视在上凡尔出往游衍天无不俱或善或恶焉能偶逃】
　　【愚按明与晦对旦与暮对人见天有晦时不知其无时不明也人见天有暮时不知其本尝旦也】板八章章八句【此篇虽切责僚友用事之人而义归于刺王蒋悌生云详味此诗葢朝廷始昬乱之时其时文武周公之道典章法度非不具在也在朝非无老成人也而王弃旧章而不顾疎老成而不用所任以政者乃少年不更事之人是以民劳于下政乱于上惟时若召穆公凡伯之徒皆世臣与国同休戚者义不可去情迫于中故一语责之旋以一语劝之不厌繁复过于切直所谓乱世之音怨以怒其政乖此类是也】
　　生民之什十篇六十一章四百三十三句



　　田间诗学卷九
<经部,诗类,田间诗学>
　　钦定四库全书
　　田间诗学卷十
　　桐城钱澄之撰
　　荡之什三之三
　　荡　序曰召穆公伤周室大坏也厉王无道天下荡荡无纲纪文章故作是诗也【邹氏云通篇托之文王叹商危言不讳而卒不能啓王之聪故异时彘之乱国人围王宫召公曰昔吾骤谏王王不従以及此难骤谏者非独春秋外传所载谏监谤数语盖荡之诗尤最危焉　万时华云反覆説纣贾山之借秦为喻也反覆説天霍光之谓王行自絶于天也】
　　荡荡上帝下民之辟疾威上帝其命多辟天生烝民其命匪谌靡不有初鲜克有终
　　【朱注赋也下同毛传缺　孔云此下诸章皆言文王曰咨此独不然者见实非殷商之事故于章首不言文王以起发其意也　朱注荡荡广大貌辟君也威説文云姑之称汉律有妇告威姑之文后因借为气势可畏之义　辟通作僻邪僻也指在位者言对上帝言故称下民】
　　【愚按诗人见在位者之邪僻也归其咎于上帝疑上帝之荡荡疎阔聴下民之为辟而不之理也已又曰岂惟荡荡且疾威矣似人之为辟皆上帝命之且非偶有而已所见皆然是多辟也岂上帝欲虐害斯世故多降此辈以速其虐乎夫民受天地之中以生谓之命以今多辟观之其命有不可信者矣盖咎天之深也而卒为解之曰此其辟非人之初也乃其终也初非不善惟末路堕坏以至于此则使天命匪谌者皆人之为非天之咎也　诸家皆以多辟指厉王谓不敢斥君故借言下民与书髙宗肜日篇言惟天降下民意同愚谓厉王之虐皆邪臣导之如下诸章所称者则多辟定为王臣言也】
　　文王曰咨咨女殷商曽是彊御曽是掊克曽是在位曽是在服天降慆徳女兴是力
　　【郑云厉王弭谤穆公朝廷之臣不敢斥言王之恶故止陈文王咨嗟殷纣以切刺之　欧阳子云以下条陈王者之过恶言此等事皆殷纣所为文王咨嗟以戒于初而厉王践而行之于后也　曽是怪诧之词上二句曽是言何乃有是人下二句曽是言何乃用是人也　彊御暴虐之臣掊克聚敛之臣　孔云彊任威使气之貌御犹御人以口给之御　掊取物之名盐官入水取盐为掊或云掊襃通聚敛也克胜也逆取于民而民无如之何以为胜也　彊御即下多怼之彊御也掊克即下式内之寇攘也吕览云厉王染于虢公长父荣夷终其即此辈乎　毛云服服政事也与在位对　孔云谓非徒备官乂委任之　慆滔同书云象恭滔天　兴起也登庸之谓滔徳之人虽由天降亦由汝兴起之故其恶惟恐为之不力耳篇中女而尔皆指王】
　　文王曰咨咨女殷商而秉义类彊御多怼流言以对寇攘式内侯作侯祝靡屇靡究
　　【而亦女也　作诅通祝咒通屇极也究穷也】
　　【愚按秉与柄同即柄用之谓义类犹言善类也谓王初年亦尝柄用善人而彊御之辈转以王聴之不专而有怼心流言不根之言也盖不欲自已出之而引流言以对使王自疎斥之也寇攘夺劫之名即掊克之人也善人既黜乃进掊克之辈用事于内盖酷吏与聚敛之臣未有不相济为恶者于是毒遍海内怨谤沸腾诅祝之声靡有穷极虽欲弭谤可胜弭乎】
　　文王曰咨咨女殷商女炰烋于中国敛怨以为徳不明尔徳时无背无侧尔徳不明以无陪无卿
　　【郑云炰烋自矜气健之貌　吕正献公谓小人聚敛以佐人主之欲而不知其终为害也赏其纳忠而不知其大不忠也嘉其任怨而不知其怨归于上也毛云背无丞侧无人也无陪贰也无卿士也　孔云左传曰物有陪贰天生季氏以贰鲁侯诸侯以上卿为贰则天子陪贰惟三公矣冢宰虽亦贰王治事当従六卿之列】
　　【愚按贪酷之人假王灵以肆其虐天下不之测但见王之威怒日行于中国其聚敛也所以为王敛怨也而王反以之为徳周语谓荣夷公专利其即指此乎不明尔徳由左右前后无辅导之益至尔徳不明则举错顚倒以致公卿陪贰之重皆失其人矣】
　　文王曰咨咨女殷商天不湎尔以酒不义从式既愆尔止靡明靡晦式号式呼俾昼作夜
　　【酒诰注云饮酒齐色曰湎谓其饮酒者皆醉面色齐同也　朱注式用也止容止也　不义与上章义类相反不义从式推所以湎酒之由惟不义之人是从是法因遂以饮酒为乐事而君臣交湎耳既愆尔止四句湎酒之容也　俾昼作夜视靡明靡晦更进言其沈醉不醒虽白日昬昬然亦如夜也】
　　文王曰咨咨女殷商如蜩如螗如沸如羮小大近丧人尚乎由行内奰于中国覃及鬼方
　　【蜩螗皆蝉也如蝉噪如沸羮皆乱意也指怨谤之声前章所谓诅祝也小大近丧言民情如此大小臣民死丧将至尚由此而行不肯改辙　毛云奰怒也不醉而怒曰奰　史记云王行暴虐侈敖国人谤王王怒得卫巫使监谤者以告则杀之王益严国人莫敢言道路以目此所谓奰于中国也　覃延也　按易髙宗伐鬼方诗言髙宗伐荆楚则鬼方当在荆楚地史记楚世家云周厉王之时暴虐熊渠畏其伐楚亦去其王此云覃及者正谓峻厉之威及于逺方也】
　　文王曰咨咨女殷商匪上帝不时殷不用旧虽无老成人尚有典型曽是莫听大命以倾
　　【不时犹言厄运旧者兼旧人旧法而言　其型谓典册所载之法】
　　【愚按王不用旧以为朝无老成人也縦无旧人尚有旧法典型具在曽无一语可聴乎老成人即穆公自道并同志如凡伯芮伯之类皆是而云虽无者不敢自当之词　大命以倾预卜其必然也】
　　文王曰咨咨女殷商人亦有言颠沛之揭枝叶未有害本实先拨殷鉴不远在夏后之世
　　【人亦有言即颠沛以下三语是也　颠仆也沛抜也揭见根貌拨犹絶也　沛者水之趋下之貌顺其势也本仆地之势如之　説文云揭髙举也　苏氏云商周之衰典型未废诸侯未□四夷未起而其君先为不义以自絶于天莫可救止正犹此耳殷鉴在夏盖为文王叹纣之辞然周鉴之在殷亦可知矣愚按树根深藏于土忽然而颠根反出于上故曰揭凡木之颠必根本先絶当其未颠枝叶无害人未尝知其絶也迨一旦沛然而颠而所絶之处乃揭起而见耳民心者国家之根本也民心失则根本絶王行政用人如此皆凿丧根本之道也】
　　荡八章章八句【郑樵云三百篇诗皆可被之弦歌故琴中有鹊巢操驺虞伐檀操白驹操皆今诗文又古人谓之雅琴颂琴古之雅颂即今之琴操琴者禁也将以禁人之邪心故以歌乎诗如文中子归而援琴鼔荡荡之什乃知声至隋末犹存】
　　【愚按厉王使卫巫监谤民不敢言王喜告召公曰吾能弭谤矣召公力谏谤之不可弭而亦不敢显言王之虐以自涉于谤至是乃托为文王叹纣之辞言出于祖先虽不肖子孙不敢以为非也过指夫前代虽至暴之主不得以为谤也其斯为言之无罪而聴之足以戒乎】
　　抑　序曰卫武公刺厉王亦以自警也【郝氏云朱子谓武公作此诗专以自警非也诗中侯度小子等语皆自责以告王昔商纣荒于酒微子曰我沈酗于酒孝子谕亲必先自责忠臣诲君引为已过诗言温厚故导君惟以自警幽王距厉王所百年矣武公为幽王卿士追维往事以明鉴戒故曰告尔旧止曰言示之事曰取譬不逺盖指流彘之事也　刘公瑾云賔筵抑诗所以得入二雅者岂公作此二诗在于王朝为卿士之日而二诗之体制音节又有合于大小雅乎愚按武公为诸侯歴宣幽平三王之世未有不入朝者故賔筵之诗因朝王而见王之饮酒无度愆于威仪作诗以讽之此殆继賔筵而作故亦以威仪为主所以自警而诲王也　考武公年九十有五卒于平王之十三年则平戎之嵗其年已八十有三古七十曰耄毛氏又云八十曰耄计武公入朝时幽王昏乱已极正当末年公是时已逾八十矣故曰既耄诗作于幽王时序以为刺厉王直以篇终有曰丧厥国取譬不逺以厉王为幽王戒也荡诗戒厉王取鉴于殷此诗戒幽王取鉴于厉前车之覆辙一也以厉王为之祖再世而子孙不能讳其恶以为鉴焉故编诗者列之于厉王之世】
　　抑抑威仪维徳之隅人亦有言靡哲不愚庶人之愚亦职维疾哲人之愚亦维斯戾
　　【朱注赋也毛传缺　抑抑密也隅亷角也　方中发云抑抑自下也即下文敬慎之义　郑云人密审于威仪者是其徳必严正也如宫室之制内有绳直则外有亷隅　靡哲不愚言哲亦无威仪也职主也犹云常也疾者孔子所云民有三疾是也戾朱注反也众人之愚盖其禀赋之偏宜有是疾哲人而愚则反其常矣　郑云王政暴虐贤者皆佯愚不为容貌如不肖然庶众也众人性无知愚是其常也贤者而为愚畏惧于罪也　按幽王之时上下沈湎无复威仪犹狂国之人反以不狂者为狂哲人效之亦自同于愚人以祈免祸故曰靡哲不愚第三章所云兴迷乱于政颠覆厥徳荒躭于酒是也兴者尚也谓一时相尚以此】
　　【愚按愚字承上维徳之隅更进一解靡哲不愚老子所云君子盛徳容貌若愚盖欲徳之泯其隅也然所谓愚者不同有庶人之愚颠覆荒迷是也此其愚也疾为之也有哲人之愚即驯谨朴讷是也斯其愚正与庶人之愚相反者也】
　　无竞维人四方其训之有觉徳行四国顺之訏谟定命远犹辰告敬慎威仪维民之则
　　【竞彊也　徳行即徳之见于威仪者　毛云觉直也尔雅训觉为梏梏与校通按校与觉音相近礼记缁衣篇引此诗作有梏徳行梏犹校也义取拘束收敛于首抑抑二字亦似相承　訏大也谟谋也定审定不改易也命号令也逺犹者长虑却顾思其所终稽其所敝也辰告以时播告也　按訏谟毋见小利定命不事纷更逺犹务图久安辰告务中时宜四者以敬慎威仪为本无威仪则民无所则此皆文具而已四国之顺不可必也　曹风云其仪不忒正是四国惟其父兄子弟足法而后民法之则施政颁令之故事不可以愚民审矣此与首四句相应】
　　【愚按无竞惟人自胜而已不与人竞也而四方聴焉一如吾有以训之也有觉徳行无以示人人自有觉也而四国服焉不期顺而自顺也皆抑抑之所致也二章专説前王之敬慎无竞四句言前王之徳訏谟二句言前王之功功徳如此而必以敬慎威仪为本以为民则文武相承何至于今不然也故下接以其在于今】
　　其在于今兴迷乱于政颠覆厥徳荒湛于酒女虽湛乐从弗念厥绍罔敷求先王克共明刑
　　【今指幽王之时　朱注兴尚也　迷乱于政三句一气注下迷乱于政国不治也颠覆厥徳身不修也总惟荒湛于酒而已　兴者谓朝廷君臣一时相尚饮酒従者谓従沈湎之人饮也　绍谓所承之绪敷求先王谓广求先王所行之道也共通作恭刑通作型法也明刑谓成法之昭垂者　敷求以事言克共以心言】
　　【愚按通篇皆武公使人勅已而儆之之辞武公未尝自作一语凡女者皆勅武公也韩序谓其饮酒悔过而作当必入朝之时王与之燕饮荒湛无度公不能以礼自持而悔也弗念厥绍三句即上章所言先王之徳而今弗念也所谓明刑者敬慎威仪而已义在讽王词只责己　女虽湛乐以下使诵者问之也谓女虽湛乐是従当其従时果遂百事俱废竟弗念先人之绪乎先人之道谓何而女罔敷求典章明明而女罔克共何也皆问以责之】
　　肆皇天弗尚如彼流泉无沦胥以亡夙兴夜寐洒埽庭内维民之章修尔车马弓矢戎兵用戒戎作用逷蛮方【皇天弗尚尚字与上兴字相应言女君臣所尚如此而皇天弗尚也违天所尚则丧亡及之如彼流泉言其趋下之易也沦陷也胥皆也沦胥即皆陷溺之倒文也无通作毋言毋相率陷溺以至于灭亡也　夙兴七句武王所谓不泄迩不忘逺者是也自其迷乱于政言之凡事之大者且置不理何有细微寝兴洒埽举细以该大也凡事在近者且或遗忘何况遐逺武备蛮方举逺以该近也　章表也逷通作逖逺也愚按此章承上迷乱于政一句戒而勉之】
　　质尔人民谨尔侯度用戒不虞慎尔出话敬尔威仪无不柔嘉白圭之玷尚可磨也斯言之玷不可为也【朱注质成也愚谓使各安本分而已与天保篇民之质矣同解盖自夙夜洒埽率民以勤敬得来　侯度者诸侯所守之法度也　上专言威仪此兼以话言威仪形于身话言出于口皆徳之符也　郑云柔安嘉善也　王潢云柔嘉即従容中礼之谓曰无不者内自深宫外至大庭动容周旋之间无不中礼也玷缺也圭国之守器玷尚可磨犹不至于丧国言之不慎则危亡之祸随之故曰不可为也愚按威仪失者话言必乖是以賔筵幡幡之威仪与由醉之言同戒也　无不柔嘉承敬尔威仪一句白圭之玷四句承慎尔出话一句　自此以下承上颠覆厥徳而戒以勉之】
　　无易由言无曰苟矣莫扪朕舌言不可逝矣无言不讐无徳不报惠于朋友庶民小子子孙绳绳万民靡不承【此章极言慎尔出话之事　易説文云轻也任意而言曰由言　严氏云由言者自由之言所谓惟其言而莫予违也　朕我也蔡邕云古者上下共称咎繇与帝舜言称朕伊尹曰惟朕以怿周公曰朕复子明辟屈原曰朕皇考是也　扪持也其扪者谓欲言之时无人持其舌使忍而勿出　尔雅云讐匹也孔云匹敌相报也　无言不讐兼善恶而泛论之无徳不报则専指言之善者下三句正承此一句而言前用戒此下则用劝也　惠顺也有徳之言自然顺于人心不独同朝之臣僚皆以为然转属而下至于庶民亦莫不以为然也　子孙谓小子之后继世而为君者此极无徳不报而言之谓子孙皆食其报世世为万民所顺承不独己身得报而已此谨言之效也】
　　【愚按苟字従易字来苟犹且也亦知不可言言之易者直曰且言之未必遽有所害而不知其言一出口逝而不可反矣所谓驷不及舌也　惠于朋友庶民作一句读小子武公自谓盖使诵诗者呼而命之也】
　　视尔友君子辑柔尔顔不遐有愆相在尔室尚不愧于屋漏无曰不显莫予云觏神之格思不可度思矧可射思
　　【尔友君子指其所友之士大夫也　辑和也柔谦也顔眉目之间也遐逺也不遐有愆问词也言当交接君子之时既辑柔其顔色矣而犹自省曰得无尚未逺于愆乎葢常人之情其修于显者无不如此　尔室独处之地尔雅云西北隅谓之屋漏曽子问篇谓之当室之白孙炎云当室之白日光所漏入也　薛应旂云屋漏非身之所处乃心之所存心曲隠微之地自家照自家惭阻略无所容如何不愧　视公见之也相隂相之也　郝氏云莫予觏者谓人不见也天下或有人不见之地无有鬼神不体之处鬼神无形往来不测虽不显亦临犹若有失况可厌射而不敬乎　钱滙云庄子谓为不善于显明之中者人得而非之为不善于幽暗之中者鬼神得而责之君子无人非无鬼责即此意也】
　　辟尔为徳俾臧俾嘉淑慎尔止不愆于仪不僭不贼鲜不为则投我以桃报之以李彼童而角实虹小子【朱注辟君也指武公也　为徳即首章所谓徳隅次章所谓徳行皆指威仪而言　郑云止容止也　淑通作俶善也説文云叔拾也凡字従叔者皆有收敛之义　僭差也贼害也　旧説投桃报李以逾上感下应之理则当云投之以桃报我以李不宜云投我报之也此语似敎之虚懐纳善凡有进美言于我者輙思所以厚报之则闻善而嘉纳可知　毛云童羊之无角者也而角自用也虹溃也　严氏云虹谓幻惑也蝃蝀不正之气暂见于天须臾散灭】
　　【愚按称君者以君位凛之也随呼为尔以学者训之也　通篇威仪合称此舍威言仪者止即威也孟子云动容周旋中礼动容止也周旋仪也论语云君子不重则不威以止言也故知有威可畏者动容之事有仪可象者周旋之事　易称童牛之牿谓必自童时牿之禁其抵触久而后驯今任其童而角也无复有以制之则溃乱无不至矣以见法家拂士之不可以己而忠言不可不纳也小子亦谓武公】
　　荏染柔木言缗之丝温温恭人维徳之基其维哲人告之话言顺徳之行其维愚人覆谓我僭民各有心【此章承上文反复以聴纳之理告之　荏染柔貌毛云缗被也　苏氏云木柔而被之以丝则可以为弓不柔者虽被之不従也　按柔忍之木乃弓之材以比温恭之人乃徳之基言基则其造诣有待矣是故柔木不被以不可为弓犹恭人不进以言不能成徳言缗之丝与维徳之基二语互相足也　话言古之善言也覆犹反也僭不信也语贤智之人以善言则顺而行之告愚人反谓我不信民各有心二者竞不同】
　　【愚按哲人愚人与首章相应人之真哲真愚惟于聴言之时辨之】
　　于乎小子未知臧否匪手携之言示之事匪面命之言提其耳借曰未知亦既抱子民之靡盈谁夙知而莫成【此章盖追悔其昔日不肯受敎之事而责之　未知臧否犹俗言不识好丑指其年幼未有知识之时手携四句追维往日敎者之切　言示之事示以已騐之事言提其耳附耳以丁寕之也　曲礼云长者与之提携则两手奉长者之手负剑辟咡诏之注谓倾头与语又云口耳之间曰咡是携手提耳皆长者敎诰小子之常　焦竑云提当音抵言附耳以敎之也史记薄后以冒絮提文帝景帝以博局提杀吴太子扬雄酒箴云身提黄泉皆作抵音　陆燧云知则必成夙知则必夙成不聴言则不能夙知惟自满故不聴耳未有不满而不夙知夙知而尚待晚成者也】
　　【愚按靡盈言为学无有足时夙暮犹言早晚夙知而暮成言其成之易也谓即使夙知亦必终其身于学问而后有成未有但知而即成者而况乎其未有知也】
　　昊天孔昭我生靡乐视尔梦梦我心惨惨诲尔谆谆听我藐藐匪用为敎覆用为虐借曰未知亦聿既耄【上章追咎已往此则即现在而责之言当抱子之时虽曰未知犹冀其末路有知之之日今既耄矣而其未知如故也　首二句言天道福善祸淫昭然不爽我生时恐获罪于天有何可乐而奈何尔之梦梦然湛乐是従也尔以为乐我以为忧我惟惨惨是以诲之谆谆尔惟梦梦是以聴之藐藐不惟不聴且以我言太多为烦苦之也是不以我之谆谆为敎反以为虐矣皆作诵者之辞】
　　【愚按两曰未知不曰无知未者言有待也少待壮壮待老今既耄矣将待何时耶】
　　于乎小子告尔旧止听用我谋庶无大悔天方艰难曰丧厥国取譬不远昊天不忒回遹其徳俾民大棘【此章情益急而词益痛虽呼小子以自儆而所言皆王朝事盖借已以讽王也　告尔旧止所谓前事之失后事之师也大悔指丧国言谓后虽悔之亦无及矣曰庶无者望之也方者近今之词天步近方艰难既有丧国之祸指厉王流彘之事也取譬不逺言其事甚近无多时也忒差也言天道祸福无爽有徳者兴无徳者亡终古不差忒也与昊天孔昭句相应孔昭以理言不忒以效言　回邪也遹僻也　棘通作防大棘大困急也使民至于大困急者皆以徳不顺而威仪不慎之为害也】
　　【愚按此章特以厉王亡国之祸儆已以讽王序谓刺厉王者此也武公见王之荒酒失仪知王国之必丧而引厉王作鉴言丧国其近事也此语激切己甚不欲直陈而托其辞于训己者之口可谓委曲深至若徒以为自儆无闗献纳亦何以载诸大雅哉】
　　抑十二章三章章八句九章章十句【楚语左史倚相云昔卫武公年数九十有五矣犹箴儆于国曰自卿以下至扵师长士苟在位者无谓我老耄而舍我必恭恪于朝朝夕以交戒我于是乎作懿戒以自儆也韦昭注云懿诗大雅抑之篇也考武公年九十五卒于平王十三年则此诗适作于临没之年】
　　【愚按侯包云武公行年九十有五犹使人日诵是诗而不离于其侧谓之日诵者盖作之久矣賔筵之序曰幽王饮酒无度武公既入而作是诗郑云入者入为卿士也史记犬戎之乱武公佐周平戎有功平王命公为公后儒据之遂谓以为卿士因以此篇为东迁后之诗夫东迁以后王已为风而独此诗入雅何耶武公之为幽王卿士固无据而賔筵为入朝之作此诗继賔筵而作二诗皆作于王朝有闗于王躬故列于二雅也　据武公年九十五以宣王十六年即位卒于平王之十三年在位五十五年则是即位时已四十矣以十六年前合共和十四年计之武公生已十余嵗流彘之事所亲见也厉王之虐闻诸父祖者习矣第十章所云于乎小子未知臧否匪手携之言示之事云云其即述前此之廷训耶】
　　桑柔　序曰芮伯刺厉王也【郑云芮伯畿内诸侯王卿士也字良夫　左传秦穆公引大风有隧章称为芮良夫之诗　篇中不敢斥言王而但斥当时执政者信用非人贪利生事以致祸乱大抵为荣夷公辈发也　周语厉王説荣夷公芮良夫谏不聴既荣公为卿士诸侯不享墨子亦言厉王染于□公长父荣夷终则二人正当时之用事者也】
　　菀彼桑柔其下侯旬捋采其刘瘼此下民不殄心忧仓兄填兮倬彼昊天宁不我矜
　　【毛传兴也朱注比也　毛云菀茂貌旬言隂均也説文云旬徧也按十日为旬以周匝十日言之故有徧义　捋诗诂云以指歴取也逐叶摘之谓之采牵枝以手循众叶而并下谓之捋邠风采蘩祁祁采也猗彼女桑毛氏以为角而束之捋也　刘夲作镏戕伐之义桑叶虽茂或捋之或采之又或刘之三事并用则无遗叶矣　苏氏云桑之为物其叶最盛然及其采之也一朝而尽无黄落之渐故取以为比　欧阳子云他木皆有枝叶独以桑为譬者惟桑以叶用于人　瘼病也殄絶也不殄心忧曹操短歌行所云忧从中来不可断絶也　仓通作怆兄通作怳説文云狂貌填塞也忧之极而怆怆之极而怳至于胷鬲俱懑塞也】
　　【愚按刘留通留者桑叶采后之所遗也而更将采以尽之以比取民者之无复有遗矣】
　　四牡骙骙旟旐有翩乱生不夷靡国不泯民靡有黎具祸以烬于乎有哀国步斯频
　　【朱注赋也　此言厉王时数兴征伐之事　皇王大纪载厉王时荆楚寇于南猃狁寇于北淮夷寇于东命虢公征之不克征敛数起虐用其民民不堪命欧阳子云四牡骙骙臣吏奔走于道路也旟旐有翩庶民召集于兵役也　夷平也泯灭也尔雅云尽也征伐繁兴侯国有调遣之繁故财力俱尽非谓无国不伐使皆灭也　民靡有黎言丁壮従军死亡略尽无复有黒发之人也　具通作俱祸谓兵革之祸烬説文云火余也此句连上句串读　频急也今云频于险是也又水濵亦作水濒】
　　国步蔑资天不我将靡所止疑云徂何往君子实维秉心无竞谁生厉阶至今为梗
　　【朱注赋也　此章言师旅败衂之后而当事者尚有不肯休兵之意　毛云疑定也朱注读如仪礼疑立之疑则疑与凝通　徂即往也徂以人之往言往以所往之地言故两文以别之　一説疑惑心也民心汹汹疑新败之后王将复兴大役而王无以止其疑咸相与惊惑曰今又将往何处乎　辅氏云居无所定则无以自安也徂无所往则无以避患也】
　　【愚按国步蔑资与板诗丧乱同解国所资以立者民也人民丧亡如此将何资以为国乎　将者扶持之意天不我将犹言天不扶持所至败衂也　君子指王言王实无与小丑争胜之心而兴兵之祸本阶于用事之臣指虢公长父荣夷公辈而言乃兵端既啓乱以日滋四国逆命至今皆梗化也寛王一步所以专责用事者】
　　忧心慇慇念我土宇我生不辰逢天僤怒自西徂东靡所定处多我觏痻孔棘我圉
　　【朱注赋也　宇本屋边之名左传云在君之宇下言边垂也　土宇可念所谓日蹙国百里也　僤説文云疾也僤怒犹云疾威兵连祸结若天怒下民实使之然　严氏云是时镐京在西中原在东自西至东无有宁居言京师及中原皆乱也　痻病也痻通作昬晋语鲜不天昬韦昭证狂惑之疾是也多我觏痻言我所遇者无非狂惑之人指当时居位谋国者言也　圉边也棘急也言朝廷信任狂惑之辈挑怨贾祸使边垂日见告急即史言诸侯叛王东夷西戎迭见侵扰之事也】
　　为谋为毖乱况斯削告尔忧恤诲尔序爵谁能执热逝不以濯其何能淑载胥及溺
　　【朱注赋也　毖慎也况滋也言君臣朝夕讲求用兵之事非不深谋不慎重也而乱反滋国反削抑知已乱之道不在穷兵乎　尔指用事诸臣观后嗟尔朋友之语可见盖不欲斥言王但托之告朋友耳　恤兼忧与收二义谓哀痛民之穷而收之也已乱之道惟在恤民然非在位皆贤者谁能代君恤之故又诲以序爵　钟惺云旧解执热作执持之意者非热曰执热犹云热不可解】
　　【愚按庄子曰每况愈下况者情之似也故曰况譬乱况者犹云乱状也言乱状他且不知而国斯已削矣斯民憔悴于虐政之日如处汤火之中得贤者在位罢兵息民犹拔之汤火而沃诸清泠之渊也以濯】
　　【解热理势必然若一往不解则受祸者与首祸者同归于尽如彼舟覆其何能独善其身哉亦相随并及于溺而已无得脱也】
　　如彼遡风亦孔之僾民有肃心防云不逮好是稼穑力民代食稼穑维寳代食维好
　　【朱注赋也　遡通作防乡也按鸟防风而立言逆风也　僾唈也气闷不得息也逆风而行其气为风所逼闷不得出故有此苦犹民畏王之虐政喘息皆不敢舒也　肃畏惧也防当作迸小毖篇荓蜂荓亦作迸谓斥逐散走也逮及也】
　　【愚按厉王得卫巫使监谤者以告则杀之王益严国人莫敢言道路以目民有肃心殆其时乎以民心如此离散可待而又多方以驱逐之惟恐不及也　力民代食以力代人而食者佣耕之类言国乱已极而尚未亡者以有力之民皆务稼穑而得食故一时不至瓦解左传赵孟云国君无道而年嵗和热鲜不五稔以民得食也甚矣稼穑之足寳而务农之为好也】
　　天降丧乱灭我立王降此蟊贼稼穑卒痒哀恫中国具赘卒荒靡有旅力以念穹苍
　　【朱注赋也　前章言国之乱而不丧者以民务农业而年嵗无歉也乃今加之以灾年是丧乱并至天亡之矣　郑谓我王所恃而立者稼穑也害稼穑犹灭王矣　蟊食苗根者恶之深故呼以贼非二物也卒尽也庠病也赘属也言危也春秋传曰君若缀旒然与此赘同　朱注立王谓所立之王疑灭我立王一语谓此诗作于共和之世按芣和之世厉王正存故诗人得以追叙其事而刺之也　张遗云周懿王崩太子不得立孝王即位孝王懿王叔也孝王崩诸侯复共立太子燮为王是为夷王厉王父也灭我立王当指夷王言诸侯协力以共立之王今将灭矣以指夷王其辞更痛】
　　【愚按王不恤民事视此中国土田皆身外弃物犹具赘耳今降此蟊赋所为具赘者亦尽荒矣则丧乱已成哀恫何极念穹苍者自伤无擎天之力而空忧天之陨也　民困至此而犹不叛者以田可稼穑力民犹以代食自给不即乱也蟊贼降而稼穑废代食者无所用其能已于乱乎従来之乱未有不起于嵗饥者也】
　　维此惠君民人所瞻秉心宣犹考慎其相维彼不顺自独俾臧自有肺肠俾民卒狂
　　【朱注赋也　此章因丧乱之极而伤其有君无臣盖不忍斥君之非而归其罪于执政者耳　惠顺也秉心犹言存心也宣布也又偏也犹谋也考察也慎审也相辅也】
　　【愚按厉王虐君也诗人讳之而言王本仁惠之君民人昔所瞻仰其存心亦将大有为也盖欲徧布其谋略不令四方有阻命者故其择相也考之慎之皆所亲信之人上所谓为谋为毖者即与此相谋也而岂知所用非人以至此乎　维彼者鄙而外之之辞指用事者不顺者不顺于理理不顺则人心天意皆不顺矣自独者言其自视独而已目中无有二也俾使也臧善也言用独见而欲使所为皆善何由得善也自有肺肠不通众志徒使民迷惑以终至于狂乱而已言必激之乱也】
　　瞻彼中林甡甡其鹿朋友已谮不胥以谷人亦有言进退维谷
　　【朱注兴也　以下皆责王臣之用事者　甡甡众多并行之貌　许慎云鹿性旅行按鹿欲食皆鸣相召志不忌也　朋友僚寀之称指执政者　郑云谮不信也不胥以谷与自独俾臧相应言惟自以为是不用朋友相资以成其善也　言朋友已不信矣今事势至此进而欲言恐复见恶于朋友退而不言则又无以自安故曰进退维谷　毛云谷穷也】
　　惟此圣人瞻言百里维彼愚人覆狂以喜匪言不能胡斯畏忌
　　【朱注赋也　此章承上章因其拒谏而斥其为至愚也　应劭云圣者声也言闻声知情也　严氐云圣人于人之言能瞻之百里之外谓望之而喻其意也狂惑也以是为非以非为是彼愚人不知是非所在反以狂惑之见自喜安肯聴言人亦谁肯言乎匪言不能谓我非不能指摘其愚也而于此若有所畏忌而不敢言如前所云进退维谷者何也愤极而自讶之词】
　　维此良人弗求弗迪维彼忍心是顾是复民之贪乱宁为荼毒
　　【朱注赋也　迪进也説文云道也书迪简在王庭谓导引而进之也　忍心与良人相反良人主于爱民忍心主于害民此者爱而内之之辞彼者恶而外之之辞　顾还视也复重也如父母之于子顾念反复而不已也　言执政于良人不肯引用而所注念绸缪者皆忍心之人盖不顺者所为如此愚按数建贪利之谋数兴得己之役以趣民为乱皆信用忍心者所致也民本喜乱至柔而强至顺而险岂肯甘受荼毒而俯首待死乎宁为云者言必至于乱也】
　　大风有隧有空大谷维此良人作为式谷维彼不顺征以中垢
　　【朱注兴也　此章言执政之不顺者不惟不肯引用良人且欲尽去之也　大风尔雅作泰风云西风也隧与邃通谓穴之深逺者风由穴出多能害物而穴中之风本自大谷之空处来空则生风故大谷为】
　　【大风之所自出以喻朝廷空虚则隂邪于中得以鼓扇其虐故不顺者必欲尽空其善类而后已也式用也谷善也言良人作为皆善无可媒孽而不顺者攻之愈力以其立朝大节皎然共见故索其暧昧之私以污之耳征兴征同索也中隠暗也垢污秽也盖索求疵之谓】
　　大风有隧贪人败类听言则对诵言如醉匪用其良覆俾我悖
　　【朱注兴也　大风之来于隧者万物为之摧残贪风之出于朝者士习为之败壤其所由者深故力所及者逺也　郝氏云欲人聴従己言则以辞色接对若人指陈时事诵説则謷然不顾如醉者矣　郑云诵诗书之言则防卧如醉史记称商鞅説秦孝公以帝道孝公睡而不应此类是也】
　　【愚按徳言之言与诵言之言皆同时言者一聴之则对其所言者中聴之言与言利也一诵之如醉者其所诵者诗书之言与利相反也　用者用其所聴也以吾观所聴者匪良也而以为良是反使我之言为悖矣悖倍通谓与时相倍也即不合时宜之谓因彼言之动聴使我之言自觉多悖耳】
　　嗟尔朋友予岂不知而作如彼飞虫时亦弋获既之隂女反予来赫
　　【朱注赋也　自此章而下皆自明其作诗之意　上言朋友已谮而此仍呼朋友者睠睠不已犹冀其万一之聴也　承上覆俾我悖而言我岂不知言之悖于尔意而作此乎作者末章所谓既作尔歌也　飞虫即飞鸟孔云虫鸟之大名　弋説文云缴射飞鸟也时亦者谓弋之获少也　朱注时亦弋获言己之言或亦有中犹云千虑而一得也　隂女张子厚云隂往密告于女反谓我来恐动也】
　　【愚按隂女者谓隂以民情时弊告女也来赫者反以予之密语而显言之使予为众怨所归也既之犹云卒之也言予以女为朋友而亲之卒之为女疎斥如此】
　　民之罔极职凉善背为民不利如云不克民之回遹职竞用力
　　【朱注赋也　上章朋友既弃其言矣于此复言民之必乱皆有以致之使然情词愈切义不容己也　罔极犹云不测也　凉尔雅云薄也左传云虢有凉徳又云作法于凉　郑云职主也职凉谓晚近民心主于凉薄善背谓善于倍上也民情如此惟宜有以意懐之而今所以为民者皆不利于民之事且如恐其不胜而勇于为之也以是民之邪僻亦竞起生心不遗余力以为乱矣皆为民者趣之使然也】
　　民之未戾职盗为寇凉曰不可覆背善詈虽曰匪予既作尔歌
　　【朱注赋也　民之未戾言此时民虽离散犹未至于悍然乖戾而为叛也然饥寒所迫盗贼以起渐至于为寇矣前云职凉善背夫凉且不可反可背上而善詈乎此即厉王时国人谤王之实事也愚按终言乱势已成女必诿曰非予为之谓民情时弊予初不知今既作尔歌言之亦既切矣尔犹不之知耶】
　　桑柔十六章八章章八句八章章六句【申培説芮良夫伤厉王之失国而作是诗朱子亦疑此诗之作在共和之后若共和以后国事民情尚复如此宣王其能兴乎考诗辞与国语汲冢周书竹书互相出入断作于厉王之世无疑】
　　云汉　序曰仍叔美宣王也宣王承厉王之烈内有拨乱之志遇烖而惧侧身修行欲销去之天下喜于王化复行百姓见忧故作是诗也【郑云仍叔周大夫也按春秋鲁柦公五年夏天王使仍叔之子来聘　孔云仍氏叔字春秋之例天子公卿称爵大夫称字此言仍叔故知大夫也以史记考之桓之五年上距宣王之崩七十六年至其初已百余年矣则春秋时仍叔或即此仍叔后也春秋晋知氏世称伯赵氏世称孟或仍氏世称叔也　邹氏云尝考竹书厉之末年频年大旱庐舍俱焚防其陟也卜于太阳兆曰汾王为祟周定公召穆公乃立太子靖为王遂大雨然则雨不系新王所祷明矣　竹书宣二十五年大旱王祷于郊庙遂雨此诗之作意在此时其诗曰祈年孔夙方社不莫则涖政盖亦有年矣】
　　【愚按小雅宣王之诗即继文武之后以明中兴之嫓美于剏业也大雅于文武之后而接以成王于宣王之前而列序厉王以明中兴之难倍于守成也继文武之后者以成王守文而致数十世之太平继厉王之后者以宣王兴复甫一传而遂有亡国之祸甚矣中兴之难也故小雅犹惜其晚节之衰大雅直颂其武功之盛】
　　倬彼云汉昭回于天王曰于乎何辜今之人天降丧乱饥馑荐臻靡神不举靡爱斯牲圭璧既卒宁莫我听【朱注赋也毛传缺　郑云云汉天河也倬光也倬然天河水气也精光转运于天时旱渴雨故宣王夜仰视天河望其候焉　左传梓慎云汉水祥也　陆氏云水气之在天为云水象之在天为汉今皆倬然昭明回转于上则非雨之候也此二句与末章有嘒其星皆是同时所见　倬彼二句诗人述其所见为旱之象王曰以下则述王仰诉于天之辞　荐重也臻至也　孔云宣王遭旱非止一年言饥馑荐臻必是连年不熟也　羣神即下经所陈上天下地従郊至宫之类也周礼大司徒以荒政十有二聚万民其一日索鬼神注云索者求废祀而修之也　按左传凡天灾有币无牲此因日食及大水而言至于水旱荐至祷祀羣神以祈福禳灾则不得不用牲也祭法曰雩禜祭水旱也注云祭用少牢　孔云礼神之圭器多名言圭璧为其总称以三牲用不可尽故言无爱盖圭壁少而易竭故言既尽】
　　旱既大甚蕴隆虫虫不殄禋祀自郊徂宫上下奠瘗靡神不宗后稷不克上帝不临耗斁下土宁丁我躬【言旱久而益甚也　蕴积也隆盛也虫通作爞説文云旱气也　不殄谓既祭此复祭彼相续不絶如下文所云也上章靡神不举乃拟议之词至此始行其礼　宫宗庙也辅广云先郊后宫先尊而后亲也奠谓祭时进之神前瘗谓祭毕埋之于土凡酒食牲玉币帛祝册之类皆然　严氏云在宫之神莫尊于后稷非不临顾我而力不足以胜旱灾在郊之神莫尊于上帝力足以胜旱灾而不肯临顾我　斁败也丁当也言此耗斁之祸曽是不先不后而适当我身耶意必有以致之也】
　　【愚按宁丁我躬唐太宗吞蝗使食己肠胃亦彷此意谓与其耗败下土宁使灾祸当我躬耳】
　　旱既大甚则不可推兢兢业业如霆如雷周余黎民靡有孑遗昊天上帝则不我遗胡不相畏先祖于摧【推去也説文云排也排而去之也　霆者雷之余声旱久已称甚矣而今此前更甚如霆之后而人继以雷也　朱注孑无右臂貌遗余也周之余民无复有半身之遗者言承厉王大乱之后也　昊天四句承后稷不克二句言昊天不但不临而已似倂此余黎亦不欲为我留也先祖非果不克也其意似于防防之中亦隂为摧挤而然也　朱注摧灭也言先祖之祀将自此而灭】
　　【愚按胡不相畏句着先祖上以先祖见怒如此则上帝怒更可知】
　　旱既大甚则不可沮赫赫炎炎云我无所大命近止靡瞻靡顾羣公先正则不我助父母先祖胡宁忍予【沮止也　上章言推犹欲排而去之此但言沮仅欲其止于是勿更加益耳然而亦不能矣　赫赫旱气也炎炎热气也　云我无所云虽我之一身亦无可容之所盖言宇宙虽广无隂以憩　何氏云承上章言黎民既尽则我亦无容身之所　大命以国祚言盘庚篇懋建大命是也近谓灭亡之期不逺止通作只语辞　仰视曰瞻谓下文羣公先正还视曰顾谓下文父母先祖言俱无可恃赖也　羣公若勾龙后稷之类左传云封为上公祀为贵神　先正月令所为雩祭百辟卿士之有益于民者是也此皆在靡神不宗之内】
　　【愚按父母先祖当指后稷祈谷配帝之祖粒我烝民非父母而何则不我助言羣公先正固无望其我助可讶者父母先祖之忍予耳】
　　旱既大甚涤涤山川旱魃为虐如惔如焚我心惮暑忧心如熏羣公先正则不我闻昊天上帝宁俾我遯【涤涤山无木川无水魃旱神也惔燎之也　郑云旱既害于山川矣其气生魃而害益甚草木焦枯如见焚燎然　熏通作薫説文云火烟上出也心忧之极如火之炎上易曰厉熏心是也　旱之不已由我在位也或欲使我避位而去则旱可止乎自怨之极也】
　　【愚按上章则不我助怪其闻我之告不能助也此则汉然竟不闻矣胡宁忍予怪其不见怜悯忍加害也此则欲求弃位而遯亦不得矣皆进一步説】
　　旱既大甚黾勉畏去胡宁瘨我以旱憯不知其故祈年孔夙方社不莫昊天上帝则不我虞敬恭明神宜无悔怒
　　【黾勉言力所不堪勉强为之如黾之奋怒不自量力也　畏去承上章宁俾我遯又作一转语　严氏云始欲遯去既又念民命方急当思救之故黾勉于此不敢去也　瘨病也憯曽也説文云痛也　严氏云水旱之灾皆由政失必有以自取之而特不知其故也知其故则速改矣　説苑汤之祝山川曰政不节耶使人疾耶苞苴行耶谗夫昌耶官室营耶女谒盛耶何不雨之极也与此意同　夙早也莫晚也　月令孟冬天子祈年于天宗大割注云天宗日月星辰也大割大杀羣牲而割之也又孟春天子以元日祈谷于上帝　方社指雩祭四方之神及后土言　自去嵗之孟冬已祈今嵗之谷可谓夙矣及今巳月复行雩祭请雨之礼不为晚矣昊天上帝去人甚逺未能度我此心羣公先正皆称明神鉴我祀之处宜无所恨以逞怒于我何为不我助不我闻也】
　　旱既大甚散无友纪鞫哉庶正疚哉冢宰趣马师氏膳夫左右靡人不周无不能止瞻卭昊天云如何里【朱注友纪犹言纲纪也或曰友疑作有　鞫穷也庶正众官之长也防病也冢宰又众长之长也趣马掌马之官师氏掌以兵守王门者膳夫掌食之官也毛云嵗凶年谷不登则趣马不秣师氏弛其兵驰道不除祭事不县膳夫彻膳左右布而不修大夫不食梁士饮酒不乐周救也无不能止言无有不能而止不为也　郝氏云里俚同汉书无俚即无聊赖之意郑云周当作赒言诸臣无有一人不蠲助以赒救百姓之困急者无有自言不能而止者以此大小臣工皆困也　何氏以此章为救旱之实政散散仓廪以赈济也散无友纪所散已多不可胜纪与下靡人不周相应里即道里也盖君臣劳于救荒如此而天意不回不知天之去地防何里乃居髙而不能聴卑也】
　　【愚按止字与里字俱属语辞　此后二章皆祈祷之事因祈雨而百事不治故曰散无友纪首章言靡神不举所以分遣庶正以祭百神靡人不周周遍也言遍遣也】
　　瞻卭昊天有嘒其星大夫君子昭假无赢大命近止无弃尔成何求为我以戾庶正瞻卭昊天曷惠其宁【毛云嘒众星貌　陆氏云言旱久而繁星备见尤非雨之候也且正言昊天则夏之时也　此章勉羣臣祈救之勿怠也谓羣臣助我昭格于天既竭其精诚无余力矣无以无余力而怠弃尔前此之成功益求所以昭格者而图之可也此岂为我一人计哉惟此庶正以为民之故不安久矣所求者一雨而民生以逐则众正以安瞻仰昊天不知何时而惠我以安宁乎　何氏曰我宣王自谓也我居民上一夫不获皆我之责今求诸臣之为民者即为我也戾犹虐也因自致其不安之意曰奈何以求为我之故而戾我庶正乎　张子曰不敢斥言雨者畏惧之甚且不敢必云尔　淩蒙初云通诗不露一雨字】
　　【愚按戾即上章所言靡人不周祈救之事因劳而困苦也其宁谓得雨而劳可息也】
　　云汉八章章十句【皇甫谧以为宣王元年不借千亩虢文公谏不聴天下大旱二年不雨据国语史记竹书以不借千亩系宣王末年事而皇王大纪于宣王二年书天下大旱三四五年书旱六年书大旱则非不借千亩以后事明矣】
　　【愚按天之亡人国也必先夺其嵗蝗旱是也故幽厉之世皆极其饥馑以宣王厉精图治而犹降以旱灾盖当厉王之世天意已亡周矣宣王修徳禳灾加以竭诚祷祀仅能弥缝天意以终其世至幽王而亡始决録宣王诗首列云汉者以见王有回天之诚延已去之命为中兴第一大业也　兄子亷曰宣王中兴诗颂其武功而录此诗于首谓王之能防民也民命在嵗王以新君忧旱如此其勤防民隠可知即此一念足以用民命而奏武功以底中兴之绩也】
　　崧髙　序曰尹吉甫美宣王也天下复平能建国亲诸侯褒赏申伯焉【张文潜云周至厉王而乱极矣王室衰微诸侯肆行王且不能有国而况能建国乎诸侯背叛搆怨连祸而况能亲诸侯乎赏命不行于上则褒赏申伯为可美也锡命不行于下则锡命韩侯为可善也扬子曰习治则伤始乱也习乱则好始治也方宣王之初可谓习乱矣而宣王之始能行天子之职诗人为乐其始治而好之也】
　　崧髙维岳骏极于天维岳降神生甫及申维申及甫维周之翰四国于蕃四方于宣
　　【朱注赋也毛传缺　山大而髙曰崧郭璞云今中岳嵩髙盖依此名　毛云岳四岳也　郑云四岳卿士之官掌四时者也因主方岳巡狩之事在尧时姜姓为之歴虞夏商世有国土周之甫也申也齐也许也皆其苖胄　钱棅曰四岳只为一官四国统为姜氏之苖裔耳尧典曰咨四岳史记特称伯夷为四岳不及其他可知矣　岳即周礼所云岳山雍州镇也凡天下诸山之得专以岳名者惟此山耳一名吴山旧説指四岳言者非　凡山之髙竦者皆可称崧称岳而雍州吴山独以岳名中州嵩山独以崧名　孔云此诗送申伯而及甫侯者美其上世俱出四岳故连言之　骏通作峻山髙近天亦大臣近天子之象五岳之所以视三公也　一云申申伯也甫仲山甫也甫父通用但诗中惟仲山甫吉甫作甫余皆作父吉甫为作诗之人则以申甫并称者为仲山甫无疑或疑甫为字申为国名称不类舜典称稷契稷以官契以名汉称绛灌绛以封邑灌以姓皆不类也　后汉刘陶云周宣用申甫以济夷厉之难此诗以申甫并称乃统为二诗发端也藩通作蕃四方自四国之外广言之】
　　【愚按先申后甫明此诗为赠申伯而作富时仲山甫名徳甚重以申并称盖谓申伯可相伯仲借山甫以重申伯也】
　　亹亹申伯王缵之事于邑于谢南国是式王命召伯定申伯之宅登是南邦世执其功
　　【史记申本侯爵今命之为方伯故称申伯申国在南阳宛县谢今汝宁府信阳州　方畿云申谢相近既以谢益申厥后总称为申缵继也于往也　何氏云时必宣王命申伯于申谢之间有所经营故先自京师而往其国邑继又从其国邑而往谢所谓王缵之事也　当成周者南有申吕左传楚子重请申吕以为赏田申公巫臣曰不可此申吕所以邑是以为赋以御北方盖楚得申吕而始强所以为周室之屏翰与　季氏云谢近于荆而荆与徐连旧尝表里为江淮诸国之患宣王命将伐荆自将伐徐于是使召虎疆理江汉因使虎彻谢土田以筑城定宅焉谢荆徐之要冲也其扼吭之虑逺矣】
　　【愚按竹书宣王五年伐荆六年王亲征徐戎其年命召穆公伐淮观其浮江汉而下则是时南国已皆就约束矣此诗疑作于未用兵之前王将有事于荆徐以申谢为南北之吭故先命申伯出牧此地以约束南国之诸侯所谓王缵之事盖王有志而使申伯继其事也邑者申伯旧邑也今为方伯建都不知宜于申宜于谢要择要冲之地足以表率南国故使召伯往定其宅登进也南邦旧在化外今进之于王化之内厥惟申伯之功许其子孙世世长有此土以世守其功也】
　　王命申伯式是南邦因是谢人以作尔庸王命召伯彻申伯土田王命傅御迁其私人
　　【前章南国是式庙议已定申伯为方伯矣此则王始锡命之也　郑云庸功也周礼曰民功曰庸即言筑城之功　朱注傅御申伯家臣之长也汉明帝送侯印与东平王苍诸子而以手诏赐其国中传盖古制如此私人家人迁使就国也】
　　【愚按前章称王命召伯是以于邑于谢之两议命召伯往定之迨召伯报命既定于谢乃再命往经理其事　彻土田即黍苗篇所云平原隰清泉流之事盖自厉王贪暴而税法壊尽故于韩弈亦曰实亩实籍于江汉亦曰彻我疆土中兴之美此亦可见矣　私人即第七章所云徒御之类先定其名籍以待迁耳非先使之就国也】
　　申伯之功召伯是营有俶其城寝庙既成既成藐藐王锡申伯四牡蹻蹻钩膺濯濯
　　【申伯之功指工役之事黍苗篇所云肃肃谢功召伯营之是也　俶始也説文云善也盖剏始而善者也寝庙宗庙也前曰庙后曰寝专举寝庙君子营宫室寝庙为先也　藐通作邈逺也朱注深貌　蹻説】
　　【文云举足行髙也毛云壮貌钩膺樊缨也　郝氏云钩者马颔下有金钩以悬樊缨金路之饰赐上公同姓者也申伯以元舅为侯伯特赐以宠之膺马当胸也樊缨九就悬当马胸故曰膺】
　　王遣申伯路车乗马我图尔居莫如南土锡尔介圭以作尔寳往近王舅南土是保
　　【路车象路也所以封异姓诸侯者乗马即上章所云四牡也上言马未及车此合车马言之　郑云圭长尺二寸谓之介非诸侯之圭故以为寳诸侯之圭自九寸而下　考工记镇圭尺有二寸天子守之典瑞职云珍圭以征守以防凶荒杜子春云珍当作镇此诗锡介圭之意王命申伯镇抚南土使之执圭介而往如王自行也介圭王之守器申伯执此即王之威灵在焉当加寳重不敢防也】
　　【愚按我图尔居二句有人地相宜之义此非为申伯图乃为王室图也　往近王舅二句此谕圭之词本王之守器也今以锡王舅如王亲行矣其与舅近犹与王近也敬之哉保兹南土谕圭即所以谕申伯也】
　　申伯信迈王饯于郿申伯还南谢于诚归王命召伯彻申伯土疆以峙其粻式遄其行
　　【迈説文云逺行也信迈犹云果行也　一统志云古郿城在今凤翔府郿县北十五里渭水之北严氏云即董卓所筑郿坞也　还言复之镐京南指谢也诚归言始成行也申伯改封于谢则谢是其本国故以往为归　郑云谢于诚归诚于谢也　孔云古人之语多倒　严氏云申伯志存王室宣王恩隆元舅人疑其未必往谢故言信迈诚归喜其果然成行也王命召伯是重复追述之辞言自王命召伯彻土田之时而已预峙其粻以供委积之用也峙本作偫按汉书张忠为孙寳设储偫物以待需索　粻食米也　式遄其行谓自京至国在道所需命皆预备无有缺乏故得疾至也】
　　【愚按舆地图岐周东为郿又东为镐其地相近王命申伯出牧迁谢必册命于庙祭綂云赐爵必于太庙召诰王朝步自周则至于丰注谓文王之庙在丰然则命诸侯必至丰告庙于周受命亦丰庙也告庙毕而送之由镐而往谢故饮饯于郿也】
　　申伯番番既入于谢徒御啴啴周邦咸喜戎有良翰不显申伯王之元舅文武是宪
　　【番通作皤説文云老人白也观秦誓番番良士与仡仡勇夫对言则其为髙年之状可知　徒御指车徒之行入谢也啴啴安舒言得礼也礼入国不驰　周邦咸喜者京师人民聚观而喜也戎犹女也周人喜而互相谓之辞　言申伯在王朝则王朝重在南土则王朝益重以其外保南土而内之王朝愈安故曰良翰与首章维周之翰相应】
　　【愚按宣王封申伯而合乎人心如此以其为人望不以外戚也　不显三句吉甫推咸喜之意而夸美之虽曰王之元舅实因其有文武全才足以表率南国故周邦咸喜而恃之为良翰也】
　　申伯之徳柔惠且直揉此万邦闻于四国吉甫作诵其诗孔硕其风肆好以赠申伯
　　【此章承上文武是宪来惟有柔惠之徳故能文惟有直之徳故能武加一且字见其兼济之妙　揉説文云屈伸木也顔师古云揉谓矫而正之也盖柔曲而使之直耳　万邦即四国举其多而言曰万邦就其方而言曰四国　按揉者强者治以刚弱者抚以柔之谓此即文武之道也此追称申伯在王朝时而言故云万邦四国若往谢则惟式是南邦耳不得泛及万邦也】
　　【愚按诵者工师诵之以为乐曲王朝有诗必领诸乐官被之诵非如寻常士大夫之徒吟咏也其诗孔硕言其所陈者皆王朝之盛典中兴之大政也凡声之足以感人者曰风其风肆好谓其诗之辞縦而意洽盖吉甫亦自得意于所作也申伯之行天子所以宠锡之至矣朋友之义无以为赠唯应赠之以言此即后世饯行赋诗之首唱矣　従子光夔曰此雅诗也而曰其风何也诗言志当时岂按风雅之体而作诗者乎】
　　崧髙八章章八句【郝氏云申伯以王元舅褒封晋锡可谓厚矣未防以幽王见黜率犬戎杀幽王而灭宗周申为戎首焉易曰匪寇婚媾反复手之间而已父子相继宣兴幽灭可不畏哉竹书纪王锡申伯命在宣王七年人纪四十一年王师败于申则申人之逆王命已在宣王之季矣】
　　【愚按申伯是时已称番番距王师之败相去三十余年则逆命者必非王舅申伯矣】
　　烝民　序曰尹吉甫美宣王也任贤使能周室中兴焉【崧髙烝民二篇皆尹吉甫赠行之诗序以为美宣王盖人君委任得人而僚友之间赋诗以相娯乐则人君之美莫大焉　朱注宣王命樊侯仲山甫城于齐而尹吉甫作诗送之据竹书事在宣王七年樊一名阳樊晋语王赐晋文公阳樊之田阳人不服公围之仓葛呼曰阳有夏商之嗣典有周室之师樊仲之官守焉按仲即山甫也山甫卒諡穆周语亦称樊穆仲】
　　天生烝民有物有则民之秉好是懿徳天监有周昭假于下保兹天子生仲山甫
　　【朱注赋也毛传缺　烝众也物事也则法也常也懿美也　真氏云盈天地之间莫非物也人亦物也事亦物也有此物则具此理是所谓则也　自其人人所同更无改易而言谓之即书言恒性是也假格同谓天视有周昭明降格于下保此中兴之天子乃生仲山甫以佐之凡宣王所以能全其性而无失其常者皆仲山甫之功也】
　　【愚按秉凡民所同懿徳山甫所独下文所谓民鲜克举之维仲山甫举之也　物各有则惟仲山甫合其则故能予君以则后章柔嘉维则是山甫之自合其则也衮职有阙仲山甫补之是山甫之能予君以则也】
　　仲山甫之徳柔嘉维则令仪令色小心翼翼古训是式威仪是力天子是若明命使赋
　　【嘉美也则即物则之则言柔之嘉处乃其则也柔非其则即不得为嘉　辅广云令仪令色柔嘉之发于外也小心翼翼柔嘉之存于内也　古训先王之遗典也式法也法古训逊志典学是也　严氏云令仪令色则动容周旋中礼矣犹曰威仪是力何也有徳固威仪之所自形而谨其威仪亦所以检摄而养其徳也　若顺也赋布也顺者坤道也臣道也事君尽礼顺也有犯无隠亦顺也捋顺匡救皆所谓止于敬耳　如纶如綍曰命喻徳宣誉曰赋书曰令出惟行不惟反令出而必求其行即赋之説矣】
　　王命仲山甫式是百辟缵戎祖考王躬是保出纳王命王之喉舌赋政于外四方爰发
　　【前章备举仲山甫之徳此言其所居之职毛郑以为冢宰是也自式是百辟以下至王之喉舌皆命辞缵戎祖者意必其祖曽居冢宰之职书言惟周公位冢宰正百官唐权徳舆谓山甫是鲁献公仲子则周公是其祖矣　朱注王躬是保所谓保其身体者也盖以冢宰兼大保与　喉舌言之所从出曰王之喉舌则是膺代言之任　曹襄云出纳王命即是喉舌之司　吕氏云仲山甫之职外则总领诸侯内则辅养君徳入则典司政本出则经营四方　发犹起也朱注发发而应之也】
　　【愚按发如发蒙之发四方向承厉王昬乱之余弊政因循相习不寤今得覩王之明命新政初颁积锢为之顿开也】
　　肃肃王命仲山甫将之邦国若否仲山甫明之既明且哲以保其身夙夜匪懈以事一人
　　【严氏云此章承上章赋政之事将者奉行之义即所谓赋政于外也　若顺也否者不可之意上章所谓出纳王命也一命之出如何而邦国顺如何而邦国不顺山甫具明其理顺者诏王出之否则纳之　朱子云子云谓明哲煌煌旁烛无疆逊于不虞以保天命便是占便宜底话他一生只被这防句话误明哲只是依本分行去无一事不当理即是保身之道今人看私了必至于孔光之徒而后已愚按山甫之保身非为身计所以事一人也身保则可以长在其位而事一人夙夜匪懈盖以其身为一人之身也】
　　人亦有言柔则茹之刚则吐之维仲山甫柔亦不茹刚亦不吐不侮矜寡不畏彊御
　　【以人言起者见恒情如此而山甫不然正其异于凡民处　茹者吞啗之名　孔云不侮不畏即是不茹不吐既言其喻又言其实以充之　何氏云见仲山甫所以佐王出政者寛猛相济仁义并用各有当然之则泽所必加不靳于弱小故无不怀其徳势所必行不诎于强大故无不畏其力四方爰发有以也夫苏氏云诗言仲山甫始曰柔嘉维则令仪令色此与汉胡广赵成何异继曰柔亦不茹刚亦不吐不侮】
　　【矜寡不畏彊御此与汉汲黯朱云何异胡赵柔而陷于佞汲朱刚而近于狂如仲山甫内刚外柔非佞非狂然后可以为王者之佐当天下之事矣】
　　人亦有言徳輶如毛民鲜克举之我仪图之维仲山甫举之爱莫助之衮职有阙维仲山甫补之
　　【輶轻也輶者轻车之名故尔雅训为轻　邓元锡云懿徳之则如毛然微乎微者也入微难故烝民具有之而鲜其举之　我吉甫自我也　仪宜也　图犹度也言我尝于事物之间以所宜度之见山甫无不合者故知徳之微处惟山甫为能举之衮职者不敢斥王之言也左传晋士防谏灵公曰诗云衮职有缺仲山甫补之能补过也君能补过衮不废矣季氏云言此以起下章欲其遄归之意】
　　【愚按惟山甫有是徳故王朝内外之任非山甫不可我虽惜其劳而无其徳不能有以助之也　言外见山甫一日不可离左右东方之事不宜以劳其出也上文爱莫助之隠然是已无山甫之徳不能分任其劳耳】
　　仲山甫出祖四牡业业征夫捷捷每怀靡及四牡彭彭八鸾锵锵王命仲山甫城彼东方
　　【郑云祖者将行祀軷之祭也　业业健貌捷捷疾貌行者或苦于役则举动迟缓言捷捷以见其劝乐于事　每怀靡及言不独山甫怀如不及事之虑维征夫皆然盖山甫之急公所感也　毛云东方齐也古者诸侯之居逼隘则王者迁其邑而定其居盖去薄姑而迁于临淄也　史记齐世家献公元年徙薄姑都治临淄计献公当夷王之世与此传不合　朱注岂徙于夷王之时至是而始备其城郭之守欤　按齐世家太公封营丘至五世胡公徙都薄姑子献公徙治临淄皆在青州　林氏云宣王时北有玁狁南有荆楚东有徐夷故式是南邦以申伯城彼东方以仲山甫奄受北国以韩侯其为谋甚悉而犬戎自西作焉夫四隅而防其三其变即出于不备之方况一不为备乎】
　　四牡骙骙八鸾喈喈仲山甫徂齐式遄其归吉甫作诵穆如清风仲山甫永怀以慰其心
　　【彭彭言其盛骙骙状其容锵锵咏其和喈喈识其众皆纪其出行在道之事　式遄其归吉甫告王之辞所以安山甫之心也　遄疾也言周之望仲山甫也】
　　【愚按吉甫二颂皆承王命作之以宠两人之行而被之乐曲工师得以朝夕诵于王前也清风者其风甚微感人于不觉也穆如清风言其意思深逺可以意感而不可以言宣惟山甫自知之按诵者质言之也风讽也意在言外嵩髙诵王宠命而以讽申伯毋忘王之宠命也此篇诵山甫以讽王谓山甫宜在王侧不宜有城齐之命故皆为风】
　　烝民八章章八句【郝氏谓吉甫作诗以备献纳非僚友送行私情也周衰诸侯强僭继世不由天子裂封启土悉自已出齐逺在东隅区区境内之城郭必以上请则宣王中兴之烈足以震叠之也夫子删诗存烝民春秋之义也】
　　【愚按文王城朔方必以南仲宣王营申谢必用召伯而城东方特命山甫盖以其城所闗系于王国者甚重非亲信之大臣不任使也王命山甫本非出之于外山甫亦非重内而轻外者比也惟吉甫以王躬为国本望其在朝朝夕纳诲不欲久违王之左右所以慰山甫即所以讽王也】
　　韩奕　序曰尹吉甫美宣王也能锡命诸侯【郑云韩姬姓之国也后为晋所灭　左传邘晋应韩武之穆也　朱注韩侯初立来朝始受王命而归诗人作此以送之郝氏云古者嗣君在丧称子丧毕以士服见王王策命锡车服归始为诸侯宣王中兴韩侯初立来朝】
　　【尹吉甫作此诗序不本其事者诗言入觐王命缵考则继世也言鞹鞃浅幭则丧毕也礼丧毕鹿浅革饰诗具故序不赘　又云春秋战国时如平王命晋文侯惠王命齐桓公襄王命晋文公显王命秦孝公此四王者孱王也有所要挟不得不命非自天子出也如宣王之命韩侯能命亦能讨能予亦能夺然后谓之王命有南征北伐平淮防雒之功然后有封申锡韩之命也而并及其娶妻者天子有道诸侯秉礼亲丧毕入觐归而后议婚与春秋诸侯在丧亲迎者相去逺矣】
　　奕奕梁山维禹甸之有倬其道韩侯受命王亲命之缵戎祖考无废朕命夙夜匪懈防共尔位朕命不易榦不庭方以佐戎辟
　　【朱注赋也毛传缺　季氏云奕奕大而叠也　梁山在韩城县东南其地临河上当龙门之南非太王迁岐所逾之梁山也　按龙门在韩城县北近黄河禹所凿者龙门不凿梁山以北不可田也甸治田出谷税也　倬明貌　韩在晋为少梁邑秦晋战于韩原即此地秦更名夏阳　孔云韩是武王之子其封当在成王之时受命受继世而为诸侯之命也王亲命之将命之为侯伯也缵戎祖考七句王命之词也观末章云以先祖受命见其先世常为州牧矣无废朕命即缵戎祖考之命也不易者仍使为州牧也不庭方谓不来朝贡之国　郑云有不庭之方作桢榦而正之以佐助女君女君王自谓也】
　　四牡奕奕孔修且张韩侯入觐以其介圭入觐于王王锡韩侯淑旂绥章簟茀错衡衮赤舄钩膺镂锡鞹鞃浅幭鞗革金厄
　　【此述韩侯入觐之事　修长也张大也皆指四牡诸侯秋见天子日觐　介镇圭也申侯奉王命为伯而有介圭之锡韩侯继祖考为伯其先世亦必有介圭之锡入觐执之以合瑞于王也　两言入觐者上入觐承四牡言志入觐之所秉也下入觐承介圭言志入觐之所执也　淑善也交龙曰旂　巾车职云大旂以封同姓大赤以封异姓大曰以封四卫大麾以封蕃国　李念兹云旂画交龙龙东方之物其色青东方之气曰淑则淑固青色也韩姬姓大旂正封同姓所用绥通作緌　朱注绥章染鸟羽或旄牛尾为之注于旂竿之上为表章者也　陈祥道云卫夫人之车以翟茀齐襄公方叔之车以簟茀此男女车蔽之别也　错説文云金涂也车阨曰衡涂金于轭所以为文　凡冕服皆衣纁裳赤舄冕服之舄也上公九命得服衮冕故屦赤舄与王同也　钩膺樊缨也用金为钩以拘之　朱注镂刻金也马眉上饰曰锡今当卢也　庄周言齐之月题月题其象也鞹革也鞃轼中也以去毛之皮施于轼之中央持车使牢固也　浅虎皮浅毛也幭覆轼也礼记作幦周礼作幎以浅毛之皮覆轼曰浅幭按兽之浅毛者惟虎耳　鞗马辔也革辔首之垂者厄通作搤　郑云以金为小环往往纒搤之】
　　韩侯出祖出宿于屠显父饯之清酒百壶其殽维何炰鼈鲜鱼其蓛维何维笋及蒲其赠维何乗马路车笾豆有且侯氏燕胥
　　【郑云祖将去而祀軷也　屠地名或谓即杜也按屠杜同音晋有杜蒯通作屠蒯　杜在镐南韩侯返国不宜出此意必与蹶里相近觐事既毕将便道往行亲迎之礼故出宿于彼　显父周之卿士凡行祖毕而后饯之饯毕乃出宿今言饯于出宿之后葢先记韩侯所拟宿之处为下章张本而显父之饯仍当在国门外也当是王使显父饯之下文路车乗马明其赠之出于王也　谢氏云申伯之行王亲饯之韩侯之行王使显父饯之礼有差等也申伯以王舅故有优异耳　郑云炰鼈以火熟之也鲜鱼中脍者也殽通作肴　朱注防菜殽也蒲蒲蒻也且多貌按蒻蒲下入泥白处今俗呼蒲白笋竹萌也　觐礼称诸侯为侯氏贾公彦云言诸侯则凡之总称言侯氏则指一身不凡之也　胥疏同音尔雅训皆公羊训相燕胥言韩侯兴显父通相燕乐荣君宠也】
　　韩侯取妻汾王之甥蹶父之子韩侯迎止于蹶之里百两彭彭八鸾锵锵不显其光诸娣从之祁祁如云韩侯顾之烂其盈门
　　【此章言韩侯觐事毕而行娶妻亲迎之礼　汾王厉王也厉王流于彘彘在汾水之上故时人因以号之犹言莒郊公黎比公也　按晋侯居翼谓之翼侯晋人纳之鄂谓之鄂侯郑叔段出奔共谓之共叔皆是类也　汾王之甥指蹶父也尔雅云妻之父为外舅谓我舅者吾谓之甥郭璞云呼壻为甥孟子曰帝馆甥于贰室是也　尔雅姑之子为甥舅之子为甥妻之晜弟为甥姊妹之夫为甥郭璞谓四人敌体更相为甥　郑云姊妹之子为甥似以韩姞当之尔雅男子谓姊妹之子为出未有以甥名者若外孙则称弥甥不单名甥左传以肥之得备弥甥是也　孔云蹶父书字不书国爵则非诸侯下言靡国不到则是为聘使之人故知卿士也　蹶父为周卿士意其采邑在畿内去王城不逺　迎亲迎也　毛云诸侯一娶九女二国媵之　郝氏云诸侯娶一国之女同姓二国媵之所娶者为嫡二国为媵嫡有娣有侄媵亦有娣有侄合为九女也故曰诸娣】
　　【愚按蹶父为汾王之甥甥壻也则蹶父之子王姊妹之所出也详序之以见韩侯之为国戚葢王欲以是固之也】
　　蹶父孔武靡国不到为韩姞相攸莫如韩乐孔乐韩土川泽訏訏鲂鱮甫甫麀鹿噳噳有熊有罴有猫有虎庆既令居韩姞燕誉
　　【此章追述蹶父初为女择韩之事　言蹶父武健故能为王聘使无国不到　郑云相视也攸所也相攸谓为女择使得所也　姞是蹶父之姓左传郑石癸曰吾闻姬姞偶其子孙必蕃姞吉人也后稷之元妃也亦作吉都人士篇所谓尹吉是也　孔云妇人称姓今以姓配夫之国谓之韩姞　孔乐韩土深美之词川泽二句连读以水产言麀鹿三句以陆产言訏訏甫甫大也噳噳众也　罴熊类罴雌而熊雄熊为罴之雄而称熊犹羖为羭之羖兕为犀之牸而称兕葢相类为牝牡犹麋与鹿交防与鱼游也　猫似虎浅毛者也尔雅虎窃毛谓之虦猫注云窃浅也　季氏云鲂鱮麀鹿可以供食熊罴猫虎可以供裘韩地物产之富如此故为乐土也　庆喜也令善也喜其已得此善居也燕安也誉乐也谓韩姞之心当亦安乐而称其得所也庆令居就相攸言燕誉则预度其后日而言】
　　【愚按韩多山而亦近河故有川泽鲂鱮之句】
　　溥彼韩城燕师所完以先祖受命因时百蛮王锡韩侯其追其貊奄受北国因以其伯实墉实壑实亩实籍献其貔皮赤豹黄罴
　　【此章当序诸次章之后三章之前因前叙事成文故置之至此则韩侯亲迎礼毕且归国矣重诵之以致其丁宁之意此诗人行文法也　朱注溥大也燕召公之国也师众也韩初封时召公为司空王命以其众为筑此城如召伯营谢山甫城齐之类也　毛云韩之先祖武王之子也　受命孔云受命为一州侯伯也以下文奄受北国因以其伯观之则为北国诸侯之伯也　蛮夷皆可通称北称蛮犹西称夷史记匈奴传居于北蛮是也　孔云本立侯伯主治州内因主外夷故曰因也　王锡韩侯以今兹言也前章锡以物此锡以命其追以下命之词　毛云追貊更逺于百蛮今并使辖之所以尽覆此北国也　郝氏云墉壑所部诸国城池也亩田亩籍版籍所部诸国田赋也献诸国所常贡之物　毛云追貊之国来贡侯伯总领之　豹取赤罴取黄当是各取其美亦如裘之重狐白也　孔云貔皮言献则豹罴亦献献貔言皮则豹罴亦献皮也】
　　【愚按宣王命召伯营谢以经略南方命山甫城齐以镇抚东国此命韩侯为北国伯所以备玁狁也重其事权使百蛮追貊悉受总辖葢欲聨络北方之戎蛮皆为我用耳于是玁狁内侵不能久驻无为之间导者而我得以预设备也宣王制北狄之大计在此韩先祖受命统治百蛮今使继其任故曰因时因其旧也而复锡之命使兼有追貊凡北方之国皆在所辖矣因所辖之地以为之伯葢比韩先祖昔受之命更广矣】
　　韩奕六章章十二句【据竹书宣王四年命蹶父如韩邹氏云韩为武穆与晋同祖均属望国诸侯之向背系焉而又密迩北国为一方屏翰命蹶父如韩良有以也蹶父因是以缔姻而韩侯来朝犹用继世禀命之礼王因命之缵旧服受北国为伯】
　　【愚按王命蹶父如韩则蹶父之与韩缔姻亦王命之以固结之也王急欲得韩以韩为北方之障然后专事东南无复北顾之忧是以一伯收百蛮之国以九锡纾六师之劳也中兴方略亦可覩矣故此章后即继以江汉常武】
　　江汉　序曰尹吉甫美宣王也能兴衰拨乱命召公平淮夷【严氏云周兴西北岐丰去江汉最逺故淮夷最难服成王初年淮夷同三监以叛其后又同奄以叛伯禽就封又同徐戎以叛至厉王之时四夷交侵宣王一命吉甫北方旋定继命方叔伐蛮荆其后又命召公平淮南之夷命皇父平淮北之夷南方之役至再至三必东土平然后西京安此江汉常武所以为宣王之终事而系之大雅之末也　刘汝桢云宣王淮上之役武功告成也六月北伐首事四夷采芑之南征次之荆蛮既平乃伐淮夷故常武江汉二篇一是自将伐徐一是命将伐淮二师当一时并发王则将本朝之六师而穆公则征兵江汉以行也　据竹书事在宣王七年】
　　江汉浮浮武夫滔滔匪安匪游淮夷来求既出我车既设我旟匪安匪舒淮夷来铺
　　【朱注赋也毛传缺　季氏云召公代淮夷必自江汉顺流而下故所征本江淮之地而并汉言之也　古者畿兵不出所以重内调兵诸侯各从其方之便武王伐商实用西土至于征徐以鲁平淮夷以江汉滔滔顺流貌王氏云以其众逝也　孔云淮夷在东国召公伐淮夷当在淮水之南鲁颂所伐淮夷应在淮水之北当淮之南北皆有夷也后汉书云殷武乙衰东夷浸盛遂分迁淮岱荐居中土　求索也左传曰率师以来惟敌是求是也　陈少南曰江汉常武二篇同言淮夷以地里考之曰江汉之浒是淮南之夷也若在淮北则江汉非由入之路曰率彼淮浦省此徐土是淮北之夷若在淮南则徐土非接壤之地舒通作纾説文云缓也言武夫皆不敢偷安而怠缓竞于用命也　朱注铺陈也陈师以伐之也　郑】
　　【云来求据至其境故言来来铺据至战地故又言来】
　　江汉汤汤武夫洸洸经营四方告成于王四方既平王国庶定时靡有争王心载宁
　　【汤汤水流之怒如汤沸也　洸説文云水涌貌言武夫之勇如水之涌也语曰战胜之威士气百倍　郑云召公既受命伐淮夷服之复经营四方之叛国従而伐之克胜则使传逓告功于王　孔云知非召公亲告王者以下文方云于疆于理则是召公未还故知使人告也　经营兼伐叛招携二义当时江淮之间小国尚多既胜淮夷后乃次第经营之观下章于疆于理至于南海所经营者非但淮夷而已四方近淮夷之四方也　庶幸也用兵非人主之美事不得已而兴师告成于王曰王国庶定庶云者幸其仅然非以是为功也】
　　【愚按厉王之乱宣王匿召公之家公以子代王死与周公行政号曰共和厉王死乃共立宣王是公于周有再造之功于王有更生之徳爰立之勲犹其后也王立而不闻封赏以酬之直至江汉之役式辟四方乃锡山土田加之宠命视后之因时拥戴辄徼封爵者何如耶汉丙吉絶口不言曽孙事犹少有古意耳】
　　江汉之浒王命召虎式辟四方彻我疆土匪疚匪棘王国来极于疆于理至于南海
　　【召公伐淮夷之师従江汉往仍従江汉归故班师至江汉之浒适承王之后命谕以且无归也　虎召穆公也穆公为康公十六世孙　式辟以下四句命之辞也淮南诸国久阻王化今皆入版图犹开辟之也四方承上章召公告成有四方既平之语　彻我疆土者谓我疆域内之土地皆以彻法行之也　严氏云王者伐叛讨贰之后则必去其苛政平其赋敛以慰民心故急于行彻法也　朱注极中之表也周礼体国经野以为民极是其义也　严氏云武事仅定而即行疆理赋税之法疑于病民且疑于太急王谓非疚非棘葢什一天下之中正我周之定制欲天下皆于王国来取中焉耳　尽疆界为疆分地理为理南束其亩所谓理也葢疆理为僭窃破壊今尽反其旧耳】
　　【愚按是时荆蛮淮夷俱平故奉行彻法得至于南海也】
　　王命召虎来旬来宣文武受命召公维翰无曰予小子召公是似肇敏戎公用锡尔祉
　　【旬徧也宣布也来勤也　孔云上章经营四方告成于王又言于疆于理至于南海召虎大功在此二事今王命召虎称叙其功则来旬来宣当指此二事也自来旬来宣以下至自召祖命皆册命之文　召公召康公奭也穆公之祖　朱注谓昔文武受命惟召公为桢榦今女无曰以予小子之故也但自为嗣女召公之事耳予小子王自称也　毛云似嗣也肇始也説文云始开也敏疾也公当依后汉书通作功説文云以劳定国也　用锡汝福即下章所陈是也】
　　【愚按此四句葢谦言已徳不足以比文武而惟冀召公嗣康公也无曰予小子二句犹云予小子不足道惟尔克似其祖耳】
　　厘尔圭瓒秬鬯一卣告于文人锡山土田于周受命自召祖命虎拜稽首天子万年
　　【孔云上言用锡尔祉此言锡之之事　厘赐也释文云厘音赉周书用赉尔秬鬯一卣　瓒者祭时酌鬯以献尸之器其柄以圭为之　鬯酿秬为酒和以郁金合一物而成主秬言谓之秬鬯主郁言谓之郁鬯按春官鬰人和郁鬯以实彝而陈之诗及尚书左传皆云秬鬯一卣当祭之时乃在彝未祭则在卣赐时】
　　【末祭故卣盛之　毛云文人文徳之人朱注先祖之有文徳者谓文王也　方授云成王世著作皆出于周召二公周公諡文则召公固亦有文人之目此即命穆公告其祖康公也　方爰发云告于文人后世所谓宣付史馆也　孔云召本岐山之阳采地之名且为畿内之国书传无召穆出封之文则益之土田大于故耳未成为大国也　罗泌云锡之山川土田附庸锡鲁公也锡山土田于周受命锡召虎也无益地哉　周岐周也康公昔在岐周事文武有功而受采地今虎嗣其烈故往岐周赐命　祭綂云必赐爵禄于太庙示不敢专也　谢氏云锡山川土田必使受赐于岐周用文武封康公之礼以待之明赏非宣王之赏如禀命于乃祖文武也功非召虎之功如受敎于乃祖康公也　郑云拜稽首者受王命策书也臣受恩无可以报谢但言使君寿考而已】
　　虎拜稽首对王休作召公考天子万寿明明天子令闻不已矢其文徳洽此四国
　　【对荅也称也休美也考成也　对二句自勉之词也天子万寿以下勉王之辞也　对王休即书説命篇所谓敢对天子之休命也　王之命虎也曰召公是似曰自召祖命亦欲其无忝厥祖耳自今以往当益戮力王室为我祖召公成其终也　严氏云宣王方以武功褒虎而虎乃以文徳勉宣王葢不矜已之功而纳君于徳意度逺矣　朱注穆公既受赐遂荅称天子之休命作康公之庙器而勒王策命之辞以考其成且祝天子以万寿也】
　　【愚按周家歴世文徳至武王以武定天下甫定而即偃武修文葢天下非武功不能定非文徳不能洽也以文徳祝望王者犹是尊祖徳也王以召祖勉虎虎亦以文武望王耳】
　　江汉六章章八句【朱子谓宣王命召公平淮南之夷诗人美之邹氏云江汉明言伐淮夷常武明言征徐国曰淮夷则淮南淮北兼举之矣常武所云淮浦淮濆指所经歴及驻师之地未尝指淮夷也　郝氏云成王初立周公东征三年灭国五十而后徐淮定伯禽封土亦为东土重也宣王中兴既命召虎经营复勤六师亲讨东征之兵殆与周相始终也】
　　常武　序曰召穆公美宣王也有常徳以立武事因以为戒然【竹书宣王六年召穆公帅师伐淮夷王帅师伐徐戎皇父休父従王伐徐戎次于淮王归自伐徐锡召穆公命自即位至此已五用兵矣按徐自伯禽时已与淮夷相倚为患费誓曰徂兹淮夷徐戎并兴穆王时徐夷僭号率九夷以伐宗周淮徐为患为日久矣宣王一则遣召虎一则亲督六师縁淮徐互相声援犄而角我故分道出师以破散其势且防其侵轶耳　郝氏云召公谓惟徳可懐逺天子躬擐甲胄逺问荒裔不可为常故诗美其事以常武名篇虞人之箴曰武不可重用不恢于夏家常武之谓也卒也西周之祸不在淮夷近在西戎乃见诗人献替之忠】
　　【愚按宣王即位凡五出师其他皆命将独此为亲征也王亲御戎行目见成功之易将必以武略自喜而轻于言兵故召公以常武名篇明武不可常也王后果以为常黩武不已卒至有千亩之败召公见之早矣王业之衰由此一胜也故以常武终宣王之武功焉】
　　赫赫明明王命卿士南仲大祖大师皇父整我六师以修我戎既敬既戒惠此南国
　　【朱注赋也毛传缺　夷厉以来威灵不振天下防不知有王矣宣王亲总六师真如雷霆乍惊日月重朗故曰赫赫明明　王命宣王亲命也以皇父为大将故亲命之卿士皇父所居之职也郑云南仲文王时武臣也以南仲为大祖者今大师皇父是也命将必本其祖者因有世官于是尤显大师者公兼官也苏氏云南仲文王之所使伐玁狁者也葢称其世功以褒美之　王应麟曰召公是似南仲大祖皆世济其美也然逵有充超叛鉴苏文忠慨焉或附曹羣忘汉朱文公悕焉　谢氏云宣王命将多取之世臣葢文事武备素讲于家庭定乱持危常在其念虑一日用之必老成持重不以轻易悮国事也　周官自冢宰而下谓之六卿大师而下谓之三公既曰王命卿士又曰大师皇父周家不特设三公皆兼职而已如周公以冢宰兼大师也　整齐也言六师知是天子亲行　孔云王既亲行仍须命元帅以綂领六军如左传鄢陵之战楚王虽自亲行仍命子反将中军是也　脩通作修説文云饬也戎兵也整齐六师具其人数以待搜军实而讲武皆修戎之事言将欲行天讨也　敬者居如守行如战也戒者临事而惧不敢轻敌也】
　　王谓尹氏命程伯休父左右陈行戒我师旅率彼淮浦省此徐土不留不处三事就绪
　　【毛云尹氏掌命卿士　朱注吉甫也吉甫卿士而掌策命葢为卿而兼内史也皇父三公故王亲命之休父六卿故策命之　韦昭云程国伯爵休父名也楚语观射父云重黎氏世叙天地而别其分主者也其在周程伯休父其后也当宣王时失其官守而为司马氏　按司马迁叙传自述为休父之后则休父之为司马明矣　郡国志云雒阳有上程聚古程伯休父之国也文王居程故此加为上程　朱注上章既命皇父此章又命休父者葢王亲命大师以三公治军事而使内史命司马以六卿副之耳　左右陈行四句命休父之辞也　左右陈行郑云使其左右陈列而敕戒之　率循也省视也省兼叛而伐之服而舍之二义　一綂志云今泗州古徐子国徐大而淮夷小淮夷即徐州之夷而服属于徐者　留尔雅云久也处説文云止也　三事指六卿十月篇择三冇事雨无正篇三事大夫是也　言此行也王师所临有征无战天子必不久居于外尔三事诸臣为王居守当各治职事毋旷厥官以待王之归可也愚按淮徐倡乱每每并兴为犄角之势师由淮浦以进则淮自顾之不暇而徐失所恃秪成孤穷之虏耳此王犹允塞之一端也　王师之出其军需人役器械等事六卿皆有职掌各行饬办事事就绪然后师到成功不致稽延久居于外此王谓尹氏命三事之词】
　　赫赫业业有严天子王舒保作匪绍匪游徐方绎骚震惊徐方如雷如霆徐方震惊
　　【承上章言大将有皇父副将有休父居守有三事王乃可以出而亲征矣　严説文云敎命急也舒通作纾説文云缓也保安也言王师舒徐而安行也　王氏云江汉曰匪安匪舒此曰王舒保作彼武夫之事此王者之事也　绍纠也游有逍遥散誔之意绍字承严字游字承舒字匪绍匪游言其严与舒皆适宜也】
　　【愚按积弱之后东土不覩王师之出久矣一旦六飞亲驾威灵气象先已夺反者之心首章曰赫赫明明此曰赫赫业业皆自见者之震动而言　严纪律森严也几驻军之地先营壁垒作者即兴筑之人保则其守者也左传鞌之战齐侯见保者曰勉之齐师败矣是犹勉其守也舒与严对严则军将聴命舒则工役多壁垒固而守御备也　绎骚谓骚扰不絶徐闻王师之出征兵防御一方为之骚动而不虞师之猝自淮浦至也震惊者谓出其不意也已知为天子亲征如雷奋霆击天威所临丧胆褫魄矣上言震惊徐方言王师出徐之不意以震惊之也下言徐方震惊则徐人闻王亲征莫知为计而举国震惊也】
　　王奋厥武如震如怒进厥虎臣阚如虓虎铺敦淮濆仍执丑虏截彼淮浦王师之所
　　【奋説文云翚也谓如鸟鼓翅而疾起也　震怒只一意如者自诗人窥测之词　朱注进鼔而进之也阚奋怒之貎虓虎之自怒者也铺布也布其师旅也敦厚也厚集其陈也仍就也　郑云敦当作屯　濆水厓葢阻淮水之厓以为阵也　孙临云仍与频同葢虎臣更番迭出频执其众而囚系之　截説文云断也即今所谓堵截葢师据形胜截断淮浦以立营一以絶淮徐之声援一以防徐戎之奔逸坐守待毙徐人所以服也】
　　【愚按宣王兴师未有伐徐之震怒者当穆王时徐夷僭号率九夷以伐宗周西至河上穆王畏其方炽乃分东方诸侯命徐偃王主之厉王时淮夷侵雒王命虢公长父伐之不克及是尚倔强东方不服王化则徐淮葢久叛而国讐宣王北伐玁狁南平蛮荆四方既定乃始出全力以攻此一隅期必荡平而后已天兵已集而犹负固抗师故临战而王震怒如此不然以兹小丑何至屈万乗之尊躬夷荒之逺命将谆谆方略周备葢将为一劳永逸之计也　淮浦之截必坚壁深垒为持久之计故曰王师之所言不敢犯也上章所谓保作者其在此乎】
　　王旅啴啴如飞如翰如江如汉如山之苞如川之流緜緜翼翼不测不克濯征徐国
　　【严氏云此章述移师征徐也　郑云啴啴闲暇有余之貌　此言其移师在道之军容如飞如翰只是一意言其兵不留行如鸟之飞而迅疾如羽之有翰　翰羽尖也】
　　【愚按必江汉之师已压淮境而后王始移师逼徐飞翰状士气之奋江汉状军声之浩汗如山之苞静则不可撼如川之流动则不可御也緜緜无间可伺也翼翼左右相救也不测其变化不可测也不克为不可克者以待敌也征而日濯所期一战定徐洗涤汚染与之更新也】
　　王犹允塞徐方既来徐方既同天子之功四方既平徐方来庭徐方不回王曰还归
　　【徐光启云凡平日所为兴衰拨乱安内攘外经营于庙堂敷布于海隅者皆王犹也葢以此致徐方之来非一时兵威能使之然　孔云既同与他国同服于王也应即徐夷素所胁从之国今皆率之以来则徐方无梗化者矣　朱注江汉篇召公帅师以出归告成功故备载其褒赏之辞此篇王实亲行故于卒章反复其辞以归功于天子　宣王征伐四方皆已平定独徐方未服及今而始来庭以其平独在四方之后也　回转也徐方中心诚服不复回转所谓南人不复反矣徐服则天下従此晏安不须用武王曰还归不黩武也】
　　【愚按犹谋也塞有充塞之义言王之谋犹处处周到无有罅漏信哉大猷之充塞也】
　　常武六章章八句【朱注谓宣王自将以伐淮北之夷邹氏云淮浦淮濆指王师所经歴之地非指淮夷也】
　　【愚按淮以北即徐戎矣徐淮连界其曰徐方既同则兼徐淮而言耳】
　　瞻卬　序曰凡伯刺幽王大坏也【按凡伯作板诗在厉王末年歴共和摄政十二年宣王在位四十六年至幽王三年嬖褒姒八年立伯服九年王室始骚中间相距六十余年此诗之作在幽王时计凡伯之年当为八九十嵗矣老成忧国不避祸怨故序于此诗及召旻皆以为此大壤也合正月小旻四诗疑皆为凡伯所作以诗中语意多互为出入也】
　　瞻卬昊天则不我惠孔填不宁降此大厉邦靡有定士民其瘵蟊贼蟊疾靡有夷届罪罟不收靡有夷瘳【朱注赋也毛传缺　朱注此刺幽王嬖褒姒任小人以致乱之诗首言昊天不惠而降乱无所归咎之词也　填説文云塞也谓虐政处处填塞无有宁处郝氏云填颠同危也　食苗根者曰蟊贼贼自外至故桑柔之诗刺厉王用小人亦曰降此蟊贼指皇父石父之辈蟊疾言蟊之为苗疾疾自内生则指褒姒也　夷平也屇极也谓无有平息止极之时此正上文孔填不宁之实　罪罟孔云谓多立科条使人易犯若设网以待鸟兽故谓之罟】
　　【愚按凡恶疾恶鬼皆曰厉即指蟊贼蟊疾所谓妇寺者是也　蟊贼蟊之辈张罟不收使犯者日见其犯前痏未愈新创又加则宁有平复小愈之日乎】
　　人有土田女反有之人有民人女覆夺之此宜无罪女反收之彼宜有罪女覆説之
　　【此章言罪罟之设葢以刑罚为陷穽因而夺取所有所以成其为蟊贼也　土田人民诸侯卿大夫所有无罪有罪兼士民而言彼淫刑以逞惟贿是求于诸侯卿大夫已如此矣又何有于士民乎宜其刑宥之颠倒也　反者对正之称凡事之不当然而然者则谓之反怪之之辞也　覆犹反也　董仲舒云周室之衰其卿大夫缓于义而急于利亡推让之风而有争田之讼则土田之为他人有者多矣正月之诗曰民之无辜并其臣仆则民人之为他人夺者多矣説赦也説文云解脱也　周昌年云取非其有其贪之本谋也出入人罪正所以行其贪重在收无罪上言説有罪正以见其独及无辜之人耳愚按有罪何以得説必有所以説之无罪之收其意亦欲使求有以説耳此极言其贪】
　　哲夫成城哲妇倾城懿厥哲妇为枭为鸱妇有长舌维厉之阶乱匪降自天生自妇人匪敎匪诲时维妇寺【哲智也　郑云谓多谋虑也　欧阳子云士多才智为谋虑则能兴人之国妇有才智于外事则倾败人之国　二句泛论古今成案懿厥哲妇厥字方指襃姒　罗氏云枭穴土以居故曰土枭羽翼既成食母而飞　鸱怪鸱即鸺鹠也亦名鸱鸺与鸱鸮不同彼但名鸮以其为防属故谓之鸱鸮耳庄子所谓鸱鸺夜撮蚤察毫米画出瞠目而不见丘山者是也　曹居贞云阶自下而上以渐而升　何氏云向者以降此大厉归咎于天其实致厉固有阶天不任过也寺奄人也妇与寺常相倚为奸朝夕亲近人主非导君于邪则逢君之恶岂有敎诲之义纳忠之心哉二句泛论古今之为妇寺者以明聴信之之必致乱也愚按十月篇目为艶妻此称哲妇妇人惑君心以艶乱国家必以哲艶而且哲毒莫大矣此如枭鸱所止人共恶之以为不祥而王方以之为美美其哲也岂知哲所以为枭鸱乎　飞耳长目用人之耳目以为耳目故目曰长则长舌者亦合小人之舌而出于其舌故长也　首章降此大厉本指襃姒而姒所以能为厉者则舌为之阶正月之诗曰赫赫宗周襃姒灭之由此舌也　妇寺隂性毒鸷意之所极不可劝止匪敎匪诲犹云不可敎诲也】
　　鞫人忮忒谮始竟背岂曰不极伊胡为慝如贾三倍君子是识妇无公事休其蚕织
　　【鞫穷也　説文云穷理罪人也葢以言穷之也　忮害也忒变也谓其心忮害而变诈无常　谮不信也竟终也慝恶也谮人于始而终背其实当其谮时岂曰不已甚乎终既不騐亦怡然不以为慝也　居货曰贾葢坐卖以待售者物相二曰倍三倍获利之多也公事朝廷之事也】
　　【愚按此章葢言内外交通兴狱鬻狱以图利之事也所用鞫狱之人非极其忮忒则不足以罗织无罪为有罪而夺人之土田人民谮诬告也意其时必兴大狱如后之所为告密者其始也受谮以致于狱其竟也纳贿而反其辞极者言其始锻链之酷也既极之而知告者之诬斯説之可矣乃因之以作慝慝者暧昧之阴私也葢以狱为市耳如贾三倍言其鞫狱一次即如行贾一次以志在获利而已三倍利之厚者也君子指在位者言今在位互相讲求惟此是识也妇无公事此不指襃姒葢一时权门外戚之妇媪内外交通而与闻朝廷刑赏之事皆舍其蚕织以为此葢贿以成风也】
　　天何以刺何神不富舍尔介狄维予胥忌不吊不祥威仪不类人之云亡邦国殄瘁
　　【毛云刺责也富福也　郑云王之为政既无过恶天何以责王见变异乎神何以不福王而有灾害也朱注凡以王信用妇人之故也是必将有夷狄之大患今王舍之不忌而反以我之正言不讳为忌何哉吊恤也谓遇灾变而不恤也不类犹云不似也人泛指朝中之贤臣朝无人则任羣小之毒乱不至】
　　【邦国殄灭顦顇不止也】
　　【愚按天以况王神以况诸用事之奸言此辈网稍为慝无不富者而刺则専归于王也　国语火伯云申缯西戌方强王室方骚将以縦欲不亦难乎此所谓介狄也介犹摈介之介犹云介之而使来也　予凡伯自谓也是时凡伯年近百旬以先朝耆旧故敢直言犯谏小人所共忌者惟此老耳与凡伯共事之人凋丧已尽无复有同心者人之云亡伤己之孤立无与也】
　　天之降罔维其优矣人之云亡心之忧矣天之降罔维其防矣人之云亡心之悲矣
　　【罔即首章所言罪罟也罪罟本小人所张而民日罹其毒无可柰何而谓天实降之以祸此民也　优多也言犯之者多也防殆也言民之犯罪者殆将尽矣此章葢于民之陷罔而益重人亡之痛也忧者忧其不知何底止也悲者悲邦国之殄瘁而将亡也】
　　【愚按此章所以足上文人亡之嗟天之降罔吾人无所于逃而我犹不即死者维其优矣优者寛其期也维其防矣防者期已近也然我所忧所悲者不在已将死之日而在人之云亡也其人如存犹庶防可以回天意而保邦国乎】
　　觱沸槛泉维其深矣心之忧矣宁自今矣不自我先不自我后藐藐昊天无不克巩无忝皇祖式救尔后【觱水喷出之貌沸説文云水腾涌也槛通作滥汜也水泉従下上出者曰槛泉　郑云槛泉涌出所由者深喻已忧所従来久也　徐光启云葢自褒人进女之时已忧之矣史苏识女戎之乱晋方成知祸水之灭火此其类也　藐逺也巩固也此泛谕天道虽逺无不可以固之之理固之在法祖而已　严氏云往者不可谏来者犹可追所谓式救尔后也幽王大壊至此凡伯尚欲救之拳拳之忠不能自已也　陆燧云通诗生自妇人是疾无忝皇祖是药】
　　【愚按王至此时复何以救意者不求太子于申以结申缯之仇而啓西戎之祸其亡犹可以缓乎则非逺蝥疾去蝥贼不能已也】
　　瞻卬七章三章章十句四章章八句【朱注谓此刺幽王嬖褒姒任奄人以致乱之诗】
　　【愚按篇中有时维妇寺一语特泛论妇寺之不可近耳前后文俱无言及寺人之事幽王时寺人乱政亦未有闻者岂即召旻篇所云昬椓靡共者耶此诗葢専刺王嬖褒姒而皇父石父之辈与之朋比表里为害也录诗者以此次于江汉常武之后有深意焉篇中哲夫成城哲妇倾城所谓哲夫指召虎仲山甫皇父休父辈而言也以诸臣经营十数年而始定以褒姒一笑灭之而有余凡伯不幸有期颐之寿亲见其兴亡故言之痛切如此凡伯身歴任数世亲与诸公共事王朝独逢其败而痛惜诸公之早亡此亦老人不早死而伤心之至情也】
　　召旻　序曰凡伯刺幽王大坏旻闵也闵天下无如召公之臣也【苏氏云因其首章称旻天卒章称召公故谓之召旻以别小旻而已　朱注此刺幽王任用小人以致饥馑侵削之诗　按瞻卬言内惑于嬖妾召旻言外嬖于小人葢内有褒姒之宠则外无召公之臣矣故曰后宫色盛则贤者隠微羣婢倡言则善类喑哑邦国殄瘁恒必由之】
　　旻天疾威天笃降丧瘨我饥馑民卒流亡我居圉卒荒【朱注赋也毛传缺　郭璞云旻愍也虞书説云仁闵覆下则称旻天　疾犹急也谓天以仁闵为徳今急行威怒天笃降丧以下皆疾威之实笃厚也谓厚降以死丧之祸饥馑是也　卒尽也居国中也圉边陲也　季氏云以国事为已事故曰我居圉下文我邦我位皆此义此章言嵗饥民散而无可愬则归祸于天而已】
　　天降罪罟蟊贼内讧昬椓靡共溃溃回遹实靖夷我邦【此章推天所以疾威之由　吕氏云天降罪罟所谓天之降罔也　讧溃也　郑云讧争讼相陷人之言也　説文云防也司马法曰师多则人防谓以言相惑乱也　昬通作阍椓毁隂者也　郑云昏椓皆奄人也周礼阍人职云掌守王宫门之禁　共与供同同刑注男女不以义交者其刑宫所谓椓也　毛云溃溃乱也谓无有纪纲坊闲聴其肆为邪僻之行指蟊贼昬椓辈也而王使之治国者实以此辈大学所谓小人之使为国家也靖治也夷平也皆定乱之事】
　　【愚按罪罟本蟊贼辈所设而蟊赋辈实由天降之以害国家故归其咎于天　靡共者言阍人自有职掌今不供其职而与蟊贼辈相表里以干预政事也】
　　臯臯訿訿曽不知其玷兢兢业业孔填不宁我位孔贬【毛云臯臯顽不知道訿訿窳不供事也　左传谓鲁人之臯臯缓也訿言不肯用力勤事徒腾口説而已愚按臯訿辈乃用事小人所留以充高位者尸素之流也臯臯一切迂缓訿訿徒事坐谈袭为大臣之度而曽不知其玷玷者玷其位也存心兢业者忧填于中无有宁日空自多忧过计固不如此辈従容有大度耳宜我位之贬也】
　　如彼嵗旱草不溃茂如彼栖苴我相此邦无不溃止【此承上章用舍失宜而言葢人才用之得宜则如棫朴之盛日见其蕃用失其宜则如嵗旱之草同归消灭而已　毛云溃遂也　严氏云谷风有洸有溃溃训怒小旻是用不溃于成此章草不溃茂溃皆训遂溃溃回遹无不溃止溃皆训乱按水之溃者其势横暴而四出故怒之甚者为溃怒遂之甚者为溃遂乱之甚者为溃乱皆一理也　苴蒯属可以作屦其质轻微随风栖泊无有定处犹所云转蓬也如彼栖苴言其中小有才能者皆不能自立与时浮沈转移而已　季氏云无不溃止言不至于溃不止也　陈伟云由邦之无人以知其必溃】
　　维昔之富不如时维今之疚不如兹彼疏斯粺胡不自替职兄斯引
　　【毛云昔之富谓富仁贤也今之疚谓今则病仁贤也时是也兹此也　疏通作粗粝米也米之率粝十粺九凿八侍御七粺葢少精于粝矣　替尔雅云废也】
　　【愚按承上章言人才之凋落如此追周昔之盛世富于才不如是之空虚也即人才之在今可谓病矣亦不如此一时之特甚也　替犹代也彼疏斯粺谓彼此相去无防也况者似也庄子曰每况愈下言近似也谓此人既不肯求人以自代而所引者惟是已近似之人斯引之而已职者言其意专主于此也】
　　池之竭矣不云自频泉之竭矣不云自中溥斯害矣职兄斯不烖我躬
　　【郑云频当作濵池水之溢由外灌焉今池竭由外无益者喻王犹池也政之乱由外无贤臣益之泉者中生水则益深水不生则竭喻王犹泉也政之乱又由内无贤妃益之　溥犹徧也言其为害徧及内外皆蟊贼为之也　引言其忧之长言其忧之大】
　　【愚按池竭自频外有贼之者也泉竭自中内有害之者也蟊贼与蟊疾表里为奸故王泽日竭而王不知也　职兄斯引指贪位者而言养乱之人也职兄斯指用事者而言造乱之人也要之斯之兄即上文斯引之兄也葢其所引之人继起用事为害益而引之者犹云非我所为以自逃咎得乎】
　　昔先王受命有如召公日辟国百里今也日蹙国百里于乎哀哉维今之人不尚有旧
　　【此章望王用旧人以救乱也　郑云先王受命谓文王武王时也召公召康公也言有如者昔时贤臣多非独召公也　陈栎云此诗及瞻卬篇末有拳拳望治之意前诗望其改过而无忝皇祖此诗望其改图而擢用旧人审如是则否犹可泰危犹可安也　孔云于蹙国之上不言无贤臣者以不尚有旧义见于下故空其名以下句互而知之】
　　【愚按凡伯与召穆公同朝所称召公即召虎而谓昔先王受命者厉王亡国宣王更立中兴亦可谓之受命也江汉之诗曰式辟四方于疆于理至于南海非辟国百里乎以凡伯歴事厉王今犹在朝况与召公同时共事为宣王之旧人岂尽无有者乎悲其有旧而不用也】
　　召旻七章四章章五句三章章七句【朱注亦以先王为文武召公为召康公也】
　　【愚按厉王流彘周室由召穆公以再造宣王中兴南征东略召伯之功为多才一传而即有幽王亡国之祸诗人亲见其兴废安得不思召公乎厉王之乱惟有召公故国亡而不亡今无其人矣题曰召旻闵周之以召公之亡而亡也】
　　荡之什十一篇九十二章七百六十九句








　　田间诗学卷十
<经部,诗类,田间诗学>
　　钦定四库全书
　　田间诗学卷十一
　　桐城钱澄之撰
　　颂【朱子云颂者宗庙之乐歌大序所谓美盛德之形容以其成功告于神明者也盖颂与容古字通用故序以此言之　孔云商颂虽亦祭祀之歌祭其先王之庙述其生时之功正是死后颂功非以成功告神其体异于周颂若鲁颂咏僖公功德才如变风之美者耳又与商颂异也　按颂乐歌如访落敬之等篇或不为祭祀作而皆以歌告于庙故同为颂补传云商周二颂皆以告申鲁颂用以颂祷后世文人献颂持效鲁耳】
　　周颂谱畧【谱云周室成功致太平徳洽之诗其作在周公摄政成王即位之初颂之言容天子之德光被四表格于上下无不覆畴无不持载此之谓容于是和乐兴焉颂声乃作】周颂清庙之什四之一【苏氏云周颂皆有所施于礼乐盖因礼而作颂非如风雅之诗有徒作而不用者也】
　　清庙　序曰祀文王也周公既成洛邑朝诸侯率以祀文王焉【郑云文王迁丰镐作灵台辟雍而已其余犹诸侯制度焉周公摄政制礼作乐乃立明堂于王城又云明室主祭上帝以文王配耳　按明堂之作不始于周公乐记曰武王克殷祀于明堂而民知孝则武王时已有之矣又通典云黄帝拜祀上帝于明堂则明堂为祭祀之所上古已然周公营洛邑始立明堂当自是洛邑之明堂惟宗祀文王以配上帝之礼昉于周公孝经以此赞周公之孝而曰孝莫大于严父严父莫大于配天所云严父盖主周公尊文王而言也　徐孚逺云明堂至六国时泰山下犹有之盖天子巡狩以朝方岳之所非为祭祀而设洛邑明堂则以宗祀文王故又名清庙　清庙我将同为宗祀文王之诗以小序及蔡邕独断之説攷之我将是季秋大飨帝时所用清庙乃洛邑初成特奉文王以配帝之乐歌即雒诰所谓王肇称殷礼祀于新邑者是也　仲尼燕居曰大飨两君相见升歌清庙示德也下而管象示事也以开国之诸侯得与于配帝之祭肃雍显相之赞播之声诗其子孙荣莫大焉故于盛礼用之也明堂位曰以禘礼祀周公于太庙登歌清庙下管象以此礼实作于周公故追思而报之以重祭所以康周公非以赐鲁也季氏云自此至维清似宜合为一篇】
　　【愚按维清之诗序谓奏象舞也凡礼之言歌清庙者未尝与管象相离而章分为三者以登降时所奏各有节序如汉魏乐府一篇之中分数解耳】
　　于穆清庙肃雝显相济济多士秉文之德对越在天骏奔走在庙不显不承无射于人斯
　　【朱注赋也毛传缺　穆深逺也清清静也　肃敬也雝和也显明也　吕氏云士虞礼祝辞云孝子某孝显相夙兴夜处则自主人之外余皆显相也成王祭主也周公及助祭之诸侯皆显相也多士广言助祭之人凡执事者皆在也　骏大而疾也走説文云趋也刘熙云疾行曰趋疾趋曰走　不通作丕承尊奉也射厌也　孔云肃雍显相济济多士骏奔走在庙皆是既祭之后祭时之事明非祭时即歌也但既作之后常用之故书传云周公升歌文王之功烈徳泽凡在庙中常见文王者愀然如复见文王是作后每祭常歌之也】
　　【愚按显相指助祭之诸侯多士指庙中执事之臣子秉持也凡在庙中者皆有一文王之德持诸心而不散也肃雍者心思防瞻对匪遥见文王之在天焉济济者精神踊跃趋跄恐后如文王之在庙焉两在字皆指文王在人心而言　不显不承承上二句对越即其显也骏奔走即其承也无射者谓文王之德在助祭之人心能使其精神厉志气防肃终庙中之事无有厌斁所谓秉文之德此也　周公合万国之人心以成宗祀配帝之礼非如后世凡为人子有天下者即尊崇其父以配天而为孝也此诗盖纪庙中一时助祭之人心而文王之德自见初祭清庙时未有是诗自周公作诗后遂用之为清庙乐歌耳】清庙一章八句【郝氏云此篇即乐记所谓清庙之歌有辞而无韵不贵声也悬一钟尚拊膈朱而疏越一唱而三叹此之谓也郑云朱练则声浊越瑟底孔也疏之使声迟也唱发歌句也三叹三人从叹之耳孔云乐歌文王之德不极音声故但以熟广孔少唱寡和程大昌云朱声浊疏越声迟用丝本以取声而贵其迟浊者正与酒太羮荐味而弃味者同意故曰有遗音有遗味也诗传谓周颂多不叶韵按古今韵叶不同凡一字展转注释而后可叶此必古韵原有叶而今亡之不可攷耳　书称王在新邑烝祭嵗文王骍牛一武王骍牛一则是文武兼祭愚按此言秉文之德未尝兼武而言其非竝祭可知】
　　维天之命　序曰太平告文王也【苏氏云文王未终而殁成王周公继之天下太平以为文王之德之致也故以告之　郝氏云颂告成功者也不言成功而言天命文德者治具铺张非太平也太平无象故以天命于穆文德不显形容其至天无言而万物生圣人无为而万民化此以为太平也】
　　维天之命于穆不已于乎不显文王之德之纯　假以溢我我其收之骏惠我文王曽孙笃之
　　【朱注赋也毛传缺　程子曰天道不已文王纯于天道亦不已纯则无二无杂不已则无间断先后　纯通作全礼记投二算为纯一算为竒是也　严氏云凡言圣人如天者以此拟彼天与圣人犹为二也此但以天命之不已与文德之纯对举而竝言之有不容拟议者】
　　【左传引此诗曰何以恤我我其收之朱子云何之为假音之转也恤之为溢字之讹也　辅广云前四句言文王之德与天为一也后四句言已与后王皆当法文王不已之德也　左国棅曰骏速也笃策进也二字相应欲速顺文王须加策进也】
　　【愚按后四句皆嗣王自矢之辞溢者益也益过其量之谓溢收受也谓能受而不溢也惠顺也骏敏速也笃加厚也言庶几文王昭格而有以大益我乎我其收之谓能凝承之也收之奈何惟当敏速以顺文王之德以及我子孙益世笃其德而后可言曽孙则不仅望嗣王也】
　　维天之命一章八句【毛氏引孟仲子之言曰大哉天命之无极而美周之礼也夫所谓天命之无极即此诗所云假以溢我也其所谓美周之礼者则周公宗祀文王于明堂以配上帝之礼也邹氏云此之谓配帝之乐歌乎】
　　维清　序曰奏象舞也【象舞一名象武礼仲尼燕居篇曰下管象武是也　严氏云古乐歌者在上以人歌者皆曰升歌亦曰登歌匏竹在下以管奏者皆曰下管春官大师帅瞽登歌下管奏乐器益稷篇下管鼗鼓是也清庙以人歌之自宜升象以管奏之自宜下凡乐皆有堂上堂下之奏也　左传呉季札来聘见舞象箾南籥者文王乐也又见舞韶乐者舜乐也象有箾韶亦有箾凡以竿击人曰箾即所谓干舞也执籥以舞谓之籥舞舞象箾而歌维清盖以诗为乐章与舞人为节若舞籥则歌二南鼓钟之诗所谓以籥以南是也凡武舞左执朱干右秉玉戚文舞则左执籥右秉翟故知象箾之舞为武舞矣　郝氏云乐有歌有舞歌以为声舞以为容声容备谓之奏容所以象也有战伐之功则舞以象之如文王戡黎伐崇遏宻大雅云文王受命有此武功故象以舞而此其歌也　苏氏谓文王之舞谓之象武王之舞谓之武记曰十三舞勺勺大武也十五舞象象象箾也】
　　维清缉熙文王之典肇禋迄用有成维周之祯
　　【朱注赋也毛传缺　清清明也缉续熙明也　郝氏云文王之典造周之法也治岐之政二南之化皆是也　何氏云清即清庙也文王之典犹云文王之故事也此盖据象舞而言文王受命有此武功故次第象之为舞而奏于清庙之中今庙中声容接续而昭明者皆文王之典故也　孔云禋祭天之名周礼以禋祀祀昊天上帝　郑云文王始祭天而枝伐也按枝伐谓伐其枝以弱其势即伐崇之类皇矣篇于伐崇曰是类是祃类即祭天也　迄用有成谓至今日周能成此王业也】
　　【愚按缉熙言文王之德谓其光明始终如一也其曰文王典者盖以其生平事功写之于乐者是也功德极盛宜王而不王故季札曰美哉犹有憾也呜呼札之所以为憾正文王之所以为缉熙乎　祯者吉之先见者也盖自文王得以专征祭天其后王业以成至今以禋祀祀昊天上帝实始于此岂非周之祯乎大雅称后稷肇祀而以配天此称文王肇禋而以配上帝皆追功始也】
　　维清一章五句【朱子以为亦祭文王之诗而谓诗中未见奏象舞之意且疑有缺文愚按诗于前二章皆称文王之德而此章称文王之典典所以载事功者也孔子曰升歌清庙示德也下而管象示事也白虎通云歌在堂上舞在堂下歌者象德舞者象功君子上德而下功也前二章之为歌则此章之为舞可知矣】
　　烈文　序曰成王即政诸侯助祭也【欧阳子以为成王初见于庙诸侯来助祭既祭而君臣受福自相勅戒之词　按成王七年周公留洛王始亲揽大政诸侯来朝王率之以祭于祖考此祭而献诸侯之诗此诸侯犹多盟津之诸侯往往身佐文武以定天下故先称美之乃告戒之　考本纪注徐广云武王克商二年而崩皇甫谧云武王定位元年嵗在乙酉六年庚寅崩正如谧言武王克殷才六年耳烈文作于成王即政之初年则孟津诸侯固多存者】
　　烈文辟公锡兹祉福惠我无疆子孙保之　无封靡于尔邦维王其崇之念兹戎功继序其皇之　无竞维人四方其训之不显维德百辟其刑之于乎前王不忘【朱注赋也毛传缺　烈光也　曽传灿曰烈武功也文文德也二字称辟公之功德　祉尔雅疏云繁多之福也朱子以祉福即祭毕受福也惠我指诸侯助祭告成而使我受福无疆至于子孙犹能保有之也朱注封专利以自封殖也靡汰侈也崇尊尚也戎大皇大也念汝有此助祭锡福之大功则使汝之子孙继序而益大之也】
　　【毛云竞彊也训道也前王武王也无竞惟人者言宣力四方皆得其人莫与之争彊也　训通作驯即顺也不通作丕大也刑法也】
　　【愚按锡字上下通用如纳锡大圭锡马蕃庶之类皆自下锡上锡兹祉福言我祭而受福皆助祭者有以锡之是辟公之惠我也以及我子孙世世保之所谓惠我无疆也　孟津诸侯皆与前王共定天下者非戎功乎上文言辟公之惠保我子孙此则因我子孙而属望辟公之子孙皆能保其邦也无封无靡所以保也王指前王谓前王崇尔之戎功俾尔有邦念兹戎功其致此者甚艰尔子孙继序者宜恢张前烈以益皇之则不徒保之而已盖深致祝愿之辞　无竞四句是一串语谓今之辟公皆前王共事之人也前王惟能得人故无与之竞四方其训皆人为之也辟公所以归心前王者以有前王之德也前王聿修厥徳不期显而显百辟其刑皆德致之也今日庙中助祭者谁非其人而被之声容孰非其德耶凡在庙者皆愀然如见前王焉虽百世其能忘之乎不忘前王我子孙与辟公继序所宜共勉之也】
　　烈文一章十三句【朱注谓此篇以公疆两韵相叶未审当作何读意亦可互用也陆圻云二韵通用但此篇皆于单句用韵而双句不用韵亦变体也】
　　【愚按欧阳公分作二章一章八句一章六句以前八句为君勅其臣之辞后六句为臣戒其君之辞夫颂所以歌于庙中者也其体庄而直若以为君臣交相勅戒之诗不知使一人并歌之乎则词义难分抑分两人逓歌之乎何氏谓与载见篇同为一时之作彼为庙中赞劳之语此则诸侯事毕将行当陛辞之时因而交相勅戒若然则当入大雅不为颂矣即大雅有赠答之诗亦各自成篇若共为一篇者除江汉之外不再见也吾以此为劳勉助祭之诗然称诵祖德居多故为庙中之乐歌】
　　天作　序曰祀先王先公也【郝氏云以此为四时之祭时祭则四亲与太祖而祧庙不与成王之时时祭当自太王以下上及后稷先公指后稷先王指大王以下也然诗止颂太王文王不及后稷王季者举王迹所自起功德最著者歌于太王文王庙耳　朱子但谓祀太王之诗而不兼文王亦疑其不应遗王季也　邹氏云序増入诗中所无之先公注又偏遗诗中所有之文王均之莽矣此祀岐山之乐歌也天子为百神主岐山王气攸钟岂容无祭祭岂容无乐章不言及王季者所重在岐山故止挈首尾二君言之也】
　　天作高山太王荒之彼作矣文王康之彼徂矣岐有夷之行子孙保之
　　【朱注赋也毛传缺　高山谓岐山也　张叔翘云周家王业实始于岐故大雅歌其帝省周颂谓之天作荒治也治荒曰荒犹治乱曰乱也　彼作字训起言太王始起而居此地也　严氏云迁岐非得已而】
　　【周以岐兴诗人谓是非人力所为故言天作之也陆元辅云徂一作岨后汉朱辅上疏引此诗云彼岨者岐有夷之行　朱注徂险僻之意夷平也行路也言彼险僻之岐山人归者众而有平易之道路　严氏云凡成功告神明之颂多言子孙保守盖子孙能保守则可以慰祖宗之心矣】
　　【愚按作剏也言太王剏业于岐文王嗣兴有惠鲜怀保之政以康而安之使其民有固志也　徂往也言为四方所趋附而归往使岐山遂成坦途也　説苑尹文对齐宣王引此诗曰岐有夷之行子孙其保之是以彼徂矣为一句岐有夷之行为一句　如尹文之説所谓文王康之也惟康之故民归之者日众而岐有夷之行也】
　　天作一章七句【旧注徂矣为句朱子以徂作阻连岐字为句据朱辅疏当从朱据説苑当从旧　陆圻云行与荒康为韵末句独收无韵今乐府煞语尾声多有不用前韵者亦此例】
　　昊天有成命　序曰郊祀天地也【古者冬至合祀天地于郊此诗颂昊天而不及地如人称父而不及母统于尊也故曰郊社之礼所以事上帝也成王云者犹大雅下武云成王之孚书酒诰云成王畏相皆成就之义非成王诵也　朱子据国语叔向引此诗而言曰是道成王之德也成王能明文昭定武烈者也以此为祀成王之诗　邹氏云竹书纪康王三年告禘于先王更定乐章此是已　郝氏云郊庙之歌周公所定一代宪章后王诗焉得列天作我将之间周颂三十一篇无康王以后诗泥文王解引国语为征按国语解成字之义无以辨其必为成王诵也其云德让信寛固和皆所以基命成其为王者也若皆为美王诵则二后不过应受而成王功德逺过祖考岂诗人立言之意周家基命由二后苏子瞻谓成王非基命之主是矣又据商颂祀武丁谓周颂亦当有康王以后之诗夫商颂古乐仅存无容再删周公所定内外百祀之乐夫子删存止三十一篇焉得更有后人制作杂其中即有之亦当附小毖载芟之后不宜搀入祖考庙乐之前若然则颂亦错乱矣岂但序不足信乎又据周礼圜丘方泽谓天地不当合祀夫周礼非周公之书承讹久矣凡庙祀考妣合食王者父天母地母不得别父地不得殊天阴不得离阳妻不得违夫此理甚明今拘周礼谓天地当分祀则自不肯以此诗为郊祀天地之诗矣或曰周郊配稷诗不及稷何也献祖之乐当与祀天异思文所以献稷也】
　　昊天有成命二后受之成王不敢康夙夜基命宥密于缉熙单厥心肆其靖之
　　【朱注赋也毛传缺　毛云二后文武也基始也宥寛也宻宁也　郑云昊天天大号也有成命者言周自后稷之生已有天命也文王武王受之施行道德成此王功不敢自安逸也　夙夜谓早兴夜寐不敢懈倦基者积累乎下以承借乎上者也命即有成命之命　宻新书作谧説文云无声也礼仲尼燕居篇孔子曰夙夜基命宥宻无声之乐也　缉熙谓继续光明也文武相继其光益显书顾命篇谓昔君文王武王宣重光是也　单通作殚尽也谓二后之德业既已光被宇内而于民物逺迩之际犹无所不尽其心也　靖安也承二后之功德至今日犹共享安静之福指成王祭时而言】
　　【愚按宥者举天下皆在其覆冒之中宻者不示人以功德所谓隂行善也此颂文王缉熙颂武王能继文也成王指武上章文王康之此言武王不敢以为康也】
　　昊天有成命一章七句【朱子疑为祀成王之诗又云昊天有成命之类便是康王诗】
　　【愚按班固云成康殁而颂声寝盖颂所以行礼而作乐自周公制作之后礼乐明备后王遵用旧文故虽有成康之贤殁而不更作乐章也竹书纪康王三年吉禘于先王更定乐章亦更定之耳未闻作也雄谓康王之时颂夸作于下此不过以下媚上称功诵德之辞故曰夸作周德其衰矣名为夸作圣人岂复存而不删乎或据执竞篇不显成康为指成王诵康王钊若然则召南何彼秾矣篇所称平王之孙定是东迁之平王耶】
　　我将　序曰祀文王于明堂也【朱注此宗祀文王于明堂以配上帝之乐歌　陈祥道云先王之于天尊而逺之故祀于郊而配以祖亲而近之故祀于明堂而配以父尊尊亲亲周道备矣然则郊者古礼而明堂周制也周公以义起之也　朱注凡言上帝者总昊天上帝与五帝言之皆称上帝也如周礼嵗有九祭其四为祭天其五为祭五帝易则但云享上帝未尝分别如圣人亨以享上帝殷荐之上帝以配祖考以此观之凡説上帝者是总説帝也　孔云此言祀文王于明堂谓大享也按月令季秋大享帝盖以兼昊天上帝与五帝而祭之故曰大享　宗祀者程子谓以宗庙之礼享之朱子亦谓祭于屋下而以神祗祭之】
　　【愚按上帝兼昊天上帝与五帝之称虽兼祀五帝而以昊天上帝为主故篇中但言天】
　　我将我享维羊维牛维天其右之　仪式刑文王之典日靖四方伊嘏文王既右享之　我其夙夜畏天之威于时保之
　　【朱注赋也毛传缺　将奉也　享献也　季氏云羊实柴之羊也祭法云燔柴于泰坛用骍犊则明堂祭天当云特牛而有羊者周礼羊人曰积共羊牲谓积柴祭天则用羊实柴也先柴而后献故维羊在维牛之上将者奉羊以共柴也享者献牛以共祀也　朱注右尊也神坐东向在馔之右所以尊之也　黄佐云明堂之位帝居中文王居西南主皆西坐东向东为左而西为右则馔在左而神在右矣左传云有仪可象谓之仪盖声名文物之类若仪礼所载是也式法也纪纲制度之类若周礼所载是也刑亦训法但仪式二字实刑字作虚用耳文王之典所谓布在方防者是也　朱子谓嘏锡福也享本训献神歆其献亦曰享　前四句冀望于天曰维天其右之庶几之辞天道难知故不敢必也后四句冀望于文王曰既右享之既者必然之辞盖以法文王而靖四方必之也】
　　【我其夙夜为祭后言之也　吕氏云于天维庶其享之于文王则言仪式其典日靖四方法文王所以法天也卒章惟言畏天之威而不及文王畏天所以畏文王也　辅氏曰夙夜畏天之威则仪式刑者益至而安靖四方者益久此所以能保天与文王降鉴之意也】
　　【愚按此言天之所享不惟备物惟能法文王乃可以享天文王之典具在所以靖四方者是也我能仪式刑之使四方日靖文王精神所在即天心所在也法文王而天锡之嘏犹嘏文王也如是则文王在天之灵其佐帝以享祀也必矣　天之威即从右享中见谓天人相去甚迩能享我即能弃我敢不畏其威而能常保其右享乎】
　　我将一章十句【季氏谓此朝诸侯于方岳时事唐虞巡狩以燔柴祭天即此礼也配文王以严父则周公为之故宗祀明堂非季秋大享之谓也】
　　【愚按明堂本天子巡狩以朝方岳之所季氏所据者是也周公营洛邑立明堂以宗祀文王此周制也清庙之歌为祭文王而作此则宗祀文王以配上帝之诗也安得谓非季秋大享乎】
　　时迈　序曰巡狩告祭柴望也【朱注此巡狩而朝防祭告之乐歌也春秋传曰昔武王克商作颂曰载戢干戈明此篇武王事也据国语又以为周公之颂则此诗乃武王之世周公所作也　郝氏云天子五年一巡狩徧歴四方防诸侯于方岳之下燔柴升烟以告天山川逺者望而祭之周公成文武作礼乐此为巡狩祭告之歌戢干戈櫜弓矢皆武王事序不及武王者后王巡狩祭告通用之故名肆夏即周礼钟师九夏之一也　周礼钟师以钟鼓奏九夏夏之为言大也盖歌之大者王出入奏王夏尸出入奏肆夏牲出入奏昭夏四方賔来奏纳夏臣有功奏章夏夫人祭奏齐夏族人侍奏族夏客醉而去奏裓夏公出入奏骜夏皆以钟郑司农谓九夏诸篇名颂之类也载在乐章乐崩亦从而亡是以颂不能兴　春秋传穆叔如晋晋侯享之金奏肆夏之三不拜晋侯使行人问焉对曰夫先乐金奏肆夏繁遏渠天子所以享元侯也故不敢拜　吕叔玉云肆夏时迈也繁遏执竞也渠思文也　杜预韦昭皆谓肆夏一名樊樊即繁也韶夏一名遏韶夏即昭夏也纳夏一名渠按樊遏二字杜韦分为二吕合为一未详孰是】
　　时迈其邦昊天其子之　实右序有周薄言震之莫不震叠怀柔百神及河乔岳允王维后　明昭有周式序在位载戢干戈载櫜弓矢我求懿德肆于时夏允王保之
　　【朱注赋也毛传缺　迈行也谓巡狩也　按武王革命之始凯歌方终天下初定遂有方岳之行告以革命之事以此时而往巡狩所谓应天时行非周十二年巡狩之常制也　攷武王在位凡五年朱注引十二年一巡狩者为周家一代之典此诗虽为武王巡狩而作而后王巡狩皆用之为乐歌也　朱注天其子我乎哉盖不敢必也】
　　【既而曰天实右序有周矣右尊也序次也　季氏云实右序有周犹云厯数在尔躬也盖天命所在次序及之之意　王制云天子五年一巡狩命太师陈诗以观民风命市纳贾以观民所好恶命典礼考时月定日同律礼乐制度衣服正之于此行黜陟之典所谓震之也　震动也叠惧也或通作慴　祭法曰山林川谷丘陵能出云雨见怪物皆曰神有天下者祭百神诸侯在其地则祭之溥天之下莫非王土故巡狩所至神皆祭焉　河水之大者乔岳山之高者皆望而祭之　胡氏云望祭各设于巡狩之方其位茅以辨之而植表于中周礼所谓旁招以茅晋语所谓置茅蕝设表望是也】
　　【明昭有周承上右序而言谓其右序有周业已明白昭著上文人神受职即其事也武成篇所云昭我周王天休震动是也　式发语声序者次第其功罪盖用庆让黜陟之典以殿最在位之诸侯也载戢干戈以下偃武修文之事所以式序在位其注意全在此方文云先儒谓此诗即肆夏以其有肆于时夏之语而命之也愚以为必先有诗而后命以夏宁有诗未终而诗中即云陈于此以为夏乎】
　　【愚按上文昊天其子之犹不敢信天果子之也至此始见天实有右序之意盖于薄言震之四句见之允信也乃天果子之而王信为天下君也　河无泛滥岳无骞崩便是怀柔处河岳感格百神可知　诸侯服之鬼神享之皆本于天之右序而然信哉王为天下之君而天子之也对天言则为子对神人言则为后以位言则为王　商政昏乱周一反商政与之更新故曰明昭商之世在位贤否皆例置失序今一一式序之武成所云建官惟贤位事惟能是也周之明昭莫大于此　肆陈也犹言铺张也时是也夏乐名也懿德武王偃武修文之德也我求自作乐者言也求其文德以陈于是乐所谓夏也盖致治以武功而保治必以文德允王保之信王能保有长治也】
　　时迈一章十五句【黄櫄曰武王巡狩之事诗有时迈书有武成时迈告祭之乐章也武成识其政事以示天下来世也庚戌柴望大告武成此告祭怀柔之实也昭我周王天休震动此莫不震叠之实也庶邦冢君暨百工受命于周此式序在位之实也偃武修文归马放牛此非戢櫜之意乎建官位事重民五教惇信明义崇德报功此非懿德以保之乎】
　　执竞　序曰祀武王也【朱注此昭王以后之诗　郝氏云朱子谓为祭武王成王康王之诗颂武王仅二语而颂成康过为铺张文义不类苏氏谓周奄有天下不自成康也若谓作于康王以后周之礼乐定自周公是篇古所谓遏即韶夏也礼牲出入奏韶夏天子以遏飨元侯康王以后昭穆之代未闻有继周公作礼乐者即有新声岂可以配九夏乎其云成康者武王成功康定天下犹酒诰言成王大诰言宁王云耳　何氏以此诗本为祭成康作而以武王发端原我周有天下之所自始也愚按一诗以二王竝称将二王共祭一庙乎抑以此诗歌于此庙又歌于彼庙乎朱注断以成康为王诵王钊之谥则下武篇成王之孚注又何以云能成王者之信于天下也彼成字既虚此成字安见定以为谥成既非谥康亦非谥明矣诗书凡言武成康宁多颂武王此为祀武王之诗无疑】
　　执竞武王无竞维烈不显成康上帝是皇　自彼成康奄有四方斤斤其明　钟鼓喤喤磬筦将将降福穰穰降福简简威仪反反既醉既饱福禄来反
　　【朱注赋也毛传缺　执竞以德言所谓自彊不息也无竞以功言所谓天下莫强也惟有是德故有是功不显显也康安也】
　　【奄説文云覆也四方无不在覆盖之中故曰奄有斤通作昕説文云旦明日将出也周之方兴如明初出地之象与上文不显相应】
　　【郑氏谓金奏之乐先考钟次击鼓鼓与钟相间为节所先闻者钟声也喤汉书作锽锽钟声也筦笙之筦也钟先作而磬与笙自后从之荀卿所云从以笙磬也按钟磬者应钟之磬钟笙者应钟之笙　朱注喤喤和也将将集也穣穣多也汉书万物不夭天地顺而嘉应降是也】
　　【简简大也反反谨重也反覆也　简通作东説文云分别之也谓于多福之中更柬其厚者而施之威仪反反与賔之初筵解同祭太数则易黩每行礼之时必周详反顾式礼莫愆也既醉既饱谓神享之也反犹言报也福禄来反者所以报威仪之反反也穣穣以报享祀之盛简简以报威仪之谨所以勉主祭者之辞】
　　【愚按天作篇曰文王康之功之大者贵乎安也昊天有成命篇曰成王不敢康谓二后既成王业尚不敢自以为康此篇既成且康盖诵其功烈之极盛也故曰上帝是皇皇大也谓上帝大其功也】执竞一章十四句
　　【愚按先儒谓此昭王世之诗周公当成王时制礼作乐已极明备不应祀武王之歌至昭王而后有也朱子直以祭武王成王康王之诗邹氏谓周制先公庙在岐文王庙在丰武王庙在镐其成康亦祔于武庙此祭非祫非禘故止及三王耳夫丰岐之庙不过因其发迹之地而立之庙犹原庙耳如邹説则周之七庙当建于何地耶此为祀武王无疑】
　　思文　序曰后稷配天也【孔云孝经云昔者周公郊祀后稷以配天是后稷配天周公为之此诗周公作也　史记云王者天大祖郊特牲云万物本乎天人本乎祖郊之祭也大报本反始也郊礼有二而皆配以后稷家语定公问孔子曰寡人闻郊而莫同何也孔子曰郊之祭也迎长至之日也大报天而主日配以月故周之始郊其月以日至其日用上辛至于啓蛰之月则又祈谷于上帝此二者天子之礼也　按此为迎长至之郊于篇中贻我来牟知之冬至惟二麦生易所谓复见天地之心者也盖据冬至郊祀时所见之物言之　周礼谓此诗为纳夏亦名渠】
　　【愚按帝命二句祝望三时不害普天之下各得其养无有疆界之殊则以为祈谷之郊亦可】
　　思文后稷克配彼天立我烝民莫匪尔极贻我来牟帝命率育无此疆尔界陈常于时夏
　　【朱注赋也毛传缺　严氏云后稷人臣周人推以配天疑于追崇之过此诗发明之　思文郑云周公思先祖有文德者后稷之功能配天也　立当作粒尧遭洪水黎民阻饥后稷播植百谷烝民乃粒　极屋脊言其极而无以复加所谓德之至也　周语芮良夫曰王人者将利而布之上下者也使神人百物无不得其极故颂曰立我烝民莫匪尔极　説文云来者周所受之瑞麦一米二缝牟通作麰广雅以麰为大麦来为小麦　罗氏云夏之时旧谷已絶新谷未登民于此时乏食而麦最先熟故以为重春秋于他谷不书至无麦禾则书之以见圣人于五谷尤重麦与禾也　率育徧养也下句无此疆尔界正其徧处　钱棻云无此疆尔界固有统一天下之势帝于后稷时已有成命矣】
　　【愚按来牟之始本由天生洪荒以后杂于丰草自后稷辨其种以授之民教以树艺至今人传习之故谓之贻我耳　常伦常也民食足而礼义生惟稷承帝命以率育故契得以施其伦常之教此之为文德故追称以思文孟子称后稷教民稼穑即继以使契为司徒教以人伦明人伦之教因率育而始兴也后人祗知稷为有率育之功而岂知其开伦常之始哉夏先儒谓即纳夏也陈常谓铺张此德于是乐也】思文一章八句【吕叔玉谓此诗即国语金奏之三所称渠者郑氏曰渠者大也美稷配天王道之大也　孔云后稷配南郊与文王配明堂其义一也而我将主言文王享其祭祀不説文王可以配上帝此篇主言后稷德可配天不説后稷享其祭祀非有异也】
　　【愚按朱注引或曰此所谓纳夏者以其有时夏之语而命之也然则凡九夏之诗岂篇中必有夏字以自名乎执竞篇即韶夏何以独不名也】
　　清庙之什十篇十章九十五句
　　周颂臣工之什四之二
　　臣工　序曰诸侯助祭遣于庙也【朱注此戒农官之诗　邹氏云夫明堂朝觐则我将载见诸诗是也此为耕籍之诗诗中嗟臣工正指公卿大夫之属至嗟保介则义益显明矣　按月令祀孟春之月天子以元日祈谷于上帝乃择元辰天子亲载耒耜措之于参保介之御间帅三公九卿诸侯大夫躬耕帝籍天子三推三公五推诸侯九推反执爵于大寝三公九卿诸侯大夫皆御名为劳酒又国语言耕籍之礼先十有五日瞽告有协风至王即斋宫百官御事各即其斋三日王乃淳濯飨醴及期鬰人荐鬯牺人荐醴王祼鬯飨醴乃行百吏庶民毕从及籍后稷监之膳夫农正陈籍礼太史赞王王敬从之王耕一墢班三之庶人终千亩毕宰夫陈飨膳宰监之膳夫赞王王歆太牢班尝之庶人终食据此始有祼鬯终有陈飨之文即受厘之礼篇中所谓王厘也　乐记言武王祀乎明堂而民知孝朝觐然后诸侯知所以臣耕籍然后诸侯知所以敬此其武王之诗与】
　　嗟嗟臣工敬尔在公王厘尔成来咨来茹　嗟嗟保介维莫之春亦又何求如何新畬于皇来牟将受厥明明昭上帝迄用康年命我众人庤乃钱镈奄观铚艾【朱注赋也毛传缺　毛云嗟嗟勅之也工官也　臣工通三公九卿诸侯大夫而言敬尔在公言能恪共公事即从王耕籍之礼也　厘説文云受福也　邓元锡云王厘尔成言王受厘尔实成之则敬之效也咨谋也茹犹纳也勅其来而与之谋又勅其听纳之也】
　　【郑氏云保介车右也　孔云车右及御人皆是参乗天子在左御者在中车右在右言置此耒耜于参乗保介及御者之间故月令云指之于参保介之御间也　毛云田二嵗曰新三嵗曰畬田未能与久垦之田比也　严氏云新垦之田用力尤难故首问之于皇来牟据耕籍时所见而言按麦金王而生火王而夗备四时之气谓之首种此云将受者见麦苗之盛卜其有收而亦未遽受也将受厥明谓受上帝之明赐也　上帝本祈谷上帝而言迄至也康年犹丰年也明昭谓上帝能鉴我民之勤于农事也帝之赐不独来年而已至于西成之时皆用此丰年以赐我我众人宜勉力以承带赐如下文所云是也　命我众人使保介转命之也　痔具也钱铫也镈鎒也説文云痔储置屋下也　铫即今之锹一谓之锸可以起土盖耜类耳鎒亦作耨世本云垂作耨韦昭云锄也　庄子云春雨日时草木怒生铫鎒于是乎始修是也　钱耕时所用镈耘时所用　奄观者徧观之也铚获禾短鎌也艾通作刈铚艾用铚以刈禾也九子亷云奄忽也当知钱镈之用以迄铚艾之收特奄忽之间耳】
　　【愚按朱子谓保介为农官之副古有农正农师农师即农正之副也观后世保甲之法或古亦有此名大田之诗曰攸介攸止介者助也此即指助耕之庶人而保其为之长者然则保即农正而介即农师也保介之御所以载农器有御必有参故曰措于其间维暮之春二句反语也如何新畬问词也言时不可失至暮春则过时矣尔农又将何所求乎　下句即承以明昭上帝上句截一明字即指上帝耳周秦之文多有此句法　痔乃钱镈勉其及时趋事奄观铚艾则于秋省敛时徧观铚获之多寡以騐钱镈之勤惰也】
　　臣工一章十五句【序云诸侯助祭遣于庙之所歌也邹氏断以为耕籍之诗愚按月令助耕原有诸侯或即畿内之诸侯此助耕诸侯临返王为此诗以勅勉之】
　　噫嘻　序曰春夏祈谷于上帝也【家语云周之始郊也其月以日至其日用上辛所谓始郊者指建寅之郊而言日不取至日而定用上辛此以知冬至之郊不用卜也春秋言卜郊者皆祈谷之郊盖在建寅之月仍以辛日为主上辛不吉则卜中辛又不吉则卜下辛要不出建寅一月若三卜不从则孟献子所云既耕之后亦可无用郊为矣　按仲夏大雩帝盛乐以祈谷实此诗言播谷则土膏始动之时其为孟春之祈谷明矣序兼夏而言或传説之误不则夏字衍也　又家语孔子对哀公曰臣闻天子卜郊则受命于祖庙而作于祢宫尊祖亲考之义也　何氏谓此既得卜于祢庙因戒农官之诗祢庙成王庙也诗颂成王疑康王世所作】
　　【愚按周之王业自武王始成故书之酒诰大雅之下武皆以武王为成王凡诗称成王者大抵皆武王也盖一时臣子尊称之号而王诵以为谥颂在先谥在后即如雝篇有云文武维后朱注亦以为美文王之德而武王固自諡武也此为成王祈谷之诗若云灼祢宫则当于武王之庙矣　宋王旦封祀坛序所穪烈祖太祖也神宗太宗也吕氏亦言本朝太宗称神宗及神宗为谥不复以称太宗矣以成王称武王王诵后日固得以为谥也】
　　噫嘻成王既昭假尔率时农夫播厥百谷骏发尔私终三十里亦服尔耕十千维耦
　　【朱注赋也毛传缺　言卜郊之日于先王先王昭然感格知为尔农事而赐以吉卜祈谷上帝且有日矣率是农夫以下勅勉农官之辞也　郑云骏疾也发伐也以耜啓土曰发　毛云私民田也不及公田为民祈也　孔云周礼以万夫为限与此十千相当又计此万夫之田一夫百亩方百步积万夫方之是广长各百夫以百乘百是万也既广长皆百夫夫有百步三夫为一里则百夫为三十三里言三十里举成数耳　朱注耕本以二人为耦今合一川之众为言故云万人毕出并力齐心如合一耦也此必乡遂之官司稼之属其职以万夫为界者沟洫用贡法无公田故皆谓之私　苏氏云民曰雨我公田遂及我私君曰骏发尔私终三十里上下之间交相忠爱如此按上二句各言之人人骏发其私田竟三十里之内无一亩不然説文所谓一耒之伐也下二句对言之一人各有一耦以举耕犂之事尽万夫皆然考工所谓二耜之耦也】
　　噫嘻一章八句【朱注谓戒农官之辞】
　　【愚按此篇絶不见为祭祀之乐歌而列于颂则家语所谓作于祢宫何氏谓卜之得吉因以戒农官之诗亦似足据但非康王世诗耳】
　　振鹭　序曰二王之后来助祭也【武王克商即武庚而立之求禹之后得东楼公封于祀武王崩武庚叛成王诛武庚黜殷立商王之元子微子啓为殷后与夏之后皆客焉宋以外别有三恪乐记曰武王克商未及下车而封黄帝之后于蓟帝尧之后于祝帝舜之后于陈所谓三恪也左传曰武王以元女大姬配胡公而封诸陈以备三恪盖蓟祝待陈而备非宋待陈而备也何氏谓与有瞽有客皆一时之诗此为微子来助祭先习射于泽宫作也礼天子将祭必习射于泽宫】
　　【射中者得与于祭不中者不得与于祭西雝者天子之辟雝正泽宫也】
　　【愚按射以择士中者得与祭此为与祭之上言也诸侯助祭者当不在此例若不中遂不得助祭乎】
　　振鹭于飞于彼西雝我客戾止亦有斯容　在彼无恶在此无斁庶几夙夜以永终誉
　　【毛传兴也朱注赋也　振群飞貌鹭白鸟雝泽也鹭好洁而白齐鲁之间谓之舂鉏　陆氏云鹭步于浅水好自低昻故曰舂鉏　雝当作廱即泽宫也朱子谓辟雍在西郊故曰西雍　李氏云我客云者不纯臣待之如所谓虞賔在位作賔王家也　何氏云我客微子也尊之白客亲之曰我爱敬兼至也左传宋乐大心曰我于周为客则此客之为微子明矣戾止犹言至止也　客自礼物言之如车旂服御之类从其先代之色如鹭之洁白也】
　　【彼此主客相对之辞恶犹怨也斁解也谓恩礼衰替也】
　　【愚按誉谓主客各尽其道观者争以为美谈也彼谓客此谓主在彼不以本朝之革命而怀怨愤在此不以胜国之遗裔而生傲慢主客一德谁不叹誉惟自今以往庶几夙夜勿懈而后可以始终保全此誉耳成王告微子曰与国休戚永世无穷又曰以蕃王室毗予一人俾我有周无斁皆此意也】
　　振鹭一章八句【序及朱注皆以为二王之后来助祭之诗按左传皇武子曰宋先代之后也于周为客天子有事膰焉有丧拜焉女叔侯曰夏余也子太叔曰夏肄是屏虽以其后世即东夷故然周之尊不及其尊宋明矣】
　　【愚按周代商有天下诸侯助祭于太庙周之人不以夏裔为重而重商之孙子之侯服者明矣且以振鹭起兴又足见殷尚之色其非兼可知】
　　丰年　序曰秋冬报也【郑云报者谓尝也烝也　郝氏云万物至秋冬而成且终矣故祭以报之秋则享帝于明堂冬则祭八蜡通用此诗故槩言报　何氏谓丰年孟冬祭八蜡是为豳颂也　郊待牲云天子大蜡八蜡也蜡索也嵗十二月合聚万物而索享之也蜡之祭也主先啬而祭司啬也祭百种以报啬也飨农及邮表畷禽兽古之君子使之必报之皮弁素服而祭索服以送终也葛带榛杖丧杀也蜡之祭仁之至义之尽也　蜡者合聚万物而索飨之非特八神而所重者八八神先啬也司啬也百种也农也邮表畷也禽兽也坊也水庸也郑云先啬若神农者司啬后稷是也农田畯也盖先啬始为稼穑司啬益修明其政者农则传是业以授之我者也畯井间田也邮表谓画疆分理以是为准者也禽兽则猫虎也猫食田防虎食田豕皆能除害吾稼者也曰坊谓昔为隄防之人以御水患者曰水庸谓昔为亩浍沟洫以备旱灾者昔人为之而劳今我处之而逸不得不报也故皆得以上配先啬司啬之享　按八蜡以祀四方四方年不顺成八蜡不通以谨民财也顺成之方其蜡乃通以移民也则蜡祭惟丰年有之非若他祭不问丰凶其礼不废此诗特以年丰降福固知是报赛八蜡也】
　　丰年多黍多稌亦有高廪万亿及秭为酒为醴烝畀祖妣以洽百礼降福孔皆
　　【朱注赋也毛传缺　稌稻也黍宜高燥而寒稌宜下湿而暑黍稌皆熟则百谷无不熟矣　按旱不宜稌涝不宜黍多黍多稌则旱涝不作所以为丰年　毛云廪所以藏齍盛之穗也数万至万曰亿数亿至亿曰秭　博雅云秭积也韩诗云陈谷曰秭盖高廪之中本有旧积而今以新嵗之收与之相及所谓陈陈相因也　季氏云周礼三酒以待賔客酒是也五齐以供祭祀醴是也　严氏云百物皆所以行礼而行礼以酒为主　周人以姜嫄为妣后稷为祖周礼享先妣在先祖之上斯干诗曰似续妣祖是也蜡腊之祭据月令惟及先祖不及姜嫄此称祖妣当是祖之妣不指姜嫄也　洽通作合皆徧也　福即指丰登而言随事赖丰年之利用则随处征神惠之普存故曰徧　以洽百礼非特祭祀养老享賔皆在其中愚按烝即冬烝也百礼即蜡祭索飨百神之礼烝祭之后再举蜡祭故诗曰烝畀祖妣以洽百礼古以丰年始祭蜡烝尝之礼不问丰凶然蜡必在烝后今举烝之后又复举蜡是以征其为丰年也　畀献也畀之为献犹锡之为贡古字上下通用】
　　丰年一章七句【序谓秋冬报也蔡邕独断亦云烝尝秋冬之所歌也刘安成以为荐新宗庙之诗】
　　【愚按烝尝与荐新宗庙之礼时享月祀不必其丰年也设使当大祲之嵗行享祀之礼告神祭歌亦可举丰年为辞乎朱子初亦以为谷始登而荐于宗庙之诗其后改本乃谓秋冬报赛田事之乐歌】
　　有瞽　序曰始作乐而合乎祖也【郑云王者治定制礼功成作乐合者大合诸乐而奏之　何氏云成王大祫也序曰合乎祖成王至是始行合祖之礼大奏诸乐云耳非谓以新乐始成之故合乎祖也合祖者祫祭之谓其礼有二曰时祫曰大祫王制曰天子犆礿祫禘祫尝祫烝四时之祭惟春初不祫夏禘秋尝冬烝皆祫此时祫也　按楚茨祫尝之诗也有祝祭于祊之语信南山祫烝之诗也有是烝是享之语此诗但浑言先祖是听而已故疑是大祫也】
　　【愚按祫禘者夏祭也自周公升禘为大祭更名夏祭为防易称孚乃利用禴又曰不如西邻之禴祭禴以乐为主故其字从龠龠者乐之竹管三孔以和众声也是诗不及品物惟悉举乐器殆所谓禴祭乎即王制之祫禘也】
　　有瞽有瞽在周之庭　设业设虡崇牙树羽应田县鼓鞉磬柷圉既备乃奏箫管备举　喤喤厥声肃雍和鸣先祖是听我客戾止永观厥成
　　【朱注赋也毛传缺　瞽説文云目但有联也　周礼上瞽四十人中瞽百人下瞽百六十人有眡了者相之孔子言相师之道岂非眡了之职与眡了音视了目明者也】
　　【毛云业大板也所以饰栒为悬也捷业如锯齿植者为虡衡者为栒栒亦作簨又作笋　考工记有钟虡磬虡则钟鼔磬皆有虡也其所以县者则在业设业设虡言设业于所设之虡耳牙业之上齿以其形卷然得挂绳于上故毛云卷然可以县也　朱注树羽置五采之羽于崇牙之上也　应小鞞田大鼓也郑云田通作朄小鼓在大鼓旁应鞞之属也声转字误变而作田　陈祥道云大射有朔鼙应鼙诗又以应配朄则朔鼙乃朄鼓也以其引鼓焉故曰朄以其始鼔焉故曰朔是以仪礼有朔无朄周礼有朄无朔其实一也　朱注县鼓周鼔也夏后氏足鼔殷楹鼓周县鼓鞉如鼓而小有柄两耳持其柄而摇则旁耳还自击　鞉导也所以导乐之作一作鼗叉作鼗月令云修鼗鞞小鼓有柄曰鼗大鼗谓鞞　磬颂磬笙磬也应笙之磬谓之笙磬应歌之磬谓之颂磬磬堂上之乐也鼗堂下之乐也堂下之鼗播则堂上之磬作矣故眡了以播鼗为先而击颂磬笙磬次之商颂云鼗鼔渊渊继之依我磬声是也　毛云柷木椌也圉楬也　朱注柷如漆筩以木为之方二尺四寸深一尺八寸中有椎柄连底挏之令左右击以起乐者也按柷之椎连于底者即其柄也　圉通作敔状如伏虎背上有二十七鉏铻刻以木长寸栎之以止乐者也　虞书曰合止柷敔蔡沈注云始作也则击柷以合之及其终也则栎敔以止之盖节乐之器也郭璞云箫大者编二十三管长尺四寸小者十六管长尺二寸一名籁尔雅云大箫谓之言小箫谓之筊言者以其管一十四无底而善应也筊者以其管十六有底而交鸣也　筦以笙言笙之为物列管匏中施簧管端以管为用者也　潘江云风俗通谓箫参差象鳯翼十管长二尺其制与笙制略同但管长不列于匏中耳此管谓为箫之管亦可　箫管之乐俱在堂下备举而作之堂下之器无或遗矣上文但述乐器之名此或言奏或言举互相备也】
　　【喤喤厥声以堂上之乐言谓登歌也歌者在上匏竹在下贵人声也和鸣指琴瑟言琴瑟之声与人之声相应而鸣凡工歌诗必依琴瑟而咏之虞书曰琴瑟以咏则琴瑟之声所以应歌者也若不依琴瑟则尔雅所谓徒歌曰謡也　八音以土为主七音非土不和言八音而虚其土犹大衍之数虚其一也　朱注我客二王后也独言二王后者犹舜之作乐曰虞賔在位商之作乐曰我有嘉客以此为盛耳愚按舜乐九成武乐六成成乐之一终也永观厥成犹云自今以往我客来助祭观乐于周未之有艾也】有瞽一章十三句【朱子以为始作乐而合于祖之诗】
　　【愚按若为始合乐而作则无助祭之事我客何以来与或云序所言合于祖者谓合于乐祖祭瞽宗乐歌也篇中明有先祖是听之语又何以为解】
　　潜　序曰季冬荐鱼春献鲔也【月令季冬之月命渔师始渔天子亲往乃尝鱼先荐寝庙漳浦黄氏曰是荐鲔之终事也　贾公彦云取鱼之法嵗有五月令孟春獭祭鱼此时得取矣季春荐鲔于寝庙鼈人秋献鼈鱼王制云獭祭鱼然后虞人入泽梁潜诗季冬荐鱼是一嵗三时五取鱼惟夏不取宣公夏滥于泗渊以其非时里革谏之　何氏谓是诗以潜有多鱼为言谓天寒鱼多潜藏明为月令季冬之荐也】
　　猗与漆沮潜有多鱼有鳣有鲔鲦鲿鰋鲤以享以祀以介景福
　　【朱注赋也毛传缺　猗通作欷叹声也　一统志云沮水中部县发源经同宫县北南流入耀州与漆水合流耀州即汉祋祤也以漆沮二水合流于此故通名为漆沮　漆沮既合流南入于渭禹贡所谓导渭东过漆沮也与绵诗自土漆沮无涉彼扶风之漆沮也　曹居贞云漆沮之水上接泾渭下与河通所以多鱼　毛云潜槮也朱子谓积柴水中使鱼得隠藏避寒因以薄园取之也或曰藏之深也　鳣本草渭鱑鱼大者重千斤鲔亦其属或曰即鲟也大者曰王鲔小者曰鮇鲔　陆氏云鲔岫居至春始出而浮阳北入河西上龙门入漆沮见日而目故诗于漆沮阙】
























　　【武王末受命故福以眉寿为先介副也繁通作蕃多也谓既获眉寿而又副以福祉之多绥之实也　毛云右尊也烈考犹皇考也文母太姒也　烈以功称文从夫谥】
　　【愚按后四句承克昌厥后而言惟文王有德以昌其后使我眉寿繁祉得有天下今日辟公助祭既右我烈考以天子之礼亦右我文母以母后之仪皆文王之德致之也】
　　雝一章十六句【序谓禘太祖周之太祖后稷也周人禘喾于后稷之庙而以后稷配】

　　【之今篇中词义无有及喾稷之语且篇末称文母太姒也若禘太祖何以忽及太姒且皇考烈考岂指喾与稷耶申培因文武维后一语以为成王祀文武之诗据雒诰称武王为烈考又闵予小子及访落二诗皆称武王为皇考则此诗兼祀武王也】
　　【愚按烈考与文母相配而言未闻子之称可加于母之上也烈考为文王而孝子为武王之自称较然明矣】
　　载见　序曰诸侯始见乎武王庙也【朱注此诸侯助祭于武王庙之诗　竹书成王四年春正月初朝于庙盖免丧始朝庙也诗作于此时盖专为助祭诸侯而作　邹子静云此篇诸侯之来本为朝来而是诗之作则为助祭如车攻诗东都之行本为防同而其诗之作则重田猎】
　　载见辟王曰求厥章龙旂阳阳和铃央央鞗革有鸧休有烈光　率见昭考以孝以享　以介眉寿永言保之思皇多祜烈文辟公绥以多福俾缉熙于纯嘏
　　【朱注赋也毛传缺　毛云载始也　郑云诸侯始见君王谓见成王也厥章车服礼仪之制度也曰者作者所称非诸侯自言诸侯谨慎法度即是自求其章何运亮云求者先事检防惟恐有一物之未备所以重朝王也　阳阳言有文章也　和亦铃也在轼者名和在衡或在镳者皆名鸾　干寳云和鸾皆以金为铃马动则鸾鸣鸾鸣则和应鞗革辔首也鸧金饰貌鸧依説文通作玱玉声也鞗革以金纒搤其上谓之金厄触之有声故云有鸧休美也烈光美其仪卫之赫奕也】
　　【昭考武王也　朱注庙制太祖居中左昭右穆周庙文王当穆武王当昭故书称穆考文王此诗及访落篇皆以武王为昭考　郑云诸侯既以朝礼见于成王至祭时又率之见于武王庙使助祭也　以者承上之词】
　　【孔云以介者谓助祭具礼使孝子得夀考之福也多祜以已然之福言永言保之谓长有之也多福即多祜也绥之谓安有之也纯嘏纯全之福也缉熙于纯嘏犹言纯嘏之福日新月盛无有间防耳皆辟公所俾也　邓元锡云永言保之思皇多祜言大福难保也曰俾缉熙于纯嘏言大嘏不易用陈戒于德也古君臣上下无时而不戒于德也】
　　【愚按宗庙祭祀多以诸侯助祭为重观此及清庙雍诗可见】
　　载见一章十四句【孔氏谓周公居摄七年而归政成王成王即政诸侯来朝于是率之以祭武王之庙邓元锡谓诸侯殷见朝庙也周官以賔礼亲诸侯朝宗觐遇各以其方嵗至其殷见曰同五年而禘则五服羣后毕至故殷见曰载见又殷同以发政故载见曰求厥章愚按邓説亦似有据但大禘之礼禘其祖所自出也此诗云率见昭考未尝一及先祖似于禘无涉】
　　有客　序曰微子来见祖庙也【微子名啓纣同母庶兄也殷时封于微而爵为子微盖殷畿内国名武王克商改封微子于宋乐记所谓未及下车而投殷之后于宋投徙也　史记世家言周公承王命诛武庚乃命微子代殷后奉其先祀作微子之命以申之言申命其初封时必已有策命矣且武王犹封箕子于朝鲜岂有舍微子不封而待成王而后封乎】
　　有客有客亦白其马有萋有且敦琢其旅　有客宿宿有客信信言受之絷以絷其马　薄言追之左右绥之既有淫威降福孔夷
　　【朱注赋也毛传缺　朱注周于微子以客礼待之示不臣也此一节言其始至　白虎通云王者有不臣者三二王之后妻之父夷狄也　毛云殷尚白苏氏云亦仍也言仍殷之旧也　郑云亦亦武庚也武庚为殷之后乘殷之马乃叛而诛不肖之甚也今微子代之亦乘殷之马独贤而见尊异故言亦赞而羙之也萋且敬慎貌　朱注敦琢选择也旅其卿大夫从行者也　孔云敦琢是治玉之名人而言敦琢故为选择择其卿大夫之贤者与之朝王　何氏谓萋当作緀説文云白文貌帛也且乃荐帛之其诗曰边豆有且説文云荐也敦通作雕雕琢皆治玉也尔雅疏云治其璞未成器者为雕治器加工而成之者为琢旅陈也此言微子至周所献之礼上句言帛下句言玉　彭士望云左传庭实旅百郊特牲云旅币无方所以别土地之宜而节逺迩之期也旅皆言陈也礼器篇言诸侯助祭郊特牲言诸侯朝享之事皆有束帛加璧之礼】
　　【一宿曰宿再宿曰信欲絷其马而留之不欲其去也此一节言其将去也　按易丰卦初九遇其配主虽旬无咎注谓初朝于四四以匹敌恩厚待之虽留十日不为咎又聘礼记云既致饔旬而稍盖于大礼之后每旬而稍稍者供其刍秣则非一旬即归也且诸侯之朝必待助祭祭前斋斋犹十日明非一旬为期则信信宿宿喜其久留京邑非一宿再宿之谓也】
　　【郑云追送也追绥是一事微子礼毕当去本不可留玉遣左右追而饯之以尽其礼非微子不告而去亦非有去而复还之事也　朱注淫威未详旧説淫大也统承先王用天子礼乐所谓淫威也愚按纣灭武庚诛汤祀几斩于商可谓淫威矣今以微子之贤复为殷后封以上公客而不臣非降之福乎恶则降威善则降福其心至平至易无有一亳成见在其中也凡先王之威福皆奉天以行天实为之故其称先王犹称天焉此虽美微子亦以儆其后人也】
　　有客一章十二句【序及朱子皆以为微子来见祖庙之诗孔云序言见于祖庙必是助祭知非此时受命见祖庙者以经言亦白其马敦琢其旅是自国而来之词若未受命不得已乘白马明是受命而后乃来与上有瞽振鹭或一时作也】
　　【愚按武庚未诛微子初封于宋于周为臣不为客迨命为殷后以主汤祀而后始用商先王之礼乐从其所尚周始以客礼待之矣此诗因微子助祭周人美其来作诗颂之歌于庙中以宠微子也】
　　武　序曰奏大武也【郑云大武周公所作乐谓之舞也　郝氏云周公象武王之功为大武之乐乐成奏于武王之庙大武有舞详见乐记此其歌也　乐记子曰夫乐者象成者也且夫武始而北出再成而灭商三成而南四成而南国是疆五成而分周公左召公右六成复缀以崇天子　周官大司乐奏无射歌夹钟舞大武以享先祖谓舞奏大武则歌是诗而舞之也　何氏云声以节舞贾氏谓诗为乐章与舞人为节是也】
　　【愚按序于象舞大武皆言奏然象舞管奏也内则成童舞象干戈之小舞也大武当为金奏在九夏之内】
　　于皇武王无竞维烈允文文王克开厥后嗣武受之胜殷遏刘耆定尔功
　　【朱注赋也毛传缺　郑云皇君也于乎君哉武王也季氏云无竞者言武王之功不以力争天下维以德服之执竞而无竞者也　诗颂武王皆称无竞维烈虑天下覩武王之烈疑其有竞心也　黄佐云文王之在周也功德最盛故天作颂太王而下及文王武颂武王而上及文王太王之功非文王无以底于成武王之功非文王无以肇其始　郑云嗣武受之谓嗣子武王受文王之业而兴周也　遏止也刘杀也武成曰予小子敢祗承上帝以过乱畧孟子曰救民于水火之中取其残而已矣皆所谓遏刘也　耆郑云老也　尔功者克开厥后之功对上文文王言郑云武成篇所云我文考文王克成厥勲惟九年大统未集予小子其承厥志此所谓定尔功也】
　　【愚按曲礼六十曰耆史记载武王告叔旦曰惟天不享于殷发之未生至于今六十年此武王以耆年伐殷之明据也耆定正见武王无竞处】
　　武一章七句【朱注引春秋传以此为大武之首章也大武周公象武王武功之舞歌此诗以奏之毛传以此诗为武王所作则篇内已有武王之谥矣】
　　【愚按周礼言舞大武舞当作于武王之世其诗未备及周公时乃成之耳】
　　臣工之什十篇十章一百六句
　　周颂闵予小子之什四之三
　　闵予　序曰嗣王朝于庙也【郑云嗣王者谓成王也除武王之丧将始即政朝于庙也　郝氏云自此以下四篇皆成王守成之事诗皆裁自周公偕祖考以训嗣王故告于庙后世遂以登歌昭功德为宪章故皆为颂】
　　闵予小子遭家不造嬛嬛在疚于乎皇考永世克孝念兹皇祖陟降庭止维予小子夙夜敬止　于乎皇王继序思不忘
　　【朱注赋也毛传缺　曲礼云天子未除丧曰予小子左传言寡君少遭闵凶是闪者居丧之称　朱注嬛与防同无所依怙之意疚哀病也匡衡曰防防在疚言成王丧毕思慕意气未能平也皇考武王叹武王之终身能孝也】
　　【朱注皇祖文王也承上文言武王之孝思念大王常若见其陟降于庭犹所谓见于羮见于墙也朱注皇王兼指文武也承上文言我之所以夙夜敬止者思继此序而不忘耳　何氏谓文王有声篇称武王为皇王以武王自居王位故称皇王他王皆追王也】
　　【愚按烈文篇继序其皇之指辟公子孙此篇继序亦宜谓新王嗣位也思不忘谓当即位之初而益思前王之德也朱注为是】
　　闵予小子一章十一句【朱注以此为成王除丧朝庙所作疑后世遂以为嗣王朝庙之乐】
　　访落　序曰嗣王谋于庙也【朱注成王既朝于庙因作此诗以道延访羣臣之意　邓元锡云丧三年不言至是始庙见羣臣访焉　以诗辞昭考皇考等语证之则庙为武王之庙也按逸周书云成王既即位因尝麦以语羣臣而求助作尝麦竹书亦载成王四年春正月初朝于庙夏四月初尝麦与书序合此诗当作于匕时　疑与小毖敬之二诗合为一篇】
　　访予落止率时昭考于乎悠哉朕未有艾将予就之继犹判涣维予小子未堪家多难绍庭上下陟降厥家休矣皇考以保明其身
　　【朱注赋也毛传缺　説文云泛谋曰访谓广问于人也　落始也时是也率循也　昭考武王也率时者循昭考治天下之道也悠逺也艾如夜未艾之艾艾者尽也谓其道逺矣非予所能尽也将犹扶进也赖诸臣扶我以就之继续也谓始虽有窥于道至其后转觉判焉不合涣焉不属盖成王实用功而后有此见也　维予小子以下皆属望先王隂助黙相之辞家多难者谓武庚之叛三叔实为之大诰篇所谓民不静亦惟在王宫邦君室是也　保其身无危亡之忧明其身无昏塞之患】
　　【愚按庭庙庭也此庭本昭考精神所聚予继处于此而在上在下如或见焉且不惟在庭也即至燕居于厥家亦望其陟降不离以保明我也　因未堪家多难谓已德不足以克家庶几皇考隂翊之故望其绍庭之余又陟降厥家也】
　　访落一章十二句【按太甲成王皆再世守成之主太甲复辟而伊尹之训一则曰率祖攸行再则曰奉先思孝成王免丧即政即惓惓以率时昭考为言则成王过于太甲逺矣此诗虽在庙中对羣臣而作以延访发端而意皆属望昭考至小毖篇始道其延访羣臣之意也愚按尧典放勲乃徂落落降也今人谓权窃者曰旁落家替者曰中落成王即位之初家难频仍惧其将落也访焉】
　　敬之　序曰羣臣进戒嗣王也
　　敬之敬之天维显思命不易哉无曰高高在上陟降厥士日监在兹　维予小子不聪敬止日就月将学有缉熙于光明佛时仔肩示我显德行
　　【朱注赋也毛传缺　郑云羣臣见王谋即政之事故因时戒之　真氏云重言敬之以祈其听也天维显思二句称天命以耸动之正见所以当敬　朱注士事也　辅氏云若曰髙高在上则便是不敬不敬则自絶于天矣　陟降厥士所谓昊天曰明及尔出王昊天曰旦及尔游衍也　何氏谓无曰以下主先王而言因访落之诗王欲乞灵皇考故特破其所恃言天难谌命靡常王毋谓先王之灵在天能阴助王也先王之心即天心也王固欲皇考陟降厥家岂知其日陟降者乃日监视王所行之事乎善则许之不善则怒之无所私也上帝之命既不易保先王之监亦不少疎则王可有一时一事之不敬乎维予小子以下郑云羣臣戒成王以敬之而王承之以谦言我小子耳不达于敬之之意当习之以积渐也　不聪以质言犹言不敏也言我虽不敏闻羣臣之儆戒不敢以不敬也徒敬不学无以入道我于先王之道欲日有所就必赖诸臣之月有所将即访落篇将予就之之义就将之久必有光明日月无间则光明以相续而益大矣　成汤有言曰去圣人之道而独居以思犹之去日于庭而就火于室也　説文云仔克也　肩任也　佛者矫戾之意曲礼云献鸟者佛其首学记云其求之也佛法言云荒于淫佛于正按佛当作咈或作拂孟子所谓法家拂士拂即弼也盖自谓负荷至重而望羣臣匡敕之也　德行谓德之见于行者先王已然之成迹也示之不显则恐有似是之讹非初学者所能骤领　张文潜云伊尹之告太甲明言烈祖之成德夫以言为未足而明言之则亦以太甲始进于学故也】
　　敬之一章十二句【蔡邕独断以为羣臣进戒嗣王之所歌则惟小子二句非臣子进言于冲主之体也欧阳子谓前六句为羣臣之戒词后六句则成王荅其见戒之语朱注谓述羣臣之戒已乃自为荅之之言者近是】
　　【愚按凡王言不必王自作也此篇前六句亦未见为羣臣戒王之词即以与后六句同为自勉之词亦可序曰进戒嗣王盖诗人代王之言极其谦畏歌之庙中使王因是以益加戒耳】
　　小毖　序曰嗣王求贤也【郑云天下之事当慎其小小时而不慎后为祸大故成王求忠臣早辅助已为政以救患难　刘公瑾云不以蜂为小而后无辛螫之患矣不信其为桃虫之小则后无拚飞之患矣名篇者特于毖上加一小字有以也夫】
　　予其惩而毖后患莫予荓蜂自求辛螫肇允彼桃虫拚飞维鸟未堪家多难予又集于蓼
　　【朱注赋也毛传缺　朱注惩有所伤而知戒也惩以已然言毖以未然言　郑云始者管叔及其弟流言于国成王信之而疑周公至后三监畔而作乱周公以王命举兵诛之歴年乃已曰我其创艾于往时矣孔云谓我今欲慎小防患故须汝等助我言已求助之意也自莫予荓蜂以下皆追数往日之失予之】
　　【所以其惩者此也　荓通作迸斥逐散走也蜂以比三叔桃虫以比武庚　郝氏云人近蜂则被螫前日之事无人使蜂螫我我自求之今而后始信彼桃虫之微果能翻飞为大鸟也　桃虫小鸟鹪鹩也拚飞貌鸟大鸟也鹪鹩之雏化而为雕故古语曰鹪鹩生雕言始小而终大也　何氏谓经文但言鸟耳未言大鸟也拚説文云拊手也鹪鹩巢于一枝其物至微以手拊之则逺举而高飞固居然鸟也以喻三叔之煽动武庚遂悍然称兵也　蓼説文云辛莱蔷□也楚词云蓼虫不知徙乎葵莱言蓼辛葵甘虫各安其故不知迁也】
　　【愚按集蓼为遭武王之丧指当时多难之日而又适在丧中为言盖以流言致疑周公之事自惩伤已德之不明而望羣臣之导助之也】
　　小毖一章八句【苏氏曰小毖谨之于小也谨之于小则大患无由至矣　何氏以为成王自怨自艾之词以归诚于周公亦如太甲复辟而致辞伊尹者焉】
　　【愚按王惩管叔之事自悔其不能知人搆兹祸患而求贤辅助之意自在言外张文潜云以周公之圣召公之贤周公为师召公且不悦之则流言之兴廷臣岂复有为之辨者哉成王以当时羣臣无有能助已者故惩后患而首之以求助也此皆言外推测之词朱子以为此亦访落之意或皆庙中一时之作】
　　载芟　序曰春借田而祈社稷也【孔云周公成王太平之时王者于春时耕借田以劝农业又祈求社稷使获丰稔　郝氏云此祈谷于社稷之乐歌也　何氏谓此腊祭之诗诗言有实其积正孟冬谨盖藏之时言烝畀祖妣知其为腊祭先祖也其曰胡考之宁所谓养老而正万位也蜡而腊腊而养老至养老而蜡之事始毕】
　　【愚按篇中不见有祈之之义以为耕借尤觉无据臣工之诗曰嗟尔保介郑氏引月令孟春天子亲载耒耜措之于参保介之御月令之文为耕借也乃于此篇以为耕借于彼篇以为助祭两无据矣】
　　载芟载柞其耕泽泽　千耦其耘徂隰徂畛　侯主侯伯侯亚侯旅侯彊侯以有嗿其馌思媚其妇有依其士有略其耜俶载南亩　播厥百谷实函斯活驿驿其达有厌其杰厌厌其苗緜緜其麃　载获济济有实其积万亿及秭为酒为醴烝畀祖妣以洽百礼　有飶其香邦家之光有椒其馨胡考之宁　匪且有且匪今斯今振古如兹
　　【朱注赋也毛传缺　除草曰芟除木曰柞　郑云载始也将耕先始芟柞草木土气烝达而和耕之则泽泽然解散于是耘除其根株也】
　　【曹居贞云反土之后草木根株有芟柞所不尽者则复耘之隰谓新发田也畛谓旧田有径路者　黄佐云此耘在未种之前緜緜其麃则耘在既种之后】
　　【主家长伯长子也亚仲叔也旅众子弟也　郑云强有余力者周礼曰以强予任民以谓闲民今时佣赁也左传能左右之曰以　朱注嗿众饮食声也媚顺依爱士夫也言饷妇与耕夫相慰劳也　曽传灿曰依者亲近之意劳苦之余见馈馌之妇彼此相媚相依不必律以如賔之敬矣士者男子之称妇人亦称夫为士古之为农者出而负耒入而横经是故乡举里选多出于力田此农夫即所谓髦士也　略利也説文云刀劒刃也耜者耒首利则入土也深俶善也载始事也谓有利耜始善其事于南亩也郑云实种子也函含也活生也　孔云此説初种故知实为种子朱注既播之其实含气而生　驿驿尔雅作绎绎言百谷次第而生相续不断　毛云达射也郑云出地也谓苗生射而出也　厌説文云饱也朱注受气足也郑以苗先长者为杰言其异于众苗也下文其苗谓其余齐等者杰出者既茂而齐等者亦以时并茂故俱称厌厌　麃通作穮説文云耕禾间也禾已长大复鉏其间草也緜緜详密也王氏云耘以緜緜为善恐伤苗也】
　　【朱注济济人众貌谓人众而齐力也　郑云有实实成也上文实函斯防实为种子此则种子所生而成熟者　积露积也万亿及秭自其贮于仓廪者言之以洽百礼所谓祭五祀及劳农养老等事也説文云飶食之香也椒之气烈故古者谓椒酒取其香且烈也　胡领垂也老狼垂胡年老者亦有此状毛云胡寿也考成也孔云老而有成德也　朱注以燕享賔客则邦家之所以光也以供养耆老则胡】
　　【考之所以宁也】
　　【且此也振极也匪通作非朱注非独此处有此稼穑之事非独今时有今丰年之庆自古如此犹言自古有年也　按匪且匪今二语专承祭祀养老而言且者后不继之辞今者前未有之辞非曰偶然之举而且为之也非曰剏有之典而自今行之也盖振古如兹不废此礼矣】
　　【愚按此诗似为初治新田而报祭之诗臣工诗曰如何新畬田一嵗曰新三嵗曰畬方为新田时必前此亦田已荒而再垦也篇首载芟载柞柞除木也田有木待除则荒久矣耕荒之难倍于耕熟故合力者众荒田有收倍于熟田故下极赞苗之盛积之广而祭祀之礼与丰年篇不异其曰邦家之先言土地辟而国用足也曰胡考之寜言人民勤而老者逸也匪且者言将为恒产非曰且治之也兹且治之业亦有矣有者获也匪今者言其为田已久非自今始治也而今治之斯为今田矣于是因今而念古同此田亦同此冶也勤则治而惰则荒盖振古如兹矣】
　　载芟一章三十一句【按朱子初以为秋冬报赛之乐歌注复云此诗未详所用然词意与丰年相似其用应亦不殊何氏以丰年篇当为蜡祭之乐歌而此则月令所谓腊祭先祖五祀者用正相等耳愚以为治新田而报祭似是】
　　良耜　序曰秋报社稷也【按礼祭隂祀用黝牲隂祀者谓祭北郊及社稷也黝也者黑也篇中杀时犉牡犉黄牛黒唇微取其黝而所言皆农功固知为报社稷耳】
　　畟畟良耜俶载南亩　播厥百谷实函斯活或来瞻女载筐及筥其饟伊黍　其笠伊纠其镈斯赵以薅荼蓼荼蓼朽止黍稷茂止获之挃挃积之栗栗其崇如墉
　　其比如栉以开百室　百室盈止妇子宁止杀时犉牡有捄其角以似以续续古之人
　　【朱注赋也毛传缺　朱注畟畟严利也郝氏云刃利入土之状良快利也】
　　【畟畟四句言其既耕而播种也或来二句言饷田也筐筥所以盛黍丰年之时虽贱者犹食黍　頋梦麟云前篇饷耕在播种之前此饷耘在播种之后】
　　【笠以御暑雨纠説文云绳三合也季氏云结于颔下使不动也镈鎒也即锄也所以耘苗者赵刺薅去也王肃云荼陆秽蓼水草　月令季夏是月也土润溽暑大雨时行烧薙行水利以杀草如以热汤可以粪田畴可以美土疆当即于此时也　挃挃获声也截颠谓之挃　朱注栗栗积之密也诗言实颖实栗左传谓之嘉栗重言栗栗有颗粒均匀之意　如墉状其高大分所积之一堆而言如栉状其比迫合所积之众堆而言　万尚烈云方春在田邑室皆闭田事既毕则邑中之室皆开以其所获所积入之于室也郑云五谷毕入妇子则安无行馌之事豳风所谓入此室处也　毛云黄牛黒唇曰犉社稷之牛角尺以似二句祭毕而祈神之词也　毛云似嗣前嵗也续续往事也　郑云嗣前嵗者后求有丰年也续往事者复以养人也续古之人求有良司穑也】
　　【愚按隂祀用黝牲牛当以黒而用黄者社土神黄其色也盖正礼用黝而报功则以其色仍用黒唇不失为阴祀也　古之人谓田祖也欲自今以往庶借神庥以永续其事于不替耳】
　　良耜一章二十三句【序谓秋报社稷之乐歌然篇中百室盈而妇子宁似非秋时事也严氏云当秋时追述春耕预言冬获耳朱注或疑思文臣工噫嘻丰年载芟良耜篇即所谓豳颂者何氏谓专报祖也周礼孟冬大割祠于公社社之日用涖卜来嵗之稼即此时事愚按篇末二语当为报田祖之诗田祖先啬也生为田正死为田神犹乐官之死而为乐祖也盖即古人之治田事有功者不指后稷也周礼籥章凡国祈年于田祖吹豳雅撃土鼓甫田诗曰琴毖击鼓以迓田祖彼为赛而此为报也通篇言东作尽利西成大有皆归功于田祖故以犉牡角捄者报之而复相诚以似以续续古之人古之人指田祖也盖祝愿力田者益精其事以继田祖之功于无穷也若云报社不应称古之人矣】
　　丝衣　序曰绎賔尸髙子曰灵星之尸也【郑云绎又祭也天子诸侯曰绎以祭之明日卿大夫曰賔尸与祭同日周曰绎商谓之肜　孔云绎者此祭之名賔尸者此祭之事　灵星农祥也东方苍龙七宿房心通有农祥之称服防以灵星为角星唐志云嵗星主农祥虞书禋于六宗贾逵谓天宗三日月星也地宗三河海岱也星与日月虽并称天宗其晨见之时当嵗功之始独主农事者惟灵星耳故周公郊祀特举与日月并列美其名则曰灵星尊其神则曰天宗　罗泌云于祭有尸见君子氤氲事神之尽也自天地社稷山川羣小祀一皆有尸大抵神鬼阴属非附隂体不可以见是故尸以托之绎賔之尸高子以为灵星是三辰亦有尸矣　朱注此祭而饮酒之诗】
　　丝衣其紑载弁俅俅自堂徂基自羊徂牛鼐鼎及鼒兕觥其觩防酒思柔不呉不敖胡考之休
　　【朱注赋也毛传缺　丝衣祭服也紑絜鲜貌　郑云弁爵弁也爵弁而祭于王士服也　邹氏云士冠礼丝衣爵弁原不言助祭杂记士弁而祭于公亦未闻服丝衣　方中发云祭服既皆着丝衣特以弁别其为士耳　俅恭顺貌説文云冠饰也　堂庙之堂也基堂下阶基也　顾梦麟云基士所立告之位也賔主东西立向主则背賔向賔则背主故朝上立而告之也　郑云绎礼轻使士升门堂视壶濯及笾豆之属降往于基告濯具又视牲从羊之牛反告充已乃举鼎幂告絜礼之次也　自羊徂牛先省视羊以备燔燎复往省视牛以供享献也　何氏谓羊者实柴之羊周礼大宗伯职云以实柴祀日月星辰是祭星用柴而羊其以实者也公羊传注谓祭六宗五岳四渎角尺灵星者六宗之一亦得用牛也　朱注鼐大鼎也鼒小鼎也尔雅云圜弇上谓之鼒孙炎云鼎敛上而小口者　自此以上将祭时事兕觥以下方祭时事乃主人与尸賔献酢旅酬之礼也　兕觥罚爵非祭所用恐旅酬之后有失礼者以此罚之　孔云其觩者觩然徒设无所用之　呉哗也説文云大言也敖通作傲　郑云饮美酒者皆思自安不諠哗不傲慢也此得夀考之休征胡考犹言胡耉解见载芟篇】
　　丝衣一章九句【按绎祭惟宗庙有之序据高子以为绎灵星之尸朱注但以为祭而饮酒之诗】
　　【愚按郑説丝衣爵弁为士之祭服夫丝衣祭服诗但称载弁亦未定为爵弁安所据以为士服耶诗言绎祭之始事事详密既祭而饮威仪慎重见其人之精神始终不懈以为夀徴故称其胡考之休岂皆称士耶高子以賔尸为灵星之尸即祀星有尸未闻庙祭之外有绎也细玩篇中通无此义】
　　酌　序曰告成大武也言能酌先祖之道以养天下也【何氏云是为大武之再成象武王灭商之事亦名武宿夜　按大武之舞作于武王之世而乐章未备周公先后杂取诸诗可与舞容相附者以为之节至最后酌诗作而六成之乐章始完故序曰告成大武也竹书成王九年春正月有事于大庙初用勺其告成之日乎张子谓勺是周公制礼乐时于大武有所増添是也　郝氏云春秋传引武之卒章曰耆定尔功即武也其三曰铺时绎思即赉也其六曰绥万邦屡丰年即桓也武乐歌非一酌亦武乐春秋传作汋但未定第几章耳　按左传随武子云汋曰于铄王师武曰无竞维烈以汋与武并言疑汋不在武乐六成之数不知武汋俱是乐章之名其全乐则名大武非武之一章尽之不然何以三章别名赉六章别名桓也　苏氏曰方其未可遵养时晦见其可而后为之此所谓酌也】
　　于铄王师遵养时晦时纯熙矣是用大介我龙受之蹻蹻王之造载用有嗣实维尔公允师
　　【朱注赋也毛传缺　毛云铄美也　朱注盛也遵循也熙光也介甲也所谓一戎衣也龙宠也蹻蹻武貌蹻蹻足步之高言践天位也造作也易所谓大人造也我龙受之谓后人受此天宠以登天位也　有】
　　【嗣谓当嗣其为民除虐至公无私之心也称叹之以明武王之心　一云嗣嗣文王也善继善述实维至公无私也】
　　【愚按武王于孟津未防之先时犹宜晦故遵之以养晦时既至矣人心同而天命集是谓纯熙熙与晦对】酌一章八句【朱注酌即勺也内则十三舞勺即以此诗为节而舞也然此诗与赉般皆不用诗中字名篇疑取乐节之名如曰武宿夜云尔　按武王伐纣至于商郊停止宿夜士卒皆欢乐歌舞以待旦因名武宿夜】
　　桓　序曰讲武类祃也桓武志也【郑云类也祃也皆师祭也　郝氏云凡天子将出征祭上帝曰类至所征之地祭始造军法者曰祃武王伐纣告于天地鬼神武舞象之而歌以言其志在安民保上定家非利天下也故曰武志按春秋传此武乐第六章盖武王伐商时事而诗非伐商时作也周公为武舞因为歌歌非一章颂非一事武颂功酌颂成桓颂志赉颂赏般颂巡行皆武乐也　朱子谓篇内已有武王之谥序以为讲武类祃之诗岂后世取其义而用之于其事也与】
　　绥万邦屡丰年天命匪解桓桓武王保有厥士于以四方克定厥家于昭于天皇以间之
　　【朱注赋也毛传缺　郑云绥安也屡亟也诛无道安天下则亟有丰熟之年隂阳和也　左传卫大旱庄子曰昔周饥克殷而年丰竹书纪武王克商之明年其秋大有年　天命谓天眷也言天之眷周久而不倦于屡丰年见之桓桓以下则着天命所由此诗家倒装文法也　厥士谓昔与武王共定天下者凡分封为诸侯者皆是左传云能左右之日以于以四方者犹言使之制治乎四方也　朱善云天子以天下为家者也必四方安定而后克定厥家也　毛云间代也皇君也言武王之德上昭于天天以武王为君而代商也】
　　【愚按保有厥士修文也厥士保之四方化之共享文德之福天下定而一家定矣昭于天者文之为也文武之用一经一纬天之道也以桓桓之武王而终以懿德保士定家是武之后即继以文故曰皇以间之此为武乐告终而特称其文德斯武王之所以为武也乐记所谓乐终而德厚也】
　　桓一章九句【朱注引春秋传以此为大武之六章今之篇次盖已失其旧矣何氏谓此诗当在时迈之后是谓大舞之六成时迈其五成也其曰保有厥士于以四方即时迈所云式序在位者乐记云六成复缀以崇天子则其舞之容也缀者郑云酂也孔云酂聚也舞人行位之处立表酂以识之也陈谓位则酂也所以为缀列则佾也所以为行先是舞者在南头第一位所谓缀也已而北出则以离乎缀又继而灭商又继而南国是疆又继而分周公左召公右皆未复乎缀也及夫六成而舞事将终矣然后复其本位乐记所谓复乱以饬归是也乐卒曰乱故曰复乱其谓崇天子者武乱皆坐是也按坐跪也皆坐是皆跪也舞者既象周召之分陜以分左右矣既乃复缀而俱跪不复如向者之回移转动者所以致敬乎天子亦偃武修文之意也　乐记賔牟贾侍于孔子孔子曰武坐致右宪左何也对曰非武坐也子曰惟丘闻之总干山立武王之事也发蹈厉太公之志也武乱皆坐周召之治也坐者跪也致谓至也宪通作轩谓起也致右宪左者谓右膝至地左膝去地也致右宪左似将复起而有事者然故曰非大武之坐也】
　　【愚按左传楚子语潘党曰夫文止戈为武武王克商作颂曰载戢干戈载櫜弓矢我求懿德肆于时夏允王保之此时迈也又作武其卒章曰耆定尔功其三曰敷时绎思其六曰绥万邦所引四诗虽篇名错杂然皆以为武之乐章故何氏定以武为大武一成之乐勺为再成赉为三成南还大封也般为四成南国是疆也时迈为五成式序在位分周公左召公右也桓为六成复缀以崇天子之所歌也】
　　赉　序曰大封于庙也赉予也言所以锡予善人也【郝氏云庙文王之庙古者爵人必于祖庙不敢専也乐记所谓三成而南者也殷在河北周在河南既渡河灭殷至是始南旋也　皇甫谧云武王伐纣之年夏四月乙卯祀于周庙将率之士皆封诸侯国四百人　左传曰武王克商光有天下封兄弟之国者十五人姬姓之国者四十人皆大封之事】
　　文王既勤止我应受之敷时绎思我徂维求定时周之命于绎思
　　【朱注赋也毛传缺　勤劳也止通作只已词也文王自朝至于日中昃不遑暇食其勤可知左传郤成子引此语曰文王犹勤况寡德乎　应当也敷布也时是也尔雅云思辞也徂往也绎寻绎也　受之受天命也盖归受命之自于文王不敢自以为功也敷时以下勅勉诸侯就国之辞欲其皆师文王也　朱注凡此皆周之命非商之旧矣叹美之而欲诸臣受封赏者绎思文王之德而不忘也】
　　【愚按大封之日即布政于诸侯乃所以为大赉也言文王勤于政事我受其成今布是政于诸侯寻绎其志惟在安定百姓而已自今以往宜与诸侯共求所以安定之凡周之大封诸侯而所以命之者惟此是也故篇终再勉以绎思属望深矣盖因求定而颁封封诸侯以为民也其赉顾不大与武之颂曰耆定尔功桓之颂曰克定厥家周之志惟在定乱而已所谓一怒而安天下之民】
　　赉一章六句【此为大武之三成篇名赉而序首以大封于庙为言又曰赉予也言所以锡予善人也盖叙述当时告庙封诸侯之后即以大赉之意告之乃纪事之词非以封为赉也何氏谓篇中无武王字疑如左传言此诗乃武王所自作意即在封建策遣之际乎周公作武舞时采其词以为三成之舞章耳】
　　般　序曰巡守而祀四岳河海也【竹书武王嗣位三十五年初狩方岳告于沬邑即灭殷之四年也武乐于四成之时舞以象之　説文云般旋也天子巡守按节徐行故谓之般　孔云岳有五而称四者天子巡守逺适四方至于其方之岳有此祭于中岳无事故序不言焉经无海而序言海者海是众川所归经虽不説祭之可知故序特言之　何氏云祭祀特巡守中之一事诸侯各朝于方岳尚有考制度明黜陟等事则篇中后三句是也记所谓南国是疆也　黄氏云受命而告于名山大川礼也舜受天下于尧必望于山川徧祭羣神而况武王革命之主乎故首末皆言时周之命】
　　于皇时周陟其高山嶞山乔岳允犹翕河敷天之下裒时之对时周之命
　　【朱注赋也毛传缺　于皇时周叹言君天下者此时之周天子也　陟其高山燔柴以祭天也郊特牲云天子适四方先柴礼器云因名山升中于天　高山即下文所云乔岳舜典篇纪舜东巡守至于岱宗而即继之以柴望则于岱宗之上行礼可知嶞山二句望秩以祀山川也　嶞郭璞云山狭而长也　毛云嶞山小山也公羊传谓山川有能润于百里者天子秩而祭之故望祀及于嶞山　乔岳指四岳尊之为岳以异于诸山也　毛云翕合也郑云河言合者河自大陆之北敷为九祭者合为一　郝氏云河受众流谓之翕河禹贡播为九河同为逆河谓合为一大河名逆河即翕河也允诚也犹谋也谋其礼也　裒聚也对荅也凡以敷天之下莫不有望于我故聚而朝之方岳之下以荅其望耳】
　　【愚按于皇时周开章提此一语令山川闻之享新天子之祭　犹与猷同河至大陆播为九河同为逆河入于海此禹之绩也今覩河之合流而叹其信哉为大猷也因祀河而叹禹功意在言外　时周之命言此为新朝之命也一称于大封之时与诸侯维新也再称于巡守之日使天下更新也】
　　般一章七句【邹氏云史记武王忧天保之未定谓周公曰自洛汭延于伊汭居易无固其有夏之居我南望三涂北望岳鄙顾瞻有河粤瞻伊雒毋逺天室将营周居于洛邑夫三涂岳鄙之望高山是陟矣有河伊雒之瞻翕河是由矣雒居中王可以隆上都而观万国为朝觐者所走集故是冬遂迁鼎焉説亦近于乐记所云南国是疆者然非诗防】
　　闵予小子之什十一篇一百三十六句
　　田间诗学卷十一
<经部,诗类,田间诗学>
　　钦定四库全书
　　田间诗学卷十二
　　桐城钱澄之撰
　　鲁颂谱畧【谱曰鲁者少昊挚之墟也国中有大庭氏之库则大庭氏亦居兹乎其封域在禹贡徐州大野蒙羽之野成王以封周公元子伯禽十九世至僖公当周惠王襄王时遵伯禽之法养四种之马牧于坰野修泮宫守礼敎僖十六年冬防诸侯于淮上谋东畧遂伐淮夷三十六年新作南门又修姜嫄之庙至于复鲁旧制未徧而薨国人美其功季孙行父请命于周而作其颂初成王以周公有太平制典法之勲命鲁郊祭天三望如天子之礼故孔子録其诗之颂同于王者之后问者曰列国作诗未有请于周者行父请之何也曰周尊鲁廵守述职不陈其诗至于臣颂君功乐周室之闻知是以行父请焉　序称季孙行父请命于周而史克作颂因行父于文公六年始见春秋史克于文公十八年始见左传故孔氏以为皆文公时人　按史克鲁人左传季文子使史克对宣公是其人也　严氏云风有变风雅有变雅鲁颂颂之变也　周公之衰也风变而雅颂亡颂声之息前乎风雅之变矣越桓庄僖至衰而鲁乃有颂是故雅变而亡颂亡而变雅之亡甚于变颂之变甚于亡也】
　　【愚按孔氏云鲁僖公之时周王嵗二月东廵守至于岱宗柴季孙行父为之请于周太史克为之作颂则请命作颂即在僖公时也今考僖公之世于周则惠王襄王俱未尝东廵惟僖公二十八年襄王冇狩于河阳之事而僖公朝于王所行父之请其在此时乎呜呼鲁而冇颂僭也圣人何以存之夫鲁请于王王既赐之矣亦犹成王之赐礼乐也圣人尊王王赐之圣人安能删之乎】鲁颂四之四【毛传于鲁颂分駉之什第二十九商颂分那之什第三十朱注分鲁颂四之四商颂四之五因篇少不成什也今从朱】
　　【愚按鲁虽名颂体实国风非告神之歌故有章句此亦史克故卑其体不敢上拟王颂耳】
　　駉　序曰颂僖公也僖公能遵伯禽之法俭以足用寛以爱民务农重谷牧于坰野鲁人尊之于是季孙行父请命于周而史克作是颂【按颂俱言僖公之事春秋十二公鲁僖公贤焉贤僖公者鲁亡乎人之词也左传文公二年有事于太庙跻僖公夏父弗忌何曰跻圣贤明也鲁人之称僖公为圣贤旧矣行父之请亦因国人之公论也　按春秋经传皆不以多马美僖公庄二十九年春新延廏言新者明先世设有延廏至此重新之耳庄公者僖公父也意庄公时即修举伯禽牧政至僖公时马遂盛也】
　　【愚按庄公作延廏春秋非之传曰书不时也凡马日中而出日中而入愚谓方春而作廏则马不在坰可知马不在坰惟刍秣是赖其至于害民妨农马不足用迨僖公始修马政于是以坰为牧所而马遂大盛序所称公有三徳备此一举矣或疑不见于春秋攷鲁颂四篇其事皆不载经传胡庭芳谓春秋经也鲁颂亦经也今幸有鲁颂以补春秋之缺诵其诗尚何过疑之有哉】
　　駉駉牡马在坰之野薄言駉者有驈有皇有骊有黄以车彭彭思无疆思马斯臧
　　【朱注赋也毛传缺　毛云駉駉良马腹干肥张也坰逺野也邑外曰郊郊外曰野野外曰林林外曰坰郑云必牧于坰野者避民居与良田也周礼曰以官田牛田赏田牧田任逺郊之地据説文云坰在野之外今曰在坰之野似于文理不顺　毛云诸侯六闲马四种有良马有戎马有田马有驽马　孔云每章各言其一首章言良马朝祀所乘故云彭彭见其有力有容也二章言戎马齐力尚强故云伾伾见其有力也三章言田马齐足尚疾故云绎绎见其善走也卒章言驽马主给杂使贵其肥壮故云祛祛见其强健也　説文云駉牧马苑也重言之一苑又一苑也左传凡马日中而出日中而入注云日中者春秋分也春分百草始繁则牧于坰野秋分农功始藏水寒草枯则马还廏此言离駉在坰当是春分时也　彭焱云坰为牧马苑亦秦汉以来之名因诗称马为駉故以坰名其苑耳今曲阜有地名坰或因僖公牧马于此因以为名　薄言者举大畧之词谓畧举坰所有之马也校又职云凡马特居四之一谓一牡可配三牝言牡之盛其牝之盛可知　骊马白跨曰驈黄白曰皇纯黒曰骊黄骍曰黄　跨髀间也正所跨据之处其间白色黄白皇者谓黄而杂白黄骍者谓黄而赤色骍赤色也　彭通作騯　无疆谓所思无一处之不到故马政亦精详如此　张文潜曰良马而曰斯臧所谓称骥以徳也思马斯臧者思其马如此之善则当思其所以致是者】
　　【愚按上思字指君心言不专为马思也下思字诗人自言以君心无不周到因思坰马之盛葢由斯以盛耳】
　　駉駉牡马在坰之野薄言駉者有骓有駓有骍有骐以车伾伾思无期思马斯才
　　【苍白杂毛曰骓黄白杂毛曰駓赤黄曰骍苍綦曰骐伾伾有力也才多材也　孔云杂毛是体有二种之色相间杂上云黄白曰皇黄骍曰黄止一毛色之中自有浅深与此二色者异故不云杂毛也　周人尚赤而牲用骍刚礼称阳祀用骍牲是骍为纯赤色上云黄骍曰黄谓黄而防赤此云赤黄曰骍谓赤而防黄此其异也骐者黒色之名青而防黒今之骢马也按此四色马以序推之当是戎马戎马贵多力故毛以伾伾为有力也　无期言其思无一息之不周则所为畜戎马以备不虞自有所不能已矣　张文潜云斯臧良马也斯方戎马也臧者言其徳才者言其用陈于礼者尚徳用于战者尚才故也】
　　駉駉牡马在坰之野薄言駉者有驒有骆有駵有雒以车绎绎思无斁思马斯作
　　【青骊驎曰驒白马黑鬛曰骆赤身黒鬛曰駠黒身白鬛曰雒　按青骊驎曰驒色有浅深斑驳似鱼鳞也郭璞云今之连钱骢也　陆氏云今呼黄马尾鬛一道通黒如界者为骆盖马无分于黄白皆谓之骆若今衣脊络缝故曰骆也明堂位曰夏后氏骆马黒鬛此以别白马朱鬛之骆也月令曰孟秋驾白骆此以别黄马黒鬛之骆也　駵本作骝説文云赤马黒毛尾也月令五时驾马而骝处其二夏用赤骝中央用黄駠　孔云此章言田马田猎尚疾故毛以绎绎为善走也】
　　【愚按绎者为相续不息之义今称绎者本此斁厌也作奋起也作即震卦为作足之作谓常奋迅而动作马乃健也】
　　駉駉牡马在坰之野薄言駉者有骃有騢有驔有鱼以车祛祛思无邪思马斯徂
　　【隂白杂毛曰骃彤白杂毛曰騢豪骭曰驔二目曰鱼袪袪强健也　按隂浅黒也郭璞云今之泥骢　陆氏云皇华篇曰我马维骐我马维骆我马维骃其先后次序与此合则骃不如骆骆不如骐矣是诗卒言骃者以言马虽弥劣所以御之滋善　郭璞云彤赤也赤白杂毛即今赭白马是也徐错谓色似霞故名騢　毛传于豪骭下増一白字谓豪毛在骭而白长也　罗氏云相马之説马目欲黄又欲光有紫焰鱼者目小多白则惊畏马之大病故其序尤在后此所谓驽马驾给杂使之车者也　袪通作驱策逐而行也徂徃也御之有道习之有法故能变驽为良而使之利往如此　汪蛟云思无邪者犹云无杂思也庄子云百里奚爵禄不入于心故饭牛而牛肥殆即此欤】
　　駉四章章八句【何氏谓序中首以僖公能遵伯禽之法为言名颂僖公实颂伯禽特以此诗作于史克与閟宫之诗同载遂槩归之僖公耳】
　　【愚按伯禽牧事无攷惟费誓篇有曰今为淫舎牿牛马杜乃擭敜乃穽无敢伤牿牿之伤汝则有常刑云云此临敌用马戒圉人保护之词凡出师者谁不惜马而可据以为伯禽考牧之证耶僖公中材之主早年听季友为政季子廼心公室政无不举又值五伯迭兴日有事于征伐防盟其修马政也宜矣　又按今诗三百五篇当正考父未得商颂之诗惟国风及二雅周鲁二颂而已除今商颂五篇恰足三百之数是以知诗三百之云不兼商颂言也故王通有曰诗三百始终于周子曰诗三百一言以蔽之曰思无邪其以是与】
　　有駜　序曰颂僖公君臣之有道也【朱注此燕饮而颂祷之词也何氏谓僖公大饮烝也礼十月农功毕诸侯与羣臣饮酒于大学以正齿位谓之大饮僖公行此礼其臣美之　漳浦黄氏云孟夏之酎则序爵于朝孟冬之烝则序齿于学所以正功徳奠天地之义也　正齿位者同位以齿同齿以位必于太学教孝弟之道也】
　　有駜有駜駜彼乘黄夙夜在公在公明明振振鹭鹭于下鼓咽咽醉言舞于胥乐兮
　　【朱注兴也毛传缺　駜马肥健貌　説文云马饱也黄马色之最贵者乘黄四马也僖公所乘按周书诸侯初见康王皆布乘黄　朱注明明辨治也振振羣飞貌鹭鹭羽舞者所持或坐或伏如鹭之下也咽通作鼘説文云鼓声也　朱注鼔声之深长也胥相也醉而起舞以相乐也　毛云鹭白鸟也郑云兴洁白之士羣集于君之朝君以礼乐与之饮酒以鼔节之咽咽然至于无筭爵则又起舞燕乐以尽其欢】
　　有駜有駜駜彼乘牡夙夜在公在公饮酒振振鹭鹭于飞鼓咽咽醉言归于胥乐兮
　　【乘牡即乘黄也黄以色言牡以体言　郑云鹭于飞喻羣臣饮酒醉欲退也　归者自公所而归时已入夜不独賔归君亦还宫矣不醉无归欲尽欢也醉而即归以礼节之也酒以行礼不继以淫此之谓大乐也】
　　有駜有駜駜彼乘駽夙夜在公在公载燕自今以始岁其有君子有谷诒孙子于胥乐兮
　　【青骊曰駽郭璞云今之铁骢也　按乐府云君马黄臣马苍苍者浅青也以此黄与駽相对为言明有君臣之分　按燕礼与卿燕则大夫为賔与大夫燕亦大夫为賔賔定而后行燕礼自今以始等语皆賔所致词也　在公载燕为臣者侈其遭遇之隆也　孔云上言在公载燕即据燕为今与将来为始　毛云岁其有丰年也　郑云谷善也诒遗也君臣安乐则隂阳和而有丰年其善可以遗子孙也愚按君臣道合则隂阳协和风雨时若自今以始岁其有言岁岁丰登也是则所以诒子孙者大矣固知君子有善未有不诒子孙者也欣賛之词】
　　有駜三章章九句【何氏以此诗为饮酒于大学者据振振鹭一语以鹭居水泽中辟雝及泮宫皆有之鲁固有泮宫也所以知饮酒为孟冬大饮烝者以自今以始岁其有知之农功毕而后举此礼葢祝愿其歳之丰登以至子孙岁岁行此礼也】
　　【愚按僖公在位本无可称政归季氏自僖公始然庄公以后子般闵公皆遭弑逆鲁国大乱君臣之间朝夕不保自季友立公以靖乱公委政季氏无□无虞常有燕饮之乐鲁因以大安是亦可颂也季氏深徳僖公公之善即季氏之善也故即燕饮之事行父亦上请于天子而为之作颂】
　　泮水　序曰颂僖公能修泮宫也【朱注此饮于泮宫而颂祷之词也许衡云此颂伯禽之诗葢伯禽时始有征淮夷之役费誓序云鲁侯伯禽宅曲阜徐戎并兴东郊不开于是作费誓此伯禽征淮夷之证　苏氏谓泮宫鲁之学也自鲁先君而有之矣僖公因其旧而修之是以不见于春秋】
　　【愚按泮宫作于伯禽歴世既久而废至僖公始修复之既成请于王而作颂以颂僖公之功颂既僖公时所作观前三章则皆诗人亲见鲁侯戾止之盛岂自后世想像之为此语乎至称昭格烈祖靡有不孝始见僖公能遵伯禽之法葢谓泮宫作自鲁公而僖公继修之也泮宫作而淮夷服皆鲁公实事诗人因修泮宫而望公继鲁公之功朱子谓因鲁侯在泮而愿其有是功其説近是】
　　思乐泮水薄采其芹鲁侯戾止言观其旂其旂筏筏鸾声哕哕无小无大从公于迈
　　【朱注赋其事以起兴也自三章以下赋也末章兴也毛传缺　毛云天子辟雝诸侯泮宫　郑云泮之言半也半水者葢东西门以南通水北无也　陆氏云芹取有香士之于学也揽其芳香而至则采芹之譬也　戾至也筏筏飞也哕哕和也车行则旂建马动则鸾鸣观其旂筏筏而有容听其鸾哕哕而有节此视学之仪也】
　　【愚按鲁侯下学而国人踊跃争从以观其讲学行礼则鲁之秉礼多儒由来久矣汉明帝开辟雝而圜桥观听者以亿万计庶几此风】
　　思乐泮水薄采其藻鲁侯戾止其马蹻蹻其马蹻蹻其音昭昭载色载笑匪怒伊敎
　　【藻水草也下施澡取其自洁如澡也　毛云蹻蹻言强盛也　郑云其音昭昭公之徳音也昭昭言其徳音明白易晓　色者顔之和笑者声之和洪范所谓而康而色也载色载笑言未尝有怒也敎之而已契之敷教在寛是也】
　　思乐泮水薄采其茆鲁侯戾止在泮饮酒既饮旨酒永锡难老顺彼长道屈此羣丑
　　【茆鳬葵也　郑小同云江南人名之莼菜生陂泽中郑云在泮饮酒者徴先生君子与之行饮酒之礼而因以谋事也　孔云难老者言其身力康强难使之老此为鲁侯养老而致其祝愿之意　漳浦黄氏曰养老之道废则子弟易其父兄庶姓慢其长上骄奢荐出而叛乱滋起故夫养老者所以教子弟而崇齿让也羣丑之屈即本于此晋文公谓民未知礼未生其其于是大搜以示之礼城濮之役望其师少长有礼曰其可用也用之遂以胜楚礼之足以治兵也如是然则民习养老之敎而羣丑之屈何疑　朱注此章以下皆颂祷之词】
　　【愚按长道言木古人所以服淮夷之道犹云中国长伎也顺者言僖公顺行其道也】
　　穆穆鲁侯敬明其徳敬慎威仪维民之则允文允武昭假烈祖靡有不孝自求伊祜
　　【穆穆即上章戾止泮宫臣民所见之徳容也其所以为穆穆者惟是一敬故称文王以穆穆亦曰敬止既敬以明其徳而又致其慎于威仪之间有威可畏有仪可象故能为民之所法则也　郑云信文矣为修泮宫也信武矣为伐淮夷也朱注烈祖谓周公鲁公也】
　　【愚按靡有不孝谓文武周公以来靡不以孝徳相传言善继善述也自求伊祜乃归美于鲁侯之能继述先志而修泮宫以获福也】
　　明明鲁侯克明其徳既作泮宫淮夷攸服矫矫虎臣在泮献馘淑问如皋陶在泮献囚
　　【季氏云明明即穆穆之着见也　攷僖公十三年从齐桓公防于咸为淮夷之病也十六年又防于淮为淮夷之病鄫也淮夷在徐州之界最近于鲁所以数防伯主为鄫谋者亦自谋也　孔云王制出征执有罪反释奠于学以讯馘告注谓释菜奠币礼先师以告克故既伐淮夷而反在泮宫也司马光云古人受成献馘莫不在学欲其先礼义而后勇力也】
　　【愚按僖公时淮夷不靖鲁人病之因公修复泮宫视学养老行古之道以为有文徳必有武功故以服淮夷致祝葢君臣意中第一事也古人克敌告成于学故因在泮而祝望焉明修泮之志足以平戎也】
　　济济多士克广徳心桓桓于征狄彼东南烝烝皇皇不吴不不告于讻在泮献功
　　【此章美献功于泮者之有礼也　多士以将帅言献馘献囚者皆在其内广推而大之也徳心谓心徳寛并无褊躁　桓桓二句追言其深入建功之事狄通作逖逺也东南斥淮夷也烝烝皇皇以成功言言其功烈盛着也　説文云吴大言也飞举也告通作诰相晓语之谓讻讼也言多士克敌而后各有大功而皆能恬以处之不喧哗不矜躁不闻以彼此争功之语告于上者皆于泮宫自献其功愚按即此见泮宫之以礼敎人作者之功大而修之者之功不小也】
　　角弓其觩束矢其搜戎车孔博徒御无斁既克淮夷孔淑不逆式固尔犹淮夷卒获
　　【毛云觩弛貌五十矢为束搜众意也　角弓四句言班师之事葢师凯旋在道弓弛而反徒见其觩然上曲而已　搜求也遍求而聚之一处所谓无亡矢遗镞之费也　郑云博安利也説文云大通也谓道涂之上驰驱自如无所阻也　斁解也战胜而归士气百倍故其徒御在途皆勤于所事无有厌倦　淑善也言淮夷服而向化为善不复逆命所谓南人不复反矣　式用也犹谋也固者固守之义尔指僖公也尔犹谓敷敎泮宫使人知义即谋也即所以服淮夷之长道也式固尔犹即前所谓顺彼长道言能固守此道淮夷虽目前未能向化而终致其来为我所得前章所谓屈此羣丑非虚语也】
　　【愚按上文既云既克淮夷末复云淮夷卒获则知无克淮夷之事前此皆祝愿之耳前称有文徳必有武功末乃専归文徳式固尔犹谓能坚守此文徳也虽不用武而淮夷终必自服下章正言卒获之事】
　　翩彼飞鸮集于泮林食我桑黮懐我好音憬彼淮夷来献其琛元象齿大赂南金
　　【鸮恶声之鸟也黮者桑实也説文云桑葚之黒者葚有白黒二种以黒者为美　尹焞云周原膴膴堇荼如饴美土可以变恶味食我桑黮懐我好音美味可以变恶声琛寳也元尺二寸赂遗也南荆也郑云大赂犹广赂也赂君及卿大夫也　禹贡荆之州厥贡惟金三品郑氏以为铜三色青白赤也左传郑伯始朝于楚楚子赐之金既而悔之与盟曰无以铸兵故以铸三钟则知金是铜也　禹贡于徐州纪淮夷土产惟蠙珠暨鱼至于象齿与金乃荆所有元独荆有之兹附言于献琛之后据閟宫篇曰淮夷来同及彼南夷莫不率从则知此数物者又南夷所贡乃继淮夷之献琛而来者不但足以服淮夷而已】
　　【愚按所重在泮林也惟桑黮为泮林之黮故鸮食之而变恶声为好音以见礼乐之道足以格乎鸟兽况人类乎憬觉悟也谓修明礼教于泮宫以悟之上云既克淮夷孔淑不逆明淮夷固可与为善者今则不必用兵惟憬之而已来献其琛葢以玉帛相见不必以一矢加遗也末章全无兵威淮夷之意直欲以徳怀之其非鲁公平淮夷之事明矣曰懐我曰憬彼上文所言卒获者由此道也不但可以获淮夷并可以获南夷总以明修泮之功所及者逺也】
　　泮水八章章八句【按平淮夷者鲁公也观篇中云既作泮宫淮夷攸服则泮宫必作于鲁公而序谓僖公修之是矣意鲁公服淮当在作泮之后僖公既修泮而在泮饮酒亦值淮夷不靖时耶颂者祝其功如鲁公朱子所谓因鲁侯在泮而愿其有是功也戴氏谓春秋二百四十二年所书莫大于复古僖公登台望云气小事也左氏犹详书之学校久废而乍复所关甚重何经传畧不及也】
　　【愚按鲁为秉礼之国其君之视学常也泮宫必不尽废此或因淮夷不靖而在泮宫行饮酒之礼因与诸大夫谋之故有此颂序曰修泮者修复其故事也】
　　閟宫　序曰颂僖公能复周公之宇也【朱子谓僖公修庙诗人歌咏其事以为颂祷之词　马端临云所谓祀周公以天子之礼乐者如乐用宫悬舞用八佾以天子所以祭其祖者用之于周公之庙谓之尊周公可也至于郊祀后稷以配天禘者禘其祖所自出而以其始祖配之则非鲁所宜僭也且郊禘所祀未尝及周公何名为报周公之勲劳而尊之乎以其祖宗之勲劳而许其子孙僭天子之礼乐以祭之已非矣况所祀者乃天子之太祖而本非有勲劳之臣乎不知成王何名而赐之伯禽又何名而受之　按明堂位所云赐以天子之礼乐者当时止许其用郊禘之礼乐以祀周公未尝许其遂行郊禘之祀也后乃至于禘喾郊稷祀天配祖一一僭周天子之制　竹书载鲁公请郊庙之礼于天子桓王使史角如鲁谕止之吕氏春秋亦载其事若成王已与鲁则惠公不请矣隐公考仲子之宫问羽数于众仲若鲁既久用天子之礼乐何以至隐公始问羽数也衞祝鮀称鲁公分封之赐典物备载不闻有郊禘之礼然则鲁之有郊禘者僭也春秋五年桓大雩是大雩之僭始于桓也闵二年禘于庄公是禘之僭始于庄也僖三十一年四卜郊是郊之僭始于僖也葢鲁自伯禽而下十有八世自僖公始有郊祀而诗人颂之　何氏云祭綂所云大尝禘谓于鲁太庙尝祭之时而用周天子禘祭之礼故名为大尝非谓鲁有大尝又有禘也此诗第言尝而不及禘则是鲁祭但用禘礼而非实有禘祭可知方畿云按禘尝皆成王所赐之重祭恐当是二祭孔丛子引书云髙宗报上甲微孔子谓亲尽庙毁】
　　【有功而不及祖有徳而不及宗故于每岁之大尝报祭焉则是大尝所以昭功徳也故并赐鲁以报周公而其礼乐与禘同乎】
　　【愚按成王赐鲁公得用郊禘鲁公受之原杀于天子一等非全僭也哀公问曰寡人闻郊而莫同何也夫子对以冬至之郊主日配月啓蛰之月则又祈谷于上帝观僖公三十一年夏四月四卜郊不从乃免牲其曰四月者夏正之二月也是则其卜为啓蛰之郊又曰正月卜郊周四月亦称正月非冬至郊也　使鲁果有大禘之祭当以周公为太祖推太祖之所自出则文王是也而后始得以周公配之若禘喾则周公无縁配祭而成王命祀周公以天子之礼乐何所施之然载诸诗书未闻有禘文王之事则鲁有大禘之礼乐而无其祭审矣意从前所用即天子之乐章明堂位所云鲁大尝禘升歌清庙下管象舞是也至隐公问羽数于众仲而用六羽是其心已有不安僖公之世晋文公纳王有大功请隧弗许凛然王章之不可干防故祀僖公行父请于王另为作颂异其体制示不敢用天子之乐章也然则鲁之作颂非僭也以示贬也夫子删诗而存鲁颂意在斯乎　禘祭有三一曰时禘王制所谓礿禘烝尝也一曰吉禘谓国君丧毕致先君之主于太庙也一曰大禘所谓不王不禘也鲁闵公二年吉禘于庄公及文公二年有事于太庙跻僖公皆吉禘也左传晋人言寡君之未禘祀则诸侯吉禘之礼不独鲁有之矣僖公八年秋七月禘于太庙用致夫人则时禘也鲁无大禘之祭明矣　左传晋荀偃曰诸侯鲁宋于是观礼鲁有禘礼賔祭用之燕享而用禘乐则是鲁之异于诸侯以有禘之乐耳若追始祖之所自出以为禘鲁固未行也】
　　閟宫有侐实实枚枚赫赫姜嫄其徳不囘上帝是依无灾无害弥月不迟是生后稷防之百福黍稷重穋稙穉菽麦奄有下国俾民稼穑有稷有黍有稻有秬奄有下土缵禹之绪
　　【朱注赋也毛传缺　毛云閟闭也先妣姜嫄之庙在周常闭而无事孟仲子曰是禖宫也侐清静也　按閟宫即帝喾时所谓禖宫姜嫄所禋祀后稷所由生也鲁祖后稷故亦立閟宫以其地在郊非郊禖之时无人至其处故其宫门常闭而清静也　郝氏云鲁不闻有姜嫄庙诗言姜嫄者夸鲁之自出以明郊祀后稷之故耳　枚枚砻密也实实巩固也　郑云依依其身也弥终也终十月而生子不迟晚也详见生民篇　月令注云先种后熟谓之穜后种先熟谓之穋　朱注奄有下国封于邰也　　黍稷穜穋二句是后稷自己稼穑即诞后稷之穑一章也俾民稼穑以下是敎民稼穑即诞降嘉种之一章也奄有下国指其所受之国奄有下土指其所敎之地　朱注绪业也禹治洪水既平后稷乃播种百谷愚按禹虽平水土若无稷何以利民是禹之绪实赖后稷以缵成之】
　　后稷之孙实维太王居岐之阳寔始翦商至于文武纉太王之绪致天之届于牧之野无贰无虞上帝临女敦商之旅克咸厥功王曰叔父建尔元子俾侯于鲁大啓尔宇为周室辅
　　【按翦商言其势非言其志也兴隆在周则凌替在商矣太王生当祖甲之时去高宗中宗未逺后二百有六年商始亡且武王十三年以前尚臣事商则翦商之云大王决无此志后人追遡王业之事以太王为剏始耳　郝氏云届至也犹届期之届致犹奉也谓天时已至武王奉行之于牧野耳　无贰二句牧野誓师之词　敦治也咸同也言辅佐之臣同有其功而周公亦与焉也　常武篇云铺敦淮濆注云敦厚也谓厚集其陈也此即大明所云殷商之旅其防如林言其旅之厚也克胜也厥功专指周公言书大传云周公封以鲁身未尝居鲁也诗称王曰叔父云云意武王时伯禽尚少留侍世子计周公敎世子挞伯禽时伯禽已侯至世子即位而后遣之之国锡之以命此则先喻意于周公之词耳】
　　【愚按首章上遡姜嫄备陈后稷始末次章由后稷下及文武称道周公之功以明鲁为周后后稷之所自出周公又有大功故成王赐以天子之礼乐而鲁得郊禘也】
　　乃命鲁公俾侯于东锡之山川土田附庸周公之孙庄公之子龙旂承祀六辔耳耳春秋匪解享祀不忒皇皇后帝皇祖后稷享以骍牺是飨是宜降福既多周公皇祖亦其福女
　　【郑云既告周公以封伯禽之意乃防命伯禽使为君于东加赐之以山川土田及附庸　山川使主其祭土田使有其赋附庸使广其封　春秋时之邾国颛臾须句皆鲁之附庸也僖公为周公十世孙龙旂二句乃下文郊尝二事之总冒　曹氏云日月为常王建之交龙为旂诸侯建之僖公虽僭行郊天礼犹以龙旂承祀不建太常犹不敢全僭天子之礼也　承祀谓亲祭事也四马故六辔耳耳柔从也　孔子谓鲁无冬至大郊之事是知鲁郊以夏正之孟春郊则配以后稷尝则祀周公庙以天子之礼乐此二者鲁祭之盛礼故特举之　毛云骍牺天子所用　按是飨是宜鲁人因成王赐以天子之礼乐行之既久顾以享帝为宜亦诗人之微词也　郑云此皇祖谓伯禽也孔云以周公皇祖而下即云白牡骍刚骍刚是鲁公之牲故知谓伯禽也　公羊传曰鲁祭周公用白牡羣公用骍刚】
　　【愚按周室封建分土惟三地方百里皆以田言其山川间错在百里田制之外此锡之山川是也　春秋匪解一语春以郊言秋以尝言则鲁之郊是孟春啓蛰之郊非冬至郊也皇祖后稷指郊祀周公皇祖指尝祀】
　　秋而载尝夏而楅衡白牡骍刚牺尊将将毛炰胾羮笾豆大房万舞洋洋孝孙有庆俾尔炽而昌俾尔寿而臧保彼东方鲁邦是常不亏不崩不震不腾三寿作朋如冈如陵
　　【郑云载始也秋尝而言始者秋物新成尚之也　明堂位云季夏六月以禘礼祀周公于太庙即鲁之僭用亦在于夏以禘本夏祭也　僖公七年秋七月禘于太庙以夏正准之六月则夏四月也七月则夏五月也献子曰正月日至可以有事于上帝七月日至可以有事于祖正月之日至冬至也七月之日至夏至也葢欲尊其祖与天相对故改六月为七月欲用夏五月也鲁禘之在夏审矣鲁禘以夏则犹是时禘也至于尝秋祭也此诗已明载之　朱注楅衡施于牛角所以止触也　楅逼也説文云以木有所逼束也衡牛触横大木也谓牛好抵触以木阚制之　郑云秋将尝祭于夏则养牲所楅之牛即下文白牡骍刚是也　繁露曰成王使祭周公以白牡上不得与天子同色下有异于诸侯愚谓白牡殷牲也时禘之禘亦名殷祭葢以殷礼客之而不臣也　阮谌云牺尊饰以牛象谓于尊腹之上画为牛象之形王肃谓通作牛象形　明堂位云祀周公尊用牺象此独举牺以该象也　毛云毛炰豚也胾説文云大脔也羮大羮铏羮也大羮谓太古之羮煮肉汁不和贵其质也铏羮肉味之有菜和者也铏者盛羮之器大羮则盛之于豋　笾以实干实豆以实菹醢大房所以载牲体者　毛云大房半体之俎也周语禘郊之事则有全烝王公立饫则有房烝亲戚燕享则有殽烝房烝半体也今以大房为半体之俎于禘不合岂亦于天子降一等耶　万舞兼文武二舞之总名自白牡骍刚而下谓用天子之礼万舞谓用天子之乐也孝孙僖公也有庆即所谓周公福女也炽以势言昌以象言惟寿而臧寿乃足贵　曹氏云不亏如月之常盛不崩如山之常固不震如地之常静不腾如水之常平三寿谓鲁邦与下冈陵相并而为三也愚按祭统云成王欲尊鲁赐之以重祭外祭则郊社是也内祭则大尝禘是也夫大尝禘升歌清庙下而管象朱干玉戚以舞大武八佾以舞大夏天子之礼乐也又曰禘者阳之盛也尝者隂之盛也故祭莫重于禘尝意成王所赐之重祭并禘与尝乎于此二祭皆行合食之礼为祫禘祫尝而用天子之礼乐故谓之大尝禘要之皆时祫也故鲁未闻言禘其祖之所自出也鲁人行之既久以其尝之与禘同礼也总名为禘行父谓于王而作颂讳言禘而但举尝惟尝与禘同礼言尝即以言禘不言禘者自嫌其僭也明堂位谓祀周公于太庙牲用白牡注云止用时王之礼者诸侯之事通用先王之礼者天子之事故郊特牲云诸侯祭以白牡乘大骆谓之僭礼也据此则鲁庙羣公通用骍刚从时尚之色非惟鲁公一人用也而专于周公用白牡以表异于诸侯耳周公用白牡羣公用骍刚则鲁公以下合食于太庙可知然则鲁固时禘也时禘谓之祫禘与大禘异者大禘祭其祖之所自出而配食者秪是未毁庙之主不及毁庙之主也祫禘则毁庙与未毁庙之主皆得合食于太祖而祭不及其始祖之所自出观白牡之祀明以周公为始祖未尝及其所自出而骍刚以祀羣公明为合食固知名为禘实为祫也　成王赐鲁重祭以大尝禘言大尝者祫尝也尝与禘并赐则禘与尝同礼可知中庸称禘尝之义明其为一义也此专言尝举尝以见禘也禘本夏祭之名尝为秋祭自周改夏祭为礿特以禘为天子之大祭而与尝并以赐鲁则犹是夏祭也不谓之礿而谓之禘尊其名以异于诸侯其实皆祫也特其所用者乃天子之礼乐耳】
　　公车千乘朱英緑縢二矛重弓公徒三万贝胄朱綅烝徒増増戎狄是膺荆舒是惩则莫我敢承俾尔昌而炽俾尔寿而富黄发台背寿胥与试俾尔昌而大俾尔耆而艾万有千岁眉寿无有害
　　【毛云大国之赋千乘　朱注成方十里出革车一乘甲士三人步卒七十二人将重车者二十五人千乘之地则三百六十里有竒也　毛云朱英矛饰也縢绳也重弓重于鬯中也　孔云朱英丝纒而朱染之以为矛之英饰弓束以緑绳縢谓约之以绳非训縢为绳　縢即小戎所谓竹闭绲縢者葢纳弓于闭以绳束之也　郑云二矛重弓备折壊也兵车之法左人持弓右人持矛中人御即此甲士三人也　孔云朱英緑縢与二矛重弓自相充配朱英是二矛饰之以朱英也緑縢是重弓约之以緑绳但二矛各自有英重弓共束一绳耳　军制大国三军所用不过五百乘每乘除甲士三人但举步卒七十二人而言合五百乘当三万六千人曰三万举成数也　贝胄贝饰也朱綅以朱綅缀之増増众也　孔云朱綅直谓赤线耳文在胄下则是甲之所用谓以朱线连缀甲也兵法兵车以战重车以载辎重重车之卒每车二十五人随兵车而进故曰増増　舒羣舒也荆楚之别号舒其与国也　周昌年云因其来而遏之曰膺谓当其强也声其罪而讨之曰惩谓惩其恶也　承説文云受也　郑云僖公与齐桓举义兵北伐戎与狄南殳荆及羣舒是也　昌炽寿富前于祭祀祝之此于兵车更祝之观下文黄发二语则所谓寿而富富有老成人也国无老成人人君虽寿其何能臧寿胥与试言此黄发台背寿考者皆相与为公用也耆指事使人也艾尔雅云养也承上寿而富来言使尔得其所使又得其所养得所使则安佚得所养则强固所以寿也　郑云眉寿秀眉寿征也无害谓无有患害也】
　　【愚按则莫我敢承则字言其势所必然非实有其事也皆祝愿之辞　僖公之世所谓老成人则季友与臧文仲也颂其有所指乎】
　　泰山岩岩鲁邦所詹奄有蒙遂荒大东至于海邦淮夷来同莫不率从鲁侯之功
　　【史记云泰山之阳则鲁其隂则齐一曰岱宗　朱注泰山鲁之望也詹与瞻同　山在泗水县春秋隂之田在其北蒙山在沂州居鲁之东一名东山颛防在防山下　孔云防在鲁地故言奄有泰山则在齐鲁之界故言所詹见其不全属鲁也　孔云大者广逺之言地之极东至海而已大东之下即云至于海邦言其极尽地之东偏也　季氏云极东近海之国如莱牟之类是也莱牟与淮夷相近莱牟服则淮夷同而诸夷莫不率从矣】
　　【愚按僖公从齐桓公伐楚楚服诗人因以为公功而并引伯禽淮夷之功以望之国人祝颂其君葢不嫌夸侈也　鲁弱不能立功僖公未尝建功徒能共事霸主修复祖业霸主之功即其功先祖之业即其业耳】
　　保有鳬绎遂荒徐宅至于海邦淮夷蛮貊及彼南夷莫不率从莫敢不诺鲁侯是若
　　【鳬绎二山名绎通作峄　鳬峄在邹地邹古邾国左传邾文公迁于绎宣十年伐邾取绎即此峄也邾本鲁附庸之国孟子时鲁穆公改曰邹此言保有鳬绎者谓能保有附庸之国不为强大所呑并不独奄及东蒙而已　徐宅即徐戎居于徐州之地故云宅李见罗云鲁侯封于曲阜与徐淮按壊世为封境忧故伯禽至不避三年之丧袵兵革以闻东郊之难费誓所由作也后之子孙世仰其功故为臣子者亦以此致君之祝　前篇至于海邦即以荒大东为至海邦此言至于海邦则先由荒徐宅而后至海邦也徐宅在内海邦在外蜜貊南夷又自淮夷而推言之两曰莫不率从所包者濶矣　郑云诺应词也遵号令听约束之义　毛云若顺也逺人来服则鲁侯从而顺其情以抚安之也】
　　天锡公纯嘏眉寿保鲁居常与许复周公之宇鲁侯燕喜令妻寿母宜大夫庶士邦国是有既多受祉黄发儿齿
　　【纯全也嘏福也无福不有乃称纯嘏下文眉夀以下皆是也　眉寿承前篇眉寿而言人惟寿可以享福故以寿始终之　国语齐桓公曰吾欲南伐何主管子对曰以鲁为主反其侵地常潜则常为齐所并故诗人欲公复之杜预云成王营王城有迁都之志故赐周公许田以为朝宿之邑后世因而立周公别庙春秋时鲁不朝周郑以泰山之祊田易之故诗人亦望其复之也　燕安也享寿富康宁之福有令妻寿母之乐所谓安而喜也　按令妻声姜也寿母成风也禘于太庙用致夫人夫人兼母妻而总称之禘而致者昔未庙见今始庙见也成风声姜本非正嫡前此未得称为夫人今同于庙祭故兼致崇号也攷成风薨于文公十四年声姜薨于文公十六年僖公世两人固在故诗人及之母妻俱受尊荣则僖公之燕喜可知　大夫兼卿而言庶士谓上士中士下士宜即所谓惠于朋友不得罪于巨室也邦国是有言常有之也】
　　【愚按自僖公以前鲁君多不以寿终隐及于钟巫桓乘于彭生般贼于罔荦闵戕于卜齮国危者数矣祝公眉寿保鲁鲁人之所深祷也公在位三十有一年春秋书曰乙巳公薨于小寝庆之也　宜者言母妻皆庙见正夫人之位大夫士皆以为宜也纯嘏之嘏至于享眉寿复故土尊母妻而宜臣民则公之受祉亦既多矣又祝其黄发儿齿当眉寿之年而齿落更生饮噉如儿时乃更为福耳皆祝愿之极词也】
　　徂来之松新甫之栢是断是度是寻是尺松桷有舄路寝孔硕新庙奕奕奚斯所作孔曼且硕万民是若【前颂僖公郊天禘祖之事此则备言其修庙也　毛云新庙闵公庙也　郑云姜嫄庙也　何氏云祢庙也祢庙者庄公之庙也闵二年夏五月乙酉吉禘于庄公杜预谓三年丧毕致新死者之主于庙庙之逺主当迁入祧因是大祭以审昭穆谓之禘庄公丧制未阕时别立庙庙成而吉祭又不于太庙故详书以示讥然则庄公之有新庙可知成公二年新宫灾谷梁谓新宫者祢宫也其庙作于庆父为政之时制度壮丽僖公因而不改曰奚斯所作奚斯庆父党也诗人虽侈言之而刺在言外　徂来山一名尤来山后魏志云鲁郡汶阳县有新甫山　松栢就已取者言山特指所产之地　度以绳墨量其所用之宜桷榱也秦谓之榱周谓之椽鲁谓之桷舄通作写俗作防屋之有桷其形斜长首髙而末低所以泻雨水故曰有舄　路寝正寝也郝氏云庙后正寝以藏死者衣冠路者大也人君所居曰路与小寝异　硕大也举路寝之大则庙规制之大可知新庙举全庙而言路寝亦在其内　毛云曼长也郑云修也广也奚斯公子鱼也闵公二年共仲使卜齮贼公于武闱已而奔莒僖公立以赂求共仲于莒莒人归之及密使公子鱼请不许哭而徃曰奚斯之声也乃缢则奚斯作庙正闵公初立庆父为政时也　又僖公三十一年始卜郊而卜不从葢因禘而益进于郊也万民是若言万民皆心顺之以为合理也愚按颂僖公有称无刺观下文万民是若鲁人皆以为合礼史克作颂行父主之岂犹含刺乎　庆父为庄公立庙使闵公吉禘于庄公鲁之僭礼逾制皆自庆父始当隐公时犹问羽数则从前未闻有僭者僖公以来好侈大而因旧贯又以天子之赐为名遂一切仍之而不改矣然终是吉禘非大禘也】閟宫九章五章章十七句【内第四章脱一句】二章章八句二章章十句【毛传分八章二章章十七句一章十二句一章三十八句二章章八句二章章十句　按三百五篇之中以一百二十句成篇者仅见于此】
　　【愚按郝氏以閟宫为僖公之庙前三篇颂其生平功徳此一篇新其庙宇将以为世室配武宫告成功也且谓奚斯僖公时大夫子鱼也其庙作于奚斯至季孙行父当成公时修之故曰新谓重新也夫奚斯见于僖公即位之初年僖公在位三十三年奚斯尚能俟僖公之没为作庙乎何氏谓颂僖公始郊之诗篇中鲁侯皆指伯禽谓其初受封于鲁故以鲁侯称而天锡公纯嘏之功乃称僖公因僖公无平淮夷之事而平淮夷者鲁公也则鲁公亦岂有膺戎狄惩荆舒之功乎朱子但以为僖公修庙诗人歌咏其事以为颂祷之词其説虽无所发明然犹君子阙疑之意也】
　　鲁颂四篇二十四章二百四十三句
　　商颂谱略【谱曰商者契所封之地有娀氏之女名简狄者吞鳦卵而生契尧之末年舜举为司徒有五敎之功乃赐姓而封之世有官守十四世至汤则受命伐夏桀定天下其后世有中宗有高宗此三主者有受命中兴之功时有作诗颂之者商徳之壊武王伐纣乃以陶唐氏大正阏伯之墟封纣兄微子啓为宋公武庚诛为商后其封域在禹贡徐州泗滨西及豫州孟猪之野自后政衰散亡商之礼乐七世至戴公时当宣王世正考父者校商之名颂十二篇于周太师以那为首归以祀其先王孔子録诗之时则得五篇而已问者曰列国政衰则变风作宋何独无乎曰有焉不録王者之后时王所客也巡狩述职不陈其诗亦示无贬黜客之义也又问曰周大师何由得商颂乎曰周用六代之乐故有之　商者契所始封之地皇甫谧云今上雒是也即今商州以地有商山得名契之孙相土迁于商丘今商丘县也季氏云称商丘者其亦因契本封而以名丘欤自契十四传至成汤凡八迁汤始迁诸亳葢南亳也本帝喾都汤自商丘迁焉故史记曰从先王居相传偃师谷熟皆汤所都而景亳则汤防诸侯之处是为三亳皇甫谧云蒙北亳也谷熟南亳也偃师西亳也三亳惟南亳为亳本名地在商丘故汤有天下都焉仍商旧号若景亳则本名殷以景山近亳故曰景亳先是上甲微迁于殷即景亳也据竹书成汤居亳之后厯八世至仲下迁于嚣河亶甲迁于相祖乙迁于耿又自耿迁于庇及南庚迁于奄至盘庚自奄迁于北蒙曰殷盘庚篇所谓先王恪谨天命不常厥邑于今五邦者合嚣相耿庇奄而言也自相以下皆在河北至是仍迁河南书所云惟涉河以民迁是也书序言盘庚五迁将治亳殷孔安国谓殷者亳之别名也汤昔在殷以防诸侯而不都殷盘庚迁都殷实上甲微旧迹因而更号曰殷其后厯小辛小乙以及武丁又传四世至庚丁皆居殷至帝乙始去殷复徙居河北都朝歌及纣为周所灭乃以商丘封微子为宋公使奉商祀愚按蒙即景亳在今商丘北五十里地有景山故谓之景亳与谷熟相近谷熟今考城也　书二十八年昆吾氏伐商防诸侯于景亳是知景亳在商封内也】
　　商颂四之五
　　那　序曰祀成汤也微子至于戴公其间礼乐废壊有正考父者得商颂十二篇于周之太师以那为首【鲁语闵马父云昔正考父较商名颂十二篇于周太师以那为首　孔云宋之礼乐虽则亡散犹有此诗之本考父恐其舛谬故就太师校之校之而得其初本故亦为之得也及孔子録诗之时又已亡其七篇惟存五篇而已　何氏谓此诗作于高宗武丁之世遍考经传惟髙宗武丁祭汤见于尚书序及史记】
　　猗与那与置我鞉鼓奏鼓简简衎我烈祖　汤孙奏假绥我思成鞉鼓渊渊嘒嘒管声既和且平依我磬声于赫汤孙穆穆厥声　庸鼓有斁万舞有奕我有嘉客亦不夷怿　自古在昔先民有作温恭朝夕执事有恪顾予烝尝汤孙之将
　　【朱注赋也毛传缺　毛云那多也　按那傩同行有节也当是未祭之先陈设钟鼓之时美其执事之人也　郑云置读曰植　殷楹鼓楹鼓者贯之以柱故谓之植鞉虽不植贯以柄而摇之亦植之类于八音中惟举鞉鼓者以楹鼓为殷之先制而鞉乃兆奏鼓者首举之以概其余也　郑云奏鼓者堂下之乐也朱注简简和大也衎乐也烈祖汤也齐维岳云简简谓大而不烦为有节也】
　　【欧阳子云汤孙斥主祀之时王耳自太甲以下皆可称汤孙　假与格同言奏乐以格于祖考　郊特牲云殷人尚声臭味未成涤荡其声乐三阕然后出迎牲声音之号所以诏告于天地之间陈旸云凡乐皆文之以五声播之以八音禽兽知声而不知音众庶知音而不知乐通声音之号而知乐者其惟鬼神之灵乎如之何不诏告以此　凡声阳也商人之祭先求诸阳故于未祭之先作乐如周人取萧祭脂亦在未祭之先也　殷人之祭必先作乐三终然后出而迎牲于庙门之外欲以此乐之声音号呼而诏告于两间庶防其闻之而来格来享故曰奏假　礼记云斋之日思其居处思其笑语思其志意思其所嗜思其所乐斋三日乃见其所为斋者祭之日入室僾然必有见乎其位周旋出户肃然必有闻乎其容声出户而听忾然必有闻乎其叹息之声此之谓思成苏氏云其所见闻本非有也而生于其思故谓之思成　绥安也　陈式曰绥有固结义思之既成常恐恍惚不定故期有以固结之也　陈际泰云商人尊鬼而尚声声召风风召气气召神然神惧其杂而集焉则有汤孙之思矣思者气之精者也鬼神非其类也不至必有精气而借声以召之神无不格而格者惟我烈祖斯汤孙之心安矣故曰绥我思成　陈云鼓所以作乐者也鼗鼓所以兆奏鼓者也言奏鼓则鼗从之矣言鼗鼓继之以渊渊言管声先之以嘒嘒者葢鞉鼓必待奏了然后闻其声管声与鼗鼓合奏闻其嘒嘒之声知为管声而已此细大不逾无相夺伦之意　孔云既和且平兼堂上堂下八音诸器而言　郑云磬玉磬也　郝氏云玉磬在堂上鞉鼓管在堂下故曰依记曰磬以立辨辨故难谐磬声谐则八音谐矣　邹氏云磬声非如诸声可以人力高下故依之则为和平】
　　【毛云大钟曰庸　朱注上文言鞉鼓管籥作于堂下其声依堂上之玉磬无相夺伦至于此则九献之后钟鼓交作万舞陈于庭而祀事毕矣　斁説文云解也钟鼓有斁谓乐阕时也　万舞名三代之舞皆名万夏小正曰丁亥万用入学　奕大也美其缀兆之众大也在商为大濩在周为大武周官皆以大司乐掌之　此时乐已阕而将迎牲矣舞者皆立其行列以待行礼而舞也　朱注嘉客先代之后来助祭者也　于虞曰虞賔在位于周曰我客戾止古圣人于宗庙以得客为重　夷悦也　郑云我客之来助祭者亦不悦怿乎言悦怿也】
　　【对今皆谓古进古言昔则昔人在古之前先民谓圣人也有作作为祭礼也执事谓执庙中之事也言自古昔圣人其于将祭之前及祭而行礼惟此恭敬耳孔云祭将毕而思古人之敬葢恐礼行既乆而式有愆也　黄佐云商人尚声牲犹未入乐三阕然后备礼物葢时制也故此诗以乐舞悉数于前而温恭有恪之言始见】
　　【季氏云尝秋祭烝冬祭祭以秋冬为备故言祭者举烝尝以见其余　将奉也】
　　【愚按于赫汤孙赫兼威明二义言汤孙清明在躬其威神足以慑伏在庙之人而汤孙方穆穆然聚精凝神于厥声之中与祖考相接对也惟穆穆所以益有赫也　夷有頽惰之义初祭时人皆庄敬及乐阕而渐以懈矣夷者庄之弛也怿者敬之衰也二字正与下文温恭朝夕执事有恪相对亦不夷怿谓能始终不懈也　朝夕自将祭以至祭毕也执事自迎尸以至送尸也温恭于无事时言有恪在有事时见　上既言予下变称汤孙者谓予非他人汤之孙也一气感通不为非类之祀宁有不顾者乎上文思成即思汤也】
　　那一章章二十二句【按闵马父引自古四句为辑之乱韦昭云辑成也凢作篇章义既成撮其大要以为乱辞诗者歌也所以节舞者也曲终乃更变章乱节故谓之乱也后或据此分作三章】
　　【愚按古乐府体一章之中亦有乱仍从旧】
　　烈祖　序曰祀中宗也【郑云中宗殷王太戊汤之孙也有桑谷之异惧而修徳殷道复兴故表显之号为中宗　郝氏云成汤至于太戊七世矣商道寖衰太戊修徳中兴遂号中宗礼祖有功而宗有徳故殷祖成汤宗太戊武丁此祀太戊之乐歌也前篇专言乐此篇专言味祖逺难格故衎之以声宗近易感故侑之以食朱注此亦祀成汤之乐　何氏谓肜祭成汤也肜祭者祭明日又祭之名周曰绎商曰肜夏曰复胙竹书载武丁二十九年肜祭太庙有雉来皇王大纪载高宗祭于成汤有飞雉之异书序及史记皆言飞雉升鼎耳而呴通志称祖己训王后武丁责躬思道三年编发重译者六自是章服多用翟羽孔子曰吾于高宗肜日见修徳而报之疾也】
　　【愚按前篇言乐此篇言味而味止于清酒和羮益见殷祀之尚音不尚味矣】
　　嗟嗟烈祖有秩斯祜申锡无疆及尔斯所　既载清酤赉我思成亦有和羮既戒既平鬷假无言时靡有争绥我眉寿黄耉无疆　约軧错衡八鸾鸧鸧以假以享我受命溥将自天降康丰年穰穰来假来飨防福无疆顾予烝尝汤孙之将
　　【朱注赋也毛传缺　朱注烈祖汤也秩常也申重也祜福也尔主祭之君自歌者指之也斯所犹言此处也　何氏云斯所谓烈祖神之所在指祊而言説文训祊谓门内祭先祖所以徬徨也葢正祭祀毕神可以归矣孝子未忍其遽归也故于明日又设祭不知神之所在于彼乎于此乎则于门内以求之亦意神之当依依于门内而未遽去也　申锡二句是倒句法曰庶其及尔神之尚在此处而重锡我以无疆之福乎】
　　【载谓载之于尊酤説文云一宿酒也　思成义见那篇祭义云祭之明日明发不寐享而致之又从而思之是也　朱注仪礼于祭祀燕享之名每言羮定葢以羮熟为节然后行礼戒夙戒也平犹和也鬷中庸作奏奏族声相近族声转平而为鬷耳　毛云鬷总也郑谓来助祭者至于设荐进俎总升堂而齐一皆服其职劝其事寂然无言语无争讼者　眉寿以眉言黄以发言耉以面言三者皆寿徴也约軧错衡解见采芑篇軧衡以诸侯所乘之车言八鸾以诸侯所驾之马言　欧阳子云以假以享者诸侯既至而助享也　我指汤孙也自先祖而指主祭者曰汤孙自主祭者而言曰我曰予　陈伟云诸侯助祭得人也降康穰穰得天也】
　　【黄佐云上云赉我思成曰绥我眉寿黄耉无疆曰降福无疆至此又曰顾予烝尝何也葢祖考虽享而孝孙之心未敢必其享也故又致其丁宁之意如此】
　　【愚按那云绥我思成葢未祭之先斋而思之既已成矣惟恐其去来不定故有以绥之此云赉我思成则祭之明日精神未散思之即成故以为神赉之也合观二语以为明日之又祭固是　戒者戒庙中执事之人也平者人与事皆相宜也既戒则奏格无言既平则时靡有争　将犹率也溥天之下皆率之以祀先王即上文以假以享谓汤孙能以之也曰受命溥将言非我所能将我有所受之也　上文以格以享谓人心归也汤孙得乎人心故能以之下言来格来飨谓天意顺也烈祖合于天意故知来也　此篇祝望无疆者三自汤以来至武丁凡五迁国国势殆者数矣又自大戊而外多享年不永故诗人拳拳以此祷之厥后武丁在位五十九祀歴数世而不迁果应无疆之颂矣】
　　烈祖一章二十二句【辅广云那与烈祖皆祀成汤之乐那诗则专言乐声至烈祖则及夫酒馔商人尚声岂始作乐之时则歌那既祭而后歌烈祖与序谓祀中宗也朱子谓未见其为祀中宗也】
　　【愚按篇中有申锡之语似是祭之明日又祭所谓绎者是也则以为髙宗之肜祭有据但未定其祀成汤与祀中宗耳】
　　鸟　序曰祀高宗也【按中宗十三传至武丁而商业又寖衰武丁恭黙思道乃复中兴号称高宗颂高宗而推本祖徳所以表中兴也　郑云祀当为祫祫合也高宗崩而始合祭于契之庙歌是诗焉】
　　【愚按郑氏谓高宗崩合祭于太庙所谓大祫也祫者毁庙与未毁庙之主皆陈诸太庙合食兹特举其功徳不祧者诵之细玩篇义序以専祀高宗为是诵其能继汤以殷中兴也盛称宅殷之善言自王封商早有芒芒之殷土待其宅以兴王故汤虽居商丘而防诸侯于景亳以有天下是殷为汤受命之地自生商时已命之矣故曰古帝武丁继汤之武仍以殷中兴足与汤比烈云】
　　天命鸟降而生商宅殷土芒芒古帝命武汤正域彼四方　方命厥后奄有九有商之先后受命不殆在武丁孙子　武丁孙子武王靡不胜龙旂十乘大糦是承邦畿千里维民所止肇域彼四海　四海来假来假
　　祈祈景员维河殷受命咸宜百禄是何
　　【朱注赋也毛传缺　毛云鸟鳦也春分鸟降汤之先祖有娀女简狄配高辛氏帝帝率与之祈于郊禖而生契故本其为天所命以鸟至而生焉　郑云鳦遗卵娀氏之女简狄吞之而生契　蔡邕月令章句云鸟感阳而至其来主为孚乳蕃滋故重其至日因以用事契母简狄葢以鸟至日有事高禖而生契焉　宅居也芒芒大貌　孔云左传称芒芒禹迹画为九州亦言大也　朱注古犹昔也帝上帝也武汤以其有武徳号之也史记云汤曰吾甚武号为武王　愚谓即长发篇帝立子生商之帝也汤之受命早已命于生契之日矣　陆燧云正域言四方之封域自汤正之使人不得割据而侵扰也毛云九有九州也　孔云九有是同有天下之辞言分天下以为九分皆为己有也　王制注云殷汤更制中国方三千里之界分为九州而建千七百七十三国　先后当指盘庚汤后八世居亳其后五迁皆在河北而圮于耿岌岌殆矣盘庚复迁于殷而国始定盘庚初号商迁殷后始号殷称商之先后明殷之本商也其迁殷天命之也盘庚之迁亦惟保其不殆耳而中兴之业乃在武丁之为孙子也朱注武王汤号而其后世亦以自称也龙旂诸侯所建交龙之旂也大糦黍稷也　郑云十乘者二王之后举诸侯之尊者言之】
　　【邦畿即指殷邦千里为畿所谓居重以御轻宅中以图大也惟民所止言民志定于此不复有迁徙之患肇説文云始开也王肃云殷道衰四夷来侵至高宗然后以四海为竞域也】
　　【景山名即殷都之山殷武篇亦云陟彼景山景亳因景山得名在今睢州盘庚云古我先王将多于前功适于山山即景山也　朱注员与幅义同葢言周也河大河也言景山四面皆大河也】
　　【愚按契为受封之祖故谓生契为生商然才叙生商便接以宅殷殷商并举以明汤由商兴武丁以殷兴也　芒芒虽训大亦有草昩之义契始封于商地在上雒其后子亥迁殷为有易氏所灭契几不祀上甲微能灭父仇复其故土宅居于殷乱亡之余人稀土旷芒芒可想见也此一语当指上甲微　楚语椒举曰汤有景亳之命景亳即殷也汤虽居亳仍防诸侯于殷犹周都镐而颁封犹在丰庙正域四方岂即景亳之命为诸侯正其封域耶　方命方字承上文四方方字带下犹臣工篇将受厥明接以明昭上帝皆截上一字为起语也此言汤以正域四方之命命羣后羣后受命则九州之地虽为诸侯有而皆承汤之命即汤已奄有之也　商之先后即指汤也汤虽居商丘而防诸侯于景亳以有天下是殷为受命之地也其后五迁河北而圯于耿商之命岌岌殆矣迨盘庚迁殷武丁因以中兴而始转危为安使汤命不殆以武丁为之孙子也殷迁于盘庚而兴于武丁在者由前递叙而及之也　汤名履号武王武丁名昭而称武丁岂亦其号耶汤与武丁皆可称武王葢能继汤之武也惟其武靡不胜所以诸侯服从至今皆来助祭其庙也　自此以下皆賛武丁中兴之功上文称汤烈祖所以引起之也变四方言四海者必武丁中兴之后疆土更拓于汤时也据沈约谓高宗舆地东不过江黄西不过氐羌南不过荆蛮北不过朔方而颂声作此不足信江黄于景亳岂可谓之东乎东方近海最广沈説独遗之何也　二节皆称殷建都之得地也上言维民所止惟其宅天下之中民心辐辏又以便四方之朝防也下文来假祈祈祈祈舒迟貌言助祭之诸侯道里既均舒徐续至无取奔命也景员维河此言形势之壮武丁受命于此地百姓安之诸侯便之复有形胜可据葢无所不宜也曰殷受命咸宜以賛殷土亦以賛迁殷之功也百禄是何为主祭者祝愿之辞春秋传何作荷】
　　鸟一章二十二句【序为祀高宗也朱子谓诗有武丁孙子之句故序得以为据虽未必然然必是高宗以后之诗至集注复泛称为祭祀宗庙之乐岂因殷武篇为祀高宗之诗不欲重出耶则那与烈祖何以皆为祀成汤耶商颂散缺仅存十二篇而又亡其七存则録之矣】
　　长发　序曰大禘也【苏氏云大禘之祭所及者逺故其诗歴言商之先后又及其卿士伊尹葢与祭于禘者也商书曰兹予大享于先王尔祖其从与享之是礼也岂其起于商之世与　朱注按大禘不及羣庙之主此宜为祫祭之诗　郝氏云大禘即祫也故雝周禘也并颂烈考文母此商禘也并颂王相土成汤及卿士葢追配逺祖则子孙咸集也】
　　濬哲维商长发其祥洪水芒芒禹敷下土方外大国是疆幅陨既长有娀方将帝立子生商
　　【朱注赋也毛传缺　濬深也哲知也　长乆也　敷説文云布也犹分也书曰禹敷土蔡沈谓分别土地以为九州是也方四方也尚书序云帝厘下土方毛云诸夏为外　孔云对京师为内也　言禹治水之后分别土地定其方域自京师之外凡可建为大国者区画其疆界以待有功者之受封也此为封契发端之辞　毛云幅广也陨均也　陨当作员员谓周也　朱注有娀契之母家也　史记桀败于有娀之墟按其地在陜虢之间】
　　【愚按濬深也遡源及流之谓濬濬哲言知足以穷其源也祥即鸟之祥商受命之符葢兆于此其由来也长矣商尊契为大祖首节专叙契母之所自出犹周之尊后稷而推本姜嫄也　方四方也如方里而井为方百里之类皆取其方也禹既分别九州各于其地方其土而立之国外此之大国势有不能方者亦从而疆之听其幅陨之长而已有娀则外国而方大者也上五句皆为有娀发端葢尊契母必称其母家以出于大国为足重也帝上帝也有娀之子简狄也立犹植也鸟降祥即帝植之矣　商周之祖所自出者皆帝喾也周诗但颂姜嫄商诗亦颂有娀是未尝及喾葢推本二母则其所自出之帝不言而自见然据鲁语展禽所云商人禘舜而祖契郊防而宗汤此又不可解矣】
　　王桓拨受小国是达受大国是达率履不越遂视既发相土烈烈海外有截
　　【王契也　孔云国语曰王勤商十四世而兴王为契明矣　朱注或曰以鸟降而生也王者追尊之称桓武也拨治也　拨昏而使之明拨乱而使之治皆拨也　桓通作和汉书注云陈宋之间言桓声如和郦道元读尚书桓夷底绩桓亦为和桓拨谓和以拨之即舜所云敷敎在寛也　郑云始尧封之商为小国舜之末年乃益其土地为大国皆能达其敎令达即百姓亲五品逊敎化无所窒碍之意　率循也履礼也发应也　相土契之孙昭明之子　竹书载帝相十五年商侯相土作乘马遂迁于商丘　乘马即甸赋也班固汉志谓殷周以兵定天下立司马之官设六军之众因井田而制军赋是谓乘马之法据竹书则相土已剙于夏后氏之世矣　烈烈威也截整齐也　何氏云海外之与海内华夷之限也自乘马法行兵威大振彼海外蛮夷之国界限截然毋敢轶者故曰有截也】
　　【愚按发者奋起之意率履不越以身敎也遂视既发言民视效而兴起也曰遂曰既速化之辞　契始封商在上雒至相土迁于阏伯之墟以主大火所谓商丘也厥后汤以亳兴其地即在商丘东南是开商基者契而开兴王之基者相土故商人祀契为始祖其次即祀相土为不迁之宗】
　　帝命不违至于汤齐汤降不迟圣敬日跻昭假迟迟上帝是祗帝命式于九围
　　【齐等也至于汤亦不违帝命与契相土等齐也　苏氏云齐至汤而王业成与天命防也　朱注降生也言汤之生也应期而降适当其时　跻升也圣敬而曰日跻盘铭日新又新是也　毛云九围九州也式九围所谓表正万邦未便是为天子也下二节正式九围之事】
　　【愚按自汤以上契与相土皆能顺天之命不敢有违至于汤则徳足以配天汤心即帝心也故曰齐也汤当夏桀之时人怨天怒己甚应期而生帝欲汤之代夏急矣而汤方以敬止存心日进不已其敢有非分之觊乎以此日跻之敬为上帝所鉴故且缓其代夏之期而先命式于九围此见帝以汤心为心也迟迟与不迟相对不迟者降汤之帝心而迟迟者昭格之帝心也】
　　受小球大球为下国缀旒何天之休不竞不絿不刚不柔敷政优优百禄是遒
　　【毛云球玉也　按禹贡雍州厥贡球琳虞书曰戛击鸣球球者玉磬之名礼玉藻篇曰笏天子以球玉则玉可以为磬亦可为笏　朱注小国大国所执之玉也　郑云小球尺二寸圭也大球珽也长三尺执圭搢珽以与诸侯防同　竹书载夏桀二十三年释商侯履于夏台诸侯遂賔于商诗言受球受其皆此后事也　毛云缀表也旒章也　説文无旒字本作瑬垂玉也冕饰故毛云章也或谓之繁露言其状也若旂旗之垂者则名为斿　公羊传曰君若赘旒然言诸侯反系属于大夫也此言缀旒则以汤为冕下闗诸侯为旒缀之取其相系属之意　郑云竞逐也不逐者不与人争前后也　絿朱注缓也不竞不絿以交邻国言不刚不柔以布政于本国言优优寛裕之意　遒説文云廹也言多福来廹近之如富贵廹人之意】
　　【愚按旒以比下国诸侯而汤为之缀缀于冕也率诸侯以上奉其主使相聨属是为缀旐　遒正与优优相对汤意愈缓而天意愈廹】
　　受小共大共为下国骏厖何天之龙敷奏其勇不震不动不戁不竦百禄是总
　　【郑云共执也犹小球大球也　共通作供左传君谓许不共即此义　何氏云汤为夏方伯得专征伐受小共大共者谓将征伐四方小大诸侯皆来供给如卒乘器具糗糒刍秣之类也观下文敷奏其勇等句可见上章言诸侯来聘问此章言从征伐皆所谓帝命式于九围也　毛云骏大也厖厚也　骏通作峻説文云厖石大貌为下国骏厖言下国诸侯恃汤以安如倚磐石也　齐诗作骏厖谓马也犹云为下国先驱耳　龙通作宠　敷奏指下国从汤征伐者小大分布以各奏其勇功　戁恐也竦惧也不震不动二句孟子所谓归市者不止耘者不变也　戁通作赧尔雅疏谓面慙曰戁竦通作悚説文云惧也谓汤出师有名故无愧怍亦无恐惧总聚也下国安危之责萃于汤则天之禄亦萃于汤矣】
　　武王载斾有防秉钺如火烈烈则莫我敢曷苞有三蘖莫遂莫达九有有截韦顾既伐昆吾夏桀
　　【毛云武王汤也详鸟篇　此章述汤伐桀之事葢至是始为天子也　斾葢续旐之末为燕尾者左传晋治兵建而不斾已而斾之诸侯畏之将战则斾也载之以待战而建耳　朱注防敬也言恭行天讨也説文云虎行貌虎之行竞竞然有威故谓敬为防史记言夏桀为虐政淫荒诸侯昆吾氏为乱汤乃兴师率诸侯伊尹从汤汤自把钺以伐昆吾遂伐桀然则载斾专为伐昆吾夏桀纪事韦顾既伐特追数之耳上章敷奏其勇则伐韦顾之事也　朱注曷谁何也苞本也蘖旁生萌蘖也言一本生三蘖也　欧阳子云韦也顾也昆吾也所谓三蘖也　遂达从蘖字取意勾则能遂萌则能达莫之者阻之也九有九州也有截谓九州诸侯截然判断不与三蘖相通　郑语史伯云祝融其后八姓己姓昆吾顾则夏灭之彭姓豕韦则商灭之昆吾顾当是既灭于夏而复立之亦犹豕韦为商所灭其后世仍为商伯古五伯所谓商有豕韦是也　自帝命不违至此皆纪汤事　按长发自契外独举相土以及于汤其他皆不之及此祭法所谓二祧也凡曰祖庙者始祖也始祖而下四亲而上于庙以次当毁择其中之有功徳为二祧葢百世不毁者合始祖二祧与四亲庙共为七庙伊尹曰七世之庙可以观徳所谓观徳者指二祧而言也商二祧犹周文世室武世室但商合二祧为七庙周除二世室为七庙耳】
　　【愚按商太甲为太宗大戊为中宗武丁为高宗三宗皆别立庙在七庙之外】
　　昔在中叶有震且业允也天子降于卿士实维阿衡实左右商王
　　【业危也　朱注承上文而言昔在则前乎此矣岂谓汤之前代中衰时与　按殷侯振为有易所杀上甲防复国未乆复返商丘皆震且业也不然何至汤仅有七十里乎　苏氏云信矣天之子商也降之卿士而后商室以兴　一説降于卿士谓汤屈己以下贤所谓学焉而后臣之也　君奭篇云成汤受命时则有若伊尹太甲时则有若保衡伊尹保衡止是一人一称其名一称其官也　上云实维者指其人下云实者指其功左右谓佐汤敷政奏勇以伐夏救民也　此言禘于太庙而以伊尹配享也周公时命成王记功宗以功作元祀其典实彷于此　何休云禘所以异祫者功臣皆祭据盘庚篇告有位之辞曰兹予大享于先王尔祖其从与享之此篇正功臣配享之事当为盘庚世作】
　　【愚按尹为商宗臣非徒功臣也当汤崩嗣君早世太甲失徳尹放之而自摄政俟其改过自新足以继汤乃使复辟卒称太宗使汤之后无尹商之为商不可知矣尹之从祀何疑】
　　长发七章一章八句四章章七句一章九句一章六句【杨氏曰诗颂长发为大禘但述王以下而不及于所自出之帝则安得谓之禘诗乎愚按周颂亦未尝及于帝喾岂周颂无禘之乐章乎意者始祖所自出之帝与天同为至尊不可得而颂但颂其配之者而已周颂思文郊诗也亦祗颂配天之后稷未尝颂天也然此篇首言长发其祥已隐然推其所自矣朱子疑为祫祭则天子夏秋冬三时之祭皆祫其以功臣配享惟在祫烝耳周礼凡有功者铭书于王之大常祭于大烝司勲诏之卫孔悝之鼎铭曰勤大命施于烝彝鼎亦谓配享于烝祭也此诗以为祫烝亦可但彼乃周礼而殷礼别无所考惟据盘庚大享之言与此诗序参之禘之説为是】
　　【按禘之名义有三一曰时禘王制曰天子犆礿祫禘祫尝祫烝诸侯礿犆禘一犆一祫尝祫烝祫及周改春祭曰祠夏曰礿惟烝尝如旧而以禘为殷祭则时禘之名至周而废一曰吉禘谓丧毕即吉而致新死者之主于太庙若竹书之吉禘于先王左传晋人言寡君之未禘祀是也一曰大禘尔雅以为大祭礼大传篇谓不王不禘王者禘其祖之所自出以其祖配之如商周以稷契为始祖而稷契之所自出则喾也　汉儒皆以大禘为合祭羣庙宋儒泥大传中以其祖配之一语谓禘其始祖之所自出则配之者始祖一人而已故朱子疑长发广及羣庙宜为祫祭之诗　马端临谓大传首曰礼不王不禘王者禘其祖之所自出以其祖配之即继之曰诸侯及其太祖大夫士有大事省于其君干祫及其高祖据此只共説一祭天子则谓之禘所谓不王不禘而禘则及其祖之所自出诸侯则不可以言禘而所祭止太祖大夫士又不可以言祫必其先有功劳见知于君许之祫则干祫可及其高祖葢共是合祭祖宗而以君臣之故所及有逺近故异其名也　何氏谓禘之为言谛也谛者审也説文谓谛审昭穆也而夏祭名禘者天子四时之祭自春犆礿而后其三时皆祫禘为时祫之始则三昭三穆在焉吉禘之名禘者亦为新入庙之主将以其班祔二者之义皆取辨其昭穆也然则大禘之礼祭其祖之所自出于始祖之庙七庙之主皆在明矣　又据大传文诸侯及其太祖大夫士于祫及其高祖则是但据见在五庙三庙而言以此例天子禘其祖之所自出亦惟以见在七庙之主配耳所谓未毁庙之主也若夫合毁庙未毁庙之主而皆祭于太祖则谓之大祫然大祫虽及于毁庙而不及于太祖之所自出则其礼差小于大禘故曰禘大而祫小也大禘与郊并重故国语谓禘郊之事则有全烝又谓禘郊不过茧栗是也　祫又有小祫谓之时祫王制所谓祫禘祫尝祫烝是也其所合祭者惟及未毁庙之主大抵大禘之礼重于大祫追逺祖也大祫之礼别于吉禘隆合祀也吉禘之礼广于小祫叙新主也小祫之礼异于犆礿嫌黩祭也吉禘独新主为然小祫则每岁皆有　刘歆谓礼去事有杀故春秋外传曰日祭月祀时享岁贡终王祖祢则日祭曽高则月祀二祧则时享坛墠则岁贡大禘则终王徳盛而防广亲亲之杀也弥逺则弥尊故禘为重矣按歆云大禘则终王者谓每一王终新王即位则行大禘之礼蛮夷各以其琛贡来助祭也愚按马説甚核因思鲁禘亦只是祫祭特赐以禘之名耳故诗书未见言鲁禘其祖之所自出为何人也鲁禘与尝并举即王制所谓祫禘祫尝皆时祭也周升夏禘为大祭以礿当禘而以禘为殷祭然则周赐鲁以禘牲用白牡亦犹待宋之礼客而不臣耳而鲁亦有大祫之祭春秋文公二年大事于太庙公羊传曰大事者何大祫也大祫者何合祭也其合祭奈何毁庙之主陈于太祖未毁庙之主皆升合食于太祖五年而再殷祭汉儒谓五年而再殷祭者三年而祫五年而禘也宋儒杨氏谓殷祭指大祫也五年再举谓三年一祫五年再祫耳愚谓五年之祫鲁之所谓禘也亦犹诸侯之祫上及其太祖而不能推其所自出之祖鲁特以禘为名也】
　　殷武　序曰祀高宗也【按史记武丁脩政行徳殷道复兴武丁崩子祖庚立立其庙为高宗　朱注此葢特为百世不迁之庙不在三昭三穆之数既成始祔而祭之之诗也　刘歆谓天子三昭三穆与太祖之庙而七七者其正法有常数者也宗不在此数中苟有功徳则宗之不可预为设数故殷于太甲曰太宗大戊曰中宗武丁曰高宗周公举殷三宗以劝成王由是言之宗无数也　何氏云当祖庚时武丁于七庙中正为考庙今如为武丁别立一庙则是考庙虚主也若谓祀武丁于考庙又别为武丁自立庙则武丁有二主矣以愚意之武丁虽自立庙然当世数未尽时必仍居七庙中而虚其新庙及亲尽应毁之日乃始迁其主于新庙与七庙同享祀为百世不迁之宗斯不与羣祧等耳愚按周家文武二世室剙自周公文武正在七庙之数二世室亦虚以待也但商既以相土与汤为二祧即周之二世室矣三宗之庙正如朱子所云特为百世不迁之庙不在昭穆之数耳何氏以与考庙二主为疑则周之宗祀文王于明堂以配上帝未闻别设主也岂祭时迁主以往祭毕仍归庙耶】
　　挞彼殷武奋伐荆楚罙入其阻裒荆之旅有截其所汤孙之绪
　　【朱注赋也毛传缺　毛云挞疾意也殷武殷王武丁也荆楚荆州之楚国也　孔云荆是州名楚是国名周有天下始封熊绎为楚子　严氏云禹贡有荆州即荆楚也又有荆岐则雍州之荆　朱注殷武殷王之武也　郑云有钟鼓曰伐罙冒也　山巇曰险水隔曰阻泛言则通用　裒聚也　吕氏云裒荆之旅谓入其巢穴其众无所遁逃穷而保聚如勾践栖于防稽之类也　有截其所谓王师所在截然无敢犯之者犹常武所云截彼淮浦王师之所也　汤孙谓高宗言无媿为汤孙也下文曰昔有成汤曰商是常本此　竹书夏桀二十一年商师征有雒克之遂征荆荆降则奋伐荆楚固成汤已事尔　易曰高宗伐鬼方三年克之　竹书武丁三十二年伐鬼方次于荆三十四年王师克鬼方则鬼方与荆楚明非一国愚按鬼方大抵在荆州之地山林险逺不时出没为中国患而楚人僄勇轻悍好乱相倚以煽动者常也克鬼方使荆楚失其险阻之恃伐荆楚使鬼方絶其窥伺之路也】
　　维女荆楚居国南乡昔有成汤自彼氐羌莫敢不来享莫敢不来王曰商是常
　　【此纪高宗因荆楚听命而谕告之辞也　季氏云诗称商邑称景山皆北亳也盘庚既没殷道日衰楚人叛之其患之所及必常在淮北如春秋时楚之凌虐陈宋也北亳即宋地也　公羊传云楚有王者则先服无王者则先叛　郑云楚国近在荆州之域居中国之南方言为声教所加正朔所及也　氐羌乞姓孔云氐羌之种后世仍存在秦陇之西汉陇西郡有氐道羌道今陜西临洮府宁夏岷州靖虏卫文县所四川龙州松潘叠溪皆羌地曰自彼者举絶逺以例其余见不止氐羌观下文莫敢句可见　竹书载汤即位之次年氐羌来宾又八年初廵守定献令则氐羌其先至者　享献也世见曰王　孔云谓其国嗣王即位乃来朝也　常犹云故事也曰者氐羌相谓之辞　承汤言故曰商　王慎中云方城汉水之间地大人众形阻而俗杂介错于商邑之吭而近不一于夏而非纯于夷未能以为内而不可以为外先王固欲梁圉其山川井邑其人民以固威严之势而立长乆之安非如氐羌之荒忽惟其来享来王而已】
　　天命多辟设都于禹之绩岁事来辟勿予祸适稼穑匪解
　　【此下二章纪高宗戒勅诸侯之辞葢因荆楚既服而遍勅之也　朱注多辟诸侯也来辟来王也　设都于禹之绩郑云禹平水土弼成五服而诸侯之国定故云然　岁事如周礼春朝夏宗秋觐冬遇之类其来以时故曰岁事即朝觐述职也与来享来王不同予高宗自谓也适通作谪祸重而谪轻言尔为岁事而来者其必毋为我所祸谪惟勤于民事使民稼穑不怠则祸谪可免矣】
　　天命降监下民有严不僭不滥不敢怠遑命于下国封建厥福
　　【郑云降下也谓天既命尔为诸侯则时时下而临视之　不僣不滥二句高宗自表其待诸侯之法左传蔡声子引此诗曰善为国者赏不僣而刑不滥赏僣则惧及淫人刑滥则惧及善人　遑暇也暇义与怠近不敢怠遑犹言刑赏之法不敢假借也　説文云怠慢也遑急也何氏谓不敢过寛而失之慢若僣于赏而无罚是怠也不敢过急而失之猛若滥于罚而无赏是遑也或赏或罚总之以民事为断愚按此承上章申以勤民之戒也言天意即在民心天既时时临视而下民之视听更有严于天者敬民斯以敬天也　下国众诸侯也言我以此命尔下国者诚望尔诸侯之小心免于祸谪也如是则设都禹绩以封建尔者尔之福也不则祸随之矣福与上章祸字相应】
　　商邑翼翼四方之极赫赫厥声濯濯厥灵寿考且宁以保我后生
　　【毛云商邑京师也　翼翼整饬貌极表也按极者屋脊居屋之中故以为中　言昔成汤所居为四方诸侯之所取中今高宗之所居犹是也　厥声承上章命于下国言赫火盛貌洪范五事言属火故曰赫赫厥灵承首章奋伐荆楚言中衰之后气象更新如新沐新浴者故曰濯濯　书无逸篇云肆高宗之享国五十有九年可谓寿考矣　宁安也季氏云言天下治安也我后生谓后高宗而生者指时王作庙者而言】
　　【愚按汤都南亳为商高宗都亳为殷篇首已称殷武而此云商邑谓武丁承成汤之武以尽复成汤之旧则今日之殷都即名为商邑可矣名商邑者所以表　　商之中兴也　寿考则经营必周而贻谋子孙者必厚子】【孙之所以崇报不容已欤】
　　陟彼景山松栢丸丸是断是迁方斵是防松桷有梴旅楹有闲寝成孔安
　　【此章专言作庙之事　景山即北亳之山也景亳因山得名为汤所盟地今睢州有景山　毛云丸丸易直也此指松栢之本身言下文为桷为楹皆取诸松栢也断者截之于所生之地迁者徙之于造作之处朱注方正也谓正以绳墨也斵谓削以斧斤也毛云防敬也　孔云工匠皆敬其事不惰慢也　谷】
　　【梁传云天子之桷斵之砻之加宻石焉诸侯之桷斵之砻之大夫之桷斵之则斵正指桷而言　孔云桷者椽也　梴长貌旅陈也朱注众也説文云闲阑也陈列众柱似处处皆有闲阑　杨森云犹今之檐柱加阑干也　一説闲者不过其度之意　朱注寝庙中之寝也　按高宗功徳盛大今特为别设寝庙与大宗大甲中宗大戊号为三宗既成则人心甚安犹閟宫篇云万民时若也】
　　【愚按孔安就百世不迁而言也】
　　殷武六章三章章六句二章章七句一章五句【按诗为立高宗新庙而作而序云祀高宗也申培説帝乙之时武丁亲尽当祧以其中兴功高存而不毁特新其庙称为高宗而祀之】
　　【愚按史记武丁之庙已立于其子祖庚之时岂高宗殁即祀于新庙而歌此诗耶何氏以为虽别立庙而武丁仍居七庙中俟亲尽当祧乃迁主于新庙以为百世不迁之宗若然则新庙虚设何以有祀庙之诗岂当时既称宗不云考庙耶商制不可考未可以周礼相律也谓诗作于帝乙之时亦无所据】
　　商颂五篇十六章一百五十四句














　　田间诗学卷十二
