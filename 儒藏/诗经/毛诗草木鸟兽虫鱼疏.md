　　钦定四库全书　　　　　经部三
　　毛诗草木鸟兽虫鱼疏　　诗
　　提要
　　【臣】等谨案毛诗草木鸟兽虫鱼疏二卷吴陆玑撰明北监本诗正义全部所引皆作陆机考隋书经籍志毛诗草木虫鱼疏二巻注云乌程令吴郡陆玑撰陆徳明经典释文序録陆玑毛诗草木鸟兽虫鱼疏二巻注云字元恪吴郡人吴太子中庶子乌程令唐书艺文志亦作陆玑则监本为悮又毛晋津逮秘书所刻援陈振孙之言谓其书引尔雅郭璞注当在郭后未必吴人因而题曰唐陆玑夫唐代之书隋志乌能着録且书中所引尔雅注仅及汉犍为文学樊光实无一字涉郭璞不知陈氏何以云然姚士粦跋已辨之或晋未见士粦跋欤原本久佚此本不知何人所辑大抵从诗正义中録出然正义卫风淇澳篇引陆玑疏淇澳二水名今本乃无此条知由采摭未周故有所漏非玑之旧帙矣又卫风椅桐梓漆一条称今云南防牱人绩以为布考汉书地理志益州郡有云南县后汉书郡国志永昌郡有云南县皆一邑之名唐书地理志姚州云南郡武徳四年以汉云南县地置盖至是始升为大郡而滋云南记窦滂云南别录诸书作焉玑在三国即以云南配防牱似乎诸家传写又有所窜乱非尽原文然勘验诸书所引一一符合要非依托之本也末附载四诗源流四篇而毛诗特详考王柏诗疑已诋玑所载与经典释文不合王应麟困学纪闻亦议其误以曽申为申公则宋本已有之非后人所附益矣虫鱼草木今昔异名年代迢遥传疑弥甚玑去古未逺所言犹不甚失真诗正义全用其说陈启源作毛诗稽古编其驳正诸家亦多以玑说为据讲多识之学者固当以此为最古焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀










　　钦定四库全书
　　毛诗草木鸟兽虫鱼疏卷上
　　呉　陆玑　撰
　　方秉蕳兮
　　蕳即兰香草也春秋传曰刈兰而卒楚辞云纫秋兰孔子曰兰当为王者香草皆是也其茎叶似药草泽兰但广而长节节中赤髙四五尺汉诸池苑及许昌宫中皆种之可着粉中故天子赐诸侯茝兰藏衣著书中辟白鱼也
　　采采芣苢
　　芣苢一名马舄一名车前一名当道喜在牛迹中生故曰车前当道也今药中车前子是也幽州人谓之牛舌草可防【与煮同】作茹大滑其子治妇人难产
　　言采其蝱
　　蝱今药草贝母也其叶如栝楼而细小其子在根下如芋子正白四方连累相着有分解也
　　中谷有蓷
　　蓷似方茎白华华生节间旧説及魏博士济隂周元明皆云庵防是也韩诗及三苍説悉云蓷益母也故刘歆曰蓷臭秽即茺蔚也
　　集于苞杞
　　杞其如樗一名苦杞一名地骨春生作茹微苦其茎似莓子秋熟正赤茎叶及子服之轻身益气
　　言采其藚
　　藚今泽蕮也其叶如车前草大其味亦相似徐州广陵人食之
　　茑与女萝
　　茑一名寄生叶似当卢子如覆盆子赤黒甜美女萝今兔蔓连草上生黄赤如金今合药兔子是也非松萝松萝自蔓松上生枝正青与兔丝殊异
　　有蒲与荷
　　荷芙蕖江东呼荷其茎茄其叶蕸茎下白蒻其花未发为菡蓞已为芙蕖其实莲莲青皮里白子为的的中有青长三分如钩为薏味甚苦故俚语云苦如薏是也的五月中生生啖脆至秋表皮黒的成食或可磨以为饭如粟饭轻身益气令人强健又可为糜幽州扬豫取备饥年其根为藕幽州谓之光旁为光如牛角
　　参差荇菜
　　荇一名接余白茎叶紫赤色正圆径寸余浮在水上根在水底与水深浅等大如钗股上青下白防其白茎以苦酒浸之脆美可案酒
　　于以采苹
　　苹今水上浮萍是也其粗大者谓之苹小者曰蓱季春始生可糁蒸以为茹又可用苦酒淹以就酒
　　于以采藻
　　藻水草也生水底有二种其一种叶如鸡蘓茎大如箸长四五尺其一种茎大如钗股叶如蒿谓之聚藻扶风人谓之藻聚为声也此二藻皆可食煮挼去腥气米麪糁蒸为茹嘉美扬州饥荒可以当糓食饥时蒸而食之
　　言采其
　　与荇菜相似叶大如手赤圆有肥者着手中滑不得停茎大如柄叶可以生食又可防滑美江南人谓之莼菜或谓之水葵诸陂泽水中皆有
　　蒹葭苍苍
　　蒹水草也坚实牛食之令牛肥强青徐州人谓之蒹兖州辽东通语也葭一名芦菼一名薍薍或谓之荻至秋坚成则谓之其初生三月中其心挺出其下本大如箸上鋭而细扬州人谓之马尾以今语验之则芦薍别草也
　　菉竹漪漪
　　有草似竹髙五六尺淇水侧人谓之菉竹也緑竹一草名其茎叶似竹青緑色髙数尺今淇澳傍生此人谓此为緑竹
　　苕之华
　　苕一名陵时一名防尾似王刍生下湿水中七八月中华紫似今紫草华可染皂煮以沐髪即黒叶青如蓝而多华
　　隰有游龙
　　游龙一名马蓼叶麄大而赤白色生水泽中髙丈余
　　食野之苹
　　苹叶青白色茎似箸而轻脆始生香可生食又可蒸食
　　于以采蘩
　　蘩皤蒿凡艾白色为皤蒿今白蒿春始生及秋香美可生食又可蒸食一名游胡北海人谓之旁勃故大戴礼夏小正传云蘩游胡游胡旁勃也
　　菁菁者莪
　　莪蒿也一名萝蒿生泽田渐洳之处叶如邪蒿而细科生三月中茎可生食又可蒸食香美味颇似蒌蒿
　　言刈其蒌
　　蒌蒌蒿也其叶似艾白色长数寸髙丈余好生水边及泽中正月根芽生旁茎正白生食之香而脆美其叶又可蒸为茹
　　食野之蒿
　　蒿青蒿也香中炙啖荆豫之间汝南汝隂皆云菣也
　　采采卷耳
　　卷耳一名枲耳一名胡枲一名苓耳叶青白色似胡荽白华细茎蔓生可煮为茹滑而少味四月中生子正如妇人耳中珰今或谓之耳珰草郑康成谓是白胡荽幽州人呼为爵耳
　　赠之以芍药
　　芍药今药草芍药无香气非是也未审今何草司马相如赋云芍药之和扬雄赋曰甘甜之和芍药之美七十食也
　　采葑采菲
　　葑蔓菁幽州人或谓之芥菲似葍茎粗叶厚而长有毛三月中蒸防为茹甘美可作羮幽州人谓之芴尔雅又谓之蒠菜今河内人谓之宿菜
　　言采其蕨
　　蕨鼈也山菜也周秦曰蕨齐鲁曰虌初生似蒜茎紫黒色可食如葵
　　言采其薇
　　薇山菜也茎叶皆似小豆蔓生其味亦如小豆藿可作羮亦可生食今官园种之以供宗庙祭祀
　　言采其葍
　　葍一名防幽州人谓之燕防其根正白可着热中温噉之饥荒之嵗可蒸以御饥汉祭甘泉或用之其草有两种叶细而茎赤有臭气也
　　薄言采芑
　　芑菜似苦菜也茎青白色摘其叶白汁出肥可生食亦可蒸为茹青州谓之芑西河雁门芑尤美胡人恋之不出塞
　　谁谓荼苦
　　荼苦菜生山田及泽中得霜甜脆而美所谓堇荼如饴内则云濡豚包苦用苦菜是也
　　匏有苦叶
　　匏叶少时可为羮又可淹煮极美扬州人食至八月叶即苦故曰苦叶
　　卭有防苕
　　苕苕饶也幽州人谓之翘饶生茎如劳豆而细叶似蒺藜而青其茎叶緑色可生食如小豆藿也
　　言采其莫
　　莫茎大如箸赤节节一叶似栁叶厚而长有毛刺今人缫以取茧绪其味酢而滑始生可以为羮又可生食五方通谓之酸迷冀州人谓之干绛河汾之间谓之莫
　　莫莫葛藟
　　藟一名巨苽似燕薁亦延蔓生叶如艾白色其子赤可食酢而不美幽州谓之推藟
　　视尔如荍
　　荍一名芘芣一名荆葵似芜菁华紫緑色可食微苦
　　北山有莱
　　莱草名其叶可食今兖州人蒸以为茹谓之莱蒸
　　取萧祭脂
　　萧荻今人所谓荻蒿者是也或云牛尾蒿似白蒿白叶茎麄斜生多者数十茎可作烛有香气故祭祀以脂爇之为香许慎以为艾蒿非也郊特牲云既奠然后爇萧合馨香是也
　　白茅包之
　　白茅包之茅之白者古用包裹礼物以充祭祀缩酒用
　　可以沤纻
　　纻亦麻也科生数十茎宿根在地中至春自生不嵗种也荆扬之间一嵗三収【一作刈】今官园种之嵗割割便生剥之以銕若竹刮其表厚皮自脱但得其里韧如筋者煮之用缉谓之徽纻今南越纻布皆用此麻
　　卭有防鹝
　　鹝五色作绶文故曰绶草
　　南山有台
　　台夫须旧説夫须莎草也可为簔笠都人士云台笠缁撮或云台草有皮坚细滑致可为簦笠南山多有
　　茹藘在阪
　　茹藘茅搜蒨草也一名地血齐人谓之茜徐州人谓之牛蔓今圃人或作畦种莳故货殖传云巵茜千石亦比千乗之家
　　白华菅兮
　　菅似茅而滑泽无毛根下五寸中有白粉者柔韧宜为索沤及曝尤善也
　　蘝蔓于野
　　蘝似栝楼叶盛而细其子正黒如燕薁不可食也幽州人谓之乌服其茎叶煮以哺牛除热
　　匪莪伊蔚
　　蔚牡蒿也三月始生七月华华似胡麻而紫赤八月为角角似小豆角鋭而长一名马新蒿
　　隰有苌楚
　　苌楚今羊桃是也叶长而狭华紫赤色其枝茎弱过一尺引蔓于草上今人以为汲灌重而善没不如杨栁也近下根刀切其皮着热中脱之可韬笔管
　　芃兰之支
　　芃兰一名萝摩幽州谓之雀瓢柔弱恒蔓于地有所依縁则起
　　浸彼苞稂
　　稂童梁禾秀为穗而不成崱嶷然谓之童梁今人谓之宿田翁或谓守田也甫田云不稂不莠外传曰马饩不过稂莠皆是也
　　言采其蓫
　　蓫牛扬州人谓之羊蹄似芦服而茎赤可瀹为茹滑而美也多啖令人下气幽州人谓之蓫
　　梓椅梧桐
　　梓者楸之疏理白色而生子者为梓梓实桐皮曰椅今人云梧桐也则大类同而小别也桐有青桐白桐赤桐白桐宜琴瑟今云南牂牁人绩以为布似毛布
　　有条有梅
　　条槄也今山楸也亦如下田楸耳皮叶白色亦白材理好宜为车板能湿又可为棺木宜阳共北山多有之梅树皮叶似豫章叶大如牛耳一头尖赤心华赤黄子青不可食柟叶大可三四叶一藂木理细致于豫章子赤者材坚子白者材脆荆州人曰梅终南及新城上庸皆多樟柟终南与上庸新城通故亦有柟也
　　北山有楰
　　楰楸属其树叶木理如楸山楸之异者今人谓之苦楸湿时脆燥时坚今永昌又谓防梓汉人谓之楰
　　常棣
　　常棣许慎曰白棣树也如李而小如樱桃正白今官园种之又有赤棣树亦似白棣叶如刺榆叶而微圆子正赤如郁李而小五月始熟自闗西天水陇西多有之
　　爰有树檀
　　檀木皮正青滑泽与系迷相似又似驳马驳马梓榆其树皮青白驳荦遥视似马故为之驳马故里语曰斫檀不谛得系迷系迷尚可得驳马系迷一名挈橀故齐人谚曰上山斫檀挈橀先殚下章云山有苞棣隰有树檖皆山隰木相配不宜谓兽
　　柞棫拔矣
　　柞棫三苍説棫即柞也其材理全白无赤心者为白桵直理易破可为犊车轴又可为矛防铩
　　隰有杞夷
　　梀叶如柞皮薄而白其树理赤者为赤梀一名桋白者为梀其木皆坚韧今人以为车毂
　　北山有杻
　　杻檍也叶似杏而尖白色皮正赤为木多曲少直枝叶茂好二月中叶疏华如楝而细蕋正白盖此树今官园种之正名曰万嵗既取名于亿万其叶又好故种共汲山下人或谓之牛筋或谓之檍材可为弓弩榦也
　　其灌其栵
　　栵栭叶如榆也木理坚韧而赤可为车辕
　　其柽其椐
　　柽河栁生水旁皮正赤如绛一名雨师枝叶如松椐樻节中肿以扶老今灵夀是也今人以为马鞭及杖农共北山甚有之
　　山有枢
　　枢其针刺如柘其叶如榆瀹为茹美滑于白榆榆之类有十种叶皆相似皮及木理异尔
　　山有栲
　　栲叶似栎木皮厚数寸可为车辐或谓之栲栎许慎正以栲读为□今人言栲失其声耳
　　集于苞栩
　　栩今柞栎也徐州谓栎为杼或谓之为栩其子为皂或言皂斗其殻为汁可以染皂今京洛及河内多言杼斗或言橡斗谓栎为杼五方通语也
　　无浸获薪
　　获今椰榆也其叶如榆其皮坚韧剥之长数尺可为絙索又可为甑带其材可为杯器
　　集于苞
　　栁属也生水傍树如栁叶麄而白色木理微赤故今人以为车毂今共北淇水傍鲁国泰山汶水边纯也
　　其下维谷
　　谷幽州人谓之谷桑或曰楮桑荆扬交广谓之谷中州人谓之楮殷中宗时桑谷共生是也今江南人绩其皮以为布又以为纸谓之谷皮纸长数丈洁白光辉其里甚好其叶初生可以为茹
　　榛楛济济
　　楛其形似荆而赤茎似蓍上党人织以为斗筥箱器又揉以为钗故上党人调问妇人欲买赭不曰灶下自有黄土问买钗不曰山中自有楛
　　扬之水不流束蒲
　　蒲栁有两种皮正青者曰小杨其一种皮红正白者曰大杨其叶皆长广似栁叶皆可以为箭干故春秋传曰董泽之蒲可胜既乎今人又以为箕鑵之杨也
　　蔽芾其樗
　　山樗与下田樗畧无异叶似差狭耳呉人以其叶为茗
　　椒聊之实
　　椒聊聊语助也椒树似茱萸有针刺茎叶坚而滑泽蜀人作茶呉人作茗皆合煮其叶以为香今成臯诸山间有椒谓之竹叶椒其树亦如蜀椒少毒热不中合药也可着饮食中又用蒸鸡豚最佳香东海诸岛上亦有椒树枝叶皆相似子长而不圆甚香其味似橘皮岛上麞鹿食此椒叶其肉自然作椒橘香也
　　山有苞栎
　　苞栎秦人谓柞为栎河内人谓木蓼为栎椒榝之属也其子房生为梂木蓼子亦房生
　　食郁及薁
　　郁其树髙五六尺其实大如李色赤食之甘
　　树之榛栗
　　榛栗属有两种其一种之皮叶皆如栗其子小形似杼子味亦如栗所谓树之榛栗者也其一种枝叶如木蓼生髙丈余作胡桃味辽东上党皆饶山有榛之榛枝叶似栗树子似橡子味似栗枝茎可以为烛五方皆有栗周秦呉扬特饶呉越被城表里皆栗唯渔阳范阳栗甜美长味他方者悉不及也倭韩国诸岛上栗大如鸡子亦短味不美桂阳有莘栗藂生大如杼子中仁皮子形色与栗无异也但差小耳又有奥栗皆与栗同子圆而细或云即莘也今此惟江湖有之又有茅栗佳栗其实更小而木与栗不殊但春生夏花秋实冬枯为异耳
　　摽有梅
　　梅杏类也树及叶皆如杏而黒耳曝干为腊置羮臛韲中又可含以香口
　　蔽芾甘棠
　　甘棠今棠藜一名杜藜赤棠也与白棠同耳但子有赤白美恶子白色为白棠甘棠也少酢滑美赤棠子澁而酢无味俗语云涩如杜是也赤棠木理韧亦可以作弓干
　　唐棣之华
　　唐棣奥李也一名雀梅亦曰车下李所在山中皆有其花或白或赤六月中成实大如李子可食
　　隰有树檖
　　檖一名赤萝一名山梨今人谓之杨檖其实如梨但实甘小异耳一名鹿梨一名防梨齐郡广饶县尧山鲁国河内共北山中有今人亦种之极有脆美者亦如梨之美者
　　北山有枸
　　枸树山木其状如栌一名枸骨髙大如白杨所在山中皆有理白可为函板枝柯不直子着枝端大如指长数寸噉之甘美如饴八九月熟江南特美今官园种之谓之木蜜古语云枳枸来巢言其味甘故飞鸟慕而巢之本从南方来能令酒味薄若以为屋柱则一屋之酒皆薄
　　顔如舜华
　　舜一名木槿一名榇一名曰椵齐鲁之间谓之王蒸今朝生暮落者是也五月始花故月令仲夏木槿荣
　　采荼薪樗
　　樗树及皮皆似漆青色耳其叶臭
　　维笋及蒲
　　笋竹萌也皆四月生唯巴竹笋八月九月生始出地长数寸防以苦酒豉汁浸之可以就酒及食

　　毛诗草木鸟兽虫鱼疏卷上
　　钦定四库全书
　　毛诗草木鸟兽虫鱼疏卷下
　　呉　陆玑　撰
　　凤皇于飞
　　凤雄曰凤雌曰皇其雏为鸑鷟或曰凤皇一名鶠非梧桐不栖非竹实不食
　　鹤鸣于九臯
　　鹤形状大如鵞长三尺脚青黒髙三尺余赤顶赤目喙长四寸余多纯白亦有苍色苍色者人谓之赤颊常夜半鸣淮南子亦云鸡知将旦鹤知夜半其鸣髙亮闻八九里雌者声差下今呉人园囿中及士大夫家皆养之鸡鸣时亦鸣
　　鹳鸣于垤
　　鹳鹳雀也似鸿而大长颈赤喙白身黒尾翅树上作巢大如车轮卵如三升杯望见人按其子令伏径舎去一名釡一名黒尻一名背灶一名皂裙又泥其巢一傍为池含水满之取鱼置池中稍稍以食其雏若杀其子则一村致旱灾
　　鴥彼晨风
　　晨风一名鹯似鹞青黄色燕颔钩喙向风摇翅乃因风飞急疾击鸠鸽燕雀食之
　　鴥彼飞隼
　　隼鹞属也齐人谓之击征【击一作鸷】或谓之题肩【肩一作眉】或谓之雀鹰春化为布谷者是也此属数种皆为隼
　　有集维鷮
　　鷮微小于翟也走而且鸣曰鷮鷮其尾长肉甚美故林虑山下人语曰四足之美有麃两足之美有鷮麃者似鹿而小
　　闗闗雎鸠
　　雎鸠大小如鸠深目目上骨露出幽州人谓之鹫
　　鸤鸠在桑
　　鸤鸠鴶鵴今梁宋之间谓布谷为鴶鵴一名击谷一名桑鸠按鸤鸠有均一之徳饲其子旦从上而下暮从下而上平均如一
　　宛彼鸣鸠
　　鸣鸠今云南鸟大如鸠而黄啼鸣相呼不同集谓金鸟或云黄当为鸠声转故名移也又云鸣鸠一名爽又云是鹯
　　翩翩者鵻
　　鵻其今小鸠也一名防鸠幽州人或谓之鷱梁宋之间谓之鵻扬州人亦然
　　脊令在原
　　脊令大如鷃雀长脚长尾尖喙背上青灰色腹下白颈下黒如连钱故杜阳人谓之连钱
　　黄鸟于飞
　　黄鸟黄鹂鹠也或谓之黄栗留幽州人谓之黄鸎或谓之黄鸟一名仓庚一名商庚一名鵹黄一名楚雀齐人谓之抟黍闗西谓之黄鸟当葚熟时来在桑间故里语曰黄栗留看我麦黄葚熟亦是应节趋时之鸟或谓之黄袍
　　鸱鸮
　　鸱鸮似黄雀而小其喙尖如锥取茅莠为巢以麻紩之如刺袜然县着树枝或一房或二房幽州人谓之鸋鴂或曰巧妇或曰女匠关东谓之工雀或谓之过羸关西谓之桑飞或谓之袜雀或曰巧女
　　交交桑扈
　　桑扈青雀也好窃人脯肉脂及膏故曰窃脂
　　肇允彼桃虫
　　桃虫今鹪鹩是也微小于黄雀其雏化而为雕故俗语鹪鹩生雕
　　振鹭于飞
　　鹭水鸟也好而洁白故谓之白鸟齐鲁之间谓之舂鉏辽东乐浪呉扬人皆谓之白鹭大小如鸱青脚髙尺七八寸尾如鹰尾喙长三寸所头上有毛十数枚长尺余毵毵然与众毛异甚好将欲取鱼时则弭之今呉人亦养焉好羣飞鸣楚威王时有朱鹭合沓飞翔而来舞则复有赤者旧鼓吹朱鹭曲是也然则鸟名白鹭赤者少耳此舞所持持其白羽也
　　维鹈在梁
　　鹈水鸟形如鹗而极大喙长尺余直而广口中正赤颔下胡大如数升囊好羣飞若小泽中有鱼便羣共抒水满其胡而弃之令水竭尽鱼在陆地乃共食之故曰淘河
　　鸿飞遵渚
　　鸿鹄羽毛光泽纯白似鹤而大长颈肉美如鴈又有小鸿大小如鳬色亦白今人直谓鸿也
　　弋鳬与雁
　　鳬大小如鸭青色卑脚短喙水鸟之谨愿者也
　　肃肃鸨羽
　　鸨鸟似雁而虎文连蹄性不树止树止则为苦故以喻君子从征役为危苦也
　　翩彼飞鸮
　　鸮大如斑鸠緑色恶声之鸟也入人家凶贾谊所赋鵩鸟是也其肉甚美可为羹臛又可为炙汉供御物各随其时唯鸮冬夏常施之以其美故也
　　流离之子
　　流离枭也自关而西谓枭为流离其子适长大还食其母故张奂云鹠鷅食母许慎云枭不孝鸟是也
　　麟之趾
　　麟麕身牛尾马足黄色圆蹄一角角端有肉音中钟吕行中规矩游必择地详而后处不履生虫不践生草不羣居不侣行不入防阱不罹罗网王者至仁则出今并州界有麟大小如鹿非瑞麟也故司马相如赋曰射麋脚麟谓此麟也
　　于嗟乎驺虞
　　驺虞即白虎也黒文尾长于躯不食生物不履生草君王有徳则见应徳而至者也
　　有熊有罴
　　熊能攀缘上髙树见人则颠倒自投地而下冬多入穴而蛰始春而出脂谓之熊白罴有黄罴有赤罴大于熊其脂如熊白而麄理不如熊白美也
　　羔裘豹饰
　　豹赤豹毛赤而文黒谓之赤豹毛白而文黒谓之白豹
　　献其貔皮
　　貔似虎或曰似熊一名执夷一名白狐其子为毅辽东人谓之白罴
　　狼跋其胡
　　狼牡名獾牝名狼其子名獥有力者名迅其鸣能小能大善为小儿啼声以诱人去数十步止其猛捷者人不能制虽善用兵者亦不能免也其膏可煎和其皮可为裘
　　敎猱升木
　　猱猕猴也楚人谓之沐猴老者为玃长臂者为猨猨之白腰者为獑胡獑胡猨骏捷于猕猴其鸣噭噭而悲
　　有鳣有鲔
　　鳣出江海三月中从河下头来上鳣身形似龙鋭头口在颔下背上腹下皆有甲纵广四五尺今于盟津东石碛上钓取之大者千余斤可蒸为臛又可为鲊子可为醤鲔鱼形似鳣而色青黒头小而尖似铁兜鍪口在颔下其甲可以磨姜大者不过七八尺益州人谓之鳣鲔大者为王鲔小者为叔鲔一名鮥肉色白味不如鳣也今东莱辽东人谓之尉鱼或谓之仲明鱼仲明者乐浪尉也溺死海中化为此鱼又河南巩县东北崖上山腹有穴旧説此穴与江湖通鲔从此穴而来北入河西上龙门入漆沮故张衡赋云王鲔岫居山穴为岫认此穴也
　　维鲂及鱮
　　鲂今伊洛济颍鲂鱼也广而薄肥恬而少力细鳞鱼之美者渔阳泉牣刀口辽东梁水鲂特肥而厚尤美于中国鲂故其乡语居就粮梁水鲂鱮似鲂厚而头大鱼之不美者故里语曰网鱼得鱮不如防茹其头尤大而肥者徐州人谓之鲢或谓之鳙幽州人谓之鸮□或谓之胡鳙
　　鱼丽于罶鲂鲤
　　鲂鲤尔雅曰鲤鲖也许慎以为鲤鱼玑以为似鲤颊狭而厚
　　九罭之鱼鳟鲂
　　鳟似鲲鱼而鳞细于鲲也赤眼多细文
　　鱼丽于罶鲿鯋
　　鲿一名扬合黄颊鱼似燕头鱼身形厚而长骨正黄鱼之大而有力解飞者今江东呼黄鲿鱼一名黄颊鱼尾微黄大者长尺七八寸许鯋吹沙也似鲫鱼狭而小体圆而有黒防一名重唇籥鯋常张口吹沙
　　象弭鱼服
　　鱼服鱼兽之皮也鱼兽似猪东海有之一名鱼貍其皮背上斑文腹下纯青今以为弓鞬步义者也其皮虽干燥以为弓鞬矢服经年海水将潮及天将雨其毛皆起水潮还及天晴其毛复如故虽在数千里外可以知海水之潮气自相感也
　　鼍皷逄逄
　　鼍形似蜥蜴四足长丈余生卵大如鵞卵甲如铠今合药鼍鱼甲是也其皮坚厚可以冒鼓
　　成是贝锦
　　贝水中介虫也鼈之属大者蚢小者为贝其文彩之异大小之殊甚众古者货贝是也余蚳黄为质以白为文余泉白为质黄为文又有紫贝其白质如玉紫防为文皆行列相当其大者常有径一尺小者七八寸今九真交趾以为杯盘实物也
　　螽斯
　　尔雅曰螽蜙蝑也扬雄云舂黍也幽州人谓之舂箕舂箕即舂黍蝗类也长而青长角长股青色黒斑其股似玳瑁文五月中以两股相搓作声闻数十步
　　喓喓草虫
　　草虫常羊也大小长短如蝗竒音青色好在茅草中今人谓蝗子为螽子兖州人谓之螣
　　趯趯阜螽
　　阜螽蝗子一名负蠜今人谓蝗子为螽子兖州人亦谓之螣
　　莎鸡振羽
　　莎鸡如蝗而斑色毛翅数重翅正赤或谓之天鸡六月中飞而振羽索索作声幽州谓之蒲错
　　去其螟螣及其蟊贼
　　螟似虸蚄而头不赤螣蝗也贼桃李中蠹虫赤头身长而细耳或説云蟊蝼蛄食苗根为人害许慎云吏防人犯法即生螟吏乞贷则生蟘吏秖冒取人财则生蟊旧説云螟螣蟊贼一种虫也如言寇贼奸宄内外言之耳故犍为文学曰此四种虫皆蝗也实不同故分释之
　　螟蛉有子
　　螟蛉者犍为文学曰桑上小青虫也似步屈其色青而细小或在草叶上蜾蠃土蜂也一名蒲卢似蜂而小腰故许慎云细腰也取桑虫负之于木空中或书简笔筒中七日而化为其子里语曰呪云象我象我
　　蟋蟀在堂
　　蟋蟀似蝗而小正黒有光泽如漆有角翅一名蛬一名蜻楚人谓之王孙幽州人谓之趣织督促之言也里语曰趋织鸣懒妇惊是也
　　蜉蝣之羽
　　蜉蝣方土语也通谓之渠畧似甲虫有角大如指长三四寸甲下有翅能飞夏月隂雨时地中出今人烧炙噉之美如蝉也樊光曰是粪中蠋虫随雨而出朝生而夕死
　　如蜩如螗
　　鸣蜩蝉也宋卫谓之蜩陈郑云蜋海岱之间谓之蝉蝉通语也螗蝉之大而黒色者有五徳文清亷俭信一名蝘虭一名虭蟟青徐谓之螇螰楚人谓之蟪蛄秦燕谓之蛥蚗或名之蜓蚞
　　伊威在室
　　伊威一名委黍一名鼠妇在壁根下瓮底土中生似白鱼者是也
　　蟏蛸在户
　　蟏蛸长踦一名长脚荆州河内人谓之喜母此虫来着人衣当有亲客至有喜也幽州人谓之亲客亦如蜘蛛为网罗居之
　　硕鼠
　　樊光谓即尔雅鼫鼠也许慎云鼫鼠五伎鼠也今河东有大鼠能人立交前两脚于颈上跳舞善鸣食人禾苗人逐则走入树空中亦有五伎或谓之雀鼠其形大故叙云石鼠也魏今河东河北县也诗言其方物宜谓此鼠非今大鼠又不食禾苗本草又谓蝼蛄为石鼠亦五伎古今方土名虫鸟物异名同故异也
　　为鬼为蜮
　　蜮短狐也一名射影如二足江淮水滨皆有之人在岸上影见水中投人影则杀之故曰射影也南方人将入水先以瓦石投水中令水浊然后入或曰含细沙射人入人肌其创如疥
　　卷髪如虿
　　虿一名杜伯河内谓之蚊幽州谓之蝎
　　胡为虺蜴
　　虺蜴一名蝾螈蜴也或谓之蛇医如蜥蜴青緑色大如指形状可恶
　　领如蝤蛴
　　蛴螬生粪中尔雅曰螬也蝤蛴蝎也
　　鲁诗
　　申公培鲁人少事齐人浮丘伯受诗为楚王太子戊傅及戊立为王胥靡申公申公媿之归鲁以诗经为训以敎无传疑是为鲁诗于是兰陵王臧代赵绾皆从申公受学臧为郎中令绾为御史大夫皆以明堂事自杀其他弟子如同郡临淮太守孔安国胶西内史周霸城阳内史夏寛东海太守砀鲁赐长沙内史兰陵缪生胶西中尉徐偃胶东内史邹人阙门庆忌治官皆有亷节称申公卒瑕丘江公尽能传之以授鲁许生免中徐公而韦贤治诗事江公许生至丞相传子成亦至丞相及兄子赏以诗授哀帝至大司马由是鲁诗有韦氏学而东平王式以事徐公许生为昌邑王师其后山阳张长安东平唐长宾沛褚少孙亦先后事式为博士由是又有张唐褚氏之学张生兄子游卿以诗授元帝为谏大夫其门人琅琊王扶为泗水中尉陈留许晏为博士由是张家更有许氏学初薛广徳亦事王式以博士论石渠授龚舎广徳至御史大夫舎至山阳太守时平原髙嘉亦以诗授元帝为上谷太守传子容少为光禄大夫孙诩以父任为郎中以世传鲁诗知名王莽时逃去不仕又有曲阿包咸师事博士右师细君习鲁诗亦去归乡里世祖即位徴诩为博士至大司农咸举孝亷除郎中至大鸿胪永平初任城魏应亦以习鲁诗为博士徴拜骑都尉卒于官
　　齐诗
　　辕固生齐人以治诗孝景时为博士窦太后好老子书召问固曰此家人言耳太后怒令固刺彘帝怜之以利兵与固彘应手倒后帝以固亷直拜为清河王太傅固老罢归已九十余矣公孙亦事固固授昌邑太傅夏侯始昌始昌授东海剡人后苍苍为博士至少府苍授諌大夫翼奉前将军萧望之丞相匡衡衡授大司空琅邪师丹髙宻太傅伏理詹事颍川满昌由是齐诗有翼匡师伏之学满昌又授九江张邯琅邪皮容皆至大官其后伏黯传理家学改定章句作解説九篇位至光禄勲以授嗣子恭恭以黯任为郎永平中拜司空恭删黯章句定为二十万言年九十卒又蜀郡任末广汉景鸾皆以明习齐诗敎授著述而卒
　　韩诗
　　韩婴燕人景帝时为常山太傅婴推诗之意而作内外传其言颇与齐鲁间殊淮南贲生受之燕赵间言诗者由韩生河内赵子事婴授同国蔡谊谊至丞相谊授同国食子公与王吉为昌邑王中尉食生为博士授泰山丰吉吉授淄川长孙顺顺为博士丰为部刺史由是韩诗有王食长孙之学丰授山阳张顺顺授东海髪福皆至大官建武初博士淮阳薛汉传父业尤善説灾异防纬受诏定图防当世言诗推为长后为千乗太守坐事下狱死弟子犍为杜抚防稽澹台敬伯钜鹿韩伯髙最知名抚定韩诗章句建初中为公车令卒官其所作诗题约义通学者传之曰杜君注抚授防稽赵举有道时又有光禄勲九江召驯阆中令巴郡仁山阳张匡皆习韩诗匡为作章句举有道徴博士不就
　　毛诗
　　孔子删诗授卜商商为之序以授鲁人鲁身授魏人李克克授鲁人孟仲子仲子授振牟子振牟子授赵人荀卿荀卿授鲁国毛享享作诂训传以授赵国毛苌时人谓享为大毛公苌为小毛公以其所传故名其诗曰毛诗苌为河间献王博士授同国贯长卿长卿授阿武令解延年延年授徐敖敖授九江陈侠为新莽讲学大夫由是言毛诗者本之徐敖时九江谢曼卿亦善毛诗乃为其训东海卫宏从曼卿受学因作毛诗序得风雅之防世祖以为议郎济南徐廵师事宏亦以儒显其后郑众贾逵传毛诗马融作毛诗传郑作毛诗笺然鲁齐韩诗三氏皆立博士惟毛诗不立博士耳



　　毛诗草木鸟兽虫鱼疏卷下
