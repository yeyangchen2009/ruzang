　　钦定四库全书
　　世宗宪皇帝御制诗经传说彚纂序
　　朕惟诗之为教所以成孝敬厚人伦羙教化移风俗其用逺矣自説诗者以其学行世释解纷纭而经防渐晦朱子起而正之集传一书叅考众説探求古始独得精意而先王之诗教借之以明国家列在学官着之功令家有其书人人传习四始六义晓然知所宗尚我
　　皇考圣祖仁皇帝右文稽古表章圣经
　　御纂周易折中既一以本义为正于春秋诗经复命儒臣次第纂辑皆以朱子之説为宗故是书首列集传而采汉唐以来诸儒讲解训释之与传合者存之其义异而理长者别为附録折中同异间出己见乙夜披览
　　亲加正定书成凡若干卷名曰诗经传説彚纂朕惟诗三百篇先王所以明劝惩而行黜陟葢治世之大经而后世文人学士乃以风云月露之辞自托风雅学经者又溺于训诂词章之陋习乌在其能明先王之道也我
　　皇考指授儒臣勒为是编期以阐先王垂教之意与孔子删诗之防学于是者有得于兴观羣怨之微而深明于事父事君之道从政专对无所不能则经学之实用着而所谓用之乡人用之邦国以化天下者亦于是乎行焉刋校既竣敬述
　　圣意序之简端
　　雍正五年春三月朔









　　雍正五年六月初五日奉
　　防开列
　　钦定诗经传説彚纂总裁校对分修校刋诸臣职名
　　总裁
　　原　任　户　部　尚　书【臣】王鸿绪
　　原　任　都察院左都御史【臣】揆　叙
　　南书房校对
　　︵字位过密　无法显示︶　　【臣】张廷玉经　筵讲官户部尚书【臣】蒋廷锡
　　经　筵讲官刑部尚书【臣】励廷仪
　　原任日讲官詹事府詹事【臣】王图炳
　　︵字位过密　无法显示︶　【臣】魏廷珍在馆分修校对
　　︵字位过密　无法显示︶　【臣】呉士玉经筵日讲官内阁学士兼礼部侍郎【臣】呉　襄太　　　仆　　　寺　　卿【臣】蔡　嵩
　　原　任詹事府少詹事【臣】梅之珩
　　日讲官起居注翰林院侍读学士【臣】沈翼机日讲官起居注翰林院侍讲【臣】蒋　涟
　　原任提督贵州学政翰林院检讨【臣】张大受翰　　林　院　编　　修【臣】许王猷
　　原　任　翰　林　院　编修【臣】徐云瑞
　　翰　林　院　检　　讨【臣】陈万策
　　提督广西学政江南道监察御史【臣】衞昌绩协理浙江道事湖广道监察御史【臣】蒋洽秀内　　　阁　　中　　书【臣】冯汝轼
　　原　任　内　阁　中　书【臣】林　佶
　　原　任　内　阁　中　书【臣】王　赉
　　原　任　内　阁　中　书【臣】陆　琮
　　福建等处提刑按察使司按察使【臣】乔学尹原　任四川重庆府知府【臣】周天祜
　　山　西解州安邑县知县【臣】车敏来
　　原任湖广长沙府攸县知县【臣】陈　溥
　　举　　　　　　　　　　人【臣】王希正
　　嵗　　　　　贡　　　　生【臣】陈　崿
　　校刊
　　原署直廵抚事都察院佥都御史【臣】赵之垣











　　钦定四库全书　　　　经部三
　　钦定诗经传説彚纂目录　　诗类
　　卷首上
　　凡例
　　引用姓氏
　　诗传图
　　诸国世次图
　　作诗时世图
　　卷首下
　　纲领
　　大序
　　诗集传序
　　卷第一
　　国风
　　周南　　【关雎　　葛覃　　卷耳樛木　　螽斯　　桃夭】
　　【罝　　芣苢　　汉广汝坟　　麟之趾】
　　卷第二
　　召南　　　【鹊巢　　采蘩　　草虫采苹　　甘棠　　行露】
　　【羔羊　　殷其靁　摽有梅　小星江有泛　野有死麕　　　　何彼秾矣驺虞】
　　卷第三
　　邶　　　　【柏舟　　緑衣　　燕燕日月　　终风　　击鼓】
　　【凯风　　雄雉　　匏有苦叶谷风　　式微　　旄丘　　简兮】
　　【泉水　　北门　　北风　　静女新台　　二子乘舟】
　　卷第四
　　鄘　　　　【柏舟　　墙有茨　君子偕老桑中　　鹑之奔奔
　　定之方中　　　　蝃蝀相鼠　　干旄　　载驰】
　　衞　　　　【淇奥　　考槃　　硕人氓　　　竹竿　　芄兰】
　　【河广　　伯兮有狐　　木瓜】
　　卷第五
　　王　　　　【黍离　　君子于役君子阳阳　　　　扬之水
　　中谷有蓷　　　　爰　　葛藟采葛　　大车　　丘中有麻】
　　郑　　　　【缁衣　　将仲子　叔于田大叔于田　　　　清人
　　羔裘　　遵大路　女曰鸡鸣有女同车　　　　山有扶苏】
　　【萚兮　　狡童　　褰裳　　丰东门之墠　　　　风雨　　子衿】
　　【扬之水　出其东门野有蔓草　　　　溱洧】
　　卷第六
　　齐　　　　【鸡鸣　　还　　　着东方之日　　　　东方未明南山　　甫田　　卢令敝笱　　载驱　　猗嗟】
　　魏　　　　【葛屦　　汾沮洳　园有桃陟岵　　十亩之闲伐檀硕鼠】
　　卷第七
　　唐　　　　【蟋蟀　　山有枢　扬之水椒聊　　绸缪　　杖杜羔裘　　鸨羽　　无衣　　有杖之杜葛生　　采苓】
　　秦　　　　【车邻　　驷驖　　小戎蒹葭　　终南　　黄鸟】
　　【晨风　　无衣渭阳　　权与】
　　卷第八
　　陈　　　　【宛丘　　东门之枌衡门　　东门之池】
　　【东门之杨　　　　墓门　　防有鹊巢月出　　株林　　泽陂】
　　桧　　　　【羔裘　　素冠　　隰有苌楚匪风】
　　曹　　　　【蜉蝣　　候人　　鸤鸠下泉】
　　卷第九
　　豳　　　　【七月　　鸱鸮　　东山破斧　　伐柯　　九罭】
　　【狼跋】
　　卷第十
　　小雅
　　鹿鸣之什　【鹿鸣　　四牡　　皇皇者华常棣　　伐木　　天保采薇　　出车杖杜　　南陔】
　　白华之什　【白华　　华黍　　鱼丽由庚　　南有嘉鱼】
　　【崇丘　　南山有台　　　　由仪蓼萧　　湛露】
　　卷第十一
　　彤弓之什　【彤弓　　菁菁者莪六月　　采芑　　车攻】
　　【吉日　　鸿鴈　　庭燎沔水　　鹤鸣】
　　卷第十二
　　祈父之什　【祈父　　白驹　　黄鸟我行其野　　　　斯干】
　　【无羊　　节南山　正月十月之交　　　　雨无正】
　　卷第十三
　　小旻之什　【小旻　　小宛　　小弁巧言　　何人斯　巷伯】
　　【谷风　　蓼莪大东　　四月】
　　卷第十四
　　北山之什　【北山　　无将大车小明　　鼓钟　　楚茨】
　　【信南山　甫田　　大田瞻彼洛矣　　　　裳裳者华】
　　卷第十五
　　桑扈之什　【桑扈　　鸳鸯　　頍弁车舝　　青蝇　　宾之初筵鱼藻　　采菽角弓　　菀栁】
　　卷第十六
　　都人士之什【都人士　采緑　　黍苗隰桑　　白华　　緜蛮】
　　【瓠叶　　渐渐之石苕之华　何草不黄】
　　卷第十七
　　大雅
　　文王之什　【文王　　大明　　緜棫朴　　旱麓　　思齐】
　　【皇矣　　灵台下武　　文王有声】
　　卷第十八
　　生民之什　【生民　　行苇　　既醉凫鹥　　假乐　　公刘】
　　【泂酌　　卷阿民劳　　板】
　　卷第十九
　　荡之什　　【荡　　　抑　　　桑柔云汉　　崧髙　　烝民】
　　【韩奕　　江汉　　常武瞻卬　　召旻】
　　卷第二十
　　颂
　　周颂清庙之什　　　【清庙　　维天之命维清　　烈文天作　　昊天有成命　　　我将时迈　　执竞　　思文】
　　周颂臣工之什　　　【臣工　　噫嘻振鹭　　丰年】
　　【有瞽　　潜　　　雝载见　　有客　　武】
　　周颂闵予小子之什　【闵予小子访落　　敬之】
　　【小毖　　载芟　　良耜　　丝衣酌　　　桓　　　赉　　　般】
　　卷第二十一
　　鲁颂　　　【駉　　　有駜泮水　　閟宫】
　　商颂　　　【那　　　烈祖　　　鸟长发　　殷武】
　　诗序上
　　风
　　诗序下
　　雅
　　颂
　　【臣】等谨案诗经传説彚纂二十卷序二卷康熈末
　　圣祖仁皇帝御定刻成于雍正五年
　　世宗宪皇帝制序颁行诗序自古无异说王肃王基孙毓陈统争毛郑之得失而已其舍序言诗者萌于欧阳修成于郑樵而定于朱子之集辅广童子问以下逓相羽翼犹未列学官也元延祐中行科举法始定诗义用朱子犹叅用古注防也明永乐中修诗经大全以刘瑾诗集传通释为蓝本始独以集传试士然数百年来诸儒多引据古义窃相辨诘亦如当日之攻毛郑葢集传废序成于吕祖谦之相激非朱子之初心故其间负气求胜之处在所不免原不能如四书集注句铢字两竭终身之力研辨至精特明代纂修诸臣于革除之际老师宿儒诛锄累尽不能如刘三吾等辑书传防选于蔡氏多所补正又成祖虽战伐之余欲兴文治而实未能究心经义定众说之是非循声附和亦其势然欤是编之作恭逢
　　圣祖仁皇帝天亶聪明道光经籍研思六义综贯四
　　家于众説之异同既别白瑕瑜
　　独操衡鉴而编校诸臣亦克承
　　训示考证详明一字一句务深溯诗人之本防故虽以集传为纲而古义之不可磨灭者必一一附録以补缺遗于学术持其至平于经义乃协其至当风雅运昌千载一遇岂前代官书任儒臣拘守门户者所可比拟万一乎乾隆四十一年五月恭校上
　　总纂官【臣】纪昀【臣】陆锡熊【臣】孙士毅
　　总校官【臣】陆费墀










　　钦定四库全书
　　钦定诗经传説彚纂卷首上
　　凡例
　　一厯代史志所载诗经传受源流及先儒讲论六义之体读诗之法与评议诸家经解是非得失者采为纲领
　　一朱子表章圣经惟诗集传与周易本义为成书尤生平精意所属今标以为宗而自汉迄明诸儒先之解诂采其义理精当有裨经防者录在朱传之后为集説其文义小殊彼此相备者为折其中或二説各成其是则别为附录用资参考一依周易折中之式
　　一小序相传出于子夏或疑为衞宏所作朱子亦以其所从来逺凡真有传授证验而不可废者既入集传其可疑者系以辩论幷为一编以还其旧今仍另列为一卷
　　一诗有谱有圗谱以胪诸国世次而考其时代图以存三代以上制作之旧古人左图右书其遗意也今略存之其中有辨证者则附着于下
　　一鸟兽草木之名所以资多识然儒先考索名物颇有专书而
　　御府纂修诸书更为博洽今特依朱传所载释其梗槩
　　至曲证防诠无关比兴者则在所略
　　一山川封域建置不齐郡邑名称时代多改朱传所载止据宋时今悉遵
　　皇舆考为之补释以见沿革源流闲有可疑宁从其阙






　　引用姓氏
　　周
　　荀氏【况】
　　汉
　　贾氏【谊】
　　韩氏【婴】
　　毛氏【苌】
　　董氏【仲舒】
　　孔氏【安国　子国】
　　司马氏【迁　子长】
　　焦氏【赣　延夀】
　　刘氏【向　子政】
　　匡氏【衡　稚圭】
　　孔氏【光　子夏】
　　扬氏【雄　子云】
　　薛氏【汉　公子】
　　杜氏【子春】
　　班氏【固　孟坚】
　　贾氏【逵　景伯】
　　马氏【融　季长】
　　许氏【慎　叔重】
　　服氏【防　子慎】
　　郑氏　　【康成】
　　赵氏【岐　邠卿　又字台卿】
　　何氏【休　邵公】
　　应氏【劭　仲逺】
　　刘氏【熙　成国】
　　荀氏【悦　仲豫】
　　李氏【廵】
　　魏
　　王氏【肃　子邕】
　　张氏【揖】
　　孙氏【炎　叔然】
　　呉
　　陆氏【玑　元恪】
　　韦氏【昭　嗣】
　　晋
　　杜氏【预　元凯】
　　皇甫氏【谧　士安】
　　崔氏【豹　正熊】
　　郭氏【璞　景纯】
　　梁
　　陶氏【景　通明　贞白】
　　刘氏【勰　　彦和】
　　北魏
　　郦氏【道元　善长】
　　隋
　　王氏【通　仲淹　文中子】
　　唐
　　陆氏　　　【徳明】
　　顔氏【师古　名籀以字行】
　　孔氏【頴达　仲达　一作冲逺】
　　李氏【延夀】
　　李氏【善】
　　贾氏【公彦】
　　司马氏【贞】
　　吕氏【向　子回】
　　孙氏【愐】
　　杜氏【佑　君卿】
　　施氏【士丐】
　　韩氏【愈　退之　昌黎】
　　杨氏【倞】
　　成氏【伯瑜　一作伯璵】
　　段氏【成式　柯古】
　　后晋
　　刘氏【昫】
　　南唐
　　徐氏【锴　楚金】
　　宋
　　聂氏【崇义】
　　邢氏【昺　叔明】
　　胡氏【旦　周父】
　　寇氏【宗奭】
　　宋氏【祁　子京】
　　阮氏【逸　天隐】
　　欧阳氏【修　永叔　庐陵】
　　苏氏【洵　明允　老泉】
　　邵子【雍　尧夫　康节】
　　鲜于氏【侁　子骏】
　　刘氏【彜　执中　长乐】
　　张子【载　子厚　横渠】
　　曾氏【巩　子固　南丰】
　　刘氏【敞　原父　公是】
　　王氏【安石　介甫　临川】
　　程子【颢　伯淳　明道】
　　程子【颐　正叔　伊川】
　　苏氏【颂　子容】
　　沈氏【括　存中】
　　范氏【祖禹　淳夫　华阳】
　　苏氏【轼　子瞻　东坡】
　　苏氏【辙　子由　颍滨】
　　徐氏【积　仲车】
　　吕氏【大钧　和叔】
　　吕氏【大临　与叔　蓝田】
　　陆氏【佃　农师】
　　刘氏【安世　器之　元城】
　　张氏【耒　文潜】
　　谢氏【良佐　显道　上蔡】
　　防氏【酢　定夫　广平】
　　杨氏【时　中立　山】
　　尹氏【焞　彦明　和靖】
　　陈氏【祥道　用之】
　　陈氏【旸　晋之】
　　蔡氏【卞　元度】
　　胡氏【安国　康侯　建安】
　　董氏【逌　彦逺】
　　廖氏【刚　用中　髙峰】
　　方氏【慤　性夫】
　　郑氏【樵　渔仲　夹漈】
　　胡氏【寅　明仲　致堂】
　　郑氏【伯熊　景望】
　　曹氏【粹中　纯老】
　　陈氏【鹏飞　少南】
　　李氏【樗　迂仲】
　　林氏【之竒　少颍】
　　呉氏【棫　才老】
　　范氏【浚　茂明】
　　程氏【大昌　泰之】
　　范氏【处义　逸齐】
　　傅氏【寅　同叔】
　　罗氏【愿　端良】
　　朱子【熹　元晦　紫阳】
　　张氏【栻　敬夫　南轩】
　　陈氏【傅良　君举　止斋】
　　吕氏【祖谦　伯恭　东莱】
　　王氏【质　景文　雪山】
　　黄氏【櫄　实夫】
　　项氏【安世　平甫　容斋】
　　叶氏【适　正则　水心】
　　戴氏【溪　肖望　岷隠】
　　黄氏【榦　直卿　勉斋】
　　陈氏【淳　安卿　北溪】
　　辅氏【广　汉卿　濳庵　庆源】
　　蔡氏【沈　仲黙　九峯】
　　李氏【如圭　寳之】
　　赵氏【顺孙　格非】
　　陈氏【埴　器之　潜室】
　　李氏【阖祖　守约】
　　潘氏【时举　子善】
　　王氏【日休　虚中　龙舒】
　　钱氏【文子　文季】
　　濮氏【一之　斗南】
　　真氏【徳秀　景元　西山】
　　魏氏【了翁　华父　鹤山】
　　段氏【昌武　子武】
　　严氏【粲　坦叔　华谷】
　　饶氏【鲁　仲元　又字伯舆　双峰】
　　章氏【如愚　俊卿　山堂】
　　刘氏【济】
　　陈氏【伯玉　振孙】
　　陈氏【大猷　东斋】
　　王氏【应麟　伯厚】
　　熊氏【刚大　古溪】
　　黄氏【震　东发】
　　谢氏【枋得　君直　叠山】
　　王氏【柏　防之　　鲁斋】
　　方氏【逢辰　君锡　蛟峯】
　　熊氏【未　去非　勿轩】
　　刘氏【辰翁　防孟　须溪】
　　王氏【炎　晦叔】
　　何氏【士信】
　　张氏【学龙　竹房】
　　彭氏【执中】
　　元
　　金氏【履祥　吉甫　仁山】
　　董氏【鼎　季亨】
　　胡氏【一桂　庭芳　双湖】
　　熊氏【朋来　与可】
　　呉氏【澄　防清　草庐　临川】
　　马氏【端临　贵与】
　　陈氏【栎　夀翁　定宇】
　　许氏【谦　益之　白云】
　　虞氏【集　伯生】
　　刘氏【瑾　公瑾　安成】
　　梁氏【益　友直】
　　曹氏【居贞】
　　罗氏【复　中行】
　　呉氏【师道　正传】
　　陈氏【日强】
　　胡氏【一中　允夫】
　　陈氏【澔　可大　云庄　东滙】
　　顔氏【达　一作达龙】
　　李氏【公凯　仲容】
　　朱氏【倬　孟章】
　　朱氏【徳润】
　　朱氏【公迁　克升】
　　蒋氏【悌生　仁叔】
　　明
　　宋氏【濓　景濓】
　　王氏【祎　子充】
　　朱氏【善　备善】
　　杨氏【士竒　名寓以字行　东里】
　　胡氏【广　光大】
　　薛氏【瑄　徳温　敬轩】
　　杨氏【守陈　维新】
　　王氏【逢　原夫　野谷】
　　何氏【英　积中　松坞】
　　王氏【鏊　济之　守溪】
　　邵氏【宝　国贤　二泉】
　　王氏【守仁　伯安　阳明】
　　湛氏【若水　元明　甘泉】
　　陆氏【深　子渊　俨山】
　　崔氏【铣　子钟　后渠】
　　吕氏【柟　仲木　泾野】
　　季氏【本　眀徳　彭山】
　　杨氏【慎　用修　升庵】
　　黄氏【佐　才伯】
　　唐氏【顺之　应徳　荆川】
　　薛氏【应旂　仲常　方山】
　　袁氏【炜　懋中　元峯】
　　瞿氏【景淳　师道　昆湖】
　　周氏【斯盛】
　　袁氏【仁】
　　章氏【甫　小东】
　　章氏【潢　本清】
　　邓氏【元锡　汝极　濳谷】
　　许氏【天赠　徳夫　南台】
　　胡氏【明朂】
　　冯氏【时可　元敏】
　　黄氏【洪宪　葵阳】
　　姚氏【舜牧　虞佐　承庵】
　　朱氏【得之　本思】
　　汪氏【应蛟　澄源】
　　孙氏【鑛　文融　月峯】
　　薛氏【志学　希之】
　　朱氏【谋防　鬰仪】
　　邹氏【泉　峄山】
　　林氏【蒙初　初成】
　　林氏【兆珂　孟鸣】
　　陆氏【南阳　聚冈】
　　陶氏【其情　逸则】
　　呉氏【瑞登　云卿　省庵】
　　陈氏【所学　幼溪】
　　赵氏【一元　士防】
　　黄氏　【正】
　　陈氏【推　行之】
　　叶氏【向髙　道卿　台山】
　　徐氏【常吉　士彰　儆】
　　郝氏【敬　仲舆　楚望】
　　向氏【楫　景岩】
　　曹氏【学佺　能始】
　　张氏【彩　还白】
　　顾氏【起元　邻初】
　　顾氏【大韶　仲恭】
　　冯氏【复京　嗣宗】
　　徐氏【光启　子先】
　　沈氏【守正　无回】
　　张氏【榜　宾王】
　　张氏【所望　叔翘　七泽】
　　刘氏【桢　宁之】
　　沈氏【万钶　仲容】
　　呉氏【肃公】
　　唐氏【汝谔　士雅】
　　钟氏【惺　伯敬】
　　邹氏【忠】
　　周氏【昌年】
　　陆氏【化熙　濬源】
　　胡氏【嘉　休复】
　　魏氏【浣初　仲雪】
　　朱氏【道行　简修】
　　钱氏【天锡　公永】
　　何氏【楷　元子】
　　金氏【声　子骏　正希】
　　杨氏【廷麟　伯祥】
　　张氏【次仲　元岵】
　　陈氏【际泰　大士】
　　陈氏【组绶　伯玉】
　　王氏【志长　平仲】
　　韦氏【调鼎　玉】
　　顾氏【梦麟　麟士】
　　赵氏【起元　庶先】
　　胡氏【绍曽　宗一】
　　范氏【王孙】
　　陈氏【鸿谟】
　　徐氏【凤彩　圣期】













<经部,诗类,钦定诗经传说汇纂,卷首上>
<经部,诗类,钦定诗经传说汇纂,卷首上>
<经部,诗类,钦定诗经传说汇纂,卷首上>
　　附録【周氏斯盛曰诗云薄伐玁狁至于太原传云大音泰大原地名亦曰大卤今在太原府阳曲县至于大原逐出之而已不穷追也案大太二字音本不同禹贡既脩大原在冀州诗至于大原在雍州周都丰镐玁狁侵镐及方至于泾阳非自冀州太原而入地理志泾水出安定泾阳县今原州百泉县笄头山也则诗所云泾阳指此地而言泾阳东北至太原二千余里山川险阻黄河介其中安得饬戎车日行三十里逐雍州泾阳玁狁由冀州太原而出乎禹贡原隰底绩蔡传引郑氏云其地在今邠州唐有泾原节度使今固原州即唐原州故城汉唐以来又以河南地为五原郡则诗人所云至于大原者指原州而言非冀州之太原也朱子在南渡后未至北方集传偶误耳案大全原图地界方位舛讹颇多今参攷舆图地志改就清析惟玁狁旧列于太原之北长城之外者以小雅六月篇薄伐玁狁至于大原毛郑孔俱未实指何地至朱傅始云大原地名亦曰大卤今在太原府阳曲县是禹贡冀州之太原也眀嘉靖间周斯盛辑山西通志以经文焦获镐方皆近泾阳之地似大原当亦距泾阳不逺意即禹贡雍州之原隰汉为邠州唐为原州而非冀之太原其说似近扵理且攷国语宣王料民于大原似为镐备御之计未必逺料之于晋国也又攷前汉地理志大原郡秦置周为唐国诗所言大原集传引公羊谷梁大原大卤之文为据然公谷本文非有定指而唐徐彦公羊解云此地形势高大而广平故谓之大原则古属通名似难专指阳曲也岂朱子当日以经文眀有大原疑周时玁狁徃来雍冀无定处或宣王用师有次第时日有先后经文总叙其事非必执一时一处而言耶故仍从朱传照大全旧图注列而以公羊谷梁二书所解大原大卤之义并附通志之説以备一解云】

<经部,诗类,钦定诗经传说汇纂,卷首上>
<经部,诗类,钦定诗经传说汇纂,卷首上>
<经部,诗类,钦定诗经传说汇纂,卷首上>
<经部,诗类,钦定诗经传说汇纂,卷首上>
<经部,诗类,钦定诗经传说汇纂,卷首上>
<经部,诗类,钦定诗经传说汇纂,卷首上>
<经部,诗类,钦定诗经传说汇纂,卷首上>
<经部,诗类,钦定诗经传说汇纂,卷首上>
<经部,诗类,钦定诗经传说汇纂,卷首上>
<经部,诗类,钦定诗经传说汇纂,卷首上>
<经部,诗类,钦定诗经传说汇纂,卷首上>
<经部,诗类,钦定诗经传说汇纂,卷首上>
<经部,诗类,钦定诗经传说汇纂,卷首上>
<经部,诗类,钦定诗经传说汇纂,卷首上>
<经部,诗类,钦定诗经传说汇纂,卷首上>
　　诸国世次图
　　商宋【附】
　　契　　　昭明　　相土　　昌若　　曹圉防　　　振　　　微　　　报丁　　报乙报丙　　主壬　　主癸　　汤【即天乙】　外丙【汤次子】仲壬【外丙弟】太甲【汤嫡孙】沃丁　　太庚【沃丁弟】小甲雍己【小甲弟】太戊【雍己弟】仲丁　　外壬【仲丁弟】河亶甲【外壬弟】　　　祖乙　　祖辛　　沃甲【祖辛弟】祖丁【祖辛子】南庚【沃甲子】阳甲【祖丁子】盘庚【阳甲弟】小辛【盘庚弟】小乙【小辛弟】武丁　　祖庚　　祖甲【祖庚弟】廪辛　庚丁【廪辛弟】武乙　　太丁　　帝乙　　纣　　宋微子【纣庶兄】微仲【微子弟】宋公稽　丁公　　湣公　　炀公【湣公弟】厉公【湣公子】厘公　　惠公　　哀公　　戴公武公　　宣公　　穆公【宣公弟】殇公【宣公子】庄公【穆公子】湣公　　桓公【湣公弟】襄公　　成公　　昭公文公【昭公弟】共公　　平公　　元公　　景公昭公【元公庶曽孙】　　　悼公　　休公　　辟公剔成　　偃【剔成弟】
　　周豳【附】
　　后稷　　不窋　　鞠【左传作鞠陶】　　　豳公刘庆节　　皇仆　　差弗　　毁隃　　公非髙圉　　亚圉　　公叔祖类　　岐周太王王季　　文王　　武王　　成王　　康王昭王　　穆王　　共王　　懿王　　孝王【共王弟】夷王【懿王子】厉王　　宣王　　幽王　　平王桓王【平王孙】庄王　　厘王　　惠王　　襄王顷王　　匡王　　定王【匡王弟】简王　　灵王景王　　悼王　　敬王【悼王弟】元王　　贞王哀王　　思王【哀王弟】考王【哀王弟】威烈王　安王烈王　　显王【烈王弟】慎靓王　赧王
　　周公封鲁【侯爵】
　　周公　　伯禽　　考公　　炀公【考公弟】幽公魏公【幽公弟】厉公　　献公【厉公弟】真公　　武公【真公弟】懿公　　伯御【懿公侄】孝公【懿公弟】惠公　　隐公桓公【隐公弟】庄公　　闵公　　僖公【闵公庶兄】文公宣公　　成公　　襄公　　昭公　　定公【昭公弟】哀公　悼公　　元公　　穆公　　共公
　　康公　景公　　平公　　顷公
　　召公封燕【侯爵】
　　召公【九世至】惠侯　　厘侯　顷侯　　哀侯
　　郑侯　　缪侯　　宣侯　　桓侯　　庄公襄公　　宣公　　昭公　　武公　　文公懿公　　惠公　　悼公　　共公　　平公简公　　献公　　孝公　　成公　　湣公厘公　　桓公　　文公　　易王　　子哙昭王　　惠王　　武成王　孝王　　王喜
　　邶
　　鄘【以上二国封爵世次未详】
　　衞【侯爵】
　　康叔　　康伯　　考伯　　嗣伯　　伯靖伯　　贞伯　　顷侯　　厘侯　　共伯武公【共伯弟】庄公　　桓公　　宣公【桓公弟】惠公黔牟【桓公子】懿公　　戴公【公子顽子】文公【戴公弟】成公穆公　　定公　　献公　　殇公【定公弟】襄公【献公子】灵公　　出公【灵公孙】庄公【出公父】班师【襄公孙】君起【灵公子】悼公【出公季父】敬公　　昭公　　怀公【羣公子】慎公【敬公孙】声公　　成侯　　平侯　　嗣君　　怀君元君【嗣君弟】君角
　　郑【伯爵】
　　桓公　　武公　　庄公　　昭公　　厉公【昭公弟】子亹【昭公弟】子婴【子亹弟左传作子仪】　　文公【厉公子】穆公灵公　　襄公【灵公弟】悼公　　成公【悼公弟】厘公简公　　定公　　献公　　声公　　哀公共公【声公弟】幽公　　繻公【幽公弟】君乙【幽公弟】
　　齐【侯爵】
　　太公　　丁公　　乙公　　癸公　　哀公胡公【哀公弟】献公【哀公弟】武公　　厉公　　文公成公　　庄公　　厘公　　襄公　　桓公【襄公弟】孝公　　昭公【孝公弟】懿公【孝公弟】惠公【孝公弟】顷公灵公　　庄公　　景公【庄公弟】晏孺子　悼公【景公子】简公　　平公【简公弟】宣公　　康公
　　魏【毕公髙之后封爵世次未详】
　　唐【即晋侯爵曲沃附】
　　唐叔　晋侯爕　　武侯　　成侯　　厉侯靖侯　　厘侯　　献侯　　穆侯　　殇叔【穆侯弟】文侯【穆侯子】昭侯　　孝侯　　鄂侯　　哀侯小子侯　缗【哀侯弟】
　　曲沃桓叔【穆侯子】　　庄伯　晋武公　　献公奚齐　卓子【奚齐弟】惠公【献公子】怀公　　文公【献公子】襄公　灵公　　成公【襄公弟】景公　　厉公
　　悼公【襄公曽孙】平公　　昭公　　顷公　　定公出公　　哀公【昭公曾孙】幽公　　烈公　　孝公静公
　　秦【伯爵】
　　非子　　秦侯　　公伯　　秦仲　　庄公襄公　　文公　　宁公【文公孙】出子　　武公【宁公长子出子兄】　　徳公【武公弟】宣公　　成公【宣公弟】穆公【成公弟】康公　　共公　　桓公　　景公　　哀公惠公【哀公孙】悼公　　厉共公　躁公　怀公【躁公弟】灵公【怀公孙】简公【怀公子】惠公　　出子　献公【灵公子】孝公　　惠文王　武王　　昭襄王【武王弟】
　　孝文王　庄襄王　始皇帝　二世皇帝
　　子婴【二世皇帝弟】
　　陈【侯爵】
　　胡公　　申公　　相公【申公弟】孝公【申公子】慎公幽公　　厘公　　武公　　夷公　　平公【夷公弟】文公　　桓公　　厉公【桓公弟】利公【桓公子】庄公【利公弟】宣公【庄公弟】穆公　　共公　　灵公　　成公哀公　　惠公【哀公孙】怀公　　湣公
　　桧【祝融之后封爵世次未详】
　　曹【伯爵】
　　振铎　　太伯　　仲君　　宫伯　　孝伯夷伯　　幽伯【夷伯弟】戴伯【幽伯弟】惠伯　　石甫缪公【石甫弟】桓公　　庄公　　厘公　　昭公共公　　文公　　宣公　　成公【宣公弟】武公平公　　悼公　　声公【悼公弟】隐公【平公弟】靖公【声公弟】伯阳





　　作诗时世图
　　商诗【五篇】
　　太甲之世
　　颂【一篇】
　　那【郑氏康成谓太甲祭汤也孔氏頴逹谓那之作当太甲时○朱子不详其世】
　　仲丁以后
　　颂【一篇】
　　烈祖【孔氏颖达谓笺称祭中宗诸侯来助明是其后或子孙之时未知当谁世○朱子不详其世】
　　祖庚之世
　　颂【一篇】
　　鸟【孔氏颖达谓礼三年丧毕祫于太祖之庙序言祫髙宗明是为髙宗而作祫故知是祫于契之庙也○朱子不详其世】
　　祖庚以后
　　颂【二篇】
　　长发　　　　　　殷武【孔氏颖达谓鸟笺以为髙宗始祫殷武云祀髙宗则亦在其后殷武既在后则知长发之作亦在后矣○以上二篇朱子不详其世】
　　周诗【三百六篇】
　　文王之世
　　正风【二十三篇○孔氏颖达谓二南之诗文王时作惟甘棠何彼秾矣武王时作○朱子皆同
　　而以甘棠亦为文王时诗】
　　周南
　　闗雎　　　　　　葛覃
　　卷耳　　　　　　樛木
　　螽斯　　　　　　桃夭
　　兔罝　　　　　　芣苢
　　汉广　　　　　　汝坟
　　麟之趾
　　召南
　　鹊巢　　　　　　采蘩
　　草虫　　　　　　采苹
　　行露　　　　　　羔羊
　　殷其靁　　　　　摽有梅
　　小星　　　　　　江有汜
　　野有死麕　　　　驺虞
　　正小雅【八篇○孔氏颖达谓鹿鸣等三篇此文王小雅采薇为伐昆夷而作事在受命四年出车杕杜还而劳之在受命五年伐木天保无文王之諡或当时即作或后为之未可定也○朱子皆不详其世】
　　鹿鸣　　　　　　四牡
　　皇皇者华　　　　伐木
　　天保　　　　　　采薇
　　出车　　　　　　杕杜
　　正大雅【三篇○孔氏颖达谓棫朴云济济辟王灵台云王在灵沼皆言王旱麓不言諡又不言王但经无谥者或当其生存之时或在其后不可定也○朱子皆疑为周公所作】
　　棫朴　　　　　　旱麓
　　灵台
　　武王之世
　　正风【二篇】
　　召南
　　甘棠【孔氏颖达谓笺云美其为伯之功谓武王时也○朱子以为文王时诗】何彼秾矣【孔氏颖达谓何彼秾矣太公已封于齐武王时作○朱子同又疑为东迁后诗】
　　正小雅【四篇】
　　南陔　　　　　　白华
　　华黍【孔氏颖达谓此三篇盖武王之时○朱子皆不详其世】
　　鱼丽【孔氏颖达谓此篇武王时诗○朱子不详其世】
　　正大雅【三篇○孔氏颖达谓三篇皆言文王之諡皆文王后作之○朱子以緜为成王时诗
　　思齐皇矣疑为周公所作】
　　緜　　　　　　　思齐
　　皇矣
　　成王之世
　　变风【七篇○郑氏康成谓成王之时周公避流言之难其诗为豳国变风○朱子亦以为成王
　　周公时诗】
　　豳
　　七月　　　　　　鸱鸮
　　东山　　　　　　破斧
　　伐柯　　　　　　九罭
　　狼跋
　　正小雅【十篇】
　　常棣【郑氏康成谓周公吊二叔之不咸召公为作此诗○朱子同】
　　由庚　　　　　　南有嘉鱼
　　崇丘　　　　　　南山有台
　　由仪　　　　　　蓼萧
　　湛露　　　　　　彤弓
　　菁菁者莪【孔氏颖达谓由庚以下周公成王之诗则南有嘉鱼至菁菁者莪从可知也○朱子皆不详其世】
　　正大雅【十二篇】
　　文王　　　　　　大明【孔氏颖逹谓文王大明二篇成王时
　　作○朱子同】　　　　　下武【孔氏颖达谓成王时作○朱子同】文王有声【孔氏颖达谓文王有声举其諡则成王时作○朱子同】
　　生民　　　　　　行苇
　　既醉　　　　　　凫鹥
　　假乐　　　　　　公刘
　　泂酌　　　　　　卷阿【郑氏康成谓生民及卷阿周公成王时诗○朱子同】
　　颂【三十一篇○郑氏康成谓周颂者其作在周公摄政成王即位之初○朱子亦以为多周公所
　　定而间或有康王以后之诗】
　　清庙　　　　　　维天之命
　　维清　　　　　　烈文
　　天作　　　　　　昊天有成命【朱子疑为康王时诗】
　　我将　　　　　　时迈【朱子以为武王时诗】
　　执竞【朱子疑为昭王时诗】　　思文
　　臣工　　　　　　噫嘻【朱子疑为康王时诗】
　　振鹭　　　　　　丰年
　　有瞽　　　　　　潜
　　雝【朱子以为武王时诗】　　　载见
　　有客　　　　　　武
　　闵予小子　　　　访落
　　敬之　　　　　　小毖
　　载芟　　　　　　良耜
　　丝衣　　　　　　酌
　　桓　　　　　　　赉
　　般
　　懿王之世
　　变风【五篇】
　　齐
　　鸡鸣【郑氏康成谓哀公政衰懿王烹之齐人变风始作○朱子不详其世】还【孔氏颖达谓还序云刺哀公则哀公时诗也○朱子不详其世】
　　着　　　　　　　东方之日
　　东方未明【孔氏颖达谓三篇亦为哀公时诗○朱子不详其世】
　　夷王之世
　　变风【一篇】
　　邶
　　柏舟【序衞顷公之时仁人不遇小人在侧○郑氏康成谓顷公当周夷王时○朱子不详其世又疑为庄姜诗则平王之世】
　　夷王厉王之闲
　　变风【四篇○郑氏康成谓夷王厉王之时桧之变风始作○朱子不详其世】
　　桧
　　羔裘　　　　　　素冠
　　隰有苌楚　　　　匪风
　　厉王之世
　　变风【二篇】
　　陈
　　宛丘【序刺幽公也○郑氏康成谓幽公当厉王时○朱子不详其世】
　　东门之枌【序幽公淫荒风化之所行男女弃其旧业亟防于道路歌舞于市井○朱子不详其世】
　　变小雅【四篇○郑氏康成谓刺厉王十月之交雨无正小旻小宛是也】
　　十月之交【朱子以为幽王时诗】雨无正【朱子不详其世疑为东迁后诗】
　　小旻　　　　　小宛【以上二篇朱子不详其世】
　　变大雅【五篇】
　　民劳【序召穆公刺厉王○朱子同】板【序凡伯刺厉王○朱子同】
　　荡【序召穆公伤周室大坏○朱子同】抑【序卫武公刺厉王○朱子以为卫武公作此自警当在平王之世】　　　桑柔【序芮伯刺厉王○朱子同】
　　共和之世
　　变风【一篇】
　　唐
　　蟋蟀【序刺晋僖公也○郑氏康成谓当周公召公共和之时○朱子不详其世】
　　宣王之世
　　变风【五篇】
　　鄘
　　柏舟【孔氏颖达谓衞武公时作○朱子同】
　　秦
　　车邻【郑氏康成谓非子曾孙秦仲宣王命为大夫国人美之○朱子不详其世】陈
　　衡门　　　　　　　东门之池
　　东门之杨【孔氏颖达谓衡门诱僖公东门之池东门之杨从上明之亦僖公时诗也○朱子皆不详共】
　　变小雅【世十四】
　　六月【篇序宣王北伐也○朱子】　　采芑【同序宣王南征也○朱子】车攻【同序宣王复古也○朱子】　　吉日【同序美宣王也○朱子】鸿雁【同序美宣王也○朱子】　　庭燎【同序美宣王也○朱子不详其】沔水【世序规宣王也○朱子不详其】　鹤鸣【世序诲宣王也○朱子不详其】祈父【世序刺宣王也○朱子不详其】　白驹【世序大夫刺宣王也○朱子不详其】黄鸟【世序刺宣王也○朱子不详其】　我行其野【世序刺宣王也○朱子不详其】斯干【世序宣王考室也○朱子不详其】无羊【世序宣王考牧也○朱子不详其】
　　变大雅【世六】
　　云汉【篇序仍叔美宣王也○朱子亦以为宣】崧髙【王时诗序尹吉甫美宣王○朱子亦以】烝民【为宣王时诗序尹吉甫美宣王○朱子】韩奕【亦以为宣王时诗序尹吉甫美宣王】江汉【○朱子不详其世序尹吉甫美宣王○】常武【朱子亦以为宣王时诗序召穆公美宣】
　　幽王之世
　　变小雅【四十篇○孔氏颖达谓小雅自节南山下尽何草不黄去十月之交等四篇余四十
　　篇皆幽王时诗】
　　节南山【朱子亦以为幽王时诗】正月【朱子不详其世】
　　小弁【朱子亦以为幽王时诗】　巧言【朱子不详其世】
　　何人斯【朱子不详其世】　　巷伯【朱子不详其世】
　　谷风【朱子不详其世】　　　蓼莪【朱子不详其世】
　　大东【朱子不详其世】　　　四月【朱子不详其世】
　　北山【朱子不详其世】　　　无将大车【朱子不详其世】小明【朱子不详其世】　　　鼓钟【朱子亦以为幽王时诗】楚茨【朱子不详其世】　　　信南山【朱子不详其世】
　　甫田【朱子不详其世】　　　大田【朱子不详其世】
　　瞻彼洛矣【朱子不详其世】　裳裳者华【朱子不详其世】桑扈【朱子不详其世】　　　鸳鸯【朱子不详其世】
　　頍弁【朱子不详其世】　　　车舝【朱子不详其世】
　　青蝇【朱子不详其世】　　　宾之初筵【朱子亦以为幽王时诗】鱼藻【朱子不详其世】　　　采菽【朱子不详其世】
　　角弓【朱子不详其世】　　　菀栁【朱子不详其世】
　　都人士【朱子不详其世】　　采緑【朱子不详其世】
　　黍苗【朱子以为宣王时诗】　　隰桑【朱子不详其世】
　　白华【朱子亦以为幽王时诗】　緜蛮【朱子不详其世】
　　瓠叶【朱子不详其世】　　　渐渐之石【朱子不详其世】苕之华【朱子不详其世】　　何草不黄【朱子亦以为幽王时诗】
　　变大雅【二篇○孔氏颖达谓幽王大雅瞻卬召旻○朱子同】
　　瞻卬　　　　　　召旻
　　平王之世
　　变风【二十八篇】
　　邶
　　緑衣【孔氏頴达谓当庄公时○朱子同】
　　衞
　　淇奥【孔氏颖达谓淇奥美武公则武公时诗矣○朱子同】
　　考槃【孔氏颖达谓庄公时诗○朱子不详其世】
　　硕人【孔氏颖达谓庄公时诗○朱子同】
　　王
　　黍离【孔氏颖达谓平王时诗○朱子不详其世】
　　君子于役【序刺平王也○朱子不详其世】
　　君子阳阳【孔氏颖达谓平王时诗○朱子不详其世】
　　扬之水【序刺平王也○朱子同】中谷有蓷【孔氏颖达谓平王时诗○
　　朱子不详其世】　　　　　葛藟【序王族刺平王也○朱子不详其世】
　　郑
　　缁衣【序美武公也○朱子同】　将仲子【序刺庄公也○朱子不详其世】叔于田【序刺庄公也○朱子亦以为庄公时诗】
　　大叔于田【序刺庄公也○朱子亦以为庄公时诗】
　　羔裘【孔氏颖达谓庄公时诗○朱子不详其世】
　　遵大路【序庄公失道○朱子不详其世】
　　女曰鸡鸣【孔氏颖达谓庄公时诗○朱子不详其世】
　　唐
　　山有枢【序刺晋昭公也○朱子不详其世】
　　扬之水【序刺晋昭公也○朱子亦以为昭公时诗】
　　椒聊【序刺晋昭公也○朱子亦以为昭公时诗】
　　绸缪【孔氏颖达谓昭公时诗○朱子不详其世】
　　杕杜【孔氏颖达谓昭公时诗○朱子不详其世】
　　羔裘【孔氏颖达谓昭公时诗○朱子不详其世】
　　鸨羽【序昭公之后大乱五世君子下从征役不得养其父母而作是诗○朱子不详其世】
　　秦
　　驷驖【序美襄公也○朱子不详其世】小戎【序美襄公也○朱子同】蒹葭【序刺襄公也○朱子不详其世】终南【序戒襄公也○朱子不详其世】
　　平王桓王之闲
　　变风【七篇○郑氏康成谓当周平桓之世魏之变风始作○朱子不详其世】
　　魏
　　葛屦　　　　　　汾沮洳
　　园有桃　　　　　陟岵
　　十亩之闲　　　　伐檀
　　硕防
　　桓王之世
　　变风【三十三篇】
　　邶
　　燕燕【孔氏颖达谓州吁时诗○朱子同】
　　日月【序衞庄姜遭州吁之难○朱子以为庄公时诗】
　　终风【序庄姜遭州吁之暴○朱子以为庄公时诗】
　　击鼓【序怨州吁也○朱子同】　凯风【孔氏颖达谓州吁时诗○朱子不详其世】
　　雄雉【序刺衞宣公也○朱子不详其世】
　　匏有苦叶【序刺衞宣公也○朱子不详其世】
　　谷风【孔氏颖达谓宣公时诗○朱子不详其世】
　　式微【孔氏颖达谓宣公时诗○朱子不详其世】
　　旄丘【孔氏颖达谓宣公时诗○朱子不详其世】
　　简兮【孔氏颖达谓宣公时诗○朱子不详其世】
　　泉水【孔氏颖达谓宣公时诗○朱子不详其世】
　　北门【孔氏颖达谓宣公时诗○朱子不详其世】
　　北风【孔氏颖达谓宣公时诗○朱子不详其世】
　　静女【孔氏颖达谓宣公时诗○朱子不详其世】
　　新台【序刺卫宣公也○朱子不详其世】
　　二子乗舟【孔氏颖达谓宣公时诗○朱子不详其世】
　　鄘
　　墙有茨【序公子顽通于君母国人疾之○朱子同】
　　君子偕老【序刺衞夫人○郑氏康成谓宣公夫人○朱子同】
　　桑中【序衞之公室淫乱○郑氏康成谓宣惠之世○朱子不详其世】
　　鹑之奔奔【序刺衞宣姜也○朱子同】
　　衞
　　氓【序宣公之时○朱子不详其世】　竹竿【孔氏颖达谓宣公时诗○朱子不详
　　其世】　　　　　　　芄兰【序刺惠公也○朱子不详其世】伯兮【郑氏康成谓宣公时诗○朱子不详其世】
　　有狐【孔氏颖达谓宣公时诗○朱子不详其世】
　　王
　　兔爰【序桓王失信诸侯○朱子不详其世】
　　采葛【郑氏康成谓桓王之时○朱子不详其世】
　　大车【孔氏颖达谓桓王时诗○朱子不详其世】
　　郑
　　有女同车【序刺忽也○朱子不详其世】
　　褰裳【孔氏颖达谓褰裳思见正突初立事也○朱子不详其世】
　　陈
　　墓门【序刺陈佗也○朱子不详其世】
　　庄王之世
　　变风【十五篇】
　　王
　　丘中有麻【序庄王不明贤人放逐国人思之而作是诗也○朱子不详其世】
　　郑
　　山有扶苏【序刺忽也○朱子不详其世】
　　萚兮【序刺忽也○朱子不详其世】狡童【序刺忽也○朱子不详其世】
　　丰　　　　　　　东门之墠
　　风雨　　　　　　子衿【孔氏颖达谓丰东门之墠风雨子衿或当突篡之时或当忽入之后○朱子皆不详其世】
　　扬之水【序君子闵忽之无忠臣良士终以死亡而作是诗也○朱子不详其世】
　　齐
　　南山【序刺襄公也○朱子同】　甫田【序大夫刺襄公也○朱子不详其世】卢令【序襄公好田猎故陈古以风焉○朱子不详其世】
　　敝笱【序刺文姜也○朱子同】　载驱【序齐人刺襄公○朱子同】猗嗟【序刺鲁庄公也○朱子同】
　　厘王之世
　　变风【五篇】
　　郑
　　出其东门　　　　野有蔓草
　　溱洧【孔氏颖达谓此一篇厉公时诗○朱子皆不详其世】
　　唐
　　无衣【序美晋武公也○朱子亦以为武公时诗】
　　有杕之杜【序刺晋武公也○朱子不详其世】
　　惠王之世
　　变风【十二篇】
　　鄘
　　定之方中【序美衞文公也○朱子同】
　　蝃蝀【序衞文公能以道化民○朱子同】
　　相防【序衞文公能正其羣臣○朱子同】
　　干旄【序衞文公臣子多好善○朱子同】
　　载驰【序许穆夫人闵衞之亡○朱子同】
　　衞
　　木【序美齐桓公也○朱子不详其世】
　　郑
　　清人【序刺文公也○朱子同】
　　唐
　　葛生【序刺晋献公也○朱子不详其世】
　　采苓【序刺晋献公也○朱子不详其世】
　　陈
　　防有鹊巢【序宣王多信谗君子忧惧焉○朱子不详其世】
　　月出【孔氏颖达谓宣王时诗○朱子不详其世】
　　曹
　　蜉蝣【郑氏康成谓周惠王时昭公好奢曹之变风始作○朱子不详其世】
　　襄王之时
　　变风【九篇】
　　衞
　　河广【序宋襄公母归于衞思而不止故作是诗也○朱子同】
　　秦
　　黄鸟【序国人刺穆公○朱子同】　晨风【序刺康公也○朱子不详其世】无衣【孔氏颖达谓康公时诗○朱子不详其世】
　　渭阳【序康公念母也○朱子同】　权舆【序刺康公也○朱子不详其世】
　　曹
　　候人【序刺共公也○朱子同】　鸤鸠【孔氏颖达谓共公时诗○朱子不详
　　其世】　　　　　　　下泉【序曹人疾共公○朱子不详其世】
　　颂【四篇】
　　鲁颂
　　駉【序颂僖公也○朱子同】　　有駜【序颂僖公也○朱子不详其世】泮水【序颂僖公也○朱子不详其世】閟宫【序颂僖公也○朱子同】
　　定王之世
　　变风【二篇】
　　陈
　　株林【序刺灵公也○朱子同】　泽陂【序言灵公君臣淫于其国男女相説忧思感伤焉○朱子不详其世】
　　案作诗之时世经秦火之后难以全攷故自汉唐诸儒训诂互异然古序与经竝出毛郑孔氏羽翼其説传流最古至朱子一以经文为据其余不见诸经者都为未定之辞此据理之论也欧阳修祖郑谱而驳议许谦刘瑾宗朱传而亦微有不同迨明何楷作世本古义引证虽博而伪説滋繁矣今辑古序及毛郑孔氏旧义而大指仍以朱子为归余説则存而不论也















　　钦定诗经传説彚纂卷首上
<经部,诗类,钦定诗经传说汇纂>
　　钦定四库全书
　　钦定诗经传説彚纂卷首下
　　纲领一【此篇论作诗删诗及传诗源流】
　　虞书诗言志歌永言
　　班氏固曰诵其言谓之诗咏其声谓之歌
　　郑氏康成曰诗者歌讽喻之声也唐虞始造其初至周分为六诗
　　孔氏颖达曰舜典命乐已道歌诗经典言诗无先此者○上古之时徒有讴歌吟咏纵令土鼓苇籥必无文字雅颂之声如此则时虽有乐容或无诗○名为诗者内则注云诗之言承也春秋説题辞云诗之为言志也诗纬云诗者持也然则诗有三训承也志也持也作者承君政述己志而为诗所以持人之行故一名而三训也
　　黄氏櫄曰有天地有万物而诗之理已具雷之动风之偃万物之鼓舞皆有诗之理而未着也婴孩之嘻笑
　　童子之讴吟皆有诗之情而未动也桴以蒉鼓以土籥以苇皆有诗之用而未文也康衢顺则之谣元首股肱之歌诗之义已备矣【以上论作诗】
　　礼记天子五年一廵守命大师陈诗以观民风
　　论语子曰吾自衞反鲁然后乐正雅颂各得其所司马氏迁曰古诗三千余篇及至孔子去其重取可施于礼义上采契后稷中述殷周之盛至于幽厉之缺三百五篇孔子皆歌之以求合韶武雅颂之音礼乐自此可得而述以备王道成六艺
　　班氏固曰古有采诗之官王者所以观风俗知得失自考正也孔子纯取周诗上采殷下取鲁凡三百五篇
　　王氏通曰诗上明三纲下达五常于是徴存亡辩得失故小人歌之以贡其俗君子赋之以见其志圣人采之以观其变
　　孔氏颖达曰案书传所引之诗见在者多亡逸者少则孔子所録不容十分去九迁言未可信也据今者及亡诗六篇凡三百一十一篇而史记汉书云三百五篇者以见在为数也
　　欧阳氏修曰马迁谓古诗三千余篇孔子删存三百郑学之徒以迁为谬予考之迁説然也今书传所载逸诗何可数也以诗谱推之有更十君而取一篇者有二十余君而取一篇者由是言之何啻三千○删诗云者非止全篇删去或篇删其章章删其句句删其字如唐棣之华偏其反而岂不尔思室是逺而此小雅常棣之诗夫子谓其以室为逺害于兄弟之义故篇删其章也衣锦尚防文之着也此鄘风君子偕老之诗夫子谓其尽饰之过恐其流而不返故章删其句也谁能秉国成不自为政卒劳百姓此小雅节南山之诗夫子以能字为意之害故句删其字也
　　邵子曰仲尼删诗十去其九诸侯千有余国风取十五西周十有二王雅取其六盖善恶明著者存焉耳
　　程子曰虞之君臣迭相赓和始见于书夏殷之世其传鲜矣至周而益文所传者多夫子删之得三百篇可以垂世立教
　　朱子曰王迹熄而诗亡其存者谬乱失次孔子自衞反鲁复得之他国以归定着为三百篇【以上论删诗】
　　陆氏徳明曰孔子删録周诗上兼商颂以授子夏子夏遂作序焉【或曰毛公作序】口以相传未有章句战国之世专任武力雅颂之声为郑衞所乱其废絶亦可知矣遭秦焚书而得全者以其人所讽诵不专在竹帛故也汉兴传者有四家鲁人申公受诗于浮邱伯为训故以教无传疑者则阙不传号曰鲁诗弟子为博士者十余人郎中令王臧御史大夫赵绾临淮太守孔安国胶西内史周霸城阳内史夏寛东海太守鲁赐长沙内史缪生胶西中尉徐偃胶东内史阙门庆忌皆申公弟子也申公本以诗春秋授瑕邱江公尽能传之徒众最盛鲁许生免中徐公皆守学教授丞相韦贤受诗于江公及许生传子少翁又王式受诗于免中徐公及许生以授张生长安及唐长宾褚少孙张生兄子游卿以诗授元帝传王扶扶授许晏又薛广徳受诗于王式授龚舍齐人辕固生作诗传号齐诗传夏侯始昌始昌授后苍苍授翼奉及萧望之匡衡衡授师丹及伏理满昌昌授张邯及皮容皆至大官徒众尤盛后汉陈元方亦传齐诗燕人韩婴推诗之意作内外传数万言号曰韩诗淮南贲生受之婴孙商为博士孝宣时涿韩生其后也河内赵子事燕韩生授同郡蔡谊谊授同郡食子公及琅邪王吉子公授太山栗丰吉授淄川长孙顺丰授山阳张就顺授东海发福竝至大官毛诗者出自毛公河闲献王好之徐整云子夏授髙行子髙行子授薛仓子薛仓子授帛妙子帛妙子授河闲人大毛公毛公为诗故训传于家以授赵人小毛公【一云名苌】小毛公为河闲献王博士以不在汉朝故不列于学一云子夏传曽申申传魏人李克克传鲁人孟仲子孟仲子传根牟子根牟子传赵人孙卿子孙卿子传鲁人大毛公汉书儒林传云毛公赵人治诗为河间献王博士授同国贯长卿长卿授解延年延年授虢徐敖敖授九江陈侠或云陈侠传谢曼卿元始五年公车徴説诗后汉郑众贾逵传毛诗马融作毛诗注郑康成作毛诗笺申明毛义难三家于是三家遂废矣魏太常王肃更述毛非郑荆州刺史王基駮王肃申郑义晋豫州刺史孙毓为诗评评毛郑王肃三家同异朋于王徐州从事陈统难孙申郑宋徴士鴈门周续之豫章雷次宗齐沛国刘瓛竝为诗序义前汉鲁齐韩三家诗列于学官平帝世毛诗始立齐诗乆亡鲁诗不过江东韩诗虽在人无传者唯毛诗郑笺独立国学
　　李氏延寿曰通毛诗者多出于魏朝刘献之献之传李周仁周仁传董令度程归则归则传刘敬和张思伯刘轨思其后能言诗者多出二刘之门
　　孔氏颖达曰汉氏之初诗分为四申公腾芳于鄢郢毛氏光价于河闲贯长卿传之于前郑康成笺之于后晋宋二萧之世其道大行齐魏两河之闲兹风不坠其近代为义疏者有全缓何舒瑗刘轨思刘丑刘焯刘等然焯竝聪明特达文而又儒于其所作疏内特为殊絶今据以为本削烦增简庶以对扬圣范云
　　韩氏愈曰太学博士施先生士丐明毛郑诗善讲説朝之贤士大夫从而执经考疑者继于门大学生习毛郑诗者皆其弟子
　　刘氏昫曰许叔牙少精于毛诗贞观初撰毛诗纂义以进御史大夫髙智同曰凡欲言诗者必须先读此书
　　宋氏祁曰张士衡瀛州人北齐博士刘轨思授以诗唐兴士衡授永平贾公彦公彦传业李元植元植又授诗齐威
　　欧阳氏修曰梅尧臣周尧卿学长于毛氏诗○毛郑二学其説炽辞辩固已广博然不合于经者亦不为少予欲志郑学之妄益毛氏疏略而不至者合之于经云
　　苏氏辙曰孔子删诗三百五篇其亡者六焉经师不得见矣其存者将以解之故从而附益之其言反覆烦重类非一人之词者凡此皆毛氏之学而衞宏之所集录也东汉儒林传云衞宏从谢曼卿受学作毛诗序隋经籍志云先儒相承谓毛诗序子夏所创毛公及衞敬仲又加润益古説本如此故予存其一言而已曰是诗言是事也而尽去其余以为此孔子之旧也
　　朱子曰诗自齐鲁韩氏之説不传而学者尽宗毛氏毛氏之学传者亦众而今皆不存则推衍毛説者又独郑氏之笺而已唐初诸儒为作疏义百千万言而不能有以出乎二氏之区域至于本朝刘侍读【名敞】欧阳公【名修】王丞相【名安石】苏黄门【名辙】河南程氏横渠张氏始用己意有所发明
　　魏氏了翁曰永嘉钱文子明经厉志以吕成公【名祖谦】集众善存异本朱文公复古经主叶韵于是倂去讲师增益之説惟存序首一言约文实指篇为一赞曰钱氏集传又别为诂释如尔雅类例
　　陈氏日强曰雪山王先生【名质】删除诗序实与文公朱先生合主于以意逆志自成一家
　　呉氏师道曰由汉以来毛郑之学专行宋程纯公【名颢】吕成公犹主序説至于朱子灼见其谬每篇则定其人之作每章则约以赋比兴之分叶韵以复古用吟哦上下不加一字之法略释而使人自悟破拘挛发蒙蔀复还温柔敦厚之旧无复遗恨自北山何先生基得勉斋黄公干渊源之传而鲁斋王先生柏仁山金先生履祥授受相承逮白云许先生谦四传有衍无闲益大以尊
　　胡氏一中曰辅传贻先生【名广】亲炙朱子之门深造自得于问荅之际尊其师説所着有诗童子问羽翼集传
　　朱氏徳润曰诗传自伊川欧苏诸先生发其理趣南渡后李迂仲【名樗】张南轩【名栻】戴岷隐【名汉】严华谷【名粲】诸先生又各自名家而学咸宗朱氏
　　虞氏集曰朱子诗传去序别编以待考辨即经以求其故自为之説而学者从之
　　宋氏濓曰胡一桂得朱子源委之正着诗传附录纂疏○梁益着诗传防通发挥朱学○三百篇朱子亲注大义昭如日星读者于事证音义或有未喻汪氏克寛作集传音义防通
　　杨氏士竒曰安成刘瑾辑诗传通释采录各经传要义世谓瑾能阐朱子之蕴【以上论传诗源流】
　　纲领二【此篇论六义四始诗乐及篇次音韵】
　　周礼大师教六诗曰风曰赋曰比曰兴曰雅曰颂【孔氏颖达曰诗有六义六义六诗其实一也】
　　郑氏康成曰风言贤圣治道之遗化也赋之言铺铺陈政教善恶比见失不敢斥言取比类以言之兴见羙嫌于谀取善事以喻劝之雅正也言正者以为后世法颂之言诵也容也诵徳广以美之【孔氏颖达曰比云见失谓刺诗之比也兴云见羙谓羙诗之兴也其实羙刺俱有比兴】○文武时诗风有周南召南雅有鹿鸣文王之属及成王周公致太平制礼作乐而有颂声兴焉盛之至也故皆录之谓之诗之正经懿王夷王时诗讫于陈灵公之事谓之变风变雅
　　王氏通曰诗有天下之作焉有一国之作焉有神明之作焉【阮氏逸曰谓大雅国风颂】
　　孔氏颖达曰诗之四始以风为先故曰风风之所用以赋比兴为之辞故于风之下即次赋比兴然后次以雅颂雅颂亦以赋比兴为之赋比兴如此次者言事之道直陈为正故赋在比兴之先比之与兴虽同是附托外物比显而兴隐当先显后隐故比居兴先也○天下有道则庶人不议治平累世则美刺不兴故初变恶俗则民歌之风雅正经是也始得太平则民颂之周颂诸篇是也成王之后其美不异于前故颂声止也陈灵公之后不复可言故变风息也然则变风变雅之作皆王道始衰政教初失尚可匡而复之故执彼旧章觊望更遵正道所以变诗作也王道盛诸侯无正风者政出一人太平非诸侯之力不得有正风王道既衰政出诸侯恶则民怨善则民喜故各从其国有美刺之变风也○变雅有先王之泽变风有先公之泽故季札见歌齐曰表东海者其太公乎见歌小雅曰犹有先王之遗民是其风禀先公雅禀先王也○王者政教有小大诗人述之亦有小大故有小雅焉有大雅焉歌其大事制为大体述其小事制为小体诗体既异乐音亦殊有大雅小雅之声王政衰变雅作取大雅之音歌其政事之变者谓之变大雅取小雅之音歌其政事之变者谓之变小雅故变雅之美刺皆由音体有小大不复由政事之大小也○颂者美盛徳之形容天子道教周备任贤养民逺迩咸服万物得所故作诗歌其功徧告神明以报神恩也此惟周颂耳其商鲁之颂则异商颂是祭其先王之庙述其生时之功非以成功告神其体异于周颂也鲁颂主咏僖公功徳才如变风之美者耳又与商颂异也
　　欧阳氏修曰风生于文王而雅颂杂于武王之闲风之变自夷懿始雅之变自幽厉始霸者兴变风息焉王道废诗不作焉王通谓诸侯不贡诗天子不采风乐官不达雅国史不明变非民之不作也诗出于民之情性情性岂能无防职诗者之罪也
　　程子曰学诗而不分六义岂知诗之体也○诗有六体须篇篇求之或有兼备者或有偏得一二者风有风动之意兴有兴喻之意比则直比之而已蛾睂瓠犀是也赋则敷陈其事如齐侯之子衞侯之妻是也雅则正言其事颂则称美之言也如于嗟乎驺虞之类是也
　　郑氏樵曰六义之序后先次第圣人初无加损也风者出于风土大槩小夫贱隶妇人女子之言其意虽逺其言浅近重复故谓之风雅出于朝廷士大夫其言纯厚典则其体抑扬顿挫非复小夫贱隶妇人女子能道者故曰雅颂者初无讽诵惟以铺张勲徳而已其辞严其声有节以示有所尊故曰颂○风有正变仲尼未尝言而他经不载焉独出于诗序皆以美者为正刺者为变则邶鄘衞之诗谓之变风可也缁衣之美武公驷驖小戎之美襄公亦可谓之变风乎必不得已从先儒正变之説则当如谷梁春秋书筑王姬之馆于外书秋盟于首戴皆曰变之正也盖言事虽变常而终合乎正也河广之诗欲往而不往大车之诗畏之而不敢氓之诗反之而自悔此所谓变之正也序谓变风出乎情性止乎礼义此言得之然诗之必存变风何也见夫王泽虽衰人犹能以礼义自防也见中人之性能以礼义自闲虽有时而不善终蹈乎善也见其用心之谬行已之乖倘反而为善则圣人亦录之而不弃也
　　吕氏祖谦曰得风之体多者为国风得雅之体多者为二雅得颂之体多者为颂风非无雅雅非无颂○兴与比相近而难辨兴之兼比者徒以为比则失其意味矣兴之不兼比者误以为比则失之穿凿矣
　　朱子曰诗中説兴处多近比如关雎麟趾皆是兴而兼比然虽近比其体却只是兴且如关关雎鸠本是兴起到得下面説窈窕淑女方是入题説那实事比则却不入题了如螽斯羽一句便是説那人了下面宜尔子孙依旧就螽斯羽上説更不用説实事此所以谓之比大率诗中比兴皆类此○比兴之中各有两例兴有取所兴为义者则以上句形容下句之情思下句指言上句之事实有全不取义者则但取一二字相应而已要之上句常虚下句常实则同也比有继所比而言其事者有全不言其事者学者随文防意可也○比意虽切而却浅兴意虽阔而味长
　　叶氏适曰诸诗各具一体故皆以先后为次惟豳兼有风雅之制以为风则其辞作于朝廷系于政事以为雅则又记风土焉故列于风雅之间明其不絶于风而可以雅也
　　严氏粲曰纯乎雅之体为雅之大杂乎风之体为雅之小太史公称国风好色而不淫小雅怨诽而不乱若离骚可谓兼之言离骚兼国风小雅而不兼大雅见小雅与风骚相类而大雅不可与风骚竝言也
　　王氏柏曰风雅之别即朱子荅门人之问亦未一有腔调不同之説有体制不同之説有词气不同之説或以地分以时分以所作之人而分诸説皆可参考惟腔调之説朱子晚年之所不取至于楚词之集注后诗传二十年风雅颂之分其説审矣其言曰风则闾巷风土男女情思之词雅则燕享朝防公卿大夫之作颂则鬼神宗庙祭祀歌舞之乐以此例推之则所谓体制词气所谓以时以地以所作之不同等説皆有条而不紊矣
　　薛氏瑄曰诗之变者何其多而正者何其少邪是皆气化人事之自然易之阳竒隂偶亦然【以上论六义】
　　司马氏迁曰关雎之乱以为风始鹿鸣为小雅始文王为大雅始清庙为颂始
　　孔氏颖达曰风也小雅也大雅也颂也此四者人君行之则为兴废之则为衰是兴废之始故谓之四始也
　　成氏伯瑜曰诗有四始始者正诗也谓之正始周召二南国风之正始鹿鸣至菁莪小雅之正始文王受命至卷阿大雅之正始清庙至般颂之正始此诗陈圣人之徳为功用之极
　　王氏安石曰风也二雅也颂也虽相因而成而其序不相袭故谓之四始【以上论四始】
　　周礼瞽蒙掌九徳六诗之歌以役大师【郑氏康成曰九徳谓六府三事役为之使】
　　礼记诗言其志也歌咏其声也舞动其容也三者本于心然后乐器从之是故情深而文明气盛而化神
　　荀氏况曰诗者中声之所止也【杨氏倞曰诗谓乐章所以节声音至乎中而止不使流淫也】
　　郑氏康成曰周南召南为风之正经周公作乐用之乡人焉用之邦国焉或谓之房中之乐者女史歌之故耳小大雅正经其用于乐国君以小雅天子以大雅然而飨宾或上取燕或下就何者天子飨元侯歌肆夏合文王诸侯歌文王合鹿鸣诸侯于邻国之君与天子于诸侯同天子诸侯燕羣臣及聘问之宾皆歌鹿鸣合乡乐此其着略大校
　　孔氏颖达曰原夫作乐之始乐写人音人音有小大髙下之殊乐器有宫徴商羽之异依人音而制乐托乐器以写人是乐本效人非人效乐但制乐之后则人之作诗先须成乐之文乃成为音声能写情情皆可见听音而知治乱观乐而晓盛衰故神瞽有以知其趣也乐记曰其哀心感者其声噍以杀其乐心感者其声发以散是情之所感入于乐也季札见歌唐曰思深哉其有陶唐氏之遗民乎是乐音之得其情也
　　朱子曰诗古之乐也亦如今之歌曲音各不同衞有衞音鄘有鄘音邶有邶音故诗有鄘音者系之鄘有邶音者系之邶若大雅小雅则亦如今之商调宫调作歌曲者亦案其腔调而作耳大雅小雅亦古作乐之体格案大雅体格作大雅案小雅体格作小雅非是做成诗后旋相度其辞目为大雅小雅也○诗者乐之章也故必学乐然后诵诗所谓乐者盖琴瑟壎箎之类以渐习之而节夫诗之音律者然诗本性情有美刺风喻之防其言近而易晓而从容咏叹所以感人者又易入至于声音之髙下舞蹈之疾徐所以养其耳目和其心志使人沦肌浃髓而安于仁义礼智之实又有非思勉之所能及者○诗之作本为言志而已方其诗也未有歌也及其歌也未有乐也以声依永以律和声则乐乃为诗而作非诗为乐而作也三代之时礼乐用于朝廷而下达于闾巷学者讽诵其言以求其志咏其声执其器舞蹈其节以涵养其心则声乐之所助于诗者为多然犹曰兴于诗成于乐其求之固有序矣是以圣贤之言诗主于声者少而发其义者多仲尼所谓思无邪孟子所谓以意逆志者诚以诗之作本乎其志之所存得其志而不得其声者有矣未有不得其志而能通其声者也就使得之止其钟鼓之铿锵而已岂圣人乐云乐云之意哉况今去孔孟千有余年古乐无复可考而欲以声求诗则未知古乐之遗声今皆可推而得之乎三百五篇皆可协之音律而被之歌乎故愚以为诗出乎志者也乐出乎诗者也志者诗之本而乐者其末也【以上论诗乐】
　　孔氏颖达曰周召风之正经固当为首自衞以下十有余国编比先后旧无明説盖迹其先封善否参其诗之美恶验其时政得失详其国之大小斟酌所宜以为其次邶鄘衞者土地既广诗又早作故以为变风之首邶鄘则衞之所灭美刺则同依其作之先后故邶鄘先衞周则平王东迁王爵仍存不可过于后诸侯故次于衞郑桓武夹辅平王故次王齐则异姓诸侯又以太师之后国土仍大故次郑魏国虽小踵虞舜之旧封有夏禹之遗化故次齐唐者叔虞之后故次魏秦为强国故次唐陈以三恪之尊国无令主故次秦桧曹则国小而君奢民劳而政僻次之于末宜哉豳者周公之事次于众国之后小雅之前欲兼其上之美非诸国之例也○风见优劣之差故周南先于召南雅见积渐之义故小雅先于大雅
　　欧阳氏修曰周南召南邶鄘衞王郑齐豳秦魏唐陈桧曹此孔子未删之前周大师乐歌之次第也周召邶鄘衞王郑齐魏唐秦陈桧曹豳此今诗次第也周召邶鄘衞桧郑齐魏唐秦陈曹豳王此郑氏诗谱次第也○大抵国风之次以两而合之分其次以为比周召以浅深比也衞王以世爵比也郑齐以族氏比也魏唐以土地比也秦陈以祖裔比也桧曹以羙恶比也豳能终之以正故居末焉
　　张子曰诗固有次叙然不可一例惟二南之后次衞衞后王此有意若非以衞分之则王无异于正风也其他不必次一国之诗其首尾固有先后其中未必然当删定之时只取得者置于其闲
　　程子曰诸国之风先后各有义周南召南陈正家之道人伦之端王道之本风之正也故为首及乎周道衰政教失风遂变矣于是诸侯擅相侵伐衞首幷邶鄘之地故为变风之首且一国之诗而三其名得于衞地者为衞得于邶鄘者为邶鄘所以见其首乱也刑政不能治天下诸侯放恣擅相幷灭王迹熄矣故雅亡而为一国之风废法失道则王畿之内亦不能保郑本畿内之封因周之衰自为列国故次以郑君臣上下之分失则人伦乱其风可知故次以齐天下之风至于如此则无不乱之国魏舜禹之都唐帝尧之国乆被圣人之化厯二叔之世而遗风尚存今亦变矣故因其旧名而谓之唐所以见意唐魏之风且变则先代之风化礼义消亡极矣故次以秦秦之始封秦谷西戎之地国乱乃东侵而始大故美其始有车马礼乐而刺其未能用周礼也礼义之俗亡先圣王之流风遗俗尽矣故次以陈陈舜之后也圣人之都风化所厚也王泽竭而风化熄矣天下之所以安且治者圣人之道行也圣人之道絶则危亡至矣人情廹于危亡则思治安故思治者乱之极也桧曹惧于危亡而思周道故为乱之终自昔天下何尝不拯乱而兴治革危而为安周家之先其居豳也趋时务农以厚民生王业之所以兴也故次以豳王业成而为政于天下故次以雅雅王者之政也小之先大固其叙也政之衰则至于亡诗之亡王道之亡也天下之治始于以正风风天下其终也盛徳之着而成功可以告于神明始终之义也故次以颂颂之有鲁盖生于不足王道之隆也所歌颂者如是及其衰也如鲁之事已足矣商则颂前代之美不可废也故附其后焉
　　朱子曰十五国风次序恐未必有意而先儒及近世诸先生皆言之故集传中不敢提起盖诡随非所安而辨论非所敢也【以上论篇次】
　　孔氏颖达曰诗之大体必须依韵其有乖者古人之韵不协耳之兮矣也之类本取以为辞虽在句中不以为义故处末者皆字上为韵左右流之寤寐求之其实七兮迨其吉兮之类是也亦有即将助句之字以当声韵者是究是图亶其然乎其虚其邪既亟只且之类是也
　　朱子曰古人文自是有叶泉州有诗谱绍兴有韵谱皆呉才老做陆徳明释文中亦有此类甚多旧人作诗皆押韵与今人歌曲一般今日信口读之全失古人咏歌之意○周颂多不叶韵疑自有和底篇相叶清庙之瑟朱而疏越一唱而三叹叹即和声也○叶韵恐当以头一韵为准且如华字叶音敷如有女同车是第一句则第二句顔如舜华当读作敷字然后与下文佩玉琼琚洵美且都皆叶至如何彼秾矣唐棣之华是第一韵则当依本音读而下文王姬之车却当作尺奢反如此方是然楚辞纷吾既有此内美兮又重之以修能能音耐然后下文纫秋兰以为佩叶若能字只从本音则佩字遂无音如此则又未可以头一韵为定也○音韵相叶好吟哦讽诵易见道理亦无甚要紧今且要将七分工夫理防义理三二分工夫理防这般去处
　　陈氏振孙曰诗音旧有九家唐陆徳明始定为释文谓古人韵缓不烦改字最为确论【以上附音韵】
　　纲领三【此篇论读诗之法及诸家説诗得失】
　　礼记温柔敦厚诗教也
　　论语诗三百一言以蔽之曰思无邪【朱子曰程子以思无邪为诚盖诚是在思上发出思便是性情无邪便是正以此观之三百篇皆欲人出于性情之正】
　　诵诗三百授之以政不达使于四方不能专对虽多亦奚以为【程子曰须是未读诗时不达不能专对既读后便达于政能专对始是读诗只此便是法】
　　诗可以兴可以观可以羣可以怨迩之事父逺之事君多识于鸟兽草木之名
　　孟子説诗者不以文害辞不以辞害志以意逆志是为得之【程子曰举一字是文成句是辞○朱子曰逆迎也当以己意迎取作者之志乃可得之】
　　程子曰学者不可以不看诗看诗便使人长一格张子曰诗人之志至平易故无艰险之言以平易求之则思逺以广愈艰险则愈浅近矣大率所言皆目前事而义理存乎其中
　　谢氏良佐曰诗须讽咏以得之古诗即今之歌曲今之歌曲往往能使人感动至学诗却无感动兴起处只为泥章句故也○明道尝谈诗竝不曾下一字训诂只转却一两字防掇地念过便教人省悟
　　郑氏樵曰善观诗者当推诗外之意如孔子子思善论诗者当达诗中之理如子贡子夏善学诗者当取一二言为立身之本如南容子路善引诗者不必分别所作之人所采之诗如诸经所举之诗可也緜蛮黄鸟止于丘隅不过喻小臣之择卿大夫有仁者依之夫子推而至于为人君止于仁与国人交止于信鸢飞戾天鱼跃于渊不过喻恶人逺去而民之喜得其所子思推之上察乎天下察乎地观诗如此尚何疑乎如切如磋如琢如磨而子贡能达于贫富之闲巧笑倩兮美目盼兮而子夏能悟于礼后之説论诗若此尚何疑乎南容三复不过白圭子路终身所诵不过不忮不求学诗至此奚以多为维岳降神生甫及申宣王诗也夫子以为文武之徳夙夜匪懈以事一人仲山甫诗也左氏以为孟明之功引诗若此奚必分别所作之人所采之诗乎达是然后可以言诗也
　　范氏浚曰髙山仰止景行行止夫子曰诗之好仁如此天生烝民有物有则夫子曰为此诗者其知道乎凡夫子为诗之説率不过以明大义后世深求曲取穿凿迁就之论兴而诗之论始不明矣
　　朱子曰读诗之法只是熟读涵泳自然和气从胸中流出不待安排措置务自立説只恁平读着意思自足○学者观诗先须读得正文记得注解成诵精熟注中训释文意事物名义发明经防相穿纽处一一认得如已作出来底一般方能翫味反覆向上有透处○诗本是恁地説话一章言了次章又从而叹咏之虽别无义理而意味深长不可于名物上寻义理后人往往见其言如此平淡只管添上义理却窒塞了他○古人一篇诗必有一篇意思且要理防得这个如柏舟之诗只説到静言思之不能奋飞绿衣之诗説我思古人实获我心此可谓止乎礼义所谓可以怨便是喜怒哀乐发而皆中节处○今欲观诗不若且置小序及旧説只将原诗虚心熟读徐徐翫味见个诗人本意却从此推寻将去方有感发若被旧説局定便看不出今虽説不用旧説终被他先入在内不期依旧从他去某向作诗解文字初用小序至解不行处亦曲为之説后来觉得不安第二次解者虽存小序闲为辨破然终是不见诗人本意后来方知只尽去小序便自可通于是尽涤旧説诗意方活【以上论读诗之法】
　　陆氏徳明曰旧説云起后妃之徳也至用之邦国焉名关雎序谓之小序自风风也讫末名为大序沈重云案郑诗谱意大序是子夏作小序是子夏毛公合作卜商意有不尽毛更足成之或云小序是东海衞敬仲所作今谓此序止是关雎之序总论诗之纲领无大小之异
　　成氏伯瑜曰学者以为大序皆是子夏所作未能无惑如关雎之序首尾相结冠束二南故梁昭明亦云大序是子夏全制编入文什其余众篇之小序子夏惟裁初句耳葛覃后妃之本也鸿鴈美宣王也如此之类是也其下皆是大毛公自以诗中之意而系其词也
　　程子曰诗大序其文似系辞其义非子夏所能言也分明是圣人作此以教学者盖夫子虑后之不知诗也故序关雎以示之学诗而不求序犹欲入室而不由户也○小序何人所作但看大序即可见序中分明言国史明乎得失之迹如非国史则何以知其所美所刺之人使当时无小序虽圣人亦辨不得○国史得诗必载其事然后其义可知今小序之首是也其下则説诗者之词也
　　郑氏樵曰武帝时毛诗始出自以源流出于子夏今观其书所释鸱鸮与金縢合释北山烝民与孟子合释昊天有成命与国语合释硕人清人皇矣黄鸟与左氏合而序由庚六篇与仪礼合当毛公之时左氏传未出孟子国语仪礼未甚行而毛氏之说先与之合不谓之源流子夏可乎汉兴三家盛行毛最后出世人未知毛氏之密其説多从齐鲁韩氏迨至魏晋有左氏国语孟子诸书证之然后学者舍三家而从毛氏从韩氏之説则二南商颂皆非治世音从毛氏之説则礼记左氏无往而不合此所以毛诗独存于世也或谓小序作于衞宏是也谓大序作于圣人非也命篇大序盖出于当时采诗大史之所题而题下之序则衞宏从谢曼卿受师説而为之也盖诗之大序非一世一人之所能为采诗之官本其得于何地审其出于何人究其主于何事且有实状然后致之大师上之国史是以取发端之二字以命题故谓大序是当时采诗大史之所题诗之下序序所作为之意其辞显者其序简其辞隐者其序备其善恶之微者序必明着其迹而不可以言殚者则亦阙其目而已故谓下序是宏诵师説而为之或曰序之辞非宏所能为使宏凿空为之虽孔子亦不能使宏诵师説为之则虽宏有余矣意者厯代讲师之説至宏而悉加诠次焉今观宏之序有专取诸书之文至数句者有杂取诸家之説而辞不坚决者有委曲宛转附经以成其义者牵合为文取讥于世此不可不辨也
　　程氏大昌曰谓诗序为子夏者毛公郑康成梁昭明辈也谓子夏有不序诗之道三疑其为汉儒附托者韩愈是也范蔚宗之传衞宏曰九江谢曼卿善毛诗宏从受学作毛诗序善得风雅之防今传于世则今序为宏所作何疑防然诗之古序非宏也古序之与宏序今混幷无别然有可考者凡诗发序两语如关雎后妃之徳也世人之谓小序者古序也两语以外续而申之世谓大序者宏语也郑康成之释南陔曰子夏序诗篇义合编遭战国至秦而南陔六诗亡毛公作传各引其序冠之篇首故诗虽亡而义犹在今六序两语之下明言有义亡辞知其为秦火之后见序而不见诗者所为也毛公于诗第为之传不为之序则其申释序义非宏而孰为之也
　　范氏处义曰人以为诗之美刺与春秋相表里而诗之美刺实系于序盖小序一言国史记作诗者之本义也小序之下皆大序也亦国史之所述闲有圣人之遗言可考而知文中子曰圣人述书帝王之制备述诗兴衰之由显述春秋邪正之迹明圣人于春秋既因鲁史之旧而明其邪正之迹于书又各冠序于篇首而备帝王之制于诗苟不据序之所存亦何自而见其兴衰之由而知其美刺之当否防今观春秋之褒贬与诗序相应诗序所书皆无曲笔宜为圣人之所取也又考论语周有大赉此夫子记周之政也而与赉之序同缁衣曰长民者衣服不贰从容有常记礼者称子曰以实之而与都人士之序同孔丛子记夫子之读诗曰于周南召南见周道所以盛也于柏舟见匹夫执志之不可易也于淇澳见学之可为君子也于考槃见遁世之士而不闷也于木瓜见苞苴之礼行也于缁衣见好贤之心至也于鸡鸣见君子之不忘其敬也于伐檀见贤者之先事后食也于蟋蟀见陶唐俭徳之大也于下泉见乱世之思明君也于七月见豳公所以造周也于东山见周公先公而后私也于狼跋见周公之逺志所以为圣也于鹿鸣见君臣之有礼也于彤弓见有功之必报也于无羊见善政之有应也于节南山见忠臣之忧世也于蓼莪见孝子之思养也于楚茨见孝子之思祭也于裳裳者华见贤者世保其禄也于采菽见明王所以敬诸侯也其言皆与今序同其义由是言之使诗序作于夫子之前则是为圣人之所録作于夫子之后则是取诸夫子之遗言也庸可废邪
　　案大序小序诸家议论不同然未尝离关雎之序为二也至朱子以关雎序其闲有统论诗之纲领者数条乃诗大序宜引以冠经首使学者得以考遂分诗者志之所之也至诗之至也止谓之大序自关雎后妃之徳也至关雎之义也及各篇之序谓之小序则另以附诸经末今以朱子所分为定
　　吕氏祖谦读诗记曰桑中溱洧诸篇几于劝矣夫子取之何也曰仲尼谓诗三百一言以蔽之思无邪诗人以无邪之思作之学者亦以无邪之思观之闵惜惩创之意隐然自见于言外矣或曰乐记所谓桑闲濮上之音安知非即此篇乎曰诗雅乐也祭祀朝聘之所用也桑闲濮上之音郑衞之乐也世俗之所用也雅郑不同部其来尚矣宁有编郑衞乐曲于雅音中之理乎桑中溱洧诸篇作于周道之衰其声虽已降于烦促而犹止于中声荀卿独能知之其词虽近于讽一劝百然犹止于礼义大序独能知之仲尼录之于经所以谨世变之始也借使仲尼之前雅郑果尝厖杂自衞反鲁正乐之时所当正者无大于此矣论语荅顔子之问乃孔子治天下之大纲也于郑声亟欲放之岂有删诗示万世反收郑声以备六艺乎
　　朱子曰孔子之称思无邪也以为诗三百篇劝善惩恶其要归无不出于正非以作诗之人所思皆无邪也今必曰彼以无邪之思铺陈淫乱之事而闵惜惩创之意自见于言外则曷若曰彼虽以有邪之思作之而我以无邪之思读之则彼之自状其丑者乃所以为吾警惧惩创之资邪若夫雅郑若干篇自衞反鲁以来未之有改至于桑中小序之文与乐记合则是诗之为桑闲不为无据今必曰三百篇皆雅则邪正错糅非复孔子之旧矣夫二南正风房中之乐也乡乐也二雅之正朝廷之乐也商周之颂宗庙之乐也见于序义传记皆有可考至于变雅则固已无施于事而变风又特里巷之歌謡其领在乐官者以为可以识时变观土风耳今必曰三百篇皆祭祀朝聘之所用则未知桑中溱洧之属当以荐何等之鬼神接何等之宾客邪古者大师陈诗以观民风固不问美恶而悉存以训也然其与先王雅颂之正施用亦异则固不嫌于厖杂矣今于雅郑之实察之既不详于厖杂之名畏之又太甚顾乃文以风刺之美説强而置诸雅颂之列是乃反为厖杂之甚而不自知也其以二诗为犹止于中声者太史公所谓孔子皆歌之以求合于韶武之音其误盖亦如此然古乐既亡无所考正吾独以其理与词推之有以知其必不然耳又以为近于劝百讽一而止乎礼义则又信大序之过者夫子虚上林犹有所谓讽也汉广知不可而不求大车有所畏而不敢犹有所谓礼义之止也若桑中溱洧则吾不知其何词之讽而何礼义之止乎○小序大无义理是后人凑合而成多就诗中采摭言语不能发明大防见有汉之广矣之句以为徳广所及见有命彼后车之言以为不能饮食教载行苇之序见牛羊勿践谓仁及草木见戚戚兄弟谓亲睦九族见黄耇台背谓养老见以祈黄耇谓乞言见介尔景福谓成其福禄随文生义无复伦理卷耳之序以求贤审官知臣下之勤劳为后妃之志固不伦矣况诗中所谓嗟我怀人其言亲昵太甚宁后妃所得施于使臣者哉桃夭之诗谓婚姻以时国无鳏民为后妃所致不知文王刑家及国其化固如此岂专后妃所能致邪其他变风诸诗未必是刺者皆以为刺未必是言此人必傅防以为此人桑中之诗止是淫者相戏之词岂有刺人之恶反自陷于流荡之中子衿词意轻儇岂刺学校之词有女同车等皆以为刺忽而作郑忽不娶齐女亦是好底意思见后来失国便将许多诗尽为刺忽而作考之于忽所谓淫防之类皆无其实至目为狡童岂诗人爱君之意况其失国正坐柔懦何狡之有幽厉之刺亦有不然甫田诸篇凡诗中无诋讥之意者皆以为伤今思古而作其他谬误不可胜説后世但见诗序冠于篇首不敢议其非至解説不通多为饰辞以曲防之其误后学多矣大序却好或谓补凑而成亦有此理○大率古人作诗其闲亦自有感物道情吟咏情性几时尽是讥刺他人只縁序者立例篇篇作美刺説将诗人意思尽穿凿坏了
　　马氏端临曰诗书之序自史传不能明其为何人所作先儒多疑之至朱文公之解经于诗国风诸篇之序诋斥尤多以愚观之雅颂之序可废而十五国风之序不可废也雅颂之作其意易明则序者之辞可略至于风之为体比兴之词多于序述风谕之意浮于指斥有聮章累句而无一言序作之之意者而序者乃曰为某事也苟非其传授有源孰能亿料当时指意之所归乎夫芣苢之序以为后妃之美也而其诗语不过形容采掇芣苢之情状而已黍离之序以为闵周室之颠覆也而其诗语不过慨叹禾黍之苗穗而已叔于田之二诗序以为刺庄公也而其诗语则爱叔段之辞耳扬之水椒聊二诗序以为刺晋昭公也而其诗语则爱桓叔之辞耳此诗之赖序以明者也鸨羽陟岵之诗序以为征役者不堪命而作也四牡采薇之诗序以为劳使臣遣戍役而作也四诗之防辞同意异若舍序以求之则文王之臣民亦怨其上而四牡采薇不得为正雅矣即是观之则桑中溱洧何嫌其为刺奔而必以为奔者所自作使圣经为录淫辞之具乎且诗之可删孰有大于淫者今以诗传考之其指为男女淫泆奔诱而自作诗以序其事者凡二十有四淫诗之繁多如此夫子犹存之则不知所删何等一篇也又以为序者之意必以为诗无一篇不为刺时而作有害于温柔敦厚之教愚谓欲使其避讽讪之名而自处于淫谑之地则夫身为淫乱而复自作诗以赞之反得为温柔敦厚乎或曰春秋所记无非乱臣贼子之事不如是无以见当时事变之实而垂鉴于后世故不得已而存之愚以为史以记事有治不能无乱固不容录文武而弃幽厉也至于文辞则其淫哇不经者直为削之而已而夫子犹存之则必其意不出于此而序者之説是也或曰序求诗意于辞之外文公求诗意于辞之内子何以定其是非乎曰知诗人之意者莫如孔孟虑学者读诗而不得其意者亦莫如孔孟是以有无邪之训焉则以其辞之不能不邻乎邪也使篇篇如文王大明则奚邪之可闲乎是以有害意之戒焉则以其辞之不能不戾其意也使章章如清庙臣工则奚意之难明乎以是观之则知刺奔果出于作诗者之本意而夫子所不删者决非淫泆之人所自赋也如木瓜采葛遵大路风雨褰裳子衿扬之水诸篇虽疑其辞欠庄重然首尾无一字及妇人而谓之淫邪可乎或又曰二南雅颂祭祀朝聘之所用也郑衞桑濮里巷狭邪之所作也夫子于郑衞盖深絶其声于乐以为法今欲讳其郑衞桑濮之实而文以雅乐之名将荐之于何等之鬼神用之何等之宾客乎愚以为左传言季札来聘请观周乐而所歌者邶鄘衞郑皆在焉则诸诗固雅乐矣使其为里巷狭邪所用则周乐安得有之而鲁之乐工亦安能歌异国之淫邪诗乎至于古人歌诗合乐之意盖有不可晓者夫关雎鹊巢后妃夫人之诗也而乡饮酒燕礼歌之采苹采蘩夫人大夫妻主祭之诗也而射礼歌之肆夏繁遏渠宗庙配天之诗也而天子享元侯歌之文王大明緜文王兴周之诗也而两君相见歌之以是观之其歌诗之用与作诗之意盖有判然不相合不可强通也左传载列国聘享赋诗固多断章取义然其大不伦者亦以来讥诮如郑伯有赋鹑之奔奔楚令尹子围赋大明及穆叔不拜肆夏甯武子不拜彤弓之类是也然郑伯如晋子展赋将仲子郑伯享赵孟子太叔赋野有蔓草郑六卿饯韩宣子子齹赋野有蔓草子太叔赋褰裳子游赋风雨子旗赋有女同车子栁赋萚兮此六诗皆文公所斥以为淫奔之人所作也然所赋皆见善于叔向赵武韩起不闻被讥乃知郑衞之诗未尝不施之燕享而此六诗之防意训诂当如序者之説也
　　王氏应麟曰诸儒説诗一以毛郑为宗未有参考三家者独朱文公集传闳意眇指卓然千载之上言关雎则取匡衡柏舟妇人之诗则取刘向笙诗有声无辞则取仪礼上天甚神则取战国策何以恤我则取左氏传抑戒自儆昊天有成命道成王之徳则取国语陟降庭止则取汉书注宾之初筵饮酒悔过则取韩诗序不可休思是用不就彼岨者岐皆从韩诗禹敷下土方又证诸楚词一洗末师专已守残之陋
　　黄氏震曰晦庵先生因郑公之説尽去美刺探求古始虽东莱不能无疑然指桑中溱洧为郑衞之音则其辞晓然诸儒安得回防而谓之雅音谓甫田大田诸篇皆非刺诗自今读之皆蔼然治世之音谓成王不敢康之成王为周成王则其説实出于国语亦文义之晓然者其余改易固不可一一尽知若其发理之精微措辞之简洁读之使人了然孰有加于晦庵之诗传者哉
　　王氏祎曰朱子集传其训诂多用毛郑而叶韵则本呉才老之説其释诸经自谓于诗独无遗憾当时东莱吕氏有读诗记最为精密朱子实兼取之
　　何氏楷曰训诂则郑孔之功决不可诬明义理则朱子之言深得其要【以上论诸家説诗得失】








　　大序
　　诗者志之所之也在心为志发言为诗
　　朱注心之所之谓之志而诗所以言志也【孔氏颖达曰诗人志意之所之适蕴藏在心为志发见于言为诗○辅氏广曰此一节言诗之自出】
　　○情动于中而形于言言之不足故嗟叹之嗟叹之不足故永歌之永歌之不足不知手之舞之足之蹈之也朱注情者性之感于物而动者也喜怒忧惧爱恶欲谓之七情形见永长也【黄氏櫄曰寂然不动者谓之性感于物者谓之情情之所动则恶可已恶可已则不知手舞足蹈也】
　　集説【孔氏颖达曰上辨诗志之异而直言者非诗故更序诗必长歌之意○李氏樗曰永歌未足尽其情于是手舞之足蹈之而有舞焉歌咏其声舞蹈其容声容两尽然后喜怒哀乐之情宣导于外无所湮郁此所谓导和之至也】
　　○情发于声声成文谓之音治世之音安以乐其政和乱世之音怨以怒其政乖亡国之音哀以思其民困【治直吏反乐音洛思息吏反】
　　朱注声不止于言凡嗟叹永歌皆是也成文谓其清浊髙下疾徐疏数之节相应而和也然情之所感不同则音之所成亦异矣【辅氏广曰此一节又言嗟叹永歌既发于声因以其声播于八音谐以律吕使之相应而和故谓之音】
　　集説【郑氏康成曰声谓宫商角徴羽也声成文者宫商上下相应○孔氏颖达曰作诗之时次序清浊节奏髙下使五声为曲似五色成文据其成文之响即是为音此音被诸管乃名为乐虽在人在器皆得为音乐记注杂比曰音单出曰声○治世之政教和顺民心述其安乐之心而作歌故治世之音亦安以乐也良耜云百室盈止妇子宁止安之极也湛露云厌厌夜饮不醉无归乐之至也天保云民之质矣日用饮食是其政和也乱世之政教与民心乖戾述其怨怒之心而作歌故乱世之音亦怨以怒也蓼莪云民莫不谷我独何害怨之至也巷伯云取彼谮人投畀豺虎怒之甚也十月云彻我墙屋田卒污莱是其政乖也国将灭亡民遭困厄述其哀思之心而作歌故亡国之音亦哀以思也苕之华云知我如此不如无生哀之甚也大东云睠言顾之潸焉出涕思之笃也正月云民今之无禄天天是椓是其民困也诗述民志乐歌民诗故时政善恶见于音也○李氏樗曰论声音之道与政通也五声八音皆本于人情故国之安危政之醇疵皆可求之于声音之闲苟发于声必知心之所由然既知心之所由然则可知政之所由然盖皆不能逃乎审音者之所知而诗者乃所以播于声音者也】
　　○故正得失动天地感鬼神莫近于诗
　　朱注事有得失诗因其实而讽咏之使人有所创艾【音刈】兴起至其和平怨怒之极又足以达于隂阳之气而致祥召灾盖其出于自然而不假人力是以入人深而见功速非他教之所及也【刘氏瑾曰天地人同一气也诗虽出于人为而理气感通则不假人力也达字贴动感字隂阳贴天地鬼神字】
　　集説【孔氏颖达曰上言播诗于音音从政变政之善恶皆在于诗故又言诗之功徳也由诗为乐章之故正人得失之行变动天地之灵感致鬼神之意无有近于诗者○黄氏櫄曰先儒谓正得失者用此诗于讽刺之闲动天地者用此诗于郊祀之际感鬼神者用此诗于宗庙之中予以为此一端耳非讽刺郊祀宗庙之时则不足以正得失动天地感鬼神乎今观诗之美刺非出于爱恶之私则得失不难正矣言行所以动天地则天地不难动矣神之听之终和且平则鬼神不难感矣此思无邪之效也故曰莫近于诗】
　　○先王以是经夫妇成孝敬厚人伦美教化移风俗朱注先王指文武周公成王【辅氏广曰或疑指周公为先王先生曰此无甚害盖周公行王事制礼乐若止言成王则失其实矣】是指风雅颂之正经【刘氏瑾曰序者言先王以诗为教正纲常而善风化故知其所指先王与正经如此】经常也女正乎内男正乎外夫妇之常也孝者子之所以事父敬者臣之所以事君诗之始作多发于男女之闲而达于父子君臣之际故先王以诗为教使人兴于善而戒其失所以道夫妇之常而成父子君臣之道也【彭氏执中曰陈君举云夫妇之经者孝敬之成也盖天下之道只从夫妇中出而夫妇之道又只从中正中来以此气象事亲则成孝事君则成敬】三纲既正则人伦厚教化美而风俗移矣【刘氏瑾曰此一节专论正风雅及周颂】
　　集説【孔氏颖达曰地理志云民有刚柔缓急音声不同系水土之风气故谓之风好恶取舍动静随君上之情欲故谓之俗则风为本俗为末皆为民情好恶也王者为政当移之使缓急调和刚柔得中有风俗伤败者当易之使善故地理志又云孔子曰移风易俗莫善于乐言圣王在上统理人伦必移其本而易其末然后王教成此皆用诗为之故云先王以是以用也言先王用诗之道为此五事也】
　　○故诗有六义焉一曰风二曰赋三曰比四曰兴五曰雅六曰颂【兴虚应反后同】
　　朱注此一条本出于周礼大师之官盖三百篇之纲领管辖也风雅颂者声乐部分之名也风则十五国风雅则大小雅颂则三颂也赋比兴则所以制作风雅颂之体也赋者直陈其事如葛覃卷耳之类是也比者以彼状此如螽斯緑衣之类是也兴者托物兴词如关雎兔罝之类是也盖众作虽多而其声音之节制作之体不外乎此故大师之教国子必使之以是六者三经而三纬之则凡诗之节奏指归皆将不待讲説而直可吟咏以得之矣【朱子曰三经是风雅颂是做诗的骨子赋比兴却是里面横串底都有赋比兴故谓三纬○辅氏广曰声音之节谓风雅颂制作之体谓赋比兴三经谓风雅颂之体一定也三纬谓赋比兴之用不一也】六者之序以其篇次风固为先而风则有赋比兴矣故三者次之而雅颂又次之盖亦以是三者为之也然比兴之中螽斯专于比而绿衣兼于兴罝专于兴而关雎兼于比此其例中又自有不同者学者亦不可以不知也
　　集説【孔氏颖达曰赋比兴是诗之所用风雅颂是诗之成形用彼三事成此三事也○刘氏瑾曰朱子尝疑以七月诗变其音节或为风或为雅或为颂则风雅颂之例中亦恐有不同者不特比兴之例为然也】
　　○上以风化下下以风刺上主文而谲谏言之者无罪闻之者足以戒故曰风【风刺之风福凤反】
　　朱注风者民俗歌謡之诗如物被风而有声又因其声以动物也上以风化下者诗之美恶其风皆出于上而被于下也下以风刺上者上之化有不善则在下之人又歌咏其风之所自以讥其上也凡以风刺上者皆不主于政事而主于文词不以正谏而托意以谏若风之被物彼此无心而能有所动也【辅氏广曰此一节解风之一字有此二义也上以风化下谓正风也然变风亦闲有如此者下以风刺上则止谓变风耳风虽有此二义不同然皆有取于彼此无心而能有所动故皆曰风也】
　　集説【郑氏康成曰风化风刺皆谓譬喻不斥言也主文主与乐之宫商相应也谲谏咏歌依违不直谏○严氏粲者上之化下下之风上皆有优游防入之义故正风变风皆名为风】
　　○至于王道衰礼义废政教失国异政家殊俗而变风变雅作矣
　　朱注先儒旧説二南二十五篇为正风鹿鸣至菁莪二十二篇为正小雅文王至卷阿十八篇为正大雅皆文武成王时诗周公所定乐歌之词邶至豳十三国为变风六月至何草不黄五十八篇为变小雅民劳至召旻十三篇为变大雅皆康昭以后所作故其为説如此国异政家殊俗者天子不能统诸侯故国国自为政诸侯不能统大夫故家家自为俗也然正变之説经无明文可考今姑从之其可疑者则具于本篇云【辅氏广曰此一节言风雅之有变也所谓可疑者盖指楚茨至车舝十篇之类而言也】集説【孔氏颖达曰诗之风雅有正有变故又言变之意礼义言废者典法仍存但废而不行耳政教言失者非无政教但施之失礼耳礼义者政教之本故先礼义而后政教家谓天下民家民随君上之欲故称俗○王氏应麟曰大雅之变作于大臣召穆公衞武公之类是也小雅之变作于羣臣家父孟子之类是也风之变也匹夫匹妇皆得以风刺清议在下而世道益降矣○刘氏瑾曰诗人各随当时政教善恶人事得失而美刺之未尝有意于为正为变后人比而观之遂有正变之分所以正风雅为文武成王时诗变风雅为康昭以后所作而豳风不可以为康昭以后之诗也大抵就各诗论之以美为正以刺为变犹之可也若拘其时世分其篇帙则其可疑者多矣】
　　○国史明乎得失之迹伤人伦之变哀刑政之苛吟咏情性以风其上达于事变而怀其旧俗者也【风福凤反】朱注诗之作或出于公卿大夫或出于匹夫匹妇盖非一人而序以为专出于国史则误矣説者欲盖其失乃云国史防绎诗人之情性而歌咏之以风其上则不唯文理不通而考之周礼大史之属掌书而不掌诗其诵诗以谏乃大师之属瞽蒙之职也故春秋传曰史为书瞽为诗説者之云两失之矣
　　集説【孔氏颖达曰国史者周官大史小史外史御史之等皆是也此承变风变雅之下则兼据天子诸侯之史矣明晓得失之迹哀伤而咏情性者诗人也非史官也国史采众诗时明其好恶令瞽蒙歌之其无作主皆国史主之令可歌由是国史掌书故托文史也苟能著作文章亦可谓之为史不必要作史官駉云史克作是颂史官自有作诗者矣不尽是史官为之也国史选取善者付乐官耳○达于事变者若唐有帝尧杀礼救危之化后世习之失之于俭不中礼陈有大姬好巫歌舞之风后世习之失之于游荡无度是其风俗改变诗人晓达之也怀其旧俗者若齐有大公之风衞有康叔之化其遗法仍在诗人怀救之也○李氏樗曰变风之作或出于妇人女子小夫贱隶而总谓之国史者盖指其大槩也○范氏处义曰此谓诸国之史而言故专论变风不及变雅也】
　　【案周礼小史掌邦国之志奠系世杜子春云奠读为定注曰史官主书故韩宣子观书于大史氏系世谓帝系世本之属是也小史主之瞽蒙诵之疏云经小史掌志引大史证之者大史史官之长共其事故也又周礼瞽蒙职注云小史主次序先王之世昭穆之系述其徳行瞽蒙主诵诗幷诵世系以戒劝人君也由此观之小史之掌总于大史瞽蒙之诵定于小史则诗之由国史以授乐官也明矣况周礼疏云大师是瞽人之中乐官之长瞽蒙属焉是大师与蒙俱为无目之人所诵之诗非国史相而诏之亦何从知其条类义理也且序者承上文言变风变雅为国史采诗之意而言非以三百篇为作于国史其义似未为失也】
　　○故变风发乎情止乎礼义发乎情民之性也止乎礼义先王之泽也
　　朱注情者性之动而礼义者性之徳也动而不失其徳则以先王之泽入人者深至是而犹有不忘者也【黄氏櫄曰止乎礼义喜怒哀乐之中节者】然此言亦其大槩有如此者其放逸而不止乎礼义者固已多矣
　　集説【孔氏颖达曰作诗止于礼义则应言皆合礼而变风多伤化败俗皆时政之疾病也所言者皆忠规切谏救世之针药也典刑未亡觊可追改则箴规之意切鹤鸣沔水殷勤而责王也淫风大行莫之能救则匡谏之志微溱洧桑中所以咨嗟叹息而闵世○辅氏广曰此言变风不及雅者变风如此则变雅从可知也】
　　○是以一国之事系一人之本谓之风
　　朱注所谓上以风化下
　　集説【孔氏颖达曰序説正变之道以风雅与颂区域不同故又辨三者体异之意作诗之人览一国之意以为己心所言者直是诸侯之政行风化于一国故谓之风以其狭故也】
　　言天下之事形四方之风谓之雅雅者正也言王政之所由废兴也政有大小故有小雅焉有大雅焉
　　朱注形者体而象之之谓小雅皆王政之小事大雅则言王政之大体也【辅氏广曰正雅则可见王政之兴变雅则可见王政之废】集説【孔氏颖达曰言天下之事亦谓诗人总天下之心四方风俗以为己意而咏歌王政故作诗道説天下之事发见四方之风所言者乃是天子之政施齐正于天下故谓之雅以其广故也○风雅之作皆是一人之言耳必是言当举世之心动合一国之意然后得为风雅载在乐章不然则国史不录其文也此言谓之风雅理兼正变○王氏柏曰小雅之正诗其为体有二一曰燕享宾客之乐二曰劳来行役之乐朱子所谓欢忻和説以尽羣下之情者也大雅之正诗其体一曰防朝之乐而已朱子所谓恭敬齐庄以发先王之徳者也】
　　颂者美盛徳之形容以其成功告于神明者也【告古毒反】朱注颂皆天子所制郊庙之乐歌颂容古字通故其取义如此【李氏樗曰汉书云徐生善容容字作此颂字○刘氏瑾曰论颂诗之大体固是天子郊庙乐歌而所以美盛徳告成功者也但验之三颂诸篇亦不能尽然也】
　　集説【段氏昌武曰古人言功必以徳徳苟未至于盛则功不可以成故盛徳者成功之本○彭氏执中曰盛徳不可见也故美其形容成功不可忘也故告于神明】
　　是谓四始诗之至也
　　朱注史记曰关雎之乱以为风始【朱子曰关雎是乐之卒章故曰关雎之乱楚辞亦有乱曰是也自关关雎鸠至钟鼔乐之皆是乱想其初必已是作乐到此处便是乱○问关雎之乱乱何以训终曰既奏以文复乱以武乐记注文谓鼓也武谓金也舞毕击金铙而退也○乱乃乐终之杂声也前面恐有声而无辞】鹿鸣为小雅始文王为大雅始清庙为颂始所谓四始也诗之所以为诗者至是无余蕴矣后世虽有作者其孰能加于此乎邵子曰删诗之后世不复有诗矣盖谓此也【辅氏广曰此二句总结上三节而赞其为诗之极至也】







　　诗集传序
　　或有问于予曰诗何为而作也予应之曰人生而静天之性也感于物而动性之欲也夫既有欲矣则不能无思既有思矣则不能无言既有言矣则言之所不能尽而发于咨嗟咏叹之余者必有自然之音响节族而不能已焉此诗之所以作也曰然则其所以教者何也曰诗者人心之感物而形于言之余也心之所感有邪正故言之所形有是非惟圣人在上则其所感者无不正而其言皆足以为教其或感之之杂而所发不能无可择者则上之人必思所以自反而因有以劝惩之是亦所以为教也昔周盛时上自郊庙朝廷而下达于乡党闾巷其言粹然无不出于正者圣人固已协之声律而用之乡人用之邦国以化天下至于列国之诗则天子廵守亦必陈而观之以行黜陟之典降自昭穆而后寖以陵夷至于东迁而遂废不讲矣孔子生于其时既不得位无以行帝王劝惩黜陟之政于是特举其籍而讨论之去其重复正其纷乱而其善之不足以为法恶之不足以为戒者则亦刋而去之以从简约示乆逺使夫学者即是而有以考其得失善者师之而恶者改焉是以其政虽不足以行于一时而其教实被于万世是则诗之所以为教者然也曰然则国风雅颂之体其不同若是何也曰吾闻之凡诗之所谓风者多出于里巷歌謡之作所谓男女相与咏歌各言其情者也唯周南召南亲被文王之化以成徳而人皆有以得其性情之正故其发于言者乐而不过于淫哀而不及于伤是以二篇独为风诗之正经自邶而下则其国之治乱不同人之贤否亦异其所感而发者有邪正是非之不齐而所谓先王之风者于此焉变矣若夫雅颂之篇则皆成周之世朝廷郊庙乐歌之词其语和而庄其义寛而密其作者往往圣人之徒固所以为万世法程而不可易者也至于雅之变者亦皆一时贤人君子闵时病俗之所为而圣人取之其忠厚恻怛之心陈善闭邪之意犹非后世能言之士所能及之此诗之为经所以人事浃于下天道备于上而无一理之不具也曰然则其学之也当奈何曰本之二南以求其端参之列国以尽其变正之于雅以大其规和之于颂以要其止此学诗之大防也于是乎章句以纲之训诂以纪之讽咏以昌之涵濡以体之察之情性隐微之闲审之言行枢机之始则修身及家平均天下之道其亦不待他求而得之于此矣问者唯唯而退余时方辑诗传因悉次是语以冠其篇云淳熙四年丁酉冬十月戊子新安朱熹书






　　钦定诗经传説彚纂卷首下
<经部,诗类,钦定诗经传说汇纂>
　　钦定四库全书
　　钦定诗经传说彚纂卷一
　　国风一【孔氏颖达曰诗国风是大师所题也○刘氏瑾曰集传于国风之下系以一者以国风居四诗之首也下文周南一之一者周南又居国风中十五国之首也】
　　集传国者诸侯所封之域而风者民俗歌谣之诗也谓之风者以其被上之化以有言而其言又足以感人如物因风之动以有声而其声又足以动物也是以诸侯采之以贡于天子天子受之而列于乐官于以考其俗尚之美恶而知其政治之得失焉【朱子曰男女相与咏歌以言其情行人振木铎徇路采之何休云男年六十女年五十无子者官衣食之使采诗邑移于国国以闻于天子】旧说二南爲正风所以用之闺门乡党邦国而化天下也【程子曰二南之诗爲教于衽席之上闺门之内上下贵贱之所同也故用之乡人邦国而谓之正风】十三国爲变风则亦领在乐官以时存肄备观省而垂监戒耳合之凡十五国云【朱子曰变风多是淫乱之诗故班固言男女相与咏歌以言其伤者圣人存此亦以见上失其教则民欲动情胜其弊至此故曰诗可以观也○刘氏瑾曰男女乱伦而】
　　【邶鄘衞郑之风变君臣失道而王豳之风变畋游荒淫而齐国之风变俭啬褊急而魏国之风变以至唐风变而忧伤秦风变而武勇陈风变而淫游歌舞桧曹之风变而乱极思治此十三国风之大槩也然变诗虽不可以风化天下而亦各有音节如季札所观是己故乐官兼掌其诗使夫学者时习之以自省而知所戒盖亦莫非所以爲教也】
　　集说【匡氏衡曰室家之道修则天下之理得故诗始国风原性情而明人伦也○郑氏樵曰古者三百篇之诗皆可歌歌则各从其国之声周召王豳之诗同出于周而分爲四国之声邶鄘衞之诗同出于衞而分爲三国之声盖采诗之时得之周南者系之周南得之召南者系之召南得之王城与豳者系之王城与豳得之邶鄘衞者系之邶鄘衞盖歌则各从其国之声何彼秾矣之诗何以不列于王风盖爲诗之时则东周也采诗之地则召南也故列之召南黍离之诗何以不列之于二南盖周大夫行役至于宗周之地闵其坏而思其旧其诗虽作于西周其人则东周也故列之王风乎王何以不曰雅以其地则东周也幽厉何以不曰风以其地则西周也如此则木瓜虽美齐而在衞猗嗟虽刺鲁而在齐泉水载驰等诗皆衞诗而在邶鄘召穆之民劳衞武之賔之初筵不附其国而在二雅皆以声别也夫风之诗出于土风而雅之诗则出于朝廷大夫尔文武之诗见于风者二南是也成王之诗见于风者豳风是也平王之诗见于风者王风是也雅颂之音与天下同列国之音随风土而异若谓降黍离而爲国风则豳诗亦可降耶大抵时有三百皆以声别古人采诗之时随其国而系之圣人无容心于其闲也至于称其国之名号亦然如三监之地自康叔得国已统于衞今其诗之在顷襄文武者亦分而爲三不专曰衞唐叔封唐在燮父时已爲晋矣至春秋时实有其诗今其目乃爲唐也七月以后多爲周公作今其诗乃皆爲豳在盘庚时商已爲殷故颂其殷武今其颂乃皆爲商得于其地系于其国云尔夫子曰吾自衞反鲁然后乐正雅颂各得其所夫谓雅颂各得其所可也而谓乐正者何哉盖乐者乡乐也乡乐即风诗也十五国风之中惟邶鄘衞其国相近其声相似不比周召王豳犹有隔絶夫子平时见鲁太师所传三国之声时有异同及其环辙之时见衞人所歌之声从而正之故乡乐曰正而雅颂但曰得所其意如此所以诗有十五此国风之别也○王氏柏曰国风者周爲商列国之风也曰王风者周王天下以后之风也凡在下之作槩谓之风初不系周之盛衰也当周盛时风如二南及其衰也风如黍离何独平王以后雅始降而爲风乎○邓氏元锡曰周公作乐定二南爲化本因列国山川封域次国风列之乐官以导化移俗大师所歌列国风之次第是也其后迹熄诗亡孔子博采存者表二南爲风始其列国诗系善败得失之原爲兴替存亡之统足垂劝戒者颇更定其第次以表里乎春秋则今经国风之所以教也】周南一之一【召南说附】
　　集传周国名南南方诸侯之国也周国本在禹贡雍州境内岐山之阳后稷十三世孙古公亶父始居其地【刘氏瑾曰弃爲后稷封于邰其后公刘迁豳至古公又迁于岐山之下】传子王季歴至孙文王昌辟国寖广于是徙都于丰而分岐周故地以爲周公旦召公奭之采邑【顔氏师古曰采官也因官食地故曰采地】且使周公爲政于国中而召公宣布于诸侯【司马氏贞曰周地本大王所居以爲公旦采邑故曰周公奭食邑于召故曰召公盖文王取岐周故墟分爵二公也○孔氏颖逹曰文王若未居丰则岐邦自爲都邑明知分赐二公在作丰之后且二南文王之诗而分系二公若文王不赐采邑不使行化安得以诗系之故知此时赐之也】于是德化大成于内而南方诸侯之国江沱汝汉之间莫不从化盖三分天下而有其二焉【郑氏康成曰雍梁荆豫徐扬之人咸被其徳而从之○孔氏颖逹曰其余冀青兖属纣是爲三分有二也】至子武王发又迁于镐遂克商而有天下武王崩子成王诵立周公相之制作礼乐乃采文王之世风化所及民俗之诗被之筦以爲房中之乐而又推之以及于乡党邦国【王氏安石曰凡诗用于天子者诸侯不得用用于诸侯者大夫不得用此关雎乡人邦国皆得用者以之正夫妇也】所以着明先王风俗之盛而使天下后世之脩身齐家治国平天下者皆得以取法焉盖其得之国中者杂以南国之诗而谓之周南言自天子之国而被于诸侯不但国中而已也其得之南国者则直谓之召南言自方伯之国被于南方而不敢以系于天子也【章氏俊卿曰周南召南乐章之名也文王之化自北而南及于江汉故作乐者采自北以南土风而名之曰南用爲燕乐乡乐射乐房中乐所以彰文王之化也○刘氏瑾曰其诗得于国中者多爲文王后妃而作故杂以南国汉广汝坟二诗而谓之周南所谓自天子之国被于诸侯者不敢使周公食邑之号专主其风也然周公之事固统于其所尊矣观下文复取小序系之周公之说可互见也若召公则宣化于诸侯故以侯国之诗系之而谓之召南正以其食邑之号专主之也谓召公爲方伯之国谓丰邑爲天子之国者皆通乎追王之后制作之时而言也】岐周在今凤翔府岐山县【皇舆表属陜西】丰在今京兆府鄠县【皇舆表属陜西西安府】终南山北南方之国卽今兴元府京西湖北等路诸州【皇舆表宋兴元府今陜西汉中府宋京西路今湖广安陆襄阳郧阳徳安诸府河南归徳河南南阳汝寕诸府及汝州宋湖北路今湖广武昌汉阳安陆徳安荆州岳州常德辰州诸府】镐在丰东二十五里小序曰关雎麟趾之化王者之风故系之周公南言化自北而南也鹊巢驺虞之德诸侯之风也先王之所以教故系之召公斯言得之矣
　　集说【马氏融曰二南国风之始三纲之首王教之端○郑氏康成曰周召者雍州岐山之阳地名地形险阻而原田肥美周之先公曰大王自豳始迁焉修徳建王业商王帝乙命其子王季爲西伯至纣又命文王典治南国之诸侯故雍梁荆豫徐扬之人咸被其德而从之文王受命作邑于丰乃分岐邦周召之地爲周公召公采地施先公之教于已所职之国武王定天下廵狩述职陈诵诸国之诗以观民风俗六州者得二公之德教尤纯故独録之属之大师分而国之其得圣人之化者谓之周南得贤人之化者谓之召南言二公之徳教自岐而行于南国也谓爲风之正经初古公亶父聿来胥宇爰及姜女其后大任思媚周姜大姒嗣徽音歴世有贤妃之助以致其治文王刑于寡妻至于兄弟以御于家邦是故二国之诗以后妃夫人之徳爲首终以麟趾驺虞言后妃夫人有斯徳兴助其君子皆可以成功至于嘉瑞○孔氏颖逹曰周召之地共方百里而皆名曰周其召是周内之别名也孔丛子云羊容问于子思曰古之帝王中分天下而二公治之谓之二伯周自后稷封爲诸侯奚得爲西伯乎子思曰吾闻诸子夏云殷王帝乙之时王季以九命作伯于西受圭瓒秬鬯之赐故文王因之得专征伐此诸侯爲伯犹周召分陜○文王继父爲州伯化行乎江汉之域若非受纣之命其化无以及之江汉之域卽梁荆二州故尚书注云南兼梁荆其后化广民附三分有二不必皆纣命也○言王者之风是得圣人之化也言诸侯之风是得贤人之化也以周公圣人故以圣人之风系之以召公贤人故以贤人之风系之先圣后贤故先周后召也不直称周召而连言南者欲见行化之地作诗之处也且直言周召嫌主美二公故竝皆云南也此诗旣系二公卽二公爲其诗主若有美二公则各从其国甘棠之在召南是其事也周南无美周公或时不作或录不得也○此实文王之诗而系之二公者志张逸问王者之风王者当作雅在风何荅者文王以诸侯而有王者之化述其本宜爲风也逸以文王称王则诗当在雅郑以此诗述文王爲诸侯时事以有王化故称王者之风于时实是诸侯也化霑一国谓之爲风道被四方乃名爲雅文王才得六州未能天下统一此二南之人犹以诸侯待之爲作风诗不作雅体体实是风不得谓之爲雅○天子之妃曰后诸侯之妃曰夫人以周南王者之化故称后妃召南诸侯之化故称夫人直以化感爲名非爲先后之别○二风皆是文王之化大姒所赞周南以桃夭至芣苢三篇爲后妃所致汉广以下其事差逺爲文王之致召南以草虫至行露四篇爲夫人所致羔羊以下差逺爲文王之致各举其事互相发明此二南之诗文王时作文王卽位至受命之时已四十余年诸侯从之盖亦早矣是受命之前已行王徳当此之时诗已作也何则化被于下则民述其志何须待布王号然后作歌武王采得之时二公已有爵土命其行化遂分系之非由二公有土此诗始作也周召二十五篇唯甘棠与何彼秾矣二篇乃是武王时作○苏氏辙曰周公在内近于文王虽有德而不见则其诗不足召公在外逺于文王功业明着则诗作于下然则谓之周召者盖因其职而明之也谓之南者文王在西而化行于南国以其及之者言之也东北则纣之所在文王之初所不能及也○郑氏樵曰二南之诗本于所得之地而系之歌则从二南之声二南皆出于文王之化言王者之化自北而南周召二公未尝与其闲二南之诗后世取于乐章用之爲燕乐爲乡乐爲射乐爲房中之乐所以彰文王之德美也故曰夫武始而北出再成而灭商三成而南南之爲义盖如是也五成而分周公左召公右周召南之爲义盖如是也○范氏处义曰二南诸篇皆本其所得之地而录之彼区区欲分周南召南以爲圣贤浅深者未爲通论也且周南召南皆陈文王大姒风化之效难以优劣论如周南言道化行召南亦言王道成周南言文王之道被于南国召南亦言天下纯被文王之化以是知二南之论风化亦互见之耳然周公止称公召公乃称伯岂召公后尝典治南国之诸侯乎抑尝考国风终于美周公二雅终于思召公则圣人删诗之际伤衰乱之极非周召不能救也盖与首二南同意○朱子曰周南言文王闺门之化召南言诸侯夫人大夫妻被文王后妃之化而成德之事盖诗之正风也○诗言文王之徳者系之周公以周公主内治故也言诸侯之国被文王之化以成德者系之召公以召公长诸侯故也○吕氏祖谦曰程子以周南召南犹易之有乾坤取其有承干之义周召乃诗之纲领乾坤其易之门○黄氏櫄曰说诗者曰关雎麟趾之化系之周公者自陜以东周公主之鹊巢驺虞之化系之召公者自陜以西召公主之陈少南又谓文王抚有西戎南化江汉天下旣一则分岐东于周公分岐西于召公一东一西皆以北爲上自上而下故言自北而南李迂仲亦从其説吾不知文王所以分地于二公者果请之天子而与之耶抑不请之天子而自与之耶且当是时纣犹天子文王犹诸侯文王居羑里而系易辞其志可见安有纣犹在上而文王擅分其地以与人哉或者又以谓文王受命称王于是乎分陜不知武王未得天下则但曰文考而已曷尝王哉少南迂仲皆尝言文王未尝受命称王而又自谓分陜于二公何其自戾也先儒但见孔子论文王三分天下有其二故信分陜之说而不疑不知孔子所谓有其二者但谓二分民心已归文王非有其地也予谓分陜当在武王旣得天下之后不当在文王之时二南之系当在二公旣分陜之后○眞氏德秀曰二南用之房中所以闲邪僻而养中正也○严氏粲曰诗经首二南见夫妇之伦焉见王道之端焉二南系周召见君臣之伦焉见文王心术之防盛德之至焉】
　　关关雎【七余反】鸠在河之洲窈【乌了反】窕【徒了反】淑女君子好逑【音求】
　　集传兴也关关雌雄相应之和声也雎鸠水鸟一名王雎状类凫鹥今江淮间有之【左传少皥氏以鸟名官雎鸠氏司马也杜预注挚而有别故爲司马主法制○陆氏玑曰雎鸠幽州人谓之鹫而扬雄许愼皆曰白鷢似鹰尾上白○郭氏璞曰雎鸠雕类今江东呼之爲鹗好在江邉沚中亦食鱼】生有定偶而不相乱偶常竝游而不相狎故毛传以爲挚而有别【郑氏康成曰挚之言至也谓王雎之鸟雌雄情意至然而有别○欧阳氏修曰毛公曰鸟挚而有别不取其挚取其别也雎鸠之在河洲听其声则和视其居则有别此诗人之所取也○朱子曰雎鸠毛氏以爲挚而有别一家作猛鸷说谓雎鸠是鹗之属鹗自是沈鸷之物恐无和乐之意盖挚与至同言其情意相与深至而未尝狎便见其乐而不淫之意】列女传以爲人未尝见其乘居而匹处者盖其性然也【朱子曰尝见人说淮上一般水禽名王雎虽有两个相随然相离每逺此说却与列女传所引义合○乘居谓四个同居也】河北方流水之通名洲水中可居之地也窈窕幽闲之意【邹氏泉曰幽有深潜不露意闲有安静自如意言幽闲而又言贞静盖贞静乃幽闲之本在内爲贞静在外爲幽闲非有二也】淑善也女者未嫁之称盖指文王之妃大姒爲处子时而言也君子则指文王也好亦善也逑匹也毛传云挚字与至通言其情意深至也○兴者先言他物以引起所咏之词也周之文王生有圣德又得圣女姒氏以爲之配宫中之人于其始至见其有幽闲贞静之德故作是诗言彼关关然之雎鸠则相与和鸣于河洲之上矣此窈窕之淑女则岂非君子之善匹乎言其相与和乐而恭敬亦若雎鸠之情挚而有别也后凡言兴者其文意皆放此云【朱子曰兴起也引物以起吾意如雎鸠之挚而有别之物引此起兴犹不甚逺其他亦有全不相类只借物而起吾意者虽皆是兴与此又略不同也○吕氏祖谦曰首章以雎鸠发兴后章以荇菜发兴至于雎鸠之和静荇菜之柔顺则又取以爲比也】汉匡衡曰窈窕淑女君子好逑言能致其贞淑不贰其操情欲之感无介乎容仪宴私之意不形乎动静夫然后可以配至尊而爲宗庙主此纲纪之首【白虎通曰三纲君臣父子夫妇也六纪诸父兄弟族人诸舅师长朋友也纲张也纪理也大纲小纪所以张理上下整齐大道也】王教之端也可谓善说诗矣
　　集说【毛氏苌曰后妃说乐君子之德无不和谐愼固幽深若关雎之有别焉后妃有关雎之德是幽闲贞专之善女宜爲君子之好匹○程子曰关雎之义乐得淑女以爲后妃配君子也其所忧思在于进贤淑非说于色也哀窈窕思之切也切于思贤才而不在于淫色无伤善之心也思之甚切以常人言之直入于邪关雎却止乎礼义哀不至于伤则其思也亦异乎常人之思矣后人以爲后妃乐得淑女以配君子配惟后妃可称后妃自是配更何别求淑女以爲配淫其色乃男子之事此自关雎之义如此非谓后妃也○黄氏櫄曰关关雎鸠诗人之意取其和鸣学者以猛挚求之其气象大不侔不淫其色乃关雎之义不足以形容后妃之徳也○严氏粲曰雎鸠有关关然之声在河中之洲逺人之处兴后妃德音闻于外而身居深宫之中也太姒有徽音故以关关兴之此窈窕幽闲之善女足以爲君子之良匹也言大姒之贤而文王齐家之道可见矣○朱氏善曰文王圣人也而咏其徳者一言以蔽之不过曰敬而已大姒圣女也而咏其德者一言以蔽之不过曰淑而已盖能敬则能自强不息纯亦不已所以爲干之健也能淑则足以配至尊奉宗庙所以爲坤之顺也故曰窈窕淑女君子好逑言能体坤道之顺以承干也○黄氏佐曰听内治以明章妇顺内和而家理听外治以明章男教外和而国治实自此始此好逑之义也】附录【郑氏康成曰言后妃之德和谐则幽闲处深宫贞专之善女能爲君子和好众妾之怨皆化后妃之德不嫉妒谓三夫人以下○孔氏颖逹曰关雎之篇说后妃心之所乐乐得此贤善之女以配已之君子心之所忧忧在进举贤女不自淫恣其色又哀伤处窈窕幽闲之女未得升进思得贤才之人与之共事君子劳神苦思而无伤害善道之心此是关雎诗篇之义也】
　　○参【初金反】差【初宜反】荇【行猛反】菜左右流之窈窕淑女寤寐求之求之不得寤寐思服【叶蒲北反】悠哉悠哉辗【哲善反】转反侧
　　集传兴也参差长短不齐之貌荇接余也根生水底茎如钗股上靑下白叶紫赤圆径寸余浮在水面【陆氏玑曰鬻其白茎以苦酒浸之脆美可案酒○李氏樗曰荇菜是水有之黄花叶似莼可爲葅】或左或右言无方也流顺水之流而取之也【程子曰左右皆随水之貌○严氏粲曰流流水也流之谓于流水以洁之也○陈氏推曰左右是寻此索彼之谓故曰无方】或寤或寐言无时也【毛氏苌曰寤觉寐寝也】服犹怀也悠长也【王氏安石曰悠者思之长也○惟其以得淑女爲乐故其求之而不得则哀思也】辗者转之半转者辗之周反者辗之过侧者转之留皆卧不安席之意【郑氏康成曰卧而不周曰辗○孔氏颖达曰反侧犹反覆辗转犹婉转】○此章本其未得而言彼参差之荇菜则当左右无方以流之矣此窈窕之淑女则当寤寐不忘以求之矣盖此人此德世不常有求之不得则无以配君子而成其内治之美故其忧思之深不能自己至于如此也集说【程子曰荇菜以兴后妃之柔顺○朱子曰此诗看来是妾媵做所以形容得寤寐反侧之事外】
　　【人做不到此】
　　附录【毛氏苌曰流求也后妃有关雎之德乃能共荇菜备庶物以事宗庙也○郑氏康成曰左右助也言后妃将共荇菜之葅必有助而求之者○言后妃觉寐则常求此贤女欲与之共已职也】
　　○参差荇菜左右采【叶此礼反】之窈窕淑女琴瑟友【叶羽已反】之参差荇菜左右芼【莫报反叶音邈】之窈窕淑女钟鼓乐【音洛】之集传兴也采取而择之也芼熟而荐之也【礼内则芼羮注以菜杂肉爲羮也又雉兔皆有芼注雉羮兔羮皆有菜以芼之】琴五或七瑟二十五皆丝属乐之小者也【邢氏昺曰琴长三尺六寸六分五后加文武二雅瑟长八尺一寸广一尺八寸二十五其常用者十九颂瑟长七尺一寸广一尺八寸二十五尽用○段氏昌武曰明堂位曰大琴大瑟中琴小瑟四代之乐器也古人用大琴必以大瑟配之用中琴必以小瑟配之然后大者不陵细者不抗而五声和矣】友者亲爱之意也【郑氏康成曰同志爲友○吕氏祖谦曰友亦乐也钟鼔有时而奏琴瑟无时而不在侧若朋友然故曰友】钟金属鼓革属乐之大者也乐则和平之极也【郑氏康成曰琴瑟在堂钟鼓在庭○孔氏颖达曰皋陶谟云琴瑟以咏乃云下管鼗鼓明琴瑟在上鼗鼓在下大射礼颂钟在西阶之西笙钟在东阶之东是钟鼓在庭也○胡氏绍曾曰周礼有缦乐燕乐之钟此其燕乐与或云琴瑟于闺门燕居之时钟鼓于朝廷贽见之际然若止以琴瑟钟鼔爲乐其乐易尽乐其德之有合则可畅于天下矣】○此章据今始得而言彼参差之荇菜旣得之则当采择而亨芼之矣此窈窕之淑女旣得之则当亲爱而娱乐之矣盖此人此德世不常有幸而得之则有以配君子而成内治故其喜乐尊奉之意不能自已又如此云
　　集说【孔氏颖达曰以琴瑟相和似人情志故以友言之钟鼓铿宏非情志可比故以乐言之○程子曰琴瑟友之钟鼓乐之言后妃之配君子和乐如此也○徐氏凤彩曰琴瑟堂上之乐与歌声洽比者也得相亲密故曰友钟鼓堂下之乐以始八音者也更爲宣畅故曰乐】
　　附录【孔氏颖达曰此称后妃之意后妃言已思此淑女若来已宜以琴瑟钟鼓友乐之假设之辞也○蘓氏辙曰窈窕淑女不可得也苟其得之则将友之乐之庶其肯从我也此求之至也】
　　总论【程子曰乐得淑女以配君子不淫其色是乐而不淫哀窈窕思贤才求之不得辗转反侧是哀而不伤○吕氏祖谦曰后妃之德坤德也万化之源一本诸此未得之也如之何其勿忧旣得之也如之何其勿乐○辅氏广曰此皆是兴而兼比首章以关雎起兴因以关雎挚而有别爲比二章三章以荇菜起兴亦以荇菜爲比但先儒皆取于荇菜之洁净柔顺而集传只言其不可不求者岂非正以其洁净柔顺之故乎○朱氏公迁曰一章美后妃之德二三章则诗人自言其忧思喜乐之当然初无与于文王而文王之化自见矣】
　　关雎三章一章四句二章章八句【孔氏颖逹曰关雎者诗篇之名金縢云公乃爲诗以贻王名之曰鸱鸮然则篇名皆作者所自名名篇之例多不过五少才取一或偏举两字或全取一句亦有舍其篇文假外理以定称○自古有篇章之名故那序曰得商颂十二篇东山序曰一章言其完是也句则古者谓之言论语云一言以蔽之曰思无邪则以一句爲一言也秦汉以来众儒各爲训诂乃有句称论语注云此我行其野之句是也句者联字以爲言则一字不制也故诗之见句少不减二卽祈父肇禋之类也三字绥万邦屡丰年之类也四字者关关雎鸠窈窕淑女之类也五字者谁爲雀无角何以穿我屋之类也六字者昔者先王受命有如召公之臣之类也七字者如彼筑室于道谋尚之以琼华乎而之类也八字者十月蟋蟀入我牀下我不敢效我友自逸是也其外更不见九字十字者由声度阐缓不协金石也句字之数四言爲多唯以二三七八者将由言以申情唯变所适播之乐器俱得成文故也章者积句所爲不限句数以其作者陈事须有多少章总一义必须意尽而成故也累句爲章则一句不可二句得爲之其多者三十八句自外不过也篇之大小随章多少风雅之中少犹两章以上多则十六以下唯周颂三十一篇及那烈祖鸟皆一章者以其风雅叙人事一章不尽重章以申殷勤颂者太平德洽之歌直言写志不必殷勤故一章而已鲁颂不一章者鲁颂美僖公之事非告神之歌亦殷勤而重章也髙宗一人而鸟一章长发殷武重章者或诗人之意所作不同明成功有大小其篇咏有优劣乎立章之法不常厥体或重章共述一事或一事叠爲数章或初同而末异或首异而末同或事讫而更申或章重而事别一章而再言三章而一发或篇有数章章句众寡不等章有数句句字多少不同皆由各言其情故体无恒式也】
　　集传孔子曰关雎乐而不淫哀而不伤愚谓此言爲此诗者得其性情之正声气之和也【问关雎乐而不淫哀而不伤是诗人性情如此抑诗之词意如此朱子曰是有那情性方有那词气声音又曰乐止于琴瑟钟鼓是不淫也若沉湎淫泆则淫矣忧止于辗转反侧是不伤也若忧愁哭泣则伤矣此是得性情之正○辅氏广曰哀乐情之发也心不宰焉则流于伤与淫而不自知矣关雎之诗感于性发于情而宰于心者也其形于声诗播诸音乐皆得其和且正焉】盖德如雎鸠挚而有别则后妃性情之正固可以见其一端矣至于寤寐反侧琴瑟钟鼓极其哀乐而皆不过其则焉则诗人性情之正又可以见其全体也独其声气之和有不可得而闻者虽若可恨然学者姑卽其词而玩其理以养心焉则亦可以得学诗之本矣【辅氏广曰乐不淫哀不伤论语集注只说作诗者之性情而此兼言后妃之性情者盖幷首章言之也声气之和指其发于言以至播于八音以成乐而言也○饶氏鲁曰一章言文王有圣徳而后妃亦有圣德可爲之配二章推言未得大姒之时求之如此其切三章言始得后妃之时喜之如此其至自他诗观之言哀者易至于悲伤如泽陂之诗曰有美一人伤如之何寤寐无爲涕泗滂沱是也言乐者易至于淫泆如溱洧之诗曰洧之外洵訏且乐惟士与女伊其相谑赠之以芍药是也惟此诗得情性之正故玩其词可爲养心之助也○刘氏辰翁曰夫子自卫反鲁考礼正乐其时师挚在鲁爲夫子歌周南故曰师挚之始关雎之乱洋洋乎盈耳哉今世所存之诗特其词与义耳诗之词未尝亡也其声亡也○刘氏瑾曰首章取兴见乐而不淫是后妃性情之一端也二章三章所言一哀一乐皆不过则是诗人性情之全体也盖由后妃与诗人性情之正如此故发于诗歌播之音乐宜其声气之无不和矣然乐者所以节夫诗之声而有音律以养人耳歌咏以养人心舞蹈以养血脉此乐之全体也古乐旣亡则此诗声气之和所以乐不淫哀不伤者固不得闻而其所以养心者幸有诗词之可玩则亦尚存乐之一端而可爲学诗之本也】○匡衡曰妃【音配】匹之际【辅氏广曰妃匹犹言匹耦也】生民之始万福之原昏姻之礼正然后品物遂而天命全孔子论诗以关雎爲始言大上者民之父母后夫人之行不侔乎天地则无以奉神灵之统而理万物之宜自上世以来三代兴废未有不由此者也
　　集说【韩氏婴曰子夏问曰关雎何以爲国风始也孔子曰关雎至矣乎仰则天俯则地徳之所藏道之所行大哉关雎之道也万物之所系羣生之所悬命也天地之间生民之属王道之原不外此矣子夏喟然叹曰大哉关雎乃天地之基也○班氏固曰周之兴也以姜嫄及大任大姒故易基乾坤诗首关雎书美厘降夫妇之际人道之大伦也○朱子曰主于德而言则乐而不淫哀而不伤主于色而言则乐必淫哀必伤此几防之理毫厘之辨善养心者审诸此而已矣○读关雎诗便使人有齐庄中正意思所以冠乎三百篇与记言毋不敬书言钦明文思皆同○当时人被文王大姒德化之深不觉形容歌咏如此故当作乐之时引爲篇首以见一时之盛爲万世之法尢是感人妙处○诗意只是叠叠推上去因一事上有一事一事上又有一事如关雎形容后妃之德如此又当知君子之德如此又当知诗人形容得意味深长如此又当知所以齐家所以治国所以平天下人君则必当如文王后妃则必当如大姒其原如此○问曹叔遐曰君举所说诗谓关雎如何对曰谓后妃自谦不敢当君子谓如此之淑女方可爲君子之仇匹这便是后妃之徳曰郑氏自如此説了熹看来恁地说也得只是觉得偏主一字无正大之意关雎如易之乾坤意思如何得恁地无方际如下面诸篇却多就一事说这只反覆形容后妃之德而不可指説道甚麽是德只恁地浑沦説这便见后妃德盛难言处○黄氏櫄曰周人但以关雎之诗形容后妃初不指后妃而谓之关雎也曰乐曰忧曰哀皆诗人乐之忧之哀之也】
　　【案古者后立三夫人九嫔二十七世妇八十一御妻乃所以理隂德治内事章女教賔祭之事皆后夫人供之而众嫔御佐之非得淑女不足以称其职后妃思得淑女以自助而事君子未得而求思之深如此设若旣得而和乐之浃如此此其所以爲女德之至盛而足以爲风教之首也自毛郑而后从此说者众至朱子不主后妃自作盖因君子好逑之语以爲非众嫔御所可当且专主一事其义爲狭论固宏逺矣然亦未尝以郑氏爲非也今以朱传爲宗而仍附其说于章末俾后之学者见自有关雎诗以迄汉唐诸儒之论盖如此】
　　葛之覃兮施【以防反】于中谷维叶萋萋黄鸟于飞集于灌木其鸣喈喈【叶居奚反】
　　集传赋也葛草名蔓生可爲絺绤者覃延施移也中谷谷中也【孔氏颖逹曰中谷倒其言者古人语皆然诗文多此类也】萋萋盛貌黄鸟鹂也【毛氏苌曰黄鸟抟黍也○陆氏玑曰黄鹂留也或谓之黄栗留幽州人谓之黄莺一名仓庚一名商庚一名鵹黄一名楚雀齐人谓之抟黍当葚熟时来在桑间故里语曰黄栗留看我麦黄葚熟亦是应节趋时之鸟也】灌木丛木也喈喈和声之逺闻也○赋者敷陈其事而直言之者也盖后妃旣成絺绤而赋其事追叙初夏之时葛叶方盛而有黄鸟鸣于其上也后凡言赋者放此
　　集说【毛氏苌曰葛所以爲絺绤女功之事烦辱者○欧阳氏修曰后妃见葛生鸟鸣因时感事乐女功之将作○苏氏辙曰葛者妇人之所有事也咏歌其所有事而又及其所闻见也○严氏粲曰葛初生之时未可刈也而已动女功之思见念念不忘也先时感事乃豳民艰难之俗今以后妃之贵而志念如此岂复有一毫贵骄之习邪味诗人言外之意可以见文王齐家之道矣】
　　○葛之覃兮施于中谷维叶莫莫是刈【鱼废反】是濩【胡郭反】爲絺【耻知反】爲绤【去逆反叶去略反】服之无斁【音亦叶弋灼反】
　　集传赋也莫莫茂密貌刈斩濩煮也精曰絺麤曰绤斁厌也○此言盛夏之时葛旣成矣于是治以爲布而服之无厌盖亲执其劳而知其成之不易所以心诚爱之虽极垢而不忍厌弃也
　　集说【毛氏苌曰古者王后织紞公侯夫人纮綖卿之内子大帯大夫命妇成祭服士妻朝服庶士以下各衣其夫○陆氏佃曰夫礼后织紞今乃亲葛事如此者亲蚕以劝女功之正事亲葛以劝女功之余事○陈氏鹏飞曰以爲衣服而服之无厌斁之心女功之勤身亲尝之所以能俭○陈氏傅良曰知稼穑之勤者饮食则念农功知丝麻之勤者衣服则思女功亲执其劳所以心诚爱而不忍弃也○严氏粲曰妇人骄侈之情何有纪极苟萌一厌心虽穷极靡丽耳目日新犹以爲不足也味服之无斁一语可见后妃之德性○朱氏善曰刈而后濩濩而后绩绩而后成布成布而后爲衣其爲之也有序其服之也不厌此所以爲勤且俭也】
　　○言告师氏言告言归薄汚我私薄澣【戸管反】我衣害【户葛反】澣害否【方九反】归宁父母【莫后反】
　　集传赋也言辞也【刘氏瑾曰如言采言念薄言驾言之类皆语辞也】师女师也【毛氏苌曰古者女师教以妇德妇言妇容妇功祖庙未毁教于公宫三月祖庙旣毁教于宗室○孔氏颖逹曰女师教女之师妇人五十无子出而不复嫁能以妇道教人者若今时乳母矣女已岀嫁母尚随之】薄犹少也汚烦撋【软平声】之以去其汚犹治乱而曰乱也【陆氏德明曰烦撋犹捼莎也捼莎音那梭○王氏安石曰治汚曰汚】澣则濯之而已私燕服也衣礼服也【毛氏苌曰妇人有副祎盛饰以朝事舅姑接见于宗庙进见于君子其余则私也○孔氏颖逹曰六服祎衣从王祭先王褕翟祭先公阙翟祭羣小祀鞠衣以告桑展衣以礼见王及賔客褖衣以御于王六服皆爲公衣其余则爲私也三狄之服刻缯爲形而画以五色所以得澣者言公服有澣者耳不必六服皆澣也三狄不可澣鞠展褖纯色之衣得澣之也○刘氏瑾曰周礼王后礼有六服文王未尝称王则大姒亦未必备此六服但泛言礼服而已】害何也宁安也谓问安也【孔氏颖逹曰诸侯夫人及王后之法父母在得归宁父母旣没则使卿宁于兄弟不得归宁也】○上章旣成絺绤之服矣此章遂告其师氏使告于君子以将归宁之意且曰盍治其私服之汚而澣其礼服之衣乎何者当澣而何者可以未澣乎我将服之以归宁于父母矣
　　集说【范氏处义曰其燕服则汚治之其礼服则澣洗之初非好洁其衣服故又问何者当澣何者未澣惟其宜称○王氏质曰归宁告女师女师告君所歴不可越也○辅氏广曰薄汚薄澣者不爲甚饰之辞害澣害否者又见其不苟之意○严氏粲曰此章乃说后妃将归宁之事举动必告于师氏澣衣犹爲之斟酌观此气象其贤可见○朱氏善曰师氏导我者也则必每事而询访见其不敢专也父母生我者也则必及时而问安见其不敢忘也君子宗主我者也则必因师以致告见其不敢防也】
　　总论【王氏质曰处贵适谷采葛随时变趣妇功其勤苦如此人情归宁当有所整饰乃简朴如此可想见古风也○许氏谦曰此诗盖后妃已成絺绤之服将归宁而追赋之也春葛方盛未刈濩之时后妃已念念于此黄鸟飞集和鸣于丛本之上于以见和气薰蒸物各得所之意及葛之成也卽刈之濩之以爲絺绤旣成服而服之可见勤于女事不失其时及将归宁则必谋之姆师告之夫君至于澣濯微事亦且咨询而不置其勤俭恭敬之德备见于词气之间则文王刑于寡妻之效尤着于此矣】
　　【案序云后妃之本毛郑诸家皆以爲后妃在父母家志在女功其觧归宁父母句曰父母在则有时归宁耳朱子则谓此诗是治葛成而归宁之时作以旣爲后妃贵而勤俭乃见其德之厚其义较旧説爲长又案载于礼经者止后夫人躬桑之文观此诗则知凡百妇功无不躬亲所以女教修明而足以化下也古者夫妇之礼甚谨妇之于夫夫之于妇有不自言而使人将命者所以严内外而禁狎昵也妻将娠夫出居侧室使人日再问之女子归宁使师氏告于君子闺门之内俨若严賔所爲起教于微渺者其意深矣】葛覃三章章六句
　　集传此诗后妃所自作故无赞美之辞然于此可以见其已贵而能勤已富而能俭己长而敬不弛于师傅已嫁而孝不衰于父母是皆德之厚而人所难也小序以爲后妃之本庶几近之【吕氏祖谦曰关雎后妃之德也而所以成德者必有本也曷谓本葛覃所陈是也】集说【张氏栻曰后妃之贵亦必立师傅以训之法家拂士不可一日无后妃亦然也周自后稷以农爲务歴世相传其君子则重稼穑之事其室家则重织纴之勤相与服习其艰难咏歌其劳苦此实王业之根本也故诵服之无斁之章则知周之所以兴诵休其蚕织之章则知周之所以衰○辅氏广曰勤俭孝敬固妇人之懿德又能不以势之贵富时之久逺而有所变迁焉则尤见其德厚有常而人所难及也○朱氏善曰卽爲絺爲绤而知其能勤卽澣濯无斁而知其能俭因其言告师氏而知其能敬因其归宁父母而知其能孝关雎之所谓淑指其德之全体言也此所谓勤俭孝敬又各就其一事言也】
　　采采卷【上声】耳不盈顷【音倾】筐嗟我怀人寘彼周行【叶户郎反】集传赋也采采非一采也卷耳枲【音洗】耳叶如鼠耳丛生如盘【毛氏苌曰苓耳也○陆氏玑曰叶青白色似胡荽白花细茎蔓生可煑爲茹四月中生子如妇人耳中珰或谓之耳珰幽州人谓之爵耳○郭氏璞曰亦名胡枲江东呼常枲○朱子曰据本草即今苍耳】顷攲也筐竹器【毛氏苌曰顷筐畚属】怀思也人盖谓文王也【姚氏舜目曰后妃当采卷耳时懐望文王之归终莫能释】寘舎也周行大道也【朱子曰诗有三周行此及大东皆道路之道鹿鸣乃道义之道】○后妃以君子不在而思念之故赋此诗托言方采卷耳未满顷筐【郑氏康成曰器之易盈而不盈者忧思深也】而心适念其君子故不能复采而寘之大道之防也【问卷耳与前篇葛覃同是赋体又似略不同盖葛覃直叙其所尝经歴之事卷耳则是托言也朱子曰设使不曾经歴而自言我之所懐者如此则亦是赋体也】集说【朱氏善曰卷耳易采也顷筐易盈也然采之又采而不盈顷筐何也盖托言其心在乎君子而不在乎物也于是舎之而寘彼大路之防焉其心之专一而不暇乎他可知也此诗是后妃之于君子思之切忧之深望之至有恳切至到之意而无悲愁怆惨之怀所以得性情之正也○凌氏蒙初曰不是已采物方嗟懐人总爲懐人在念则采物都无兴趣耳意在言外】
　　附录【左传嗟我懐人寘彼周行能官人也○毛氏苌曰忧者之兴也寘置行列也思君子官贤人置周之列位○杜氏预曰周徧也诗人嗟叹言我思得贤人寘之徧于列位是后妃之志以官人爲急○欧阳氏修曰后妃因采卷耳之不盈而知求贤之难得因物托意讽其君子】
　　○陟彼崔【徂回反】嵬【五回反】我马虺【呼回反】隤【音頽】我姑酌彼金罍维以不永怀【叶胡隈反】
　　集传赋也陟升也崔嵬土山之戴石者虺隤马罢【音皮】不能升髙之病【许氏慎曰隤下坠也】姑且也【辅氏广曰维以欲其也曰且曰欲其亦可见托言之意】罍酒器刻爲云雷之象以黄金饰之【陆氏德明曰罍其形似壶容一斛○孔氏颖逹曰谓之罍者取象云雷言刻画则用木矣】永长也○此又托言欲登此崔嵬之山以望所怀之人而往从之则马罢病而不能进于是且酌金罍之酒而欲其不至于长以爲念也
　　集说【徐氏常吉曰登髙饮酒不过摹写其思而不遂之情○凌氏蒙初曰亦不是因登髙不得方思酌酒总爲懐人在念则登髙饮酒都无趣耳】
　　附录【郑氏康成曰我我使臣也臣以役事行出离其列位身勤劳于山险而马又病君子宜知其然○我我君也臣出使功成而反君当设飨燕之礼与之饮酒以劳之我是以不复长忧思也】
　　○陟彼髙冈我马黄我姑酌彼兕【徐履反】觥【古横反叶古黄反】维以不永伤
　　集传赋也山眷曰冈黄马而黄病极而变色也兕野牛一角靑色重千斤觥爵也【韩氏婴曰觥容五升】以兕角爲爵也
　　集说【毛氏苌曰伤思也○郑氏康成曰此章爲意不尽中殷勤也觥罚爵也飨燕所以有之者礼自立司正之后旅醻必有醉而失礼者罚之亦所以爲乐○朱子曰周礼有觥罚之事又云觥其不敬者但谓以觥罚之耳非必觥专爲罚爵也】
　　○陟彼砠【七余反】矣我马瘏【音涂】矣我仆痡【音敷】矣云何吁矣集传赋也石山戴土曰砠【孔氏颖逹曰尔雅释山云石戴土谓之崔嵬土戴石爲砠二传相反或传写误也○刘氏瑾曰今集传从毛氏而不从尔雅者岂以其书后出也欤】瘏马病不能进也痡人病不能行也吁忧叹也尔雅注引此作盱张目望逺也详见何人斯篇
　　集说【辅氏广曰马病不能进犹可资于人也仆病不能行则断不能往矣此亦甚之之词至于云何吁矣则忧之极惟有愁叹而已非酒可得而解也○严氏粲曰仆马皆病而今云何乎长叹而已○何氏楷曰始而怀旣而伤终而吁其念愈深则其忧苦矣】
　　总论【黄氏佐曰诗序云后妃之志志者心之所之也此诗以志爲主俱是托言○钱氏天锡曰通章都非实事思之变境也一室之中无端采物忽焉登髙忽焉饮酒忽焉马病仆痡缭绕纷纭卒之念息而叹曰云何吁矣可见怀人之思自眞而念之所设皆假安得以不思哉所谓诗之正也】
　　附录【孔氏颖逹曰作卷耳诗者言后妃之志也后妃辅佐君子欲令君子求贤德之人审置于官位复知臣下出使之劳欲令君子赏劳之内有进贤人之心至于忧思而成勤此是后妃之志也○欧阳氏修曰妇人无外事求贤审官非后妃之职盖后妃讽其君子爱养臣下慰其劳苦而接以防义其宫中相语者如是而已非私谒之言也○刘氏敞曰此诗言后妃警戒人君使求贤审官之意耳不谓后妃已自求贤审官也○朱子曰一章言后妃志于求贤审官又知臣下之勤劳故采卷耳备酒浆虽后妃之职然及其有怀也则不盈顷筐而弃置之于周行之道矣言其忧之切也二章三章皆臣下勤劳之甚思欲酌酒以自解之辞凡言我者皆臣下自我也此则述其所忧又见不得不汲汲于采卷耳也四章甚言臣下之勤劳也】
　　【案此诗之序以爲后妃当辅佐君子求贤审官知臣下之勤劳朝夕思念至于忧勤而归本于后妃之志如此其说始于左氏自汉唐宋诸儒及朱子旧説俱从之至撰集传则断以爲后妃怀文王以妇人不预外事也其论固正然诗人特咏其情如此耳非果预外事也理亦可通】
　　卷耳四章章四句
　　集传此亦后妃所自作可以见其贞静专一之至矣岂当文王朝防征伐之时羑里拘幽之日而作欤然不可考矣
　　集说【辅氏广曰先生又尝曰此诗后三章只是承首章之意欲登髙望逺而往从之则仆马皆病而不得往故欲酌酒以自解其忧伤耳大意与草虫诗相似○刘氏瑾曰后妃托言方采卷耳而适思君子则遂不能复采欲望君子而仆马不前则且饮酒解忧可见其心之贞静而不动于邪情之专一而不失其常矣至其自言不永怀伤者又合所谓哀而不伤之意乃其情性之正发见于一端者参之关雎首章乐而不淫则又可备见其情性全体也又案羑里先儒以其地在相州邺都因羑水得名昔纣信崇侯虎之谮囚文王于此文王因作拘幽操】
　　南有樛【居纠反】木葛藟【力轨反】累【力追反】之乐【音洛】只【之氏反】君子福履绥之
　　集传兴也南南山也木下曲曰樛藟葛类【陆氏玑曰藟一名巨苽似燕薁亦延蔓生○孔氏颖逹曰藟与葛异亦葛之类也】累犹系也【陆氏徳明曰累纒绕也】只语助辞君子自众妾而指后妃犹言小君内子也【朱子曰夫人称小君大夫妻称内子妾谓嫡曰女君则后妃有君子之德固可以君子目之○问君子作后妃亦无害否曰以文义推之不得不作后妃若作文王恐太隔越了】履禄绥安也【严氏粲曰动罔不吉谓之福履】○后妃能逮下而无嫉妒之心故众妾乐其德而称愿之曰南有樛木则葛藟累之矣乐只君子则福履绥之矣
　　集说【杨氏时曰妇人无嫉妒之行容有勉而至者无嫉妒之心则性之也故以樛木况之樛与性俱生非矫揉而然○李氏樗曰诗序言能逮下逮与吕刑羣后之逮在下同后妃能逮下众妾得进御于君以成肃雝之治福禄所以绥之也○王氏质曰木曲易引蔓人卑易引福○辅氏广曰此诗虽是兴体然亦兼比意与关雎同故郑氏以爲木枝以下垂之故葛藟得累而蔓之喻后妃能以惠下逮众妾故众妾得上而事之也】
　　【案郑笺云乐只君子犹乐是君子孔疏云所以乐得君子者以内和而家治则天下化之四方感徳乐事文王而此爲福禄所安也欧阳修曰后妃不嫉妒下其意以和众妾众妾得附之而竝进君子云乐只君子者众妾爱乐其君子之辞也苏辙吕祖谦严粲軰亦皆宗其说以爲君子指文王独朱子以君子指后妃爲切实而引小君内子之文爲证盖体贴诗之本文以说诗故其义爲优尔】
　　○南有樛木葛藟荒之乐只君子福履将之
　　集传兴也荒奄【衣检反】也【吕氏祖谦曰荒芘覆也○黄氏佐曰葛藟之性必出木杪故能芘覆也】将犹扶助也【孔氏颖达曰福履将之毛以爲福禄所大郑以爲福禄之所扶助○邹氏泉曰掩庇之徧爲荒将者思若或啓之而使开发行若或翼之而使顺适】
　　集说【汪氏应蛟曰人之所乐天之所助也】
　　○南有樛木葛藟萦【乌营反】之乐只君子福履成之集传兴也萦旋成就也【邹氏泉曰旋绕之周爲萦成者言诸福之物可致之祥莫不毕至有纯全悠久之意○顾氏起元曰成言自始至终自大至小其福无不成就】
　　总论【辅氏广曰三章皆有浅深其美也无夸辞其祷也无侈説此又可见众妾性情之正也○徐氏光启曰天保定尔亦孔之固绥也自天祐之吉无不利将也绥以多福俾缉熈于纯嘏成也○顾氏梦麟曰三章大防以称愿不已爲义黄才伯谓称者称其所已然德也愿者愿其所未然福也】
　　樛木三章章四句
　　集说【黄氏櫄曰此文王雝雝在宫时也中庸曰无忧者其惟文王乎中庸形容其父子之美而此诗形容其闺门之美中庸言其无忧而此诗言其和乐吁此文王所以圣欤○邓氏元锡曰樛木关雎之报也后妃逮下无妒忌之心和平极矣天地和而万物生至和召祥福履绥将且成焉螽斯得无应乎宜绳蛰矣】
　　螽【音终】斯羽诜诜【所巾反】兮宜尔子孙振振【音眞】兮
　　集传比也螽斯蝗属长而靑长角长股能以股相切作声一生九十九子【毛氏苌曰螽斯蚣蝑也○孔氏颖逹曰此言螽斯七月云斯螽文虽颠倒其实一也陆玑疏云幽州人谓之舂箕○朱子曰诗中有以斯爲语辞者如鹿斯露斯之类然七月诗乃云斯螽动股则恐螽斯是名也】诜诜和集貌尔指螽斯也振振盛貌○比者以彼物比此物也后妃不妒忌而子孙众多故众妾以螽斯之羣处和集而子孙众多比之言其有是德而宜有是福也后凡言比者放此【朱子曰子孙振振是说螽斯之子孙不是说后妃之子孙盖比诗多不説破这意然亦有说破者此前数篇赋比兴皆已备矣】
　　集说【孔氏颖逹曰以螽斯之多喻后妃之子言羽者螽斯羽虫故举羽以言多也○不妒忌则嫔妾俱进所生亦后妃之子故得众多也○言孙者协句且孙则子所生生子众则孙亦多矣○郑氏伯熊曰妇人之徳莫大于不妒忌盖功容可勉而根于情者难自克也○张氏栻曰螽斯蝗虫之类耳而乃取之以喻后妃疑若不伦是不然诗人亦取其合于德如何耳如雎鸠亦取其徳之合也左传韩简曰物生而后有象象而后有滋滋而后有数隂阳和气盈天地间而万物生焉螽斯形之微仅寸余耳而其滋数之多凡物皆不能及其子之类聚者大小不一与他彚不乱亦不相轧且有大字小小依大之状焉是虽防虫实钟大和之气以成形以之拟后妃之德谁谓不伦也哉○严氏粲曰螽蝗生子最多信宿则羣飞因飞而见其多故以羽言之喻子孙之众多归其自于后妃也此诗之意全在宜尔二字风人意在言外见后妃子孙众多但言宜其如此使人自思其所以宜者何故而不明言之谓由不妒忌而致也○朱氏道行曰説螽斯就是说后妃重诜诜字物羣则争羣集而和乃是眞和和者生理亦是生气以是宜尔子孙】
　　○螽斯羽薨薨兮宜尔子孙绳绳兮
　　集传比也薨薨羣飞声【毛氏苌曰薨薨众多也○王氏安石曰薨薨言其飞之众】绳绳不絶貌
　　○螽斯羽揖揖【侧立反】兮宜尔子孙蛰蛰【直立反】兮
　　集传比也揖揖防聚也【王氏安石曰揖揖言其聚之众】蛰蛰亦多意【方氏应龙曰振与绳易明蛰卽蛰虫之蛰防藏盘聚意】
　　总论【吕氏大临曰螽斯将化其羽比次而起已化而齐飞有声旣飞复敛羽而聚歴言众多之状其变如此也○陆氏深曰螽斯之诗与樛木三章皆后妃之德也词气和平文义回互反覆而吟咏之则深淳醲郁之化自溢于音响节奏之余以声诗言之三叠之类也以声乐言之三阕之类也而古调从可识矣○郝氏敬曰于螽斯咏其羣不言和而其和可知于后妃咏其子孙多不言羣而其羣可知不直称君子而借螽斯感叹微婉深厚悠然可想朱子谓爲比是也○胡氏绍曾曰此诗美周家一宫雍穆耳诗人反覆一螽而卜世卜年皆系于此】
　　螽斯三章章四句
　　集说【朱子曰不妒忌是后妃之一节关雎所论却是全体○张氏栻曰后妃多子孙推本其然则由不妒忌而已故继樛木之后○黄氏櫄曰诗人以螽斯比后妃取其子孙众多也作诗序者既曰言若螽斯又曰不妒忌则子孙众多言若云者继上文之辞不妒忌者乃其推本之论盖子孙众多者人君之福而不妒忌者妇人所难也汉明徳皇后尝以皇嗣未广荐逹左右后宫有进幸者多加慰纳宗社以隆故尝谓大姒不妒忌而周以兴思齐言大姒嗣徽音则百斯男此诗言不妒忌则子孙众多皆是一意○刘氏瑾曰管蔡世家云武王同母兄弟十人长伯邑考次武王发次管叔鲜次周公旦次蔡叔度次曹叔振铎次成叔武次霍叔处次康叔封次季载此其多子之验诚后妃之徳所致也○朱氏善曰樛木后妃不妒忌而众妾有祝愿之诚螽斯后妃不妒忌而众妾美其子孙有众多之盛盖正家之道始于闺门尊卑贵贱之分虽不可以不严然必上无嫉妒之心则下无怨恨之意和气充溢瑞庆流衍福履之绥子孙之众自有不期而然者矣】
　　桃之夭夭【于骄反】灼灼其华【芳无呼瓜二反】之子于归宜其室家【古胡古牙二反】
　　集传兴也桃木名华红实可食夭夭少好之貌灼灼华之盛也【严氏粲曰灼灼鲜明貌】木少则华盛【孔氏颖达曰夭夭言桃之少灼灼言华之盛桃或少而未华或华而不少此诗夭夭灼灼并言之则是少而有华者故辨之言桃有华之盛者由桃少故华盛以喻女少而色盛也○徐氏常吉曰桃之爲木多华然五年则老老则华减故以木少华盛爲言】之子是子也此指嫁者而言也妇人谓嫁曰归【何氏休曰妇人生以父母爲家嫁以夫爲家故谓嫁曰归】周礼仲春令防男女【郑氏康成曰隂阳交以成昏礼顺天时也】然则桃之有华正昏姻之时也【蔡氏卞曰桃先百果而花故从兆其时则春而阳中也故以纪昏姻之时正】宜者和顺之意室谓夫妇所居家谓一门之内【毛氏苌曰于往也宜以有室家无逾时者○郑氏康成曰宜者谓男女年时俱当○王氏志长曰宜其室家则室家皆得其宜也左传曰男有室女有家室家谓夫妇也】○文王之化自家而国男女以正昏姻以时故诗人因所见以起兴而叹其女子之贤知其必有以宜其室家也
　　集说【孔氏颖达曰传以桃之夭夭言其少壮宜其室家爲不逾时则上句言其年盛下句言嫁娶得时也○张氏栻曰此言兴也然兴之中有比焉惟比意轻于兴则谓之兴而已诗中若此者盖多也○辅氏广曰仲春之月天地之气旣如此其融和而草木之花又如此其襛盛先王于此时而令防男女以成昏姻宜矣文王之化始于家故天下亦先有此应妇人之贤莫大于宜家使一家之人相与和顺而无一毫乖戾之心始可谓之宜矣○朱氏公迁曰木少则华盛女贤则家和亦有相因之义○黄氏佐曰宜室是必敬必戒无违夫子宜家是克孝克慈不违老幼皆闲于妇道也因其往嫁之贤知其已嫁之善夫妇相与必有和乐而恭敬存焉非被文王之化其能然乎○徐氏光启曰诗人所见者嫁以时耳何以遽知其贤盖被化之深风俗素美闺门素饬可望而知其爲宜家之妇矣】
　　○桃之夭夭有蕡【浮云反】其实之子于归宜其家室集传兴也蕡实之盛也【毛氏苌曰蕡实貌非但有华色又有妇德○罗氏愿曰麻实谓之蕡麻于植物中最多子实之多兴其徳之厚○朱氏道行曰凡华艳者鲜实桃夭不然春开夏结其实多而味美故曰有蕡其实彼于归者之有子似之】家室犹室家也
　　○桃之夭夭其叶蓁蓁【侧巾反】之子于归宜其家人集传兴也蓁蓁叶之盛也【毛氏苌曰蓁蓁至盛貌有色有德形体至盛也】家人一家之人也【毛氏苌曰一家之人尽以爲宜○郑氏康成曰家人犹室家也○朱子曰室家家室家人变文以叶韵耳】
　　总论【张氏栻曰乖争之风始于闺门至使万物不得其所而况昏姻之能以时乎此意盖深逺矣○吕氏祖谦曰灼灼其华因时物以发兴也旣咏其华又咏其实又咏其叶非有他义盖反覆歌咏之耳○黄氏櫄曰之子于归宜其室家又曰宜其家室又曰宜其家人此则形容其男女以正之义也如不待父母之命媒妁之言则非所谓宜也大学云宜其家人而后可以教国人则知宜之一字亦见男女以正之意○许氏谦曰诗人见亲迎者而作此诗自华而有实又见其叶之盛盖自仲春至于春暮非一时也而皆曰之子于归所见非一女矣宜其家之德则同也可见文王之化行于近逺女子皆有徳之人则于其至家又胥教训风俗安得不厚乎】
　　附录【孔氏颖逹曰作桃夭诗者后妃之所致也男女以正昏姻以时周南之国无鳏独之民焉此虽文王化使之然亦由后妃内赞之致故因上螽斯后妃不妒忌后言其所致也且言致从家至国亦自近致逺之辞也○王氏安石曰后妃处乎重闱深密之地而四方之广家人妇子服化者正其本而已○朱氏善曰之子之所谓宜犹后妃之所谓淑然淑以其德之蕴于中者言宜以其效之着于外者言惟其有是德故可必其有是效也宜者和顺之意和则不乖顺则无逆此非勉强所能也必孝不衰于舅姑敬不违于夫子慈不遗于卑幼义不咈于夫之兄弟而后可以谓之宜也然由后妃教化倡于上之子则效应于下故于归之际见者知其必有以宜室宜家焉此亦可以观感应之机矣】
　　【案文王之圣治莫先于正家后妃之淑德莫盛于不妒忌由宫阃而逹于闾阎风化之美有不知致而致之者诗序主于后妃朱传主于文王意各专重而道实相成也】
　　桃夭三章章四句
　　集说【陆氏深曰桃夭之善善时也大抵女子之失身由于失时一失其身则淫荡猜贰之情有终其身而不自宜者矣况能宜其室家乎后妃内助文王以成齐家治国之化旣无强暴侵凌以夺其守又无凶荒札厉以夺其时虽中人之性皆可跂及于善道也故因桃夭起兴而所感者深矣○冯氏复京曰案朱传宗郑义以桃夭爲昏姻之候今人多用其说不知毛郑二义合之则两得离之则两偏也爲毛说者以秋冬爲期孔子家语云霜降而妇功成嫁娶者行焉冰泮而农桑起昏礼杀于此孙卿韩婴皆曰霜降逆女冰泮杀止爲郑说者以二月爲期夏小正曰二月绥多女士绥安也冠子取妇之时也月令仲春祀郊禖盖鸟生乳之月以爲嫁娶之候天子重之而祀焉白虎通曰嫁娶以春何也春天地始通隂阳交接之时也凡此诸书皆二家证据未易评定得失然郑本据媒氏之文愚请卽以周礼正之媒氏云仲春令防男女奔者不禁司男女之无夫家者而防之盖时至仲春则农桑已起昏期过晚故不禁奔者或无夫家则司而防之若正爲昏姻之时而复不禁奔岂礼也哉据荀卿云霜降逆女冰沣杀止其意谓九月至二月皆可昏也此近得其实矣】
　　肃肃兔罝【子斜反又子余反与夫叶】椓之丁丁【陟耕反】赳赳武夫公侯干城
　　集传兴也肃肃整饬貌【毛氏苌曰肃肃敬也○焦氏延夀曰兔罝之容不失其恭○欧阳氏修曰肃肃严整貌○辅氏广曰肃肃亦有严敬之意】罝罟也【尔雅兔罟谓之罝李氏廵注兔自作径路张罝捕之也】丁丁椓杙声也【尔雅樴谓之杙李氏廵注杙谓橛也○许氏慎曰击橛于地中张罝其上也○孔氏颖逹曰此丁丁连椓之故知椓杙声故伐木传亦云丁丁伐木声】赳赳武貌【辅氏广曰赳赳是紧敏强立之义】干盾也干城皆所以扞外而衞内者【毛氏苌曰干扞也○孔氏颖达曰扞蔽如盾防守如城】○化行俗美贤才众多虽罝兔之野人而其才之可用犹如此故诗人因其所事以起兴而美之而文王德化之盛因可见矣【问兔罝诗作赋看得否朱子曰亦可但其辞上下相应恐当爲兴然亦是兴之赋也】
　　集说【郑氏康成曰罝兔之人鄙贱之事犹能恭敬则是贤者众多也干也城也皆以御难也此罝兔之人贤者也有武力可任爲将帅之德诸侯可任以国守扞城其民折冲御难于未然○范氏处义曰干城言扞衞公侯所谓隐若长城是也诗人偶见施兔罝者肃肃然严整椓杙之声丁丁然可闻则非逺人之地因是知其人赳赳然勇而难犯移此心爲公侯之扞衞有何不可公侯犹言国君○朱子曰闻橛杙之声而视其人甚勇可爲干城者也田野之人皆有可用之才足以见贤才众多矣此诗极其尊称不过曰公侯而已亦文王未尝称王之一验也凡雅颂称王者皆追王后所作耳○胆欲大而心欲小战战兢兢如临深渊方能爲赳赳武夫公侯干城之事○黄氏櫄曰武夫以勇力自恃风化所难至也今兔罝之人亦有至诚恭敬之心爱民忠君之德以见风化之所及人者深耳○严氏粲曰可爲公侯之干城言勇而忠也○唐氏汝谔曰干城非止以用武言以彼其才即今可爲公侯之保障非拟他日爲公侯之用也○陆氏化熈曰赳赳不必谓是椎鲁少文】
　　○肃肃兔罝施于中逵赳赳武夫公侯好仇【叶渠之反】集传兴也逵九逹之道【尔雅九达谓之逵郭氏璞注四道交出复有旁通者○刘氏瑾曰中逵谓九逹之道中也】仇与逑同匡衡引关雎亦作仇字公侯善匹犹曰圣人之耦则非特干城而已叹美之无已也下章放此
　　集说【孔氏颖达曰毛以爲赳赳然有威武之夫有文有武能匹耦于公侯之志爲公侯之好匹○范氏处义曰好仇爲公侯之善耦是也诗人偶见施兔罝者于山闲之道稍逺人迹而肃肃然严整与初无异因是知其人赳赳然勇而有守移此心爲公侯之仇耦有何不可○朱子曰好仇是善匹言其才德相合处○严氏粲曰可谓公侯之善匹言勇而良也○邹氏泉曰九逵兔所往来之地故设罝于此好仇即元首明股肱良有是君有是臣之谓所谓圣人有作此其爲圣人之耦有王者起此其爲王者之佐是也】
　　○肃肃兔罝施于中林赳赳武夫公侯腹心
　　集传兴也中林林中【尔雅野外谓之林○许氏愼曰平土有丛木曰林】腹心同心同德之谓则又非特好仇而已也
　　集说【孔氏颖逹曰臣之倚用如己腹心○王氏安石曰中林人莫之闻见也欲观好德之实其在于处隐乎○范氏处义曰腹心言公侯之谋臣所谓作朕心膂是也诗人偶见施罝者于中林幽深之处而肃肃然严整不以人所不闻不见而少懈由是知其赳赳然勇而不欺移此心以爲公侯之腹心有何不可○朱子曰注云同心同德是言其才德与己无异○严氏粲曰谓机密之事可与之谋虑言勇而智也○季氏本曰以守御武夫而其德犹如是见周南之世贤者在位能者在职而所谓才者皆本于德也岂专以勇力爲武者哉】
　　总论【欧阳氏修曰捕兔之人布其网罟于道路林木之下肃肃然严整使不能越送以兴周南之君列其武夫爲国守御赳赳然勇力使奸民不得窃发而此武夫者外可以扞城其民内可以爲公侯好匹其忠信又可倚以爲腹心以见周南之君好德乐善得贤众多所任守御之夫犹如此也○蘓氏辙曰丁丁人所闻也中逵人所见也中林闻见所不及也而犹肃肃焉则敬其事也至矣○张氏栻曰和平之风致使兔罝之人亦兴其好德之彝性则固有不言而信不疾而速者其要在于修身以齐家而已○吕氏祖谦曰曰干城曰好仇曰腹心其词浸重亦叹美无己之意也○胡氏绍曾曰此诗人深知公侯又卽武夫而直观其表里看此气象真是天地开贤人出且当时才力大略可见西伯武功亦有可想案古者文武同揆兵民合一所以推干戈以属人而无意外之虑也六官之长卽六军之将乡遂之民卽卒伍之士降至春秋之世霸国之用其民也犹曰民未知义未安其教民未知礼未生其共故众心成城缓急足恃文王教化之行至于兔罝之野人而足爲好仇足爲腹心所以以战则克以绥则威而无敌于天下也】
　　兔罝三章章四句
　　集说【范氏处义曰二南爲风化之首所谓化者谓变易其心思矫揉其气习暴者仁薄者厚愚者灵而感者解其感发之机与天地同其妙诗人多取人之难化者言之以明二南风化之效兔罝其一也○辅氏广曰文王之时固多贤者此特言武夫者见其无所不备也且文王于武事尚矣观此及棫朴所谓六师及之者亦可见当时俗尚之万一夫三分天下有其二虽是德化之盛而天下归之然遏密侵阮伐崇戡黎之后其于武事大略可观矣○朱氏善曰以武夫而才可以爲干城德可以爲好仇爲腹心是何人才之盛哉盖幸而遇圣人之世又幸而生圣人之国则其涵濡圣人之化固宜其成就之若此也棫朴之咏文王曰岂弟君子遐不作人旱麓之咏文王曰周王寿考遐不作人是人才之作兴固本之文王之德尤本之文王之夀也有文王之徳故其造就之也速有文王之寿故其涵养之也深虽以兔罝之野人而其才德之美若此则其在官使者从可知矣】
　　附录【金氏履祥曰案墨子书文王举闳夭泰顚于罝网之中授之政西土服此与兔罝之诗辞意脗合计此诗必爲此事而作也夫肃肃敬也赳赳约也罝兔而体貌有肃敬之容武夫而步伐有约束之度此闳夭泰颠之所以爲贤而文王所以取之也闳夭泰颠爲文王奔走疏附御侮之友后爲武王将威刘敌之人信哉其爲公侯之干城好仇腹心者欤】
　　采采芣【音浮】苢【音以】薄言采【叶此礼反】之采采芣苢薄言有【叶羽己反】之
　　集传赋也芣苢车前也大叶长穗好生道防【尔雅芣苢马舄马舄车前○韩氏婴曰直曰车前瞿曰芣苢生于两防者爲瞿○陆氏玑曰车前一名当道喜在牛迹中生故曰车前当道也】采始求之也有旣得之也【毛氏苌曰采采非一辞也○问传曰有藏也然下章曰掇曰捋曰袺曰襭首章乃先言藏恐非其序朱子曰首章举始终后章述次序诗亦有此例○辅氏广曰求其所生之处曰采得其所生之处曰有】○化行俗美家室和平妇人无事相与采此芣苢而赋其事以相乐也采之未详何用或曰其子治产难【毛氏苌曰宜怀任焉○陆氏玑曰药中车前子是也幽州人谓之牛舌草可鬻作茹大滑其子治妇人难产○陆氏佃曰神仙服食法曰车前之实雷之精也善疗孕妇难产及令人有子○辅氏广曰芣苢陆玑以爲治难产而先生取之者盖以今医治难产者用其子故也毛氏以爲宜怀任者亦只是陆玑之意非谓其能治人之无子也】集说【严氏粲曰芣苢宜怀妊故妇人有子则采之采采非一采矣而又采之喜乐之深也有言采而得之爲己所有也○黄氏佐曰首章方去采时事也盖以门庭之内幸无系累而机杼之外尚有余闲乃相与采此芣苢始焉于求也薄言采之旣而眞于遇也薄言有之】
　　○采采芣苢薄言掇【都夺反】之采采芣苢薄言捋【力活反】之集传赋也掇拾也捋取其子也【沈氏守正曰子之在地者拾之未落者捋之也○徐氏凤彩曰掇者芣苢之子在穗故拾其穗捋者芣苢之用在子故取其子】
　　集说【严氏粲曰采而聚之于地旣爲已有于是就地掇拾之旣掇拾之又捋其子○黄氏佐曰此章正是采芣苢时事也旣求而得之矣于是穗可拾也薄言拾其穗于是子可取也薄言取其子掇之捋之兼收竝蓄殆取诸物而有余矣】
　　○采采芣苢薄言袺【音结】之采采芣苢薄言襭【户结反】之集传赋也袺以衣贮之而执其衽也襭以衣贮之而扱其衽于带间也【孔氏颖达曰释器云执衽谓之袺孙炎曰持衣上衽又云扱衽谓之襭李廵曰扱衣上衽于带○刘氏瑾曰衽者衣之襟也带者腰之带也】
　　集说【黄氏佐曰此章旣采而携以归时事也采之旣多非掬之所能容以衣贮之而执其衽于手中非手之所能执以衣贮之而扱其衽于带闲袺之襭之可谓不厌矣】
　　总论【孔氏颖达曰天下和平妇人始乐有子三章皆乐有子之事也○此三章频言采采见其采者多也明非一人而爲此六事而已○杨氏时曰后妃无嫉妒之心则和平矣惟其和平则天下化而和平则妇人以有子爲乐矣芣苢和平之诗也天下和平非文辞形容所能及故每章言采采而已无他词也○黄氏櫄曰和平说者以爲天下和平迂仲以爲不如程氏曰家室之和平予以爲始于室家之和平而极于天下之和平二说一说也易曰感人心而天下和平后妃不妒忌于闺门之中而风化及于天下之夫妇岂非有以感人心而然乎治世之音安以乐其政和尤于此诗而见之○黄氏震曰芣苢诸家皆以爲治妊盖因诗序乐有子之言也戴氏谓此诗见一时同軰相与之乐此语盖得其气象○刘氏瑾曰自采之至襭之有无多寡之序如此○许氏谦曰朱子之说谓化行俗美家室和平盖教化流行风俗淳美夫夫妇妇各得其宜莫不遂其生生之道故妇人以有子爲乐而同赋此诗也○黄氏佐曰芣苢微物也而相与采之采物细事也而相与赋之家室和平之乐固溢于采物之余而广大自得之风自畅于行歌之外成周太和气象不亦可想见哉此亦文王家齐国治之效○郝氏敬曰此诗本咏王者化国之日不言朝野士庶而言妇人不及织纴女工而托咏采芣苢诗之所以善于言也】
　　芣苢三章章四句
　　集说【王氏肃曰自关雎至芣苢房中之乐○吴氏师道曰此诗终篇言乐不出一乐字读之自见意思○陆氏深曰案此诗凡三章章四句四言总之爲四十八字内用采采字凡十三芣苢字凡十二薄言字凡十二除爲语助者才余五字耳而叙情委曲从事始终与夫经行道途招邀俦侣以相容与之意蔼然可掬天下之至文也卽此亦可以见其和平矣○邓氏元锡曰芣苢葛覃之感也志和而音平】
　　南有乔木不可休息【吴氏曰韩诗作思】汉有游女不可求思汉之广【叶古旷反】矣不可泳【叶于诳反】思江之永【叶弋亮反】矣不可方【叶甫妄反】思
　　集传兴而比也上竦无枝曰乔【尔雅曰小枝上缭爲乔】思语辞也篇内同【孔氏颖逹曰疑息字作思诗之大体韵在辞上疑休求爲韵二字俱作思】汉水出兴元府【皇舆表今陜西汉中府】嶓冡山至汉阳军【皇舆表今湖广汉阳府】大别山入江江汉之俗其女好游汉魏以后犹然如大堤之曲可见也【刘氏瑾曰大堤汉水之堤大堤曲宋随王诞爲襄州时作乐府遗声都邑三十四曲有大堤曲】泳潜行也江水出永康军【皇舆表今四川成都府灌县】岷山东流与汉水合东北入海永长也方桴也【许氏谦曰汉言广谓横渡也江言永谓沿泝也】○文王之化自近而逺先及于江汉之间而有以变其淫乱之俗故其出游之女人望见之而知其端庄静一非复前日之可求矣因以乔木起兴江汉爲比而反覆咏叹之也【刘氏瑾曰上四句以乔木不可休对游女不可求而言故属兴下四句但言汉广不可泳江永不可方以比贞女不复可求之意而不说其所比之事故属比此其兴比体制之殊备见于一章之内后凡言兴与比者其文意亦皆仿此章云】
　　集说【郑氏康成曰纣时淫风徧于天下惟江汉之域先受文王之教化不可者本有可道也木以髙其枝叶之故故人不得就而止息也兴贤女虽出游流水之上人无欲求犯礼者亦由贞洁使之然汉也江也其欲渡之者必有潜行乗泭之道今以广长之故故不可也又喻女之贞洁犯礼而往将不至也○孔氏颖逹曰此言游女尚不可求则在室无敢犯礼可知也出者犹能爲贞处者自然尤洁○内则云女子居内深宫固门阍寺守之则贵家之女也庶人之女则执筐行馌不得在室故有出游之事旣言不可求明人无求者○程子曰汉广言文王之道南被江汉之域因取汉水爲兴水之爲限不可逾也礼义之爲闲不可犯也南国被文王之化家齐俗厚妇人知守礼义旣以礼义爲防则非僻之思自絶虽有以非礼求之者亦不可得而犯也不可得而犯则不思犯矣夫人之休于木下必攀枝跛倚乔木不可攀及也故人絶欲休之思兴女有髙洁之行非礼者自无求之之思也汉之广不可泳以济江之永不可方而渡兴以礼自闲不可侵凌也女之游者谓旷僻独行可动之地异乎闺门之内姆傅之侧也○李氏樗曰此章言汉广不可泳江永不可方作诗者是在江汉合流之处也○朱子曰主意只说汉有游女不可求思两句余六句是反覆比兴说如奕奕寝庙至遇犬获之上下六句亦只兴出他人有心予忖度之两句○黄氏櫄曰居周南者因汉水而起兴故作汉广之诗自文王而言之则谓之德谓之道自其所及者言之则谓之化○严氏粲曰诗人偶见汉上游女人无凌犯之心纣之淫风已变由文王风化所及故假此游女以起义耳○男子见游女自无犯礼之思后序谓求而不可得非也○朱氏善曰言今日之不可求则知前日之可求矣前日之可求衰世之俗也今日之不可求圣人之化也夫观圣人之化不于其他而必于江汉之游女何也曰天下之治正家爲先录一汉广以见天下之家正也天下之家正而天下治矣非被圣人之化而能若是哉】
　　○翘翘【祈遥反】错薪言刈其楚之子于归言秣其马【叶满蒲反】汉之广矣不可泳思江之永矣不可方思
　　集传兴而比也翘翘秀起之貌错杂也楚木名荆属【孔氏颖逹曰薪木称月令云収秩薪柴注云大者可柝谓之薪下章蒌草亦言薪者因此通其文楚亦木名王风郑风并云不流束楚是也】之子指游女也秣饲也【毛氏苌曰六尺以上曰马】○以错薪起兴而欲秣其马则悦之至以江汉爲比而叹其终不可求则敬之深
　　集说【郑氏康成曰楚杂薪之中尤翘翘者我欲刈取之以喻众女皆贞洁我又欲取其尤髙洁者之子是子也谦不敢斥其适己于是子之嫁我愿秣其马致礼饩示有意焉○欧阳氏修曰愿秣其马此悦慕之词犹古人言虽爲执鞭犹欣慕焉者是也旣述此意矣末乃极陈男女之情虽有而不可求则见文王之政化被人深矣○程子曰之子者若得之以归则言秣其马矣惟其礼法之限不可得也不止无非礼之私思又知其端直之美而愿慕之也○苏氏辙曰此知女子之不可犯而思以礼道之之辞也○辅氏广曰悦之至敬之深则可见其性情之正也悦之不敬则便放佚矣○何氏楷曰秼马谓亲迎也言人若欲娶此女必待秣马以行亲迎之礼庶可耳宁可以非礼干之哉】
　　○翘翘错薪言刈其蒌【音闾】之子于归言秣其驹汉之广矣不可泳思江之永矣不可方思
　　集传兴而比也蒌蒌蒿也叶似艾靑白色长数寸生水泽中【孔氏颖逹曰蒌一名蔏蒌郭云蔏蒌蒌蒿也生下田初生可啖江东用羮鱼也陆玑疏云生食之香而脆美其叶又可蒸爲茹】驹马之小者【毛氏苌曰五尺以上曰驹】
　　集说【王氏质曰秣马秣驹皆游子欲求游女之意卒有所抑畏而止言不可犯也陶氏所谓激清音以感余愿接膝以交言欲自徃以结誓惧冒礼之爲諐○徐氏凤彩曰樵薪者卽刈蒌犹以爲幸兴嘉防者卽秣驹亦以爲荣】
　　总论【辅氏广曰三章之末皆终之以不可求之意所谓言之详辞之复所以见其敬慕有不能自己之意也○沈氏守正曰三章无浅深各上四句是钦慕其德下四句是沮息其干求也】
　　汉广三章章八句
　　集说【孔氏颖逹曰作汉广诗者言文王之道初致桃夭芣苢之化今被于南国美化行于江汉之域故男无思犯礼女求而不可得此由德广所及然也此与桃夭皆文王之化后妃所赞于此言文王者因经陈江汉指言其处爲远辞遂变后妃而言文王爲逺近积渐之义南国六州也不言周南者以天子事广故直言南也○郑氏樵曰周爲河洛召爲岐雍河洛之南濒江岐雍之南濒汉江汉之闲二南之地诗之所起在于此屈宋以来骚人辞客多生江汉故仲尼以二南之地爲作诗之始○朱子曰汉广汝坟诸诗皆是说妇人岂是文王之化只化及妇人不化及男子只看他意恁地拘不得○汉广游女求而不可得行露之男不能侵凌贞女岂当时妇人蒙化而男子则非亦是偶然有此様诗説得一邉耳○黄氏櫄曰此正文王风化自北而南之时○沈氏守正曰二南诗当作两项看岐周久被文王之化其民忘故诗多熙皞而平桃夭芣苢之类是也南国新变淫慝之风其心悔故诗多湔洗而露江汉行露之类是也召南之所以不同于周南亦然一采之都内一得之列国故也○王氏志长曰案汉广四语意象宏远神理深防商季淫风未殄乃关雎化洽顿令汉濵游女觌面有难犯之色采风者推厥所自恍见王风过化存神难以思议真有若汉广之不可泳江永之不可方者反覆长歌此其所以谓之风也不然游女旣不可求而见者独流连低徊则是篇乃后世髙唐洛神一流文耳何以爲周南乎】
　　遵彼汝坟伐其条枚【叶莫悲反】未见君子惄【乃歴反】如调【张留反】饥
　　集传赋也遵循也汝水出汝州天息山迳蔡颍州入淮【皇舆表宋汝州今河南汝州宋蔡州今河南汝宁府宋颍州今江南凤阳府颍州】坟大防也【孔氏颍达曰坟谓厓防状如坟墓名大防也常武注云水厓曰坟则此坟谓汝水之侧厓防大防也】枝曰条榦曰枚【孔氏颖达曰木大不可伐其榦取条而已枚细者可以全伐之也】惄饥意也【孔氏颖逹曰释诂云惄思也释言云惄饥也然则惄之爲训本爲思耳但饥之思食意又惄然故又以爲饥惄是饥之意非饥之状故传言饥意笺以爲思义相接成也○以思食比思夫故笺又云如朝饥之思食】调一作輖重也【王氏安石曰调饥饥而又饥饥之甚也】○汝防之国亦先被文王之化者故妇人喜其君子行役而归因记其未归之时思望之情如此而追赋之也集说【欧阳氏修曰周南大夫之妻出见循汝水之坟以伐薪者爲劳役之事念己君子以国事奔走于外者其勤劳亦可知思之欲见如饥者之思食尔○程子曰君子从役于外妇人爲樵薪之事】
　　○遵彼汝坟伐其条肄【以自反】旣见君子不我遐弃集传赋也斩而复生曰肄【孔氏颖达曰肄余也左传曰晋国不恤宗周之阙而夏肄是屏又曰杞夏余也是肄爲复生之余】遐远也○伐其枚而又伐其肄则逾年矣至是乃见其君子之归而喜其不逺弃我也
　　集说【郑氏康成曰己见君子君子反也于己反得见之知其不逺弃我而死亡于思则愈故下章勉之○孔氏颖达曰妇人以君子处勤劳之职恐避役死亡今旣得见知不逺弃我也○黄氏櫄曰李迂仲辨以爲庶人之妻非大夫之妻予以爲诗人之意不在此盖此篇之意其所以起兴者皆在于条枚条肄之句枝曰条榦曰枚旁之斩而明年复生曰肄托此以见其行役之久也方其夫行役之时见其人之伐其条枚则思念之情已不能自己今又见伐其条肄矣歴时若是之久矣庶几见其不逺弃我也诗人之意大抵如此盖言其歳复歳而君子行役之未归也意岂在于伐薪之事哉○黄氏佐曰别离之久而遂契濶之约卽是不遐弃也】
　　○鲂【符方反】鱼赪【敕贞反】尾王室如燬【音毁下同】虽则如燬父母孔迩
　　集传比也鲂鱼名身广而薄少力细鳞【陆氏玑曰鲂一名魾江东呼爲鳊】赪赤也鱼劳则尾赤鲂尾本白而今赤则劳甚矣【孔氏颖达曰鲂鱼之尾不赤故知劳则尾赤左传如鱼赪尾衡流而彷徉郑氏云鱼肥则尾赤此自鲂鱼尾本不赤赤故爲劳也】王室指纣所都也燬焚也父母指文王也孔甚迩近也○是时文王三分天下有其二而率商之叛国以事纣故汝坟之人犹以文王之命供纣之役【朱子曰传云文王率商叛国以事纣盖天下归文王者六州惟靑兖冀属纣耳○张氏栻曰玩此诗则民虽怨乎纣而尚以周之故未至于泮散也是文王以盛德爲商之方伯与商室系民心而维宗社者也】其家人见其勤苦而劳之曰汝之劳旣如此而王室之政方酷烈而未已虽其酷烈而未已然文王之德如父母然望之甚近亦可以忘其劳矣此序所谓妇人能闵其君子犹勉之以正者盖曰虽其别离之久思念之深而其所以相告语者犹有尊君亲上之意而无情爱狎昵之私则其德泽之深风化之美皆可见矣一说父母甚近不可以懈于王事而贻其忧亦通【刘氏向曰周南大夫受命平治水土过时不来其妻恐其懈于王事言国家多难惟勉强之无有谴怒贻父母忧乃作诗刘氏辰翁曰父母行役者之父母也】
　　集说【郑氏康成曰君子仕于乱世顔色瘦病如鱼劳则尾赤所以然者畏王室之酷烈是时纣存辟此勤劳之处或时得罪父母甚近当念之以免于害○孔氏颖逹曰笺言君子仕于乱世不斥大夫士王肃云当纣之时大夫行役王基云汝坟之大夫久而不归乐详等皆云大夫则笺云仕于乱世是爲大夫矣若庶人之妻杕杜言我心伤悲伯兮则云甘心首疾忧思皆在于情性岂有劝于德义恐其死亡若是乎序称勉之以正则非庶人之妻言贤者不宜勤劳则又非爲士周南召南述本大同而殷其靁召南之大夫远行从政其妻劝以义此引父母之甚近伤王室之酷烈闵之则恐其死亡勉之则劝其尽节比之于殷其靁志远而义髙大夫妻于是明矣虽王者之风见感文王之化但时实纣存文王率诸侯以事殷故汝坟之国大夫犹爲殷纣所役○李氏樗曰文王之化非独能使士大夫从于征役以勉于王事亦能使妇人勉其夫以正此足以见文王之化盛也○王氏质曰王室在衞近汝虽可畏不可往然以近父母爲懐亦差慰也此征役渡河趣都者人情所不欲其妻勉以君民之分父母之情盖贤妇人也○段氏昌武曰劳苦莫难堪于身尝之久而嗟恨犹深于痛定之余安其酷于无可奈何而寄其心于文王乐以忘忧也○沈氏守正曰二年行役夫妇相见形容色泽必有改常者故以赪尾喻之而叹所以致此者以王室之如燬销铄之也周在西北汝坟在极南而云孔迩者文王之德渐被暨及人远而泽近也】总论【王氏安石曰前二章笃于夫妇之仁后一章笃于君臣之义○黄氏櫄曰文王事商出于诚然而不以一毫之僞介乎其闲至诚之理可以通金石化豚鱼故虽汝坟之妇人亦皆以文王之故而化其怨纣之心○辅氏广曰未见君子惄如调饥思望之情也旣见君子不我遐弃喜幸之意也虽则如燬父母孔迩慰勉之辞也未见而思旣见而喜发乎情也终勉之以正止乎礼义也此可见其情性之正矣○刘氏瑾曰妇人之伐枚伐肄则别其夫之久矣惄如调饥则念其夫之深矣然其久别于行役之劳宜有怨上之意相见于深思之余宜有情昵之私今乃有亲上之语以相慰则可见文王德泽之深而其无情昵之私言则又可见文王风化之美也】
　　汝坟三章章四句
　　集说【陈氏傅良曰汝坟是已被文王之化者江汉是闻文王之化而未被其泽者○朱氏公迁曰汉广变淫风汝坟识公义二诗见浅深之间○朱氏善曰周南十一篇而南国之诗仅居其二何也曰汉广汝坟之闲是非一国也而其被圣人之化则一而已矣不录则无以见其风俗之美尽录则又有不胜其可录者焉故录一汉广以见其德之端庄其性之静一者非特一女而已也录一汝坟以见其意之忠厚其志之专慤者又非特一行役之妇人而已也是时王化自北而南故观于桃夭而见化之行于国中者如此观于汉广汝坟而见化之行于南国者又如此诗亦何以多爲哉】
　　麟之趾振振【音眞】公子【叶奬里反】于【音吁】嗟麟兮
　　集传兴也【郑氏康成曰兴者喻公子有似于麟】麟麕身牛尾马蹄毛虫之长也【许氏愼曰麒仁兽也麐牝麒也】趾足也【孔氏颖达曰必言趾者以麟是行兽以足而至故言麟之趾】麟之足不践生草不履生虫【陆氏玑曰麟色黄员蹄音中钟吕行中规矩行必择地详而后处不羣居不侣行不入陷阱不罹罗网王者至仁则出】振振仁厚貌吁嗟叹辞【程子曰麟趾有仁厚之象旣言之又叹美之曰于嗟麟兮○朱子曰吁嗟麟兮指公子而言】○文王后妃德脩于身而子孙宗族皆化于善故诗人以麟之趾兴公之子言麟性仁厚故其趾亦仁厚文王后妃仁厚故其子亦仁厚然言之不足故又嗟叹之言是乃麟也何必麕身牛尾而马蹄然后爲王者之瑞哉【彭氏执中曰关雎之应虽无麟而若麟之时春秋之作虽有麟而非麟之时】
　　集说【苏氏辙曰麟仁兽也其于仁也非有意爲之其资之也天矣公子之贤非其身爲之父母所以资之者逺矣○辅氏广曰振振毛传以爲信厚然诗内初无信意故先生从程氏以爲仁厚麟趾不践生草不履生虫有仁厚之意也文王身修家齐后妃又有贤德而子孙宗族皆化而爲善则文王虽不王而不害其爲有王者之道也有王者之道则有王者之瑞故以麟之趾爲兴○严氏粲曰于嗟麟兮指公子犹楚狂接舆称仲尼曰凤兮也○瞿氏景淳曰诗只以麟之趾兴公之子其文王后妃仁厚是髙一层意】
　　○麟之定【都佞反】振振公姓于嗟麟兮
　　集传兴也定额也【孔氏颖逹曰定或作颠释畜云的颡曰颠颠亦额也】麟之额未闻或曰有额而不以抵也【严氏粲曰有定者宜抵惟麟不然是其仁也】公姓公孙也姓之爲言生也【王氏志长曰公姓公孙孙传姓者也】集说【范氏处义曰麟有定而不抵如公姓之不忤物○朱氏谋防曰麟神物也世不槩有以比公子公孙不世出之贤圣耳】
　　○麟之角【叶卢谷反】振振公族于嗟麟兮
　　集传兴也麟一角角端有肉【毛氏苌曰麟角所以表其德也○郑氏康成曰麟角之末有肉示有武而不用○何氏休曰麟设武偹而不爲害所以爲仁】公族公同高祖祖庙未毁有服之亲【礼记同姓从宗合族属系之以姓而弗别注始祖爲正姓髙祖爲庶姓○左传众仲曰天子建德因生以赐姓胙之土而命之氏诸侯以字爲諡因以爲族注诸侯位卑不得赐姓故其臣因氏其王父字或使卽先人之諡称以爲族○刘氏瑾曰公同髙祖与文王同髙祖也盖亚圉之元孙文王之三从兄弟至武王时然后亚圉服尽也】
　　集说【范氏处义曰麟有角而不触如公族之不好竞○姚氏舜牧曰公族子孙之蕃衍成族者始公子次公孙次公族卽后世所谓子孙贤族将大之意】
　　总论【朱子曰兴是以一个物事贴一个物事説如麟之趾下又便説振振公子一个对一个説盖公本是一个好底人子也好孙也好譬如麟也好定也好角也好○辅氏广曰一章言公子二章言公姓三章言公族自近而逺自狭而广也○谢氏枋得曰麟一身之闲皆仁曰趾曰定曰角自下而至于上也○朱氏善曰此诗见麟性之仁者其体虽不一而固无一体之不仁始焉卽物以兴乎人终焉因人而拟诸物】
　　麟之趾三章章三句
　　集传序以爲关雎之应得之
　　集说【孔氏颖达曰古者太平之时以麟爲瑞文王关雎之化能使宗族振振然如麟应之时无以过也○此篇本意直美公子似古致麟之时大师编之以象应序者述以示法○张氏栻曰麟出于上古盖极治之日也以纣之在上而周之公子振振仁厚不减于极治之日故诗人歌之以爲是乃麟也周取之以爲关雎之应也○严氏粲曰应效应也公子生长富贵宜其骄也今乃仁厚岂非关雎风化之效欤公子犹仁厚则他人可知○熊氏朋来曰麟以兴西伯非公子也文王时爲西伯其子称公子于嗟之叹诗人叹西伯有子知武王周公之将有爲矣○郝氏敬曰诗人托麟趾表圣瑞见文王修齐之化成而周道大兴也】
　　周南之国十一篇三十四章百五十九句集传案此篇首五诗皆言后妃之德关雎举其全体而言也葛覃卷耳言其志行之在已樛木螽斯美其德惠之及人皆指其一事而言也其词虽主于后妃然其实则皆所以着明文王身修家齐之效也至于桃夭兔罝芣苢则家齐而国治之效汉广汝坟则以南国之诗附焉而见天下已有可平之渐矣若麟之趾则又王者之瑞有非人力所致而自至者故复以是终焉而序者以爲关雎之应也夫其所以至此后妃之德固不爲无所助矣然妻道无成则亦岂得而专之哉今言诗者或乃专美后妃而不本于文王其亦误矣集说【朱氏善曰周天子之国南南方诸侯之国谓之周南者脩齐治平之道本之乎天子达之乎诸侯表立于此而天下无不知所取正焉法立于此而天下无不知所取则焉此化之所以行而俗之所以美也是时王道明盛国不得异政家不得殊俗故以南之一字该之则南方诸侯之风皆可得而见矣○黄氏佐曰孔丛子曰孔子读诗自周南至正雅喟然叹曰周道成矣盖周南诗皆醇正体裁毕备此周道之所以成正雅之所由作也故孔子叹之○邓氏元锡曰王业基于岐周王化起于闺门化行而南故首周南昔者文王愼明德穆雍以刑厥家后妃配之求贤善成孝敬美德义以明章坤顺关雎葛覃巻耳作焉其言不出于闺门而其究以宣教辅化顺性命之理召天地之和岂非盛哉】















　　钦定诗经传说彚纂卷一
<经部,诗类,钦定诗经传说汇纂>
　　钦定四库全书
　　钦定诗经传説彚纂卷二
　　召南一之二
　　集传召地名召公奭之采【音菜】邑也旧説扶风雍县南有召亭即其地今雍县析为岐山【皇舆表同】天兴【皇舆表凤翔县】二县未知召亭的在何县余已见周南篇【王氏应麟曰召亭在岐山县西南见括地志】
　　集説【郑氏康成曰召伯姬姓名奭食采于召作上公为二伯后封于燕○陆氏徳明曰皇甫谧云文王庶子胜殷后封于北燕留周佐政食邑于召辅成王康王卒諡曰康长子继燕支子继召案左传富辰言文之昭十六国无燕未详孰是○孔氏颖达曰食采文王时为伯武王时○次子世守采地在王官春秋时周公召公是也○平王以西都赐秦则周公召公别于东都受采存本周召之名非复岐周之地○蘓氏辙曰文王治周所以为其国者属之周公所以交于诸侯者属之召公大雅曰昔先王受命有如召公日辟国百里言其治外也○李氏樗曰分陕以东如江汉汝坟即陕之东也分陕以西如江沱即陕之西也故其诗有周南召南之辨】
　　维鹊有巢维鸠居【叶姬御反】之之子于归百两【如字又音亮】御【五嫁反叶鱼据反】之
　　集传兴也鹊鸠皆鸟名【毛氏苌曰鸠鸤鸠○孔氏颖达曰释鸟云鸤鸠秸鞠郭氏曰今布谷也】鹊善为巢其巢最为完固【礼记月令季冬之月鹊始巢○郑氏康成曰冬至架之至春乃成○孔氏颖达曰鹊以复至之月始作室家鸤鸠因成事天性如此也】鸠性拙不能为巢或有居鹊之成巢者【禽经鸠拙而安○欧阳氏修曰鸠不能作巢多在屋瓦间或于树上架构树枝初不成巢便以生子往往坠雏鹊作巢甚坚既生雏飞去容有鸠来处彼空巢】之子指夫人也两一车也一车两轮故谓之两御迎也诸侯之子嫁于诸侯送御皆百两也【孔氏颖达曰诸侯之女嫁于诸侯送迎皆百乘者觧下章将之明此诸侯之礼嫁女于诸侯故迎之百乘诸侯之女故送亦百乘若大夫之女虽为夫人其送不得百乘各由其家之所有为礼也】○南国诸侯被文王之化能正心修身以齐其家其女子亦被后妃之化而有专静纯一之徳故嫁于诸侯而其家人美之曰维鹊有巢则鸠来居之是以之子于归而百两迎之也此诗之意犹周南之有闗雎也集説【杨氏时曰鹊巢言夫人之徳犹关雎之言后妃也盖自天子至于诸侯大夫刑于邦家无二道也以关雎为文王之妃则鹊巢夫人亦必有主名者若谓皆文王之诗则文王继世之君非积行累功以致爵位者文王一人之身而有圣贤之异无是道也然则二南之诗周公之以风天下无可疑者○张氏栻曰惟其专静均一能端然享之是乃夫人之徳也有所作为则非妇道矣○吕氏祖谦曰荥阳公云但取鸠之不自为巢而居鹊之成巢非取鹊之强而不淫知歳之所在亦非取鸠有均养之徳也○辅氏广曰专静纯一妇人之庸徳也后妃惟有幽闲贞静之徳故既得之也则琴瑟钟鼓以乐之夫人惟有专静纯一之徳故其来归也则百两之车以迎之此诗之意如周南之有关雎者说得最好便见周公当时集此二南诗意盖欲人知夫治国平天下之道自修身齐家始也○叚氏昌武曰妇人无攸遂虽拙何害妇人之徳贵乎静正惟其有从一之志而无取乎能为之巧惟其能循法度而不贵其自出法度惟其能不失职而不贵其无所不职妇人而侵男子之事非天下之常也诗人有感于鸠居鹊巢其意亦微矣哉○朱氏公迁曰鸠性拙宜居鹊之成巢夫人有徳宜受诸侯之重礼盖取得所宜得之意】
　　○维鹊有巢维鸠方之之子于归百两将之
　　集传兴也方有之也将送也
　　集説【孔氏颖达曰国君之礼夫人自乘其家之车郑箴膏肓云礼虽散亡以诗义论之天子以至大夫皆有留车反马之礼故泉水云还车言迈笺云还车者嫁时乘来今思乘以归是其义也知夫人自乘家车也言迓之者夫自以其车迎之送之则其家以车送之故知壻车在百两迎之中妇车在百两将之中矣】
　　○维鹊有巢维鸠盈之之子于归百两成之
　　集传兴也盈满也谓众媵侄娣之多【公羊传诸侯娶一国则二国往媵之以侄娣从诸侯一聘九女○陆氏徳明曰国君夫人有左右媵兄弟女曰侄娣女弟也】成成其礼也
　　集説【薛氏应旂曰迎以百两送以百两而诸侄娣烂其盈门昏姻之礼于是乎成无旷义无缺典也】总论【朱子曰文王之时关雎麟趾之化行于内诸侯防化以成其徳而其道亦始于家人故其夫人之徳如是当时之人咏歌而美之当必为一人而作然周公取以为法明夫人之徳皆当如是则其义不主于所指之人故序者特曰夫人之徳而已○问关雎言窈窕淑女则是明言后妃之徳鹊巢三章皆不言夫人之徳如何曰鸠之性静专无比可借以见夫人之徳也○黄氏櫄曰关雎之诗未尝言后妃之徳而言诗人欲以琴瑟友之钟鼓乐之则后妃之徳可知鹊巢之诗未尝言夫人之徳而但言以百两御之将之成之则夫人之徳可知后妃之徳宜如关雎夫人之徳宜如鹊巢二诗为二南之首圣人之意深矣】鹊巢三章章四句
　　集説【朱氏善曰周南召南合而言之则周南犹易之有干召南犹易之有坤分而言之则国君能正心修身以刑其家是亦一乾道也夫人能专静纯一以配其君是亦一坤道也推而至于大夫妻亦然盖阳健而阴顺阳倡而阴和阳主其始阴主其成此天地之常经其理则通上下而无间其道则亘古今而不易能尽斯道者夫爱其内助妇爱其刑家交相爱而家道成矣】
　　于以采蘩于沼于沚于以用之公侯之事【叶上止反】
　　集传赋也于于也【郑氏康成曰于以犹言往以也执蘩菜者以豆荐蘩葅○孔氏颖达曰经有三于传训为于不辨上下笺明下二于为于上于为往又言以豆荐蘩葅者醢人云四豆之实皆有葅葅在豆故知以豆荐也】蘩白蒿也【陆氏玑曰凡艾白色为皤音婆蒿春始生及秋香羙可生食又可烝一名防胡北海人谓之旁勃故大戴礼夏小正传曰蘩游胡游胡旁勃也】沼池也沚渚也【尔雅小洲曰渚小渚曰沚○孔氏颖达曰蒿非水菜此言沼沚者谓于其旁采之】事祭事也【刘氏彝曰尊祭祀故直谓之事春秋有事于太庙是也】○南国被文王之化诸侯夫人能尽诚敬以奉祭祀而其家人叙其事以美之也【问采苹蘩采枲耳后夫人恐未必亲为之朱子曰诗人且自如此说】或曰蘩所以生蚕盖古者后夫人有亲蚕之礼此诗亦犹周南之有葛覃也【问采蘩只作祭祀说自是晓然若作蚕事虽与葛覃同类而恐实非也葛覃是女功采蘩是妇职以为同类亦无不可何必以为蚕事而后同耶朱子曰此说亦姑存之而已又问何故存两说曰如今不见得果是如何且与两存从来説蘩所以生蚕可以供蚕事何必抵死説道只为奉祭祀不为蚕事】
　　集説【毛氏苌曰公侯夫人执蘩菜以助祭神飨徳与信不求偹焉沼沚谿涧之草犹可以荐也○孔氏颖达曰言夫人徃何处采此蘩菜乎于沼池于沚渚之旁采之也既采之为葅夫人往何处用之乎于公侯之宫祭祀夫人当荐之也○杨氏时曰夫人为宗庙社稷主以共祭祀为职○黄氏櫄曰礼记载国君取夫人之辞曰请君之玉女与寡人共有敝邑事宗庙社稷则知奉祭祀者国君夫人之职也而必曰可以奉祭祀者何哉人惟无愧于心而后无愧于祭祭不在物而在心心苟诚焉二簋可以为享心苟不诚杀牛不如禴祭蘩生于蠲洁之中夫人能有蠲洁之徳惟无愧于蘩而后可以采蘩夫祭祀非难而可以奉祭祀为难也○辅氏广曰采蘩以供祭未齐以前事也○徐氏光启曰采蘩躬亲使人为之亦是自为之也○沈氏守正曰诗故云祭有烝有禴烝以荐品物禴以荐新味南国歳味莫先于蘩孟春始芽香脆可珍采而荐之理或然也冠以公侯亦须见与公侯合敬意妇无专成故也】
　　附录【礼记祭义古者天子诸侯必有公桑蚕室近川而为之筑宫仞有三尺棘墙而外闭之及大昕之朝君皮弁素积卜三宫之夫人世妇之吉者使入蚕于蚕室奉种浴于川桑于公桑风戾以食之世妇卒蚕奉茧以示于君遂献茧于夫人夫人遂副袆而受之因少牢以礼之及良日夫人缫三盆手遂布于三宫夫人世妇之吉者使缫遂朱緑之黄之以为黼黻文章服既成君服以祀先王先公○谷梁传天子亲耕以共粢盛王后亲蚕以共祭服国非无良农工女也以为人之所尽事其祖祢不若以己所自亲者也○孔氏頴达曰养蚕是妇人之事妇人不与外祭故云以祀先王先公○陆氏佃曰蒿青而高蘩白而繁七月之诗曰采蘩祁祁以生蚕也今覆蚕种尚用蒿云○季氏本曰蚕之未出者采蘩以洗之令其易出】
　　○于以采蘩于涧之中于以用之公侯之宫
　　集传赋也山夹水曰涧【孔氏颖达曰于涧之中亦谓于曲内非水中也】宫庙也【曹氏粹中曰荘二十三年丹桓宫楹明年刻桓宫桷注宫庙也】或曰即记所谓公桑蚕室也
　　集説【黄氏櫄曰采蘩于沼沚而用于诸侯之祀事采蘩在涧中而用于诸侯之宫庙则夫蠲洁之徳亦可想而见之也○金氏声曰公侯之事公侯之宫郑重之词也盖以公侯重何敢不夙夜以襄一人○王氏志长曰祭以自致为敬天子躬耕以供粢盛射牲以表亲杀后妃采荇夫人采蘩皆自致为敬之义也○胡氏绍曾曰凡祭豆之品四葅之类七示物咸在诗偶掇一蘩耳指定在宫为荐蘩失之】附录【何氏楷曰古者蚕室近川以便浴蚕故有于沼于涧之采】
　　○被【皮寄反】之僮僮【音同】夙夜在公被之祁祁薄言还归集传赋也被首饰也编【偏上声又如字】髪为之【严氐粲曰诸侯夫人于其国衣服与王后同上公夫人得袆音挥衣以下侯伯夫人得褕音遥翟以下夫人祭祀不应服次曹氏以为或在商时故与周礼异】僮僮竦敬也【刘氏彝曰步虽移而被不动之貌】夙早也【徐氏常吉曰夙夜非自夙至夜乃夜之夙也昧晦未分为夜天光向晨为夙】公公所也【朱子曰谓宗庙之中非私室也○谢氏枋得曰齐庐之类】祁祁舒迟貌去事有仪也祭义曰及祭之后陶陶【音遥】遂遂如将复入然不欲遽去爱敬之无已也或曰公即所谓公桑也
　　集説【段氏昌武曰张曰不独赋其在公之时而复赋其还归之际盖于是人情易于懈怠惟平时一于敬故于此亦不失也○严氏粲曰夫人服首饰之被僮僮竦敬夙夜在公所而助祭及祭毕则祁祁然舒迟而还归有余敬也此形容夫人孝敬宗庙周旋中礼其徳可见矣○陈氏组绶曰宗庙礼法森严极是束缚不自在处若不敬即急欲了事以适已便故祁祁尤难祭毕而彻以疾为敬既彻而归又以舒迟为敬】
　　附录【周礼追师掌王后之首服为副编次注副以覆首若今步摇服之以从王祭祀编列髪为之若今假紒音计服之以桑次次第髪长短为之所谓髲音备髢音第服之以见王○孔氏颖逹曰言夫人首服被鬄之饰僮僮然先祭之时早夜在事甚竦敬矣至于祭毕释祭服又首服被鬄之饰祁祁然还归燕寝之时有威仪矣○被者首服之名在首故曰首饰笺引少牢之文云主妇髲鬄与此被一也古者或剔贱者刑者之髪以被妇人之紒为饰因名髲鬄焉此周礼所谓次也此言被与髲鬄之文同故知被是少牢之髲鬄同物而异名耳知非祭服者郊特牲曰王皮弁以聼祭报又曰祭之日王被衮以象天王非正祭不服衮夫人非正祭不服狄衣明矣且狄首服副非被所当配耳故笺云夫人祭毕释祭服而去是也○早谓祭日之晨夜谓祭祀之先夕之期也先夙后夜便文耳夜在事谓先夕视濯溉早在事谓朝视饎音炽爨若为自夙至夜则文兼祭末下不宜复言祭末之事故郑引髲鬄与被为一非祭时所服觧在公为视濯非正祭之时也案特牲夕陈鼎于门外宗人外自西阶视壶濯及笾豆即此所云夜也又云夙兴主妇亲视饎爨于西堂下即此所云夙也】
　　总论【陈氏傅良曰采蘩其家人之六二乎无攸遂在中馈言妇人无遂事惟饮食荐享而已采蘩于沼涧而用之于祭祀其未事则夙夜以致吾力其既事则舒迟以言归而已○彭氏执中曰吕氏云一章二章言其事也三章言其容也】
　　【案小序以夫人奉祭祀为不失职故毛郑孔三家皆主祭祀以训觧之朱子以儒先有采蘩为蚕事之説故两存之以亲蚕亦后夫人大礼之所在也但末章所谓被者孔颖达攷周礼被者次也夫人助祭首服副不应配被故觧在公为视濯非正祭之时还归为已释副而服被为祭毕之时朱子集传则未分祭前祭后也而时説则以在公为正祭还归为祭毕是与朱孔之説又稍异而于礼亦无所据矣又案首章二章是祭是蚕二説俱可通惟末章集传云或曰公即所谓公桑也却不觧到被字上若以蚕事论之礼告桑服编受茧服副亦非服次何楷因为之説曰此言被者指三宫夫人世妇之服观少牢礼卿大夫之主妇从祭服髲鬄可见公所即公桑夫人世妇夙而趋事至夜还归非君夫人之重蚕事而勤倡率安能如此是亦通鲜经之穷也但告桑受茧礼有明文至蚕毕服成止言以祀先王先公故孔颖达以妇人无外祭觧之而蚕毕未别有所谓祭者惟将蚕后斋戒以享先蚕盖古礼也若以蚕事及祭其享先蚕之谓欤然不可考矣故今仍以祭祀为正説而以蚕事为附録云】
　　采蘩三章章四句
　　集説【叚氏昌武曰姜曰鹊巢言徳如鸤鸠不能自营则宜若朴拙而无能者及观采蘩于沼沚而用之于公侯之事在公则僮僮其敬有肃肃在庙之意还归则祁祁其和有雝雝在宫之意然后知鹊巢之徳如鸤鸠非果拙也能奉宗庙而不失其职之所当然者乃前日拙诚所致也】
　　附录【何氏楷曰射义云士以采蘩为节乐不失职也取末章被之僮僮夙夜在公为三宫夫人世妇有事于蚕者皆不失其职故士射以为之节云】
　　喓喓【于遥反】草虫趯趯【托歴反】阜螽未见君子忧心忡忡【敕中反】亦既见止亦既觏止我心则降【户江反叶乎攻反】
　　集传赋也喓喓声也【孔氏颖达曰出车笺云草虫鸣晚秋之时】草虫蝗属竒音青色【孔氏颖逹曰释虫云草虫负蠜郭璞曰常羊也陆玑云小大长短如蝗也好在茅草中】趯趯跃貌阜螽蠜【音樊】也【孔氏颖达曰释虫云阜螽蠜李廵曰蝗子也陆玑云今人谓蝗子为螽子○陆氏佃曰今谓之防亦跳亦飞飞不能逺草虫鸣阜螽跃而从之故阜螽曰蠜草虫谓之负蠜】忡忡犹冲冲也止语辞觏遇降下也【谢氏枋得曰犹今人云放下心也】○南国被文王之化诸侯大夫行役在外其妻独居感时物之变而思其君子如此亦若周南之卷耳也
　　集説【李氏樗曰此指妇人既嫁而言如出车之诗亦曰草虫阜螽是诗亦行役之诗则知其夫不在故其忧如此妇人以夫不在则不为容如伯兮之诗曰岂无膏沐谁适为容夫既归则其心必降下矣○许氏谦曰亦既见意之之词也若既见则我心降矣盖此诗作于思念之日非既归之时也○姚氏舜牧曰不独曰见止又曰觏止觏则始叙其劳苦致其绸缪而往昔之懐念俱可释也○邹氏泉曰诸侯大夫谓诸侯之大夫也时物之变则君子行役之久可知未见而忧必既见而喜见其思出于正而有贞静専一之意故与卷耳诗一也】
　　○陟彼南山言采其蕨未见君子忧心惙惙【张劣反】亦既见止亦既觏止我心则説【音悦】
　　集传赋也登山盖托以望君子蕨鼈也初生无叶时可食【陆氏玑曰周秦曰蕨齐鲁曰鼈初生似蒜茎紫黑色可食如葵○陆氏徳明曰俗云其初生似鼈脚故名焉】亦感时物之变也惙忧也
　　集説【范氏处义曰言大夫妻因升南山而采蕨薇感时物之一新念其夫征役之未反故扵未归则惙惙而忧至扵伤悲及其既归则心喜説而平夷矣○叚氏昌武曰朱曰非必大夫妻亲出采蕨盖言今其时矣○严氏粲曰言有升南山而采蕨者矣感节物之新而思其君子也】
　　○陟彼南山言采其薇未见君子我心伤悲亦既见止亦既觏止我心则夷
　　集传赋也薇似蕨而差大有芒而味苦山闲人食之谓之迷蕨【陆氏玑曰薇亦山菜也茎叶皆似小豆蔓生其味亦如小豆藿可作羮亦可生食今官园种之以供宗庙祭祀○项氏安世曰薇今之野豌豆苗也蜀人谓之巢菜东坡改名为元修菜也豌音剜】胡氏曰疑即荘子所谓迷阳者【胡氏寅曰荆楚之闻有草丛生修条四时发頴春夏之交花亦繁防条之腴者大如巨擘音伯剥而食之甘美野人呼为迷阳疑荘子所谓迷阳迷阳无伤吾行即此蕨也】夷平也
　　集説【辅氏广曰蕨薇皆是山之所有登山采薇亦皆托言也凡诗中所言采掇之事多是托言○严氏粲曰人喜悦则心平夷○凌氏蒙初曰其説既见方才乐正説未见则忧不能已也】
　　总论【黄氏櫄曰序曰大夫妻而説者以为未嫁之女已失其防矣或以为大夫妻以其大夫之行役而惟恐为淫风所染因取此物以自警焉古今皆从此説予独以为非也夫不为淫风所化者在我而已何至于以禽虫自喻防且以草虫阜螽感于异类而忧念不已则其二章云采薇而悲采蕨而忧是亦恐为异类所感乎则其説不通矣详观诗文但直言喓喓草虫趯趯阜螽未尝言草虫鸣而阜螽从之也诗人言此二物者记时候之变耳采薇采蕨其义亦然大夫行役之久而室家思念之切物情景态得于耳目之所接而伤时感嗟动乎心之所思未见而忧念则既见安得不乐不喜而不自慰防或曰所谓以礼自防者安在曰以礼自防非谓惧为淫风所染而以礼制之也人情思极则易至于怨怨极则易至于叛召南之大夫妻虽忧念其大夫而不敢怨其上此无他畏文王之礼义而不敢为非而以礼自防尔文王之风化至此深矣○谢氏枋得曰惙惙忧之深不止于忡忡矣伤则恻然而痛悲则无声之哀不止于惙惙矣此未见之忧一节一节也降则心稍放下説则喜动扵中夷则心气和平此既见之喜一节深一节也此诗每有三节虫鸣螽跃采蕨采薇之时是一般意思忡忡惙惙伤悲之时是一般意思则降则説则夷之时是一般意思○朱氏谋防曰张衡谓大火流草虫鸣是深秋候采薇采蕨季夏候也秋暮而往春暮未还道里悠逺吉凶莫卜是以用忧岂感物而兴男女之思乎】
　　草虫三章章七句
　　集説【朱氏善曰卷耳后妃之思其君子也草虫大夫妻之思其君子也汝坟殷其靁又行役者之妻之思其君子也尊卑之分虽殊而室家之情则一然以行役之久虽有别离之思而无怨恨之情所以为风之正也】
　　于以采苹南涧之濵于以采藻于彼行潦【音老】
　　集传赋也苹水上浮萍也江东人谓之防【严氏粲曰本草水萍有三种大者曰苹中者曰荇菜小者水上浮萍毛氏以苹为大萍是也郭璞以苹为水上浮萍苹可茹而萍不可茹岂可以供祭祀乎】濵厓也藻聚藻也生水底茎如钗股叶如蓬蒿【陆氏玑曰藻水草也有二种其一种叶如鸡苏茎大如箸长四五尺其一种茎大如钗股叶如蓬蒿好聚生谓之聚藻二者皆可食】行潦流潦也【王氏质曰盛夏猛涨之水曰行潦亦曰黄潦】○南国被文王之化大夫妻能奉祭祀而其家人叙其事以美之也
　　集説【郑氏康成曰女子十年不出内则注恒居内也姆教婉娩聼从执麻枲治丝茧织纴组紃学女事以共衣服观于祭祀纳酒浆笾豆葅醢礼相助奠十有五而笄二十而嫁今既嫁为大夫妻能循其为女时所学所观之法度○王氏肃曰此篇所陈皆是大夫妻助夫氏之祭毛传所云牲用鱼芼之以苹藻谓教成之祭非经文之苹藻也○王氏安石曰采苹必于南涧采藻必于行潦言其所荐有常物所采有常处○郝氏敬曰序于诸侯妻奉祭言不失职于大夫妻奉祭言能循法度何也君修法度臣奉法度者也故君不祭为失职臣不祭为废法度凡祭备物行礼主妇职中馈荐豆采取烹芼奠献莫不各有法度也】
　　附录【郑氏康成曰古者妇人先嫁三月祖庙未毁教于公宫祖庙既毁教于宗室教以妇徳妇言妇容妇功教成之祭牲用鱼芼用苹藻所以成妇顺也此祭女所出祖也法度莫大于四教是又祭以成之故举以言焉苹之言賔也藻之言澡也妇人之行尚柔顺自洁清故取名以为戒○孔氏颖达曰郑以昏义敎成之祭言芼之以苹藻此亦言苹藻故知为敎成祭也】
　　○于以盛【音成】之维筐及筥【居吕反】于以湘之维锜【宜绮反】及釜【符甫反】
　　集传赋也方曰筐圆曰筥【许氏慎曰筥筲也○曹氏粹中曰筐筥皆竹器】湘烹也盖粗熟而淹以为葅也锜釜属有足曰锜无足曰釜【陆氏徳明曰锜三足釡○孔氏颖达曰锜与釜连文故知釜属説文曰江淮之间谓釜曰锜】○此足以见其循序有常严敬整饬之意
　　集説【王氏安石曰筐筥锜釡所用有常器也○辅氏广曰所用有常器每事必躬亲先后有次序皆严敬者之所为也严敬则自然整饬如此○刘氏瑾曰必采而后盛以筐筥必盛而后烹以锜釜则非循序有常者不能也曰采曰盛曰湘无一不亲曰筐曰筥曰锜曰釜无一不具则非严敬整饬者不能也○黄氏佐曰器不苟同别类聚也物不欲防昭明荐也】
　　○于以奠之宗室牖下【叶后五反】谁其尸之有齐【侧皆反】季女集传赋也奠置也宗室大宗之庙也大夫士祭于宗室【刘氏瑾曰诸侯之庶子为别子别子之适子为大宗即大夫之始祖也故祭于其庙】牖下室西南隅所谓奥也【许氏慎曰牖穿壁以木为交窗所以见日○朱子曰古人庙堂南向室在其北东户西牖皆南向室西南隅为奥尊者居之所谓牖下者也凡庙皆南向而主皆东向○李氏如圭曰堂屋五架中脊之架曰栋次栋之架曰楣后楣之下以南为堂以北为室与房大夫房东室西相连为之室又户东而牖西户不当中而近东则西南隅最为深隐故谓之奥而祭祀及尊者常处焉】尸主也齐敬季少也【刘氏彞曰季女者大夫之妻也○钱氏天锡曰少女而谓之主则采之必亲治之必当奠之必预皆主者事不専在荐时言】祭祀之礼主妇主荐豆实以葅醢【少牢馈食礼主妇荐韭葅醓醢坐奠于筵前赞者执葵葅蠃醢陪设扵东○熊氏刚大曰葅菜茹醢肉汁周礼有七葅七醢或曰醢肉醤也又曰无骨为醢】少而能敬尤见其质之美而化之所从来者逺矣
　　集説【王氏肃曰采苹藻以为葅设之于奥奥即牖下○范氏处义曰此言置奠之合乎礼少女为大夫妻乃能齐戒以主祭非能循法度而何】
　　附录【毛氏苌曰古之将嫁女者必先礼之于宗室牲用鱼芼之以苹藻○郑氏康成曰牖下户牖闲之前祭不于室中者凡昏事于女礼设几筵于户外此其义也欤○祭事主妇设羮教成之祭更使季女者成其妇礼也○孔氏颖达曰教之在宫祭乃在庙以鱼为牲者告事耳非正祭也○传以昏义云教于宗室此言牖下故知是大宗之庙知非宗子之女者经言于以奠之宗室牖下若宗子之女自祭家庙何湏言于宗室乎又云大夫士祭于宗室若非教成之祭则大夫之妻助祭夫氏何故云大宗之庙大夫岂皆为宗子也且大夫之妻助大夫之祭则无士矣传何为兼言大夫士乎】
　　【案采苹序説大夫妻能循法度既称大夫妻则非未嫁之女王肃亦云大夫妻助夫氏之祭朱子据其説以释经是已但教成之祭始于毛传郑孔博引礼文以证之亦非无本故录之以备説诗者叅观焉】总论【吕氏祖谦曰采之盛之湘之奠之所为者非一端所歴者非一所矣烦而不厌久而不懈循其序而有常积其诚而益厚然后祭事成焉季女之少若未足以胜此而实尸此者以其有齐敬之心也采蘩以职言举其纲也采苹以法度言详其目也尊卑之辨也○辅氏广曰首章言未祭之前采苹藻之事次章言既得苹藻而治以为葅之事三章言祭时献豆葅之事少而能敬非质之美而教之豫者不能非文王之化所从来者逺曷能如此防采蘩见其始终之敬采苹见其少而能敬○严氏粲曰自后妃及夫人及大夫妻皆文王齐家之化也】
　　采苹三章章四句
　　集説【孔氏颖达曰防二十八年左传济泽之阿行潦之苹藻寘诸宗室季兰尸之敬也隐三年左传曰苟有明信涧溪沼沚之毛苹蘩蕰藻之菜筐筥锜釡之噐潢污行潦之水可荐于鬼神可羞于王公风有采蘩采苹雅有行苇泂酌昭忠信也皆取此篇之义】
　　蔽芾【非贵反】甘棠勿翦勿伐召伯所茇【蒲曷反】
　　集传赋也蔽芾盛貌【李氏樗曰蔽芾毛氏以为小貌欧阳破之曰召公本以不欲劳烦人故舍息于棠下棠可容人舍其下则非小树也蔽者谓蔽风日也芾茂盛貌】甘棠杜棃也白者为棠赤者为杜【陆氏玑曰甘棠今棠棃也○陆氏佃曰其子有赤白美恶白色为甘棠赤色涩而酢俗语涩如杜是也】翦翦其枝叶也伐伐其条榦也【毛氏苌曰翦去伐撃也】伯方伯也【罗氏中行曰伯长也为诸侯之长也】茇草舍也【孔氏颖达曰茇草舍者周礼仲夏教茇舍注云舍草止也军有草止之法然则茇者草也草中止舍故云茇舍○罗氏中行曰止于其下以自蔽犹草舍耳非谓作舍也】○召伯循行南国以布文王之政或舍甘棠之下其后人思其徳故爱其树而不忍伤也
　　集説【郑氏康成曰召伯聼男女之讼不重烦劳百姓止舍小棠之下国人被其徳説其化思其人敬其树○孔氏頴达曰武王之时召公为西伯决讼扵甘棠之下其教着明于南国爱结于民心故作是诗以羙之○苏氏辙曰国人思之而爱其棠不忍伐也召公之为牧伯武王之世矣而诗称召伯思者之辞也】
　　○蔽芾甘棠勿翦勿败【叶蒲寐反】召伯所憩【起例反】
　　集传赋也败折憩息也【许氏慎曰憩休息也亦作掲○严氏粲曰败谓残壊之】勿败则非特勿伐而已爱之愈久而愈深也下章放此
　　○蔽芾甘棠勿翦勿拜【叶变制反】召伯所説【始鋭反】
　　集传赋也拜屈【郑氏康成曰拜之言防也○施氏士丏曰如人身之拜小低屈也○严氏粲曰挽其枝以至地也】説舍也【王氏质曰説或为税止诗税意多通用説字】勿拜则非特勿败而已
　　总论【左传蔽芾甘棠勿翦勿伐召伯所茇思其人犹爱其树○韩氏婴曰昔者周道之盛召伯在朝有司请营召以居召伯曰嗟以吾一身而劳百姓此非吾先君文王之志也于是出而就蒸庶于阡陌陇亩之间而聼断焉百姓大悦耕桑者倍力以劝于是嵗大稔民给家足其后诗人见召伯之所休息树下美而歌之○刘氏向曰召公述职当桑蚕之时不欲变民事故不入邑中舍于甘棠之下○张氏耒曰召公为天子之大臣而治事临务至出于草野田亩之间宜若不知体矣然古人惟不敢遗一人故能康一家不敢遗一家故能正一国尝读西汉书循吏传美召信臣之徒其治郡邑事无大小一一立法至于躬行田野不少休息未尝不爱其知为政之理而竭力勤事而至诚爱其民也○范氏处义曰南国之人思召伯而不可见见其木如见其人故爱之至也南国之人心如此其忠厚以秉文王之徳故也○黄氏櫄曰召伯之教明于南国斯民之所以思召伯者非止于不劳民力一事也善政得民财善教得民心善政不如善教之得民也召伯之教不惟当时不能忘而后世亦有所不能忘召旻之序曰旻闵也闵天下无如召公之臣也观后世之所思则知当时之所爱也已○邓氏元锡曰甘棠美徳也诗曰岂弟君子民之父母召伯可谓民父母矣】
　　甘棠三章章三句
　　集説【孔氏颖达曰此篇所陈廵民决讼皆是武王伐纣之后为伯时事若文王时与周公共行王化有美即归之于王诗人何得曲美召公防武王之时召公为王官之伯故得美之因诗系召公故録之在召南论卷则总归文王指篇即専美召伯也为伯分陕当云西国言南者以篇在召南为正耳】
　　厌【于叶反】浥【于及反】行露岂不夙夜【叶羊茹反】谓行多露
　　集传赋也厌浥湿意行道夙早也○南国之人遵召伯之教服文王之化有以革其前日淫乱之俗故女子有能以礼自守而不为强暴所汚者自述己志作此诗以絶其人言道间之露方湿我岂不欲早夜而行乎畏多露之沾濡而不敢尔盖以女子早夜独行或有强暴侵陵之患故托以行多露而畏其沾濡也集説【郑氏康成曰言强暴之男礼不足而强来不度时之可否故云然○杜氏预曰诗召南言岂不欲早暮而行惧多露之濡己以喻违礼而行必有汚辱○孔氏颖达曰以行人之惧露喻贞女之畏礼○苏氏辙曰当纣之世淫风之被天下如露之濡物召南之女被文王之化能以礼自守故其称曰行者未尝不欲夙夜也谓道之多露是以不敢女子未尝不欲从人也谓世之多强暴是以不可女子所以自保如此○辅氏广曰先生谓女子自述己意作此诗以絶其人既当矣下两章所谓女者即指其人而言也但此章虽是赋体而托言畏多露之沾濡故不敢早晚独行以见其恐惧戒谨以礼自守之意○黄氏佐曰此章述其自守之辞固以礼也首句分上是有可畏之势下是存敬畏之心○姚氏舜牧曰礼女子夜行必烛况道间之行可夙夜乎谓行多露辞婉而拒严矣○钟氏惺曰岂不夙夜二句正逺嫌慎渐以礼守身处】
　　○谁谓雀无角【叶卢谷反】何以穿我屋谁谓女【音汝】无家【叶音谷】何以速我狱虽速我狱室家不足
　　集传兴也家谓以媒聘求为室家之礼也速召致也○贞女之自守如此然犹或见讼而召致于狱因自诉而言人皆谓雀有角故能穿我屋以兴人皆谓汝于我尝有求为室家之礼故能致我于狱【孔氏颖达曰狱者埆也囚证于角核之处周礼谓之圜土囚证未定狱事未决系之于圜土因谓圜土亦为狱】然不知汝虽能致我于狱而求为室家之礼初未尝备如雀虽能穿屋而实未尝有角也
　　集説【郑氏康成曰人皆谓雀之穿屋似有角强暴之男召我而狱似有室家之道于我也物有似而不同雀之穿屋不以角乃以咮今强暴之男召我而狱不以室家之道于我乃以侵陵物与事有似而非者士师所当审也○辅氏广曰以首章推之恐后二章虽为兴体亦皆是设言盖以贞女自言谁谓雀无角何能穿我之屋谁谓女于我无求为室家之礼何能召致我于狱皆恐其或然而不敢忽之辞尤见其恐惧戒谨之意后两句则又决絶之辞曰正使女真能召我于狱然女之求为室家之礼既有所不足则我亦终不女从也】
　　附录【毛氏苌曰昏礼防帛不过五两防同缁○郑氏康成曰币可备也室家不足谓媒妁之言不和六礼之来彊委之○孔氏颖达曰野有死麕笺云不由媒妁知此有媒妁者以此相讼明其使媒但不和而致讼耳】
　　○谁谓鼠无牙【叶五红反】何以穿我墉谁谓女无家【叶各空反】何以速我讼【叶祥容反】虽速我讼亦不女从
　　集传兴也牙牡齿也【杨氏时曰鼠无牡齿○陆氏佃曰鼠有齿而无牙○雀物之淫者防物之贪窃者故诗言雀角防牙以譬强暴○辅氏广曰牡齿谓齿之大者】墉墙也○言汝虽能致我于讼【孔氏颖达曰司宼职云两造禁民讼两剂禁民狱注云讼谓以财货相告者狱谓相告以罪名此诗无财罪之异重章变其文耳】然其求为室家之礼有所不足则我亦终不汝从矣【毛氏苌曰不从终不弃礼而随此强暴之男】
　　集説【严氏粲曰事有可疑而实不然者惟明者能辨之人见男女之讼孰不疑其有室家之事犹见雀之穿屋而疑其有角见鼠之穿墉而疑其有牙然雀实无角防实无牙男子乃是侵陵实无室家之事故继言虽召我狱而室家之道终不足诬我以讼不与汝为夫妇也○辅氏广曰前章室家不足责之以礼也此章亦不女从断之以义也贞女之志守礼执义如此则被化而成徳者深矣】
　　总论【郑氏康成曰衰乱之俗微贞信之教兴者此殷之末世周之盛徳当文王与纣之时○孔氏颖达曰行露言召伯聼断男女室家之讼也文王之时被化日久故强暴之男不能侵陵贞女男虽侵陵贞女不从是以贞女被讼而召伯聼断之经三章下二章陈男女对讼之辞首章言所以有讼由女不从男亦是聼讼之事也】
　　行露三章一章三句二章章六句
　　集説【朱子曰使贞女之志得以自伸者召伯聼讼之明○召南非一国其被化必有浅深此诗之作其被化之未纯者欤故未免有强暴侵陵之患必待聼之明而后察若周南则固无是诗然驺虞纯被之后召南亦不宜有是诗矣○刘氏瑾曰此诗贞女乃讼之初六强暴之男则讼之九四也初六隂深不永扵讼而九四以刚不中正应之贞女自守非所以召讼而男子以强暴陵之然曰室家不足则初六之辨明矣曰亦不女从则九四不克讼矣所以能然者以有召伯为九五之大人也然以此诗之贞女犹周南汉广之贞女也而彼之出逰人自不犯此虽早夜自守而犹有强暴之讼是又被化有逺近作诗有先后未可遽分优劣也○朱氏善曰贞信之女能遵召伯之教服文王之化者也强暴之男不遵召伯之教服文王之化者也岂文王召伯之教化能行之女而不能行之男耶盖当是时南国之人染商之恶深被周之政浅则或变或不变固不可以一律齐也桃夭之宜室宜家纯乎纯者也汉广之逰女叹其终不可求此被化而先变者也行露之贞女见讼而致于狱被化而未纯者也斯女也盖幸而生圣人之世不幸而逺圣人之居也太阳虽无私而其照隂崖也独后阳春虽无私而其至隂谷也独迟其势则然也】
　　附录【刘氏向列女传召南申女者申人之女也既许嫁于酆夫家礼不备而欲迎之女与其人言夫妇者人伦之始也不可不正夫家轻礼违制不可以行夫家讼之于理女终以一礼不备持义不往而作诗曰虽速我狱室家不足君子以为得妇道之仪故举而扬之传而法之以絶无礼之求防淫欲之行焉】
　　【案韩婴诗外传所载作行露诗之人与刘向列女传大指相同夫向世传鲁学者也则是诗之説韩鲁合矣诗小序泛言贞女朱传因之然其所谓室家不足者郑笺曰礼不足而强来是已又曰媒妁之言不和六礼之来强委之其义稍别朱子则曰求为室家之礼初未尝备是亦同韩鲁之觧故录向説于篇末】
　　羔羊之皮【叶蒲何反】素丝五紽【徒何反】退食自公委【于危反】蛇【音移叶唐何反】委蛇
　　集传赋也小曰羔大曰羊皮所以为裘大夫燕居之服【孔氏颖达曰小羔大羊此説大夫之裘宜直言羔而已兼言羊者以羔亦是羊故连言以协句○诸侯视朝及卿大夫等同用黒羔裘凡裘人君则用全其臣则褎饰为异】素白也紽未详盖以丝饰裘之名也【毛氏苌曰紽数也古者素丝以英裘不失其制○孔氏颖达曰此言紽数谓紽之数有五非训紽为数也素丝以英裘者织素丝为组紃以英饰裘之缝中既云素丝即云五紽是裘缝明矣○钱氏文子曰两皮之缝不易合故织白丝为紃施之缝中连属两皮因以为饰○胡氏一桂曰缝之突兀谓紽○郝氏敬曰织素丝为组揜其缝际曰紽○顾氏梦麟曰羔裘以黑素丝英缝最为分明】退食退朝而食于家也自公从公门而出也【孔氏頴达曰言退者自朝之词故知公谓公门少仪云朝廷曰退是也】委蛇自得之貎【毛氏苌曰委蛇行可从迹也○吕氏祖谦曰惟其出入皆可从迹则仰不愧俯不怍而从容自得】○南国化文王之政在位皆节俭正直故诗人美其衣服有常而从容自得如此也
　　集説【孔氏颖达曰召南之国化文王之政在位皆节俭正直俭素由于心服制形于外首二句言节俭也无私存于情得失表于行下二句言正直也○蘓氏辙曰君子爱其人则乐道其车服是以诗言羔羊之皮○李氏樗曰以羔羊为裘而五紽可以见其节俭委蛇郑氏谓自得之貌言召南之在位其心无邪故能雍容自得盖人能平其心则无入而不自得其心不平安得雍容自得也委蛇委蛇虽不言正直而正直之意自见○朱子曰衣服有常制进止有常所其节俭正直亦可见矣○张氏栻曰重言委蛇舒泰而有余裕也独赋其退食之际盖扵此时而然则其在公之正直可知○严氏粲曰在公之谨饬勉强可能也退食而委蛇则显防无间也○许氏谦曰节俭谓有节制而俭约皆不自放之意非谓用财也节俭即衣服有常之事而正直则从容自得之本也】
　　附录【韩氏婴曰素喻洁白丝喻柔屈诗人美大夫有洁白之性柔屈之行进退有度数也○毛氏苌曰大夫羔裘以居○孔氏颖达曰由大夫服之以居故诗人见而称之也谓居于朝廷非居于家也论语曰狐貉之厚以居注云在家所以接賔客则在家不服羔裘矣论语注又云缁衣羔裘诸侯视朝之服卿大夫朝服亦羔裘惟豹祛与君异耳明此为朝服之裘非居家也○宗伯注云羔取其羣而不失其类士相见注云羔取其羣而不党公羊传何休云羔取其贽之不鸣杀之不号乳必跪而受之死义生礼者此羔羊之徳也今大夫亦能羣不失类行不阿党死义生礼是徳如羔羊也】
　　○羔羊之革【叶讫力反】素丝五緎【音域】委蛇委蛇自公退食集传赋也革犹皮也【孔氏颖达曰对文则皮革异散文则皮革通此以为裘明非去毛故云革犹皮也】緎裘之缝界也【毛氏苌曰緎缝也○孔氏颖逹曰释训云緎羔裘之缝也孙炎曰緎之为界緎然则缝合羔羊皮为裘缝即皮之界緎因名裘缝为緎○胡氏一桂曰有界限谓之緎○姚氏舜牧曰革之合异为同处则曰緎】
　　集説【毛氏苌曰自公退食犹退食自公○孔氏頴达曰传于首章既觧其数故二章觧其体言緎缝也且因尔雅之文尔雅独觧緎者盖举中言之○朱氏谋防曰紽緎皆五知其皮之有五也】
　　○羔羊之缝【符龙反】素丝五总【子公反】委蛇委蛇退食自公集传赋也缝缝皮合【音閤】之以为裘也【毛氏苌曰缝言缝杀之大小得其制】总亦未详【毛氏苌曰总数也○胡氏一桂曰合二为一谓之总】
　　集説【孔氏颖达曰二章既觧其体恐人以为紽自数也緎自缝也故于卒章又言总数有五以明緎数亦五緎言缝则紽总亦缝可知传互言也】
　　总论【范氏处义曰退食自公再三言之者总见人臣在公无私也○黄氏櫄曰诗言以羔为裘而以素丝组之初非以羔羊比在位之徳也序曰徳如羔羊谓如羔羊之诗所言耳】
　　【案退食自公二句极写从容自得光景而其所以能从容自得如此者由于朝廷无事也合观芣苢可想见二南之时一种太和元气洋溢于在朝在野之间】
　　羔羊三章章四句
　　集説【刘氏瑾曰此诗之言贤才犹周南之有罝也盖文王作人之效如春风和气所在生辉故人才之所成就验诸在野则赳赳之武夫公侯腹心观诸在朝则委蛇之大夫节俭正直此文王之化不可以浅深逺近论者也○徐氏光啓曰书毕命云兹殷庶士席宠惟旧怙侈灭义服美于人骄淫矜夸将由恶终俗之不良乃尔文王一先以卑服道以懿恭而过化存神一至于此自非上圣其能若是】
　　殷【音隐】其靁在南山之阳何斯违斯莫敢或遑振振【音真】君子归哉归哉
　　集传兴也殷靁声也【张子曰凡隂气凝聚阳在内者不得出则奋击而为靁】山南曰阳何斯斯此人也违斯斯此所也遑暇也振振信厚也○南国被文王之化妇人以其君子从役在外而思念之故作此诗言殷殷然靁声则在南山之阳矣何此君子独去此而不敢少暇乎于是又羙其徳且冀其早毕事而还归也【严氏粲曰或者间或之义不敢或遑则无一时之暇矣○刘氏辰翁曰再言归防者不敢必其即归也】
　　集説【张子曰如鹳鸣妇叹之义将风雨则思念行者○蘓氏轼曰兴之为言犹曰其意云尔殷其靁在南山之阳此非有取乎靁也盖必其当时之所见而有动乎其意也○吕氏大临曰再言归哉者欲慎其归以复命也逺行从役不辱君命然后可以言归○严氏粲曰召南大夫之妻感风雨将作而念其君子言殷然之靁声在彼南山之南何为此时违去此所乎盖以公家之事而不敢遑暇也所谓劝以义也遂称振振信厚之君子归哉归哉兾其毕事来归而不敢为决辞知其未可以归也从事独贤而无怨惟信厚者能之○彭氏执中曰或云行者遇雨则思居者之安居者遇雨则思行者之劳也○朱氏公迁曰靁以兴此人南山以兴此所在字与违字相呼应而莫敢或遑又与殷殷舒缓之意应○朱氏善曰何斯违斯念其久也莫敢或遑闵其劳也振振君子羙其徳也归哉归哉望其至也往役者君子事上之义思念者妇人爱夫之情二者固竝行而不相悖也○顾氏梦麟曰案此诗反兴之始也兴四句止振振不専泥夫妇相与○方氏应龙曰振振见其立心诚笃制行浑厚以慇懃効劳扵国不至扵偾事蒙愆以睠睠懐顾其私不至于二三其徳公旬之托不负五日之期不移此可以望其早毕事而还归也○胡氏绍曾曰室家之情别则思思则怨而况以无定之踪值不遑之势第曰归哉归哉称其君子者有素行之优望其君子者无意外之虑可谓中正和平矣】
　　附录【郑氏康成曰靁以喻号令扵南山之阳又喻其在外也召南大夫以王命施号令于四方犹靁殷殷然发声于山之阳○大夫信厚之君子为君使功未成归哉归哉劝以为臣之义未得归也○王氏质曰君子行役当在南故属耳多在南也○君子出行当是靁收声之后闻靁发声则觉气变候移念君子之归也或何时与何日去此地所歴已多而不能尽省也犹勉之以勤而不劝之以媮然夫妇之情终不可废也】
　　○殷其靁在南山之侧【叶荘力反】何斯违斯莫敢遑息振振君子归哉归哉
　　集传兴也息止也
　　集説【李氏樗曰上既言殷其靁在南山之阳既而在山之侧此言靁之在此复在彼以见召南之大夫逺行从政在彼又在此以勤于王事也】
　　○殷其靁在南山之下【叶后五反】何斯违斯莫或遑处【尺煑反】振振君子归哉归哉
　　集传兴也
　　集説【黄氏櫄曰因闻靁而动其思念之情南山之侧南山之下皆是一意但更其韵以协声耳不必求其异义也】
　　总论【辅氏广曰此诗念其劳美其徳兾其早毕事以还归无棘欲无怨辞可谓得其情性之正矣妇人而能如此文王之化深矣○谢氏枋得曰始不敢暇中不敢止终不敢暇居处一节一节此诗人法度也○吕氏柟曰殷其靁奚兴乎曰言靁且有定处君子不遑曾靁之不若也有序乎曰阳而侧侧而下靁愈近君子愈逺○徐氏光啓曰古者戍役仲春而归闺中思妇此时独切盖以至家之期望之也此时靁乃发声蛰虫始振故殷靁草虫俱即时即景而言可见归期未至亦未敢遽望其归序所云劝以义也】殷其靁三章章六句
　　集説【朱子语类问殷其靁比君子于役之类莫是寛缓和平故入正风曰固然但正变风亦是后人如此分别当时亦只是大约如此取之圣人之言在春秋易书无一字虚至于诗则发乎情不同○刘氏瑾曰此诗之念行役犹周南之有汝坟也然视汝坟独无尊君亲上之意者盖彼诗作于既见君子之时故得慰其劳而勉以正此诗作于君子未归之日故但念其行役之劳然而无怨咎之辞则其妇人之贤文王之化亦皆可见矣○朱氏善曰二南言振振者凡三螽斯之振振以众盛言也麟趾之振振以仁厚言也殷其靁之振振以信厚言也自子孙之众多而言故取其盛自圣化之渐濡而言故取其仁自室家之别离而言故取其信言固各有所指也】
　　摽【婢小反】有梅其实七兮求我庶士迨其吉兮
　　集传赋也摽落也梅木名华白实似杏而酢庶众迨及也吉吉日也【毛氏苌曰盛极则隋落者梅也尚在树者七吉善也○欧阳氏修曰吉者宜也求其相宜者也】○南国被文王之化女子知以贞信自守惧其嫁不及时而有强暴之辱也故言梅落而在树者少以见时过而太晚矣【刘氏瑾曰周礼仲春令会男女梅落之时则四月矣故曰时过而太晚】求我之众士其必有及此吉日而来者乎集説【辅氏广曰此乃女子自言其心事之实而已无隐情无慝志非文王之化其能臻此哉○严氏粲曰述女子之情言击落之余尚有残梅其实之在木者惟七则其零落者多矣于此众士之中其择之以为昏姻当及此时日之吉惧良辰之难得而易失也○季氏本曰愿为有家女之同情不能已于有言故作是诗欲男子之早议昏也其言虽若女求于男然欲庶士以昏姻之礼相求则庶士之中犹有所择而择吉通言亦不苟从也庶防知从一之道而无淫邪之心亦可谓不失正矣】
　　附录【郑氏康成曰梅实尚余七未落喻始衰也谓女二十春盛而不嫁至夏则哀我我当嫁者求女之当嫁者之众士宜及其善时善时谓年二十虽夏未大衰○孔氏颖达曰女被文王之化贞信之敎兴必不自呼其夫令及时之取已言我者诗人我此女之当嫁者非女自我○范氏处义曰诗人设为女家之词○黄氏震曰诸家皆以为女子之情戴岷隐云求我庶士择壻之词父母之心也】
　　○摽有梅其实三【叶疏簪反】兮求我庶士迨其今兮
　　集传赋也梅在树者三则落者又多矣今今曰也盖不待吉矣【毛氏苌曰今急辞也○郑氏康成曰此夏乡晚梅之隋落差多○欧阳氏修曰今者时也欲及时也】
　　集説【严氏粲曰时过而不留不可缓矣故言及今可成昏也】
　　○摽有梅顷【音倾】筐塈【许器反】之求我庶士迨其谓之集传赋也塈取也顷筐取之则落之尽矣谓之则但相告语而约可定矣【毛氏苌曰不待备礼也○欧阳氏修曰谓相语也遣媒妁相语以求之也○季氏本曰谓庶士当使媒妁通言非谓不待其礼之至而往也】
　　集説【黄氏櫄曰毛氏以为男女相奔不禁固为害理少南以为此时可以言许也亦未为尽予以为男女固欲及时而亦必以正虽盛年之当嫁亦必待父母之命媒妁之言也然桃夭言昏姻及时而此诗言得以反时云者谓仅及时也二诗之作亦有闲矣】
　　总论【苏氏辙曰女子之盛时犹是梅也七而择其吉三而及其今尽而聼其谓此所以各及其时也○吕氏祖谦曰是诗也其词汲汲如将失之岂习乱而喜始治者耶○辅氏广曰其辞虽若汲汲然必待夫士之求也惧时之过者情也待士之求者礼也发乎情止乎礼义盖不独变风为然矣○严氏粲曰此诗述女子之情欲得及时而嫁盖纣之淫风既防而昏姻以正女无异志必待聘而后行所谓被文王之化也○许氏谦曰摽有梅之诗女子守正也昏姻之时虽廹而礼义不可废必其命媒妁通辞意以尽礼仪然后从之岂因过时之小失而不全昏姻之大礼乎此召南之风化也】
　　摽有梅三章章四句
　　集説【范氏祖禹曰昔者圣人观天地万物之情因民之有男女而制为昏礼使之夫妇有别以相生养以相代续是以关雎言后妃之徳而至于男女以正昏姻以时鹊巢言夫人之徳而至于男女得以及时桃夭美其盛也故以桃喻摽有梅欲其早也故以梅喻东山言嫁娶之候亦曰仓庚于飞熠燿其羽圣人覩草木虫鸟之变意未尝不在民也○朱子曰如摽有梅诗女子自言昏姻之意如此看来自非正理但人情亦自有如此者不可不言向见伯恭防泽诗有唐人女言兄嫂不以嫁之诗亦自鄙俚可恶后来思之亦自是见得人之情处为父母者能于是而察之则必使之及时矣此所谓诗可以观○女子之情欲昏姻之及时视桃夭则少贬矣行露死麕于汉广亦然○问若以此诗为女子自作恐不足以为风之正经曰以为女子自作亦不害盖里巷之诗但如此已为不失正矣】
　　嘒【呼惠反】彼小星三五在东肃肃宵征夙夜在公寔命不同
　　集传兴也嘒防貌三五言其稀盖初昏或将旦时也【毛氏苌曰小星众无名者三心五噣四时更见○郑氏康成曰众无名之星随心噣在天犹诸妾随夫人以次序进御于君也心在东方三月时也噣在东方正月时也如是终嵗列宿更见○孔氏颖达曰知三为心者心实三星公羊云心为大辰故言三星此及绸缪苕之华皆云心也知五是噣者元命苞云栁五星释天云咮谓之栁天文志曰栁为鸟喙则喙者栁星也以其为鸟星之口故谓之喙心东方之宿栁南方之宿○朱氏道行曰君日象夫人月象众妾分被余光以自照故取象小星因星小故曰嘒三五偶指所见而云也】肃肃齐【音咨又音斋】遫【音速】貌【郑氏康成曰齐谦慤貌遫犹蹙蹙也】宵夜征行也【何氏楷曰众妾进御于君初昏见星而往将旦见星而还往来总在暗中虽夙亦是夜故曰宵征】寔与实同命谓天所赋之分也○南国夫人承后妃之化能不妒忌以惠其下故其众妾美之如此盖众妾进御于君不敢当夕【礼记内则妻不在妾御莫敢当夕注辟女君之御日也○孔氏颖达曰妾非但不敢当女君之御日纵令自当君之御日犹不敢当夕而往】见星而往见星而还故因所见以起兴其于义无所取特取在东在公两字之相应耳遂言其所以如此者由其所赋之分不同于贵者是以深以得御于君为夫人之恵而不敢致怨于往来之勤也
　　集説【郑氏康成曰夙早也谓诸妾肃肃然夜行或早或夜在于君所以次序进御者是其礼命之数不同也○孔氏颖达曰古者后夫人将侍君前至于房中释朝服袭燕服然后入御于君鸡鸣太师奏鸡鸣于阶下然后夫人鸣佩玉于房中告去由此言之夫人往来舒而有仪诸妾则肃肃然夜而疾行是其异也或早或夜在于君所谓诸妾夜晚始往及早来也亦异于夫人也○严氏粲曰绸缪三星在天传云在天谓始见于东方也列宿始见于天则在东方始见于东喻始进御于君也】
　　○嘒彼小星维参【所森反】与昴【叶力求反】肃肃宵征抱衾与裯【直留反】寔命不犹
　　集传兴也参白卯西方二宿之名【毛氏苌曰参伐也昴留也○孔氏頴达曰天文志云参白虎宿三星直下有三星鋭曰伐演孔图云参以斩伐故言参伐也昴六星昴之为言留言物成就系留是也○程子曰此言众无名之星亦随伐留在天】衾被也裯襌【音丹】被也兴亦取与昴与裯二字相应犹亦同也【毛氏苌曰犹若也】集説【程子曰贱妾得进御于君是其僭恣可行而分限得逾之时也乃能谨于抱衾与裯而知命之不犹则敎化至矣】
　　总论【范氏处义曰小星之诗能使贱妾亦知天命自非夫人无妒忌之行所以感其心者有素何以得此序诗者以为惠及下殆与樛木逮下无异然则夫人与贱妾可谓两尽其道矣○黄氏櫄曰夫人不能无妒忌是之谓无其徳众妾不能尽其心是之谓不知命小星之夫人惠及贱妾而贱妾虽得进御于君亦知其命有贵贱真可为万世闺门之法也○辅氏广曰夫人能惠下故其众妾之情纾平乐易理明欲消皆能勤其事躬其劳知其命分之当然而安之无逸志无怨言也此岂勉强矫揉之所能哉】小星二章章五句
　　集传吕氏曰夫人无妒忌之行而贱妾安于其命所谓上好仁而下必好义者也
　　集説【刘氏瑾曰此为众妾美夫人之诗则亦周南樛木螽斯之类也】
　　江有汜【音祀叶羊里反】之子归不我以不我以其后也悔【叶虎洧反】集传兴也水决复入为汜【尔雅决复入为汜○郭氏璞曰水出去复还○邢氏昺曰凡水之岐流复还本水者名汜】今江陵汉阳安复之闲盖多有之【朱子曰夏水自江而别以通于汉汉复入江冬竭夏流故谓之夏而其入江处今名夏口即所谓江有汜也○皇舆表宋江陵府今湖广荆州府宋汉阳军今湖广汉阳府宋安州今湖广徳安府宋复州今湖广安陆府沔阳州】之子媵妾指嫡妻而言也妇人谓嫁曰归我媵自我也能左右之曰以谓挟已而偕行也【郑氏康成曰以犹与也○范氏祖禹曰以之为言用也】○是时汜水之旁媵有待年于国而嫡不与之偕行者【孔氏颖达曰古者女嫁必侄娣从谓之媵○刘氏瑾曰公羊传注云待年父母国也妇人八嵗备数十五从嫡二十承事君子】其后嫡被后妃夫人之化乃能自悔而迎之故媵见江水之有汜而因以起兴言江犹有汜而之子之归乃不我以虽不我以然其后也亦悔矣
　　集説【郑氏康成曰兴者喻江水大汜水小然得竝流似嫡媵宜俱行○孔氏颖达曰江水大似嫡汜水小似媵言江之有汜得竝流以兴嫡之有媵宜俱行言是子嫡妻往归之时不共我以俱行由不以我俱去故其后也悔○苏氏辙曰江则有汜嫡则有媵而之子之不我以何防其后必悔矣盖不敢怨而俟其悔耳夫不敢怨者悔之道也欲求嫡之悔过而不以怨言犯之盖事之不失而嫡自悔矣○黄氏佐曰江水东注而犹有复入之汜以兴之子初不与已偕行而其后有复回之志】
　　○江有渚之子归不我与不我与其后也处
　　集传兴也渚小洲也水岐成渚【王氏应麟曰韩诗章句一溢一否曰渚】与犹以也处安也得其所安也【毛氏苌曰处止也○程子曰处得其所处也】
　　集説【郑氏康成曰江水流而渚留是嫡与已异心使己独留不行嫡悔过自止○黄氏佐曰江水下流犹有所岐之渚以兴之子初不我与而后有所处之安盖前日之悔心有不安今既迎归则此心便安矣】
　　○江有沱【徒何反】之子归不我过【音戈】不我过其啸也歌集传兴也沱江之别者【尔雅水自河出为灉汉为潜江为沱○孔氏安国曰沱江别名江水南流沱东行○水经氐道县北江水又东为沱○郭氏璞曰岷山导江东别为沱大水溢出别为小水之名○孔氏颖逹曰禹贡梁州云沱潜既道荆州亦有沱潜者盖以水从江汉出者皆曰沱潜所以荆梁二州皆有也○邢氏昺曰沱水自蜀郡都水县前山与江别而更流】过谓过我而与俱也啸蹙口出声以舒愤懑之气言其悔时也歌则得其所处而乐也【郑氏康成曰嫡有所思而为之既觉自悔而歌歌者言其悔过以自觧説也○苏氏辙曰啸歌以言其不怒也】
　　集説【范氏祖禹曰嫡悔其褊心而和乐也○朱子曰此兼上两章之意而言易曰震无咎者存乎悔于此见之王风云条其歗矣列女传云倚柱而歗皆悲叹之声也○黄氏佐曰江水犹有别之而为沱时兴之子之心犹有复之而为理时其啸也歌者悔生乐乐生歌也始则未得所处而不乐今则迎我以归得其所处而乐意之形于歌自不容己也○朱氏道行曰江有别水曰沱与上汜渚皆始分终合故取以兴】
　　总论【程子曰此亦文王时诗因附扵此其嫡不使备嫔妾之数以侍君也汜水之分渚水之岐沱水之别谓当使妾媵均承其泽也○吕氏祖谦曰一章曰悔二章曰处三章曰歌始则悔寤中则相安终则相懽言之序也○辅氏广曰不我以不我与不我过者欲也其后也悔其后也处其啸也歌者理也从欲者躁急而褊狭复理者安舒而和乐从欲而悔循理而乐则得其性情之正矣○朱氏道行曰此诗作扵迎时追想夫人当日如此媢忌扵礼未安故悔而相迎迎而相处处而相乐妇人隂忮最难变化不意江汜女流善反若此其薰陶感格之神可知矣】
　　附録【孔氏颖达曰当文王之时江沱之间有嫡不以其媵备妾御之数媵遇忧思之劳而无所怨而嫡有所思亦能自悔过也此本为美媵之不怨因言嫡之能自悔故美媵而后兼嫡也○黄氏震曰岷隐云不我以正是置之于无所与事之地非遇勤劳也已乃寛释曰久当自悔且有以处我啸歌以俟时不必过为戚戚也无所怨尢此为媵之羙此説得之】
　　江有汜三章章五句
　　集传陈氏曰小星之夫人恵及媵妾而媵妾尽其心江沱之嫡恵不及媵妾而媵妾不怨盖父虽不慈子不可以不孝各尽其道而已矣集説【陆氏深曰江有汜之诗次扵小星之后小星取其下之能安也江汜取其上之能悔也人无不可改之过世无不可化之人而其本始皆起于家人是二诗之义也○陈氏际泰曰江有汜樛木之应也】
　　野有死麕【俱伦反与春叶】白茅包【叶补苟反】之有女懐春吉士诱之集传兴也麕獐也鹿属无角【陆氏徳明曰麕本亦作麏又作麇麞也青州人谓之麏】懐春当春而有懐也【严氏粲曰春者天地交感万物孳生之时圣人顺天地万物之情令媒氏以中春会男女故女之懐昏姻者谓之懐春】吉士犹美士也【刘氏辰翁曰称其人曰吉士厚也又愧之也】○南国被文王之化女子有贞洁自守不为强暴所汚者故诗人因所见以兴其事而美之【辅氏广曰以为诗人因所见以兴其事而美之则是以白茅包死麕而兴吉士之诱女子也犹言有美质则必有来求之者也若以为赋则皆是言其实事但作兴体则意味长故先生定以为兴体而附或者之说于后】或曰赋也言美士以白茅包其死麕而诱懐春之女也【王氏安石曰野有死麕白茅包之者礼之薄也而犹愈于无礼○朱子曰野有死麕潘叔恭谓强暴者欲以不备之礼为侵陵之具得之】
　　集説【毛氏苌曰郊外曰野野有死麕羣田之获而分其肉白茅取洁清也诱道也○孔氏颖达曰曲礼注进客谓导之明进导一也故以诱为导言吉士诱之者女欲令吉士使媒人导达成昏礼也○苏氏辙曰野有死麕有欲用之犹以白茅包之而后行今有女于此思以春适人亦必得吉士以礼导之而后可疾时不然也古者昏礼以嵗之隙自冬及春皆其时也○严氏粲曰此诗述闻者恶之之辞言野外有死麕人欲取其肉而食之犹以白茅包裹之恐为物所汚有女子懐春而欲嫁善良之士何不以礼娶之乃诱之乎无礼者岂是吉士但羙其称以责之言汝本善良何乃为此】
　　○林有朴【蒲木反】【音速】野有死鹿白茅纯【徒尊反】束有女如玉
　　集传兴也朴小木也【孔氏颖达曰释木云朴心某氏曰朴斛也有心能音耐湿江河间以作柱孙炎曰朴一名心是朴为木名也言小木者以林有此木故言小木也】鹿兽名有角纯束犹包之也【严氏粲曰纯聚而包束之】如玉者羙其色也上三句兴下一句也【辅氏广曰此在兴体中又是一格但言有女如玉而不言所以求之者蒙上章意也】或曰赋也言以朴借死鹿束以白茅而诱此如玉之女也【吕氏祖谦曰以朴为礼意其若致薪刍之馈之类】集説【毛氏苌曰徳如玉也○郑氏康成曰取其坚而洁白○苏氏辙曰将取朴死鹿以为用犹知以白茅纯束而取之况有女如玉而可不以礼成之防○范氏处义曰女子之徳如玉之洁白不可犯以非礼白茅纯束亦以比徳与生刍一束其人如玉之意同】
　　○舒而脱脱【敕外反】兮无感我帨【始鋭反】兮无使尨【羙邦反】也吠【符废反】
　　集传赋也舒迟缓也脱脱舒缓貌【郑氏康成曰贞女欲吉士以礼来脱脱然舒也】感动帨巾尨犬也【郑氏康成曰奔走失节动其佩饰非礼相陵则狗吠○孔氏颖达曰内则云子事父母妇事舅姑皆云左佩纷帨注云帨拭物之巾】○此章乃述女子拒之之辞言姑徐徐而来毋动我之帨毋惊我之犬以甚言其不能相及也其凛然不可犯之意盖可见矣【辅氏广曰旧説舒而脱脱兮作女子之容仪舒缓下两句方为女子之言今先生定此章为述女子拒之之辞故并以此句为女子之言此诗之意都在此章不必于前章死字白字懐春字诱字上巧生意见才如此便害了此诗本旨】
　　集説【严氏粲曰其人相近未必便动其帨未必便使尨吠但深恶而欲逺之所谓与恶人处若将浼焉者也○胡氏一桂曰莫动我之帨拒之使逺其身也莫惊我之犬又拒之使逺其室也此可见其凛然不可犯矣】
　　总论【吕氏祖谦曰此诗言贞女恶无礼而拒之曰有女懐春吉士诱之言非不懐昏姻必待吉士以礼道之也曰有女如玉则正言其贞洁不可犯矣至于其末拒之益切矣毛郑以诱为道仪礼射礼亦先有诱射皆谓以礼道之古人固有此训诂也○朱氏公迁曰末章非必出于女子之口诗人特探其意而言之所谓极其形容也此诗大防全在末章若无此三言则淫奔之诗而已此与行露同类所美专在女子事虽不正而女子之心则正也盖淫风方革之时故其诗如此○郝氏敬曰是诗朱子改为女子自守不为强暴所汚诗人因所见以羙之而古序必曰恶无礼何也盖纣时淫昏成俗而羞恶之心人皆自有文王化行皆知无礼之可恶此格心之化也】
　　【案朱子雅郑之辨谓三百篇不能无邪圣人以无邪一言以蔽之者槩言诗之正者多而已然则何不于邪者而尽去之乎盖以为泯其失无以彰其得也不指乎民心之流不足以顕民彝之真也夫周南召南夫子以为不学犹正墙面而立则周南召南皆为正风固已然召南所载懐春之女有诱之者行露之女有速之讼狱者彼士岂化外之民乎然非是无以见幽女之贞而文王之化行也诗人借彼以形此而圣人录之者其即所以为教也欤】
　　野有死麕三章二章章四句一章三句
　　集説【刘氏瑾曰召南有此诗亦犹周南有汉广但汉广则男女各得其正而行露死麕二诗方作之时则女已贞而男未正耳】
　　何彼秾【奴容反与雝叶】矣唐棣【徒帝反】之华【芳无胡瓜二反】曷不肃雝王姬之车【斤于尺奢二反】
　　集传兴也秾盛也犹曰戎戎也【秾石经作襛○陆氏徳明曰襛如容反韩诗作茙茙音戎】唐棣栘【音移】也似白杨【陆氏玑曰唐棣薁李也一名雀梅亦曰车下李所在山中皆有其华或白或赤五月中成实大如李子可食○郭氏璞曰江东呼夫栘】肃敬雝和也周王之女姬姓故曰王姬○王姬下嫁于诸侯车服之盛如此而不敢挟贵以骄其夫家故见其车者知其能敬且和以执妇道于是作诗以羙之曰何彼戎戎而盛乎乃唐棣之华也此何不肃肃而敬雝雝而和乎乃王姬之车也【朱子曰何彼曷不皆设问之辞也】此乃武王以后之诗不可的知其何王之世然文王大姒之敎久而不衰亦可见矣【辅氏广曰此诗不可知其的在何王之世然为王姬下嫁齐侯而有肃敬雝和之徳则无可疑矣敬与和妇徳之首二南多言后妃夫人大夫妻之羙而此诗乃美王姬下嫁而作故取而附之或近或逺皆所以见文王大姒之教也】
　　集説【孔氏颖达曰王姬天子之女下嫁于诸侯其所乗之车所衣之服皆不系其夫为尊卑下王后一等而已其尊如是犹能执持妇道以成肃敬雝和之徳不以己尊而慢人此王姬之羙也○朱子曰使人望其车而知其敬且和则其根于中者深而发扵外者着矣○严氏粲曰王姬下嫁车服盛羙而不以贵盛自骄故言岂不肃敬雝和乎王姬不可见唯见其车故指车以言车中之人】
　　○何彼秾矣华如桃李平王之孙齐侯之子【叶奨里反】集传兴也李木名华白实可食旧説平正也武王女文王孙适齐侯之子【郑氏康成曰正王者徳能正天下之王○皇甫氏谧曰武王五男二女元女妻胡公王姬宜为媵今何得适齐侯之子或以尊故命同族为媵○孔氏颖达曰此文王也文者諡之正名也称之则随徳不一故以徳能正天下则称平王又大诰注受命曰宁王承平曰平王故君奭云宁王之徳是文王也○王氏安石曰所谓平王者犹格王宁王而已所谓齐侯者犹康侯宁侯而已○刘氏瑾曰二南乃周公制作时所定则有武王以后之诗固无可疑其称文王为平王犹棫朴之称为辟王文王有声之称为王后江汉之称为文人初不拘于諡也又如商颂称汤为武王称契为王文王有声称武王为皇王韩奕称厉王为汾王诗人之词类如此】或曰平王即平王宜臼齐侯即襄公诸儿事见春秋【春秋荘公十有一年王姬归于齐左传齐侯来迎共姬○胡氏一桂曰以为东迁之王齐国之侯与春秋甚协然以东周之诗得入召南之风而黄氏所谓周太师编后经吾夫子手不应若此其失伦者诚为可疑岂秦火之余汉儒修补不免简编之杂耶然则此説只当如集传作或曰以附之俾读者知其説可也○刘氏瑾曰集传疑齐侯为襄公则所谓齐侯之子盖指桓公小白也又案齐襄公亦娶王姬春秋书王姬归于齐者是也若以为此事则襄公是僖公子诗中所指齐侯又当为僖公矣】未知孰是【朱子曰此诗义疑故两存之○问何彼秾矣之诗何以录于召南曰也有些不稳当但先儒相传如此説也只得恁地就他説如定要分个正经及变诗也自难考据】以桃李二物兴男女二人也【郑氏康成曰华如桃李者兴王姬与齐侯之子顔色俱盛】
　　集説【孔氏颖达曰上章言唐棣之华此章不言木名直言华如桃李则唐棣之华如桃李之华也○李氏樗曰平王毛氏以为文王正也若以为东迁之平王则不当列之于二南矣○黄氏櫄曰説者疑为周哀之诗诗自周大师之所编而后又经吾夫子之手岂若此其失伦防李迂仲又疑此诗若是武王之女则不当列之于风予曰王姬虽武王之女而嫁诸侯之国则列之于风亦无可疑矣○严氏粲曰言文王之孙者以见王姬肃雝之徳其源流有自来也故此诗为文王之风】
　　附录【李氏樗曰平王既非东迁之平王则齐侯之子亦非齐国之子也齐一也】
　　○其钓维何维丝伊缗齐侯之子平王之孙【叶湏伦反】集传兴也伊亦维也缗纶也【孙氏炎曰缗纶皆防名也○郭氏璞曰缗防也江东谓之纶】丝之合而为纶犹男女之合而为昏也集説【孔氏颖达曰其钓鱼之法维何以为乎维以丝为防则是善钓以兴其娶妻之法亦何以为之乎维以礼为之则是善娶上章主羙王姬适齐侯之子故先言平王之孙此章主説齐侯之子以善道求王姬故先言齐侯之子○苏氏辙曰鱼之深钓而得之者由丝缗也王姬之贵娶而得之者由礼也】总论【范氏处义曰唐棣其华特盛桃李同时而华皆取相辉映之义诗人谓彼车服之盛如唐棣如桃李然一遵于礼初无浮靡僭侈之事人之见之皆以为能敬而和则王姬之徳可想而知以丝为纶有合姓绸缪之意钓用丝纶可以得鱼犹合二姓之好可以成家○吕氏祖谦曰肃雝者王姬而曰王姬之车不敢指切之也平王之孙齐侯之子其辞匹敌则不骄亢可知也此诗为羙王姬而作自应先称王姬至末章则反覆歌咏之非有他义也○辅氏广曰一章専羙王姬二章三章并羙公子】
　　何彼秾矣三章章四句
　　集説【荀氏悦曰尚主之制非古也厘降二女陶唐之典归妹元吉帝乙之训王姬归齐宗周之礼也○胡氏安国曰阳倡而隂和夫先而妇从则虽以王姬之贵当执妇道与公侯大夫士庶人之女何以异防故舜为匹夫妻帝二女而曰嫔于虞王姬嫁于诸侯而亦成肃雝之徳○陈氏鹏飞曰美王姬则曰平王之孙齐侯之子羙韩侯取妻则曰汾王之甥蹶父之子盖曰其子如此以其父母如此也其孙如此以其祖父如此也君子之善善也周矣○范氏处义曰此诗正如甘棠皆作于召公既去之后录诗者得于召南之地故编次于召南况王姬能成肃雝之徳有文王雝雝在宫肃肃在庙之遗风世数虽逺实文王之子孙也在成王时多士助祭者肃雝显相诗人亦以为秉文之徳其诗系之文王则文王之子孙有祖之徳系之文王何疑之有○邹氏忠曰郑渔仲曰何彼秾矣为诗之时则东周也采诗之地则召南也曽不思黍离既作甘棠故地已非周有天朝归妹何与岐雍旧民事秾李之歌不与条梅竝奏审矣顾安所采此或者又见春秋两书王姬归齐未知谁是此诗所咏夫帝子下降何国蔑有即齐以名邦聨姻王室当亦不止此二姬特由鲁主昏则书非鲁主昏则不书耳】
　　附录【郑氏樵曰何彼秾矣之诗平王以后之诗也诗中此类甚多召南中有康王以后之诗有平王以后之诗不特文武时也甘棠行露之羙召公既没之后在康王世也何彼秾矣作于平王以后亦犹是也○章氏俊卿曰此诗乃是平王以后事大抵诗之所载上起文王下讫陈灵则陈灵之世诗之篇目皆未定也二南虽为文王之风而文王之后以至陈灵凡诗之主乎夫妇而言乎人伦则后世取而附之二南之末亦势之所不免也】
　　【案此诗古序美王姬也毛郑皆以为武王之女下嫁侯国能执妇道故诗人羙之其传旧矣至宋世学者以此诗称平王齐侯遂有一二家指为东周之诗而朱子亦不能定于是更有为之説者曰荘王命鲁荘公主昏以桓王之妹嫁齐襄公周人伤之而作是诗尝读而疑之集传云或曰平王即平王宜臼齐侯即襄公诸儿事见春秋夫春秋以前王姬之下嫁者当不少矣然无文尔兹就或説以考荘公十有一年即荘王十四年以共姬妻齐桓公桓公名小白父僖公名禄父兄防公名诸儿则桓公乃是弟诗何得云齐侯之子也且桓立三年共姬归齐言侯则允言侯子则非又考齐襄公扵荘王四年亦娶王姬春秋荘公元年夏单伯逆王姬秋筑王姬之馆于外冬王姬归于齐是纪鲁荘公主王姬之嫁于齐防公也若以为此事则防公是僖公之子诗中所指齐侯又当为僖公而王姬嫁时防公已为齐侯五年矣亦不应仍称为齐侯之子也且襄公通夫人姜氏而醉杀鲁桓公荘公为鲁桓之子主昏嫁齐襄公春秋讥其忘亲灭理故一书再书又再书如此况齐风南山诗以雄狐刺齐防并刺桓公圣人録之以示戒岂有二南为风化之本又入衰世之变风乎左传载季札观乐于周南召南曰羙防始基之矣盖以为王化之基也亦安得有所谓刺诗矧圣人论诗首重二南则以是诗为正风所以翼经而从圣他説可以存而弗论矣】
　　彼茁【侧劣反】者葭【音加】壹发五豝【百加反】于【音吁】嗟乎驺虞【叶音牙】集传赋也茁生出壮盛之貌葭芦也亦名苇【郑氏康成曰记芦始出者着春田之早晚○严氏粲曰葭芦苇又名华一物而四名葭苇之初生者】发发矢豝牡豕也一发五豝犹言中必叠双也【季氏本曰毛传云豕牝曰豝本尔雅释兽文观驷驖诗曰奉时辰牡则将为干豆之具用牝者非也礼射每发四矢集传若谓发四矢而得兽者五则兽多于矢意其间必有叠中者故以中必叠双明之○何氏楷曰案广雅凡兽二嵗通名为豝据杜预觧春猎为搜谓搜索择取不孕者若云豕牝则有孕道当从二嵗名也】驺虞兽名白虎黒文不食生物者也【周礼凡射王以驺虞为节○毛氏苌曰驺虞义兽也有至信之徳则应之○汉书司马相如封禅书囿驺虞之珍羣颂曰般般之兽乐我君囿顔师古注谓驺虞也○陆氏玑曰驺虞尾长于躯不食生物不履生草应信而至者也○陆氏佃曰驺虞西方之兽而名之曰虎则宜以杀为事今反不履生草食自死之肉盖仁之至也】○南国诸侯承文王之化脩身齐家以治其国而其仁民之余恩又有以及于庶类故其春田之际草木之茂禽兽之多至于如此而诗人述其事以美之且叹之曰此其仁心自然不由勉强是即真所谓驺虞矣
　　集説【毛氏苌曰虞人翼五豝以待公之发翼驱也○孔氏頴达曰言彼茁茁然出而始生者葭草也国君于此草生之时出田猎壹发矢而射五豝兽五豝惟壹发者不忍尽杀仁心如是故于嗟乎叹之驺虞有仁心国君亦有仁心故比之○田猎则虞人之事故山虞云若大田猎则莱除草曰莱山田之野泽虞云若大田猎则莱泽野天子田猎使虞人诸侯亦然○君止一发必翼五豝者中则杀一而已○朱子曰扵田猎之际见动植之蕃庶因以赞咏文王平昔仁泽之所及而非指田猎之事为仁也礼曰无事而不田曰不敬故此诗彼茁者葭仁也壹发五豝义也○辅氏广曰搜田乃有国之常礼南国诸侯举行其礼而诗人述其事以羙之夫草木之茂禽兽之多盖必时和嵗丰封植蕃育之所致且壹发而已行其礼而不逞其欲此诗人所以咏叹其仁也夫物生茂盛而诸侯扵田猎之际又能体文王之徳真若驺虞自然之仁焉则周家之王道岂不成全于此防】
　　附录【欧阳氏修曰召南风人美其国君顺时畋扵驺囿之中搜索害田之兽其驺囿之虞官乃翼驱五田豕以待君之射君有仁心惟一发矢而已不尽杀也故诗之首句言田猎之得时次言君仁而不尽杀卒叹虞人之得礼○严氏粲曰月令季秋天子乃教于田猎命仆及七驺咸驾郑氏云七驺谓趣马主为诸官驾説者也成十八年左传晋悼公使程郑为乗马御六驺属焉使训羣驺知礼是驺为驺御也朱氏孟子觧以虞人为守囿之吏故齐景公田则招虞人是虞为虞人也礼记射义云天子以驺虞为节乐官备也谓驺御虞人皆不乏人则官备可知○王氏应麟曰射义驺虞为节郑注云于嗟乎驺虞叹仁人也周礼疏引韩鲁説驺虞天子掌鸟兽官其説与射义合○郝氏敬曰田猎备官而所取不多不敢斥君而呼驺虞驺虞之仁君之仁也】
　　○彼茁者蓬壹发五豵【子公反】于嗟乎驺虞【叶五红反】
　　集传赋也蓬草名【许氏慎曰蓬蒿也】一嵗曰豵亦小豕也【郑氏康成曰豕生三曰豵○孔氏頴逹曰传以七月云言私其豵献豜于公大司马云大兽公之小兽私之豵言私明其小故彼亦云一嵗曰豵献豜于公明其大故彼与还传皆云三嵗曰豜伐檀传曰三嵗曰特盖异兽别名故三嵗者有二名也大司马职注云一嵗为豵二嵗为豝三嵗为特四嵗为肩五嵗为慎其説与毛或异或同不知所据○笺以豵者豕生之数非大小之名故释兽云豕生三豵二师一特一觧虽生数之名大小皆得名之言私其豵谓小时此国君搜田所射未必小也】
　　集説【袁氏仁曰葭生于水濵蓬生于陆地五豝五豵言兽之多壹发言矢之少和气充塞庶类繁殖恩及禽兽之意皆在言外○沈氏守正曰举一葭一豝而宇宙蕃育之气象可推矣此非撙节爱养之所能致也苟有一毫勉强于其间何以亭毒无知之草木无情之禽兽而使之若此之茂对防故以驺虞叹之仁心自然即在二句内非进一层语】
　　总论【朱子语类问麟趾驺虞莫是当时有此二物出来否曰不是只是取以为比即此便是麟趾便是驺虞○吕氏祖谦曰彼茁者葭彼茁者蓬记搜田之时盖所谓勾芒司节和气扇物草浅兽肥之时也壹发五豝壹发五豵兽之多而取之鲜也天壤之间和气充塞庶类蕃殖而恩足以及禽兽者皆可见矣化育之仁其何以形容曰于嗟乎驺虞非驺虞殆不足以当之也○朱氏公迁曰麟趾驺虞皆不以物为瑞而以人为瑞麟趾是因公子之仁而见文王之仁驺虞是因诸侯之仁而见文王之仁】
　　驺虞二章章三句
　　集传文王之化始于闗雎而至于麟趾则其化之入人者深矣形于鹊巢而及于驺虞则其泽之及物者广矣盖意诚心正之功不息而久则其熏蒸透彻融液周徧自有不能已者非智力之私所能及也故序以驺虞为鹊巢之应而见王道之成其必有所传矣
　　集説【孔氏颖达曰诗人之作各言其志麟趾闗雎驺虞之与鹊巢未必一人作也麟趾言公子之信厚驺虞叹国君之仁心别为兴喻非叹瑞应与前篇共相始终但君子之道作事可法垂宪后昆大师比之于末序者申明其意因言闗雎之应鹊巢之应耳其实作者本意不在于应也○张氏栻曰麟趾言公子仁厚则在内者无不孚驺虞言国君搜田以时则在外者无不孚也未有迩之未孚而可以及逺者也鹊巢之化是亦闗雎之所达也然则天下之本在国国之本在家家之本在身其本一而已○刘氏瑾曰此诗之应鹊巢亦犹麟趾之终周南也但作诗者非同一人而皆以仁兽为喻皆以于嗟为词皆以三句成章皆词简而意深岂其同被文王之化而吟咏情性亦有同然者欤编诗者分置二南之末得无意乎】
　　【案毛郑以驺虞为兽名欧阳修以驺盖马御虞则山泽之官又引射义天子以驺虞为节乐官备也以证其説之有本于是后儒依以立义者不少朱子则从毛郑之説以释此诗为正觧而别录欧阳氏之论附于古序之后尝考天子以驺虞为节诸侯以貍首为节卿大夫以采苹为节士以采蘩为节皆以歌此四诗为节其曰乐官备也者谓一发五豝喻得贤人多贤人多则官备非驺御虞人不乏官之谓又修谓毛诗未出之前説者不闻以驺虞为兽严粲遂引尔雅不载驺虞为证然太公六韬淮南子皆曰文王拘羑里散宜生得驺虞献纣而顔师古注相如封禅书亦指引驺虞他见扵经防纬书者甚伙则不得谓无此兽名矣太公在毛苌前刘安相如与毛同时在郑康成前亦不得谓始自毛郑矣顾此犹説诗者之末也总之此诗见南国被文王之化仁心及物春田之盛不忍多杀诗人叹美之曰是即所谓驺虞亦犹周南之叹羙公子是即所谓麟也盖借物为喻原非实有是兽若以为不斥言文王而美驺虞二官则麟趾何以美文王况二诗同一风体朱子以一体觧之而别附虞官之説当己苐朱子谓一发五豝犹言中必叠双似非诗人之意且田猎之礼天子不合围诸侯不掩羣若以尽物为心于礼为遇而与嗟羙文王之泽及草木昆虫之意亦未符不若郑孔以兽五豝矢惟一发为仁心之至其义似更优尔】
　　召南之国十四篇四十章百七十七句
　　集传愚案鹊巢至采苹言夫人大夫妻以见当时国君大夫被文王之化而能脩身以正其家也甘棠以下又见由方伯能布文王之化而国君能脩之家以及其国也其词虽无及于文王者然文王明徳新民之功至是而其所施者溥矣抑所谓其民皞皞而不知为之者与唯何彼秾矣之诗为不可晓当阙所疑耳【朱氏善曰南方之诸侯固非一国也而国君之夫人有鹊巢之徳大夫之妻有采蘩之敬立乎朝廷者无不节俭而正直处乎闺门者无不専静而纯一为嫡妻者有逮下之仁为媵妾者有安分之义虽里巷僻逺之处民庶防贱之家而其女子之贤犹以贞信而自守无强暴之相陵则推而上之从可知也积而至于仁如驺虞则王道成矣先儒所谓举一世而言固无一人之不仁举一人而言又无一事之不仁者惟此时为然是虽文王意诚心正之功而召伯循行宣布之力亦不可诬也】○周南召南二国凡二十五篇先儒以为正风今姑从之○孔子谓伯鱼曰女为周南召南矣乎人而不为周南召南其犹正墙面而立也与【章氏俊卿曰孔子告伯鱼学诗必自周南召南始盖诗之序先之以风而周南召南又为风之先焉此皆文王正心诚意有在于此故其肃肃雝雝在于闺门之内而其化行于二南之国】○仪礼乡饮酒乡射燕礼皆合乐周南闗雎葛覃卷耳召南鹊巢采蘩采苹【李氏如圭曰乡饮酒礼诸侯之卿大夫三年大比献贤能于君以礼賔之与之饮酒之礼乡射礼州长春秋以礼防民而射于州序之礼也合乐谓堂上歌瑟堂下钟磬合奏此诗也燕礼遂歌乡乐诸侯与羣臣燕饮酒之礼歌者亦与众音俱作而歌之乡饮酒乡射自歌其乐故言合乐不言乡乐也】燕礼又有房中之乐郑氏注曰歌周南召南之诗而不用钟磬云房中者后夫人之所讽诵以事其君子【李氏如圭曰与四方賔燕则有之】○程子曰天下之治正家为先天下之家正则天下治矣二南正家之道也陈后妃夫人大夫妻之徳推之士庶人之家一也故使邦国至于乡党皆用之自朝廷至于委巷莫不讴吟讽诵所以风化天下【杨氏时曰二南为王道之基本只为正家而天下定也○张氏栻曰二南皆文王时诗周公取以为万世后妃夫人大夫士庶人妻之法夫刑家之法虽自于己而于其配必谨所择是盖祸福之基所以重宗庙重其身正夫妇而为正家之本也】
　　集説【李氏樗曰道无始则不行而周南则为正始之道化无基则不立而召南则为王化之基○范氏处义曰周南以化言召南以徳言盖道徳者教化之本教化者道徳之效道则无所不该举其效则徳在其中故周南亦曰后妃之徳徳则随遇而见举其徳则效在其中故召南亦曰文王之化其系之周公召公虽因于所得之地其亦成文王之志与○黄氏佐曰周公徳教始自岐而行于南国故二南之诗始以后妃夫人之徳而终以麟趾驺虞之应本之以和敬成之以仁厚万世不能易也○郝氏敬曰风名召南而诗非召诗皆王教也周南岐丰首善王者之风也召南教行南国诸侯之风也周南亦有南国诗如江汉汝坟化由周达也召南无周诗専言化之及逺也】













　　钦定诗经传説彚纂卷二
<经部,诗类,钦定诗经传说汇纂>
　　钦定四库全书
　　钦定诗经传説彚纂巻三
　　邶一之三
　　集传邶鄘卫三国名在禹贡冀州西阻太行【孔氏颖逹曰案禹贡太行属冀州地理志云太行在河内河内即纣都而西不逾太行者盖其都近西也】北逾衡漳【孔氏颖逹曰漳水自上党而过邺城之北南距纣都百余里故知逾之】东南跨河以及兖州桑土之野【孔氏颖逹曰禹贡兖州云桑王既蚕注云其地尤宜蚕桑因以名之今濮水之上地有桑闲者僖三十一年卫迁于帝邱杜预云帝邱今东郡濮阳县也濮阳在濮水之北是有桑土明矣】及商之季而纣都焉武王克商分自纣城朝歌而北谓之邶南谓之鄘东谓之卫以封诸侯邶鄘不详其始封卫则武王弟康叔之国也【刘氏瑾曰武王作酒诰戒康叔而曰明大命于妹邦妹邦即纣都则康叔封卫明在武王时矣邶鄘之地岂始为武庚三叔之封至成王灭武庚诛三监乃复以封他国而其后又幷入于卫也欤】卫本都河北朝歌之东淇水之北百泉之南其后不知何时幷得邶鄘之地至懿公爲狄所灭戴公东徙渡河
　　野处漕邑文公又徙居于楚邱朝歌故城在今衞州衞县西二十二里【皇舆表朝歌今卫辉府淇县隷河南】所谓殷墟衞故都即今卫县【皇舆表卫今濬县隶直大名府】漕楚邱皆在滑州【皇舆表漕今滑县直大名府楚邱今兖州府城武县山东】大抵今懐卫澶【音蝉】相滑濮等州【皇舆表懐州今懐庆府卫州今卫辉府相州今彰徳府竝隶河南澶州今开州滑州今滑县竝隶直大名府濮州今东昌府濮州隶山东】开封大名府界【皇舆表开封府今仍旧河南大名府今仍旧京师】皆卫境也但邶鄘地既入卫其诗皆爲卫事而犹系其故国之名则不可晓【范氏处义曰国史録诗因其诗所得之地而存其国之旧先邶而后鄘岂以其亡之先后欤○朱子曰存其旧号者岂其声之异欤○辅氏广曰邶鄘卫先儒辨説虽多先生初説亦疑其爲声之异今以爲不可晓者盖此等既不系诗之大义又他无所考不若阙之爲得也○王氏应麟曰薛氏曰邶鄘灭而音存故非卫所能乱○严氏粲曰王道盛则诸侯不得擅相幷存邶鄘之名不与卫之灭国也邶列其首卫后于鄘世次也○刘氏瑾曰緑衣燕燕等诗庄姜自作共姜作柏舟桑中言沫乡皆正作于卫国而或系邶或系鄘泉水载驰竹竿皆作于外国而一系邶一系鄘一系卫意大师各从得诗之地而系之也其所以必系邶鄘故名者无乃欲寓兴灭继絶之心如春秋昭公八年楚既灭陈而九年经书陈灾糓梁以爲存陈亦此意也是以太师存邶鄘之名置于卫前亦如魏风先于唐之例夫子存其名而不削因其序而不革耳】而旧説以此下十三国皆爲变风焉【吕氏祖谦曰邶鄘卫三风圣人録变风而皆首之以正垂训深且逺哉一以见变之皆本于正而令人劝一以见正易流于变而令人惩是故邶首柏舟鄘首柏舟卫首淇奥○严氏粲曰关雎鹊巢爲三百篇纲领风之正也反乎此者变也邶鄘卫皆卫风也卫祸基于祍席覃及宗社居变风之首二南之变也】
　　集说【郑氏康成曰邶鄘卫者商纣畿内方千里之地周武王伐纣以其京师封纣子武庚爲殷后乃三分其地置三监使管叔蔡叔霍叔尹而教之自纣城而北谓之邶南谓之鄘东谓之卫成王既黜殷命杀武庚复伐三监更于此三国建诸侯以殷余民封康叔于卫使爲之长后世子孙稍幷彼二国混而名之七世至顷侯当周夷王时卫国政衰变风始作故作者各有所伤从其国本而异之爲邶鄘卫之诗焉○孔氏颖逹曰诗人之作自歌土风验其水土之名知其国之所在卫曰送子涉淇至于顿丘顿丘今爲郡名在朝歌纣都之东也纣都河北而鄘曰在彼中河鄘境在南明矣都既近西明不分国故以爲邶在北三国之境地相连接故邶曰亦流于淇鄘曰送我乎淇之上矣卫曰瞻彼淇奥三国皆言淇也戴公东徙渡河野处漕邑则漕地在鄘也而邶曰土国城漕国人所筑之城也思须与漕卫女所经之邑也河水弥弥宣公作台之处也此诗人本述其事自歌其土也○卫幷邶鄘分爲三国郑幷十邑不分之者以郑在西都十邑之中无郑名又皆国小土风不异不似邶鄘之地大与卫同又先有卫名故分之也虽分从邶鄘其实卫也故序每篇言卫明是卫诗犹唐实是晋故序亦每篇言晋也○张子曰周之兴也商民后革及其衰也卫风先变○衞幷邶鄘邶鄘之诗皆衞也晋幷魏而魏之诗非晋然其诗亦相附近何也其声类也魏唐皆俭故也郑幷桧而桧独远于郑何也其声不类也自桧以下所不足序也以爲是相去也无几耳故季札观乐于鲁歌邶鄘衞则合之歌魏歌唐则别之歌郑歌桧则逺之盖因以爲识焉○苏氏辙曰春秋所见百七十余国变风之作春秋数世矣而载于大师者独十三国意者列国不皆有诗其有诗者虽桧曹之小邶鄘之亡而有不能已也○薛氏瑄曰国风至于邶小雅至于鸿鴈大雅至于民劳皆泰极而否隂阳相根之理微矣○崔氏铣曰鹑奔先定中着其所以亡木瓜爲殿着其所以存齐桓之功也】
　　泛【芳劒反】彼柏舟亦泛其流耿耿【古幸反】不寐如有隐忧微我无酒以敖【五羔反】以游
　　集传比也泛流貌柏木名耿耿小明忧之貌也【朱子曰耿耿犹儆儆不寐貌也○辅氏广曰盖人有所忧则其心耿耿然惟于忧之一路分明耳其他固有所不及也古人下字不苟如此惟其心耿耿然故不能寐也】隐痛也微犹非也○妇人不得于其夫故以柏舟自比【问柏舟看来与关雎亦无异彼何以爲兴朱子曰他下面便説淑女见得是因彼与此此诗才説柏舟下面更无贴意见得其义是比】言以柏爲舟坚致【音稚密也】牢实而不以乘载无所依薄【刘氏瑾曰薄字训附以説卦雷风相薄证之只读作泊若以离骚九章芳不得薄之薄证之则音爲博而亦训爲附也】但泛然于水中而已【严氏粲曰二柏舟用意皆在下句邶柏舟在于亦泛其流鄘柏舟在于在彼中河也】故其隐忧之深如此【徐氏光啓曰不曰隐忧而曰如有隐忧极善形容忧恨之意】非爲无酒可以敖游而解之也【辅氏广曰酒可忘忧其説本此】列女传以此爲妇人之诗今考其辞气卑顺柔弱且居变风之首而与下篇相类岂亦庄姜之诗也欤【郑氏康成曰庄姜庄公夫人齐女姓姜氏○胡氏一桂曰此诗辞气诚爲卑弱而末云不能奋飞可见妇人诗何则人臣道不合则去是有可去之义若姜氏则无可去之义矣故曰不能奋飞况以下四篇皆妇人作二南与邶鄘柏舟皆首妇人亦是一证】
　　集説【毛氏苌曰柏木所以宜爲舟也亦泛泛其流不以济渡也○许氏谦曰柏舟则宜以载物乃泛泛于水中而无所用以此喻已故耿耿而忧思至于不能寐如有所隐痛之忧非无酒以自乐然此忧非酒之所能遣也○沈氏守正曰舟以载物而不得载妇以承夫而不得夫此比意也篇中惟此一句是显説见弃而又是托言余皆反覆述已之忧而不言所忧之何事即明言羣小之见愠而不言见愠之何由所以爲贤妇人也○若一语稍不含浑即是怼夫一语稍不自问即是扬已】
　　附录【郑氏康成曰舟载渡物者今不用而与众物泛泛然俱流水中兴者喻仁人之不见用而与羣小人竝列亦犹是也○李氏樗曰君子之仕欲行其道徒食其禄而道不行岂仁人之本心哉仁人之所忧者忧国也不可以酒觧也亦非敖游之所能释也○严氏粲曰柏美材也以柏爲舟义不在柏也舟必有人以维楫之而后能有所济今浮舟于水而无人以维楫之其将何所止泊乎喻卫国无贤人以维持之则亦聼其自爲败壊耳其将何所底止乎犹言譬彼舟流不知所届也○旧説以柏舟自喻其材美以泛泛喻已之不见用下即继之以耿耿不寐如有隐忧则伤于迫切而非仁人之气象矣故以舟喻国流于水中以喻国之靡所底止爲此而隐忧然后见仁人之心也】
　　○我心匪鉴不可以茹【如预反】亦有兄弟不可以据薄言往愬逢彼之怒
　　集传赋也鉴镜茹度【待洛反罗氏中行曰量也谋也计也料也忖也惟分寸丈尺引曰五虞则也过也音徒故反故此类推】据依愬告也○言我心既匪鉴而不能度物【陈氏推曰言不能度已见弃之故与下文自反相照应】虽有兄弟而又不可依以爲重故往告之而反遭其怒也【辅氏广曰内既不得于其夫外又不得于其兄弟其情之无聊亦甚矣】
　　集説【许氏谦曰承上言鉴明则可度物我心忧烦不能度物不知何以处此归而告诸兄弟聊以寄此愤耳而又逢彼之怒是兄弟亦不可据凭而终莫知所以自处也○徐氏光啓曰夫者妇之所天不得于夫则无往而非拂逆之乡故言逢彼之怒只形容困阸无聊之状皆意在言外也】
　　附录【郑氏康成曰鉴之察形但知方圆白黑不能度其眞僞我心非如是鉴我于众人之善恶外内心度知之兄弟至亲当相据依言亦有不相据依以爲是者希耳责之以兄弟之道谓同姓臣也○何氏楷曰上章言上不得于君此章言下不得于僚友】
　　○我心匪石不可转也我心匪席不可卷【眷勉反】也威仪棣棣不可选也
　　集传赋也棣棣富而闲习之貌【毛氏苌曰物有其容不可数也○吕氏祖谦曰言威仪闲习自有常度○辅氏广曰富谓富盛也富盛则全备而无欠阙闲习则从容而不生疎】选简择也○言石可转而我心不可转席可卷而我心不可卷【郑氏康成曰言已心志坚平过于石席】威仪无一不善又不可得而简择取舍皆自反而无阙之意
　　集说【辅氏广曰心之不可转不可卷言其有常也威仪之不可选言其皆善也惟其存诸中者有常而不可移故形于外者皆善而不可拣也○许氏谦曰石不可转是其贞洁自守之意坚席不可卷是其公平逮下之心溥也○徐氏光啓曰既言心之有常又言仪之皆善乃求其见弃之故而不得故自猜自疑不能爲情之甚也】
　　附录【郑氏康成曰称已威仪如此者言已徳备而不遇所以愠也○苏氏辙曰小人之恶君子曰何爲斯踽踽凉凉然君子不以其故自改也此所谓不可转而不可卷也○严氏粲曰兄弟见怒欲已改行以趋时仁人于是自誓而言心不可转不可卷此不以兄弟之沮而易其守也威仪不可有所选择而自贬以苟合此处羣小之间而雍容不失其常度也】
　　○忧心悄悄【七小反】愠于羣小觏【古豆反】闵既多受侮不少静言思之寤辟【避亦反】有摽【符小反】
　　集传赋也悄悄忧貌愠怒意羣小众妾也言见怒于众妾也觏见闵病也辟拊心也摽拊心貌【孔氏颖逹曰寤觉之中拊心而手摽然○严氏粲曰摽本训击故摽然爲拊心貌】
　　集説【辅氏广曰此章又言其所忧之事以至于拊心而有摽则其忧极矣○许氏谦曰谓我之忧者自揆无过正以见怒诸妾防谮而致然黙而思之无可奈何惟拊心而已】
　　附录【郑氏康成曰羣小众小人在君侧者○欧阳氏修曰仁人爲羣小所怒故常惧祸而忧心焉○王氏安石曰君子与小人异趣其爲小人所愠固其理也故曰忧心悄悄愠于羣小小人得志则爲防诬以病君子君子既病矣则又从而侮之故曰觏闵既多受侮不少其曰既多不少者以着小人之众也】
　　○日居月诸胡迭【待结反】而微心之忧矣如匪澣【户管反】衣静言思之不能奋飞
　　集传比也居诸语辞迭更微亏也【严氏粲曰微谓不明也日月食则不明十月之交云彼月而微此日而微】匪澣衣谓垢污不濯之衣奋飞如鸟奋翼而飞去也○言日当常明月则有时而亏犹正嫡当尊众妾当卑今众妾反胜正嫡是日月更迭而亏是以忧之至于烦寃愦【古对反心乱也】眊【音冒日不明也】如衣不澣之衣恨不能奋起而飞去也
　　集説【辅氏广曰此章方述其常理而以日月爲比以见已之所遭非理之常故其心之忧烦寃眊如衣不澣之衣又恨其不能如鸟之奋翼而飞去也盖亦可谓知其不可奈何而安之于命矣○许氏谦曰卒章再言上下失序所以忧不能解但恨不能飞去耳忧之极止曰不能奋飞可谓正而不深怨矣○黄氏佐曰此章言不得于夫见愠于妾则众妾反尊显而正嫡反幽微矣然妇之事夫一与之齐终身不改是终无可去之义也】
　　附录【郑氏康成曰日君象也月臣象也君道当常明如日而月有亏盈君失道而任小人大臣専恣则日如月然臣不遇于君犹不忍去厚之至也○苏氏辙曰君子与小人常迭相胜然而小人而不得其志者常也君子而不遂如日而微耳是以忧之不去于心如衣垢之不澣不忘濯也忧患既深思奋飞以避之而不能矣】
　　总论【朱子曰读诗须看诗人之意在甚处如妇人不得于其夫宜其怨之深矣而曰我思古人实获我心又曰静言思之不能奋飞其词气忠厚恻怛怨而不过如此此所谓止乎礼义而中喜怒哀乐之节者所以虽爲变风而继二南之后者以此臣之不得于君子之不得于父弟之不得于兄朋友之不相信皆当以此爲法如屈原不忍其愤懐沙赴水此贤者之过也贾谊云歴九州而相其君兮何必懐此都也又失之逺矣○问静言思之不能奋飞犹似未有和平意曰也只是如此説无过当处既有可怨之事亦须逺他有些怨底意思只看舜之号泣于旻天更有甚于此者喜怒哀乐但发之不过其则耳亦岂可无圣贤处忧危只要不失其正如绿衣言我思古人实获我心这般意思却又分外好○辅氏广曰首章以柏舟爲比比其可用乘载也末章以日月爲比比其当明而亏当尊而卑也所谓词气卑顺柔弱全篇固然末后两章尤可见○朱氏善曰不得志于夫而无怨夫之意不见礼于兄弟而无絶兄弟之情不见爱于众妾而无怨众妾之心而所以自反者惟知心志不可以不专一威仪不可以不闲习使恶我者无得而简择怒我者无得以瑕疵亦可谓善自处矣】
　　附录【苏氏辙曰毛传之序曰此卫顷公之诗也变风之作而至于汉其间逺矣其出于毛氏者其传之也传之犹可信也○严氏粲曰衞衰世也而有柏舟之仁人身虽不遇而惓惓于国今诵其诗犹想见其蔼然仁人气象刘向列女传以邶柏舟爲衞宣夫人之诗此鲁诗说也孔丛子载孔子读柏舟见匹夫执志之不可易则非妇人之诗也○黄氏震曰晦庵主列女传以此爲妇人之诗以柏舟之坚自比华谷援孔丛子载孔子读柏舟见匹夫执志之不可易谓非妇人之诗晦庵据列女传以变毛氏华谷又据孔丛子以变晦庵愚案泛彼柏舟之诗説泛然流水中似与经文合初不见所谓坚守之意且合从毛氏古説以仁人不遇爲主】
　　【案小序以此诗爲仁人不遇韩婴以爲宣姜自誓而刘向列女传曰卫宣夫人者齐侯女也嫁卫至城门而卫君死遂入持三年丧毕弟立请曰卫小国也不容二庖夫人曰惟夫妇同庖不聼卫人愬于齐兄弟兄弟皆欲与君女终不聼乃作此诗朱子本向説改毛传爲妇人之诗而意其爲庄姜以下篇而推之然不敢指爲宣姜与宣夫人者以宣姜见烝于昭伯左传记载甚明而向所云宣夫人者岂有两卫宣耶故以诗之篇次考之则指庄姜爲协也但向着列女传以爲诗本妇人而所上封事论恭显倾陷正人则引是诗之词爲证又解之曰小人成羣亦足愠也朱子力辟小序而定此诗爲妇人不得志于夫者所作及注孟子引诗忧心悄悄愠于羣小则曰本言卫之仁人见怒于羣小孟子以爲孔子之事可以当之是又与诗集传异矣诸儒因此辨论甚多总之君臣夫妇其道无二妇人不得于夫仁人不遇于时而因物起兴发乎情止乎礼义要皆圣人之所取也朱子注诗与注孟子各存一义故仍録古説于末以备博览云】柏舟五章章六句
　　集说【张氏学龙曰庄姜处失妇之变正静自守而不忍斥言其夫共姜处母子之变以死誓无他感动其母然母之慈爱犹可回也故共姜处之易夫之昏惑不可移也故庄姜处之难所以冠鄘卫居变风之首也○朱氏公迁曰柏舟与关雎鹊巢反对而处变以常不愧于后妃夫人之化所以首变风而继二南也】
　　绿兮衣兮绿衣黄里心之忧矣曷维其已
　　集传比也緑苍胜黄之闲色黄中央土之正色【刘氏瑾曰青黄赤白黑五方之正色也绿红碧紫纁五方之闲色也盖以木之青克土之黄合青黄而成绿爲东方之闲色】闲色贱而以为衣正色贵而以为里言皆失其所也已止也○荘公惑于嬖妾【郑氏康成】
　　【曰妾谓公子州吁之母母嬖而州吁日骄○曹氏粹中曰荘公杨武公子】夫人荘
　　姜贤而失位故作此诗言緑衣黄里以比
　　贱妾尊显而正嫡幽微使我忧之不能自
　　已也
　　集説【孔氏颖逹曰闲色之绿不当为衣犹不正之妾不宜嬖宠今闲色为衣而见正色反为里而隐以兴妾蒙宠而显夫人反见疏而微绿衣以邪干正犹妾以贱陵贵故心之忧矣何时其可以止也○谢氏枋得曰嫡妾易位尊卑不明家不齐则国不治庄姜之心岂但忧一身哉为君忧为君之子忧为国家后日忧其忧何时能止也】
　　○绿兮衣兮绿衣黄裳心之忧矣曷维其亡
　　集传比也上曰衣下曰裳记曰衣正色裳闲色今以绿为衣而黄者自里转而为裳其失所益甚矣【严氏粲曰黄里言掩蔽而已黄裳则失位矣○姚氏舜牧曰绿衣黄里是伤其及背绿衣黄裳是伤其倒置】亡之为言忘也
　　集説【孔氏颖逹曰闲色之绿今为衣而在上正色之黄反为裳而处下以兴妾蒙宠而尊夫人反见疏而卑前以表里兴幽显此以上下喻尊卑虽嫡妾之位不易而庄公礼过有薄厚也】
　　○绿兮丝兮女【音汝】所治【平声】兮我思古人俾无訧【音尤叶于其反】兮
　　集传比也女指其君子而言也治谓理而织之也俾使訧过也○言绿方爲丝而女又治之【毛氏苌曰绿末也丝本也】以比妾方少艾而女又嬖之也【许氏谦曰绿之所以成绿而爲衣者人以丝染治而成也妾之所以上僭者以君子嬖之而然也上绿字已包前章衣字在内】然则我将如之何哉亦思古人有尝遭此而善处之者以自励焉使不至于有过而已【辅氏广曰彼之所爲自违悖而我之所爲则欲其无过而已此其所以爲贤也○陈氏推曰俾无訧兮只委曲以全夫妇之道不兼嫡妾说善处必期尽道若只安于过时则但付之于命而已岂得谓善处】
　　集说【孔氏颖逹曰毛以爲由丝以爲绿即绿爲末丝爲本犹承嫡而使妾则妾爲卑而嫡爲尊公定尊卑不可乱犹女治丝本末不可易今公何爲使妾上僭而令尊卑乱乎庄姜旣见公不能定尊卑使已微而妾显故云我思古之君子妻妾有序自使其行无过差者以庄公不能然故思之○严氏粲曰言此闲色之绿也本是丝也乃女染治以爲绿也女旣染此丝以爲绿岂可复以爲衣而加诸黄色之上乎嬖旣以爲妾则不僭嫡也我思古人能处嫡妾使尊卑有序而无尤过也○徐氏光啓曰诗人之意谓凡妾见宠妇人多嫉心忿争便是处失其宜而我亦有过矣故思古人以自励焉】
　　○絺兮绤兮凄【七西反】其以风【叶符愔反】我思古人实获我心集传比也凄寒风也○絺绤而遇寒风犹已之过时而见弃也故思古人之善处此者眞能先得我心之所求也
　　集说【郑氏康成曰絺绤所以当暑今以待寒喻其失所也古之圣人制礼者使夫妇有道妻妾贵贱各有次序○朱子曰古人所爲恰与我合只此便是至善前乎千百世之已往后乎千百世之未来只是此道理孟子所谓若合符节政谓是尔○辅氏广曰庄姜始则思法古人以求无过旣又因古人之事而知其先得我心之所同然者可不谓之贤乎哉○严氏粲曰絺绤暑服今当凄然寒风之时喻不适时而见弃犹班婕妤秋扇捐箧之意也我思古人能处嫡妾实得我心言当于人心也女子之情铙怨此诗但刺庄公不能正嫡妾之分其辞温柔敦厚如此故曰诗可以怨○黄氏一正曰我思古人俾无訧兮欲求古道以处之使其夫归于无过也我思古人实获我心欲求古道以处之然后心得其所安也】总论【程子曰绿衣卫庄姜伤已无德以致之行有不得者反求诸已而已矣故曰绿兮丝兮女所治】
　　【兮我思古人俾无訧兮絺兮绤兮凄其以风我思古人实获我心丝之绿由汝之染治以成言有所自也絺绤所以来风也○许氏谦曰首章言已爲贱者所掩蔽次章则贵贱易位矣然此伹就妾身而言三章则言妾僭之由皆在于君子末章则深逹乎事逐时变物随气迁理势之常无足怪者尚何忧悴之有○徐氏常吉曰前之忧忧今日遇此而无聊也后之思思古人处此之有道也然求自尽而已非有冀于夫也非有憾于羣小也】
　　绿衣四章章四句
　　集传庄姜事见春秋传此诗无所考姑从序说下三篇同【左传庄姜美而无子戴嬀生桓公庄姜以爲已子公子州吁嬖人之子也有宠而好兵公弗禁庄姜恶之】
　　集说【严氏粲曰圣人存绿衣以明夫妇治道之原申二南之义以埀世戒非取女子之怨也此诗庄姜所自作而属邶风者盖邶人传咏之而采诗者得之于邶耳○黄氏震曰观诗至绿衣然后知先王之风泽深厚夫以妇人女子而所知如此词气坦夷固与气息茀然者不可同年语矣盖不得已而后言仁厚积中而然也】
　　燕燕于飞差【初宜反】池其羽之子于归远送于野【叶上与反】瞻望弗及泣涕如雨
　　集传兴也燕鳦【音壹】也谓之燕燕者重言之也【孔氏颖逹曰释鸟云巂周燕燕鳦孙炎曰别三名舍人曰巂周名燕燕又名鳦郭璞曰一名鸟齐人呼鳦曰燕卽今之燕也古人重言之汉书童謡云燕燕尾涎涎是也】差池不齐之貌【李氏樗曰左氏何敢差池杜元凯以爲不齐也】之子指戴嬀也【陆氏德明曰戴諡也嬀陈姓也】归大归也【毛氏苌曰归归宗也○孔氏颖逹曰大归者不反之辞以归宁者有时而反此卽归不复来故谓之大归也】○庄姜无子以陈女戴嬀之子完爲已子庄公卒完卽位嬖人之子州吁弑之故戴嬀大归于陈而庄姜送之作此诗也【毛氏苌曰逺送过礼○王氏安石曰燕方春时以其匹至其羽相与差池其鸣一上一下故庄姜感所见以起兴○杨氏愼曰师矌禽经曰鸟向飞背宿燕向宿背飞此物理也故庄姜以爲送归妾之比取其背飞之义送别之情也】
　　集说【郑氏康成曰妇人之礼送迎不出门今我送是子乃至于野者舒已愤尽已情○孔氏颖逹曰旣至于野与之诀别已留而彼去稍稍更远瞻望之不复能及故念之泣涕如雨然也上二句谓其将行次二句言已在路下二句言旣诀之后○严氏粲曰燕以春来秋去有离别之义故以起兴庄姜橅戴嬀之子平时与戴嬀防信相亲及庄公旣没嫡妾相依如双燕之飞其羽差池相爲先后而常相逐飞也今戴嬀大归而已独留不复得如双燕矣我远送而瞻望不及泣涕如两之倾也风人含不尽之意此但叙离别之恨而子弑国危之戚皆隐然在不言之中矣】
　　○燕燕于飞颉【户结反】之颃【户郎反】之之子于归远于将之瞻望弗及伫立以泣
　　集传兴也飞而上曰颉飞而下曰颃【严氏粲曰双燕之飞或颉或颃亦常相随逐也○何氏楷曰颉说文云直项也颃尔雅云鸟咙也盖鸟高飞直上故见其项颈上向也双燕各飞兴已与嬀形影相望也】将送也【何氏楷曰将持也言相携持而行也】伫立久立也
　　集说【黄氏櫄曰颉颃上下言其去国之时有回首再三不忍相别之意】
　　○燕燕于飞下上【时掌反】其音之子于归远送于南【叶尼心反】瞻望弗及实劳我心
　　集传兴也鸣而上曰上音鸣而下曰下音送于南者陈在衞南
　　集说【辅氏广曰泣涕如雨初别时也伫立以泣已别而久立以泣也实劳我心旣去而思之不忘也○朱氏公迁曰飞相上下声相应和皆不忍相违之意】
　　○仲氏任【而今反】只【音纸】其心塞渊【叶一均反】终温且惠淑愼其身先君之思以朂寡人
　　集传赋也仲氏戴嬀字也【孔氏颖逹曰妇人不以名行今称仲氏明是其字礼记男女异长注云各自爲伯季故妇人称仲氏也】以恩相信曰任【周礼六行孝友睦婣任恤注任信于友道】只语辞塞实渊深终竟温和惠顺淑善也【朱子曰终温且惠始终如一也】先君谓庄公也朂勉也寡人寡德之人庄姜自称也○言戴嬀之贤如此又以先君之思勉我使我常念之而不失其守也【辅氏广曰以恩爱相信嫡妾相与之情于是爲至塞实不虚妄也渊深不浅露也二者其本也温和惠顺又终竟如此而无作辍焉则是得情性之常也淑又妇人之美德而愼则持身之谨也有是众德而又谨于持身其贤爲可知矣○徐氏常吉曰先君之思夫人之自盟素矣而嬀之言如此非所谓同心之言其臭如兰者乎】杨氏曰州吁之暴桓公之死戴嬀之去皆夫人失位不见荅于先君所致也而戴嬀犹以先君之思勉其夫人眞可谓温且惠矣
　　集说【孔氏颖达曰庄姜旣送戴嬀而思其德行及其言语乃称其字言仲氏有大德行也其心诚实而深逺也又终当顔色温和且能恭顺善自谨愼其身内外之德旣如此又于将归之时思先君之故劝勉寡人以礼义也○朱子语类或问戴嬀不以庄公已死而勉庄姜以思之可见温和惠顺而能终也亦缘他之心塞实渊深所禀之厚故能如此曰不知古人文字之美词气温和义理精密如此秦汉以后无此等语某读诗于此数句读书至先王肇修人纪从谏弗咈先民时若居上克明爲下克忠与人不求备检身若不及以至于有万邦兹维艰哉深诵叹之○譬如画工传神一般直是写得他精神出○严氏粲曰此章皆称戴嬀之美以爲别辞所以致其爱恋之意末又称戴嬀相勉之辞虽以见戴嬀之贤而意绪黯然矣】
　　总论【孔氏颖逹曰戴嬀大归庄姜送之经所陈皆诀别之后述其送之之事也○潘氏时举曰前三章但见庄姜拳拳于戴嬀有不能已者四章乃见庄姜于戴嬀非是情爱之私由其有塞渊温惠之德能自淑愼其身又能以先君之思勉庄姜以不忘则见戴嬀平日于庄姜相劝勉以善者多矣故于其归而爱之如此无非情性之正也○朱氏公迁曰前三章述已之情后一章美戴嬀之德】
　　燕燕四章章六句
　　集说【孔氏颖逹曰隐三年左传曰卫庄公娶于齐东宫得臣之妹曰庄姜美而无子又娶于陈曰厉嬀生孝伯早死其娣戴嬀生桓公庄姜以爲己子四年春州吁杀桓公经书弑其君完是庄姜无子完立州吁杀之之事也由其子见杀故戴嬀于是大归庄姜养其子与之相善故越礼远送于野作此诗以见庄姜之志也知归是戴嬀者经云先君之思则庄公薨矣桓公之时母不当辄归虽归非庄姜所当送归明桓公死后其母见子之杀故归庄姜养其子同伤桓公之死故涕泣而送之也卫世家云庄公娶齐女爲夫人而无子又娶陈女爲夫人礼诸侯不再娶且庄姜仍在左传惟言又娶于陈不言爲夫人也左传惟言戴嬀生桓公庄姜养之以爲己子不言其死也然传言又娶者盖谓媵也左传曰同姓媵之异姓则否此陈女得媵庄姜者春秋之世不能如礼○顾氏梦麟曰案春秋书戊申卫州吁弑其君完九月衞人杀州吁于濮杜预注戊申三月十七日则皆桓王之元隐公之四一年内事也盖未几而君完之仇雪矣此诗之作则在君完被弑后州吁未杀先当春夏之间见燕托兴】
　　【案史记州吁袭杀桓公自立欲伐郑请宋陈蔡与俱石碏乃因桓公母家于陈详爲善州吁至郑郊石碏与陈侯谋因杀州吁于濮据史以论诗则戴嬀之大归正后日石碏用陈以讨贼之由也然则庄姜之越礼远送而惓惓于戴嬀爲之涕泣不置者当非仅辱常妇人女子离别之情其亦有他望也欤】
　　日居月诸照临下土乃如之人兮逝不古处【昌吕反】胡能有定宁不我顾【叶果五反】
　　集传赋也日居月诸呼而诉之也之人指庄公也逝发语辞古处未详【毛氏苌曰古故也】或云以古道相处也【王氏回曰不以古夫妇之道处我】胡宁皆何也○庄姜不见荅于庄公
　　故呼日月而诉之言日月之照临下土久矣今乃有如是之人而不以古道相处【吕氏祖谦曰观硕人之诗则庄姜初来卽不见荅非始有防义而后忘之也古不当训故】是其心志回惑亦何能有定哉【许氏谦曰四胡能有定期之之辞也谓令其心回惑何时而能定乎此庄姜忠厚之意也】而何爲其独不我顾也见弃如此而犹有望之之意焉此诗之所以爲厚也【刘氏瑾曰每章章末二句皆有望之之意】
　　集说【毛氏苌曰日乎月乎照临之也○朱子曰夫妇相敬如賔古之道也庄姜贞静自守而庄公谑浪笑敖此所谓逝不古处也○辅氏广曰观绿衣之诗所谓我思古人则于此叹庄公不以古道处已者宜也自处以古人爲法而望人以古道处已庄姜之处已望人皆有则矣○黄氏一正曰呼日月者以其明能徧照也定定其志也○顾氏起元曰以古道相处如古之刑于睦雍是也○沈氏守正曰怨非诗意也大意谓斯人之不古处也不知胡时能有定乎使其定也宁终弃我而不顾乎】
　　附录【郑氏康成曰日月喻国君与夫人也○孔氏颖逹曰言日乎日以照画月乎月以照夜故得同曜齐明而照临下土以兴国君也夫人也国君视外治夫人视内政当亦同德齐意以治理国事如此是其常道今乃如是人庄公其所接及我夫人不以古时恩意处遇之是不与之同德齐意失月配日之义也公于夫妇尚不得所于众事亦何能有所定乎适曽不顾念我之言而已无能有所定也○郝氏敬曰呼日月者诗之情境以比夫妇非专爲告诉日月也】
　　○日居月诸下土是冒乃如之人兮逝不相好【呼报反】胡能有定宁不我报
　　集传赋也冒覆也【郑氏康成曰覆犹照临也】报荅也【毛氏苌曰尽妇道而不得报】
　　集说【郑氏康成曰其所以接及我者不以相好之恩情甚于已薄也○张子曰以礼事庄公不以恩】
　　【荅已宁不我报是也】
　　○日居月诸出自东方乃如之人兮德音无良胡能有定俾也可忘
　　集传赋也日旦必出东方月望亦出东方【毛氏苌曰日始月盛】
　　【皆出东方】德音美其辞无良丑其实也【严氏粲曰此德音无良及邶谷风德音莫违皆妇人言其夫待已之意】俾也可忘言何独使我爲可忘者耶
　　集説【李氏樗曰俾也可忘诸家以爲庄姜忘其庄公非也庄姜之爲人母其子之防犹且念之庄姜慈于爲母岂肯忘庄公哉戴嬀之归犹曰先君之思以朂寡人戴嬀不忘庄公庄姜岂忘庄公乎俾也可忘当是庄公忘庄姜言使我果当忘乎是不当忘而忘也○朱氏公迁曰庄姜之贤可亲不可忘者也而庄公忘之何哉】
　　附录【孔氏颖逹曰言日乎月乎日之始照月之盛望皆出东方言月盛之时有与日同以兴国君也夫人也国君之平常夫人之隆盛皆秉其国事夫人之盛时亦当与君同如此是其常今乃如之人庄公曾无良善之德音以处语夫人是疏远已不与之同位失月配日之义君之行如是何能有所定使是无良之行可忘也○日月虽分照书夜而日恒明月则有盈有阙不常盛盛则与日皆出东方犹君与夫人虽各听内外而君恒伸夫人有屈有伸伸则与君同居尊位故笺云夫人当盛之时与君同位○严氏粲曰德音无良言庄公待已其声音言语之闲皆无善意也今家国之乱何能有定是可忧也若往日之事则使我可忘不复追咎之矣诗之敦厚如此】
　　○日居月诸东方自出父兮母兮畜我不卒胡能有定报我不述
　　集传赋也畜养卒终也不得其夫而叹父母养我之不终盖忧患疾痛之极必呼父母人之至情也【刘氏瑾曰日居月诸呼日月而诉之父兮母兮呼父母而诉之也犹舜号泣于旻天于父母之意】述循也
　　言不循义理也
　　集说【朱氏公迁曰始责其不以古道处我终责其不循义理以报我性情之厚而发于正者也报我不述于终风首章可见○呼日月而怨其夫则有望焉者也呼日月而呼父母则絶意于夫无所望也○顾氏起元曰报我不循礼义则犹之乎不报也】
　　附录【吕氏祖谦曰胡能有定反覆言之盖推原祸乱之由而非爲已私也俾也可忘谓庄公恩义之薄诚使我可忘而我自不忍忘之也末章不欲咎庄公徒自伤父母养我不终而已报我不述言庄公之所以报我不欲称述之矣亦不欲咎庄公也】
　　总论【辅氏广曰呼日月而但云照临下土尊之之词也呼父母而遂言畜我不卒亲之之词也一章云宁不我顾言不相顾盼也二章言宁不我报言不相酬荅也三章云俾也可忘则蒙上句胡字言何独使我爲可忘者耶词虽缓而意则切矣四章言报我不述则又言庄公虽有时相报我而都不循乎义理也虽爲庄公所弃而犹有望之之意焉是其性情之正也○胡氏一桂曰此篇分明作于庄公之时胡能有定只是说庄公心志回惑反覆无定之意故不我顾不我报俾也可忘而报我不述也】日月四章章六句
　　集传此诗当在燕燕之前下篇放此【问日月终风二篇据集传云当在燕燕之前以某观之终风当在先日月当次之盖详终风之词庄公于庄姜犹有往来之时至日日则见庄公已絶不顾庄姜而庄姜不免微怨矣燕燕则庄公薨后送归妾情不能堪耳以此观之则终风当先而日月当次朱子曰恐或如此】
　　集说【朱氏善曰变风之始庄姜何也曰妇人夫其所天也以夫则狂惑妾其所使也以妾则上僭子其所恃頼以终身也以子则防而无礼庄姜之处此亦难矣虽遭人伦之变而不失乎天理之常则庄姜亦贤矣哉是可以爲处变者之法矣】
　　终风且防顾我则笑【叶音燥】谑【许约反】浪笑敖【五报反】中心是悼
　　集传比也终风终日风也防疾也【孔氏颖逹曰释天云日出而风爲防孙炎曰阴云不兴而大风防起然则爲风之防疾故云疾也】谑戏言也浪放荡也【顾氏梦麟曰谑而浪非常谑也笑而敖非诚笑也】悼伤也○庄公之爲人狂荡防疾庄姜盖不忍斥言之故但以终风且防爲比言虽其狂防如此然亦有顾我则笑之时但皆出于戏慢之意而无爱敬之诚【孔氏颖逹曰连云笑敖故爲不敬淇奥云善戏谑兮明非不敬也】则又使我不敢言而心独伤之耳盖庄公防慢无常而庄姜正静自守所以忤其意而不见荅也集説【许氏谦曰顾我则笑是不礼其夫人而不能相敬如賔可见○邓氏元锡曰夫笑爲欢也谑浪而笑不古处也何欢焉中心悼之而已○邹氏泉曰终风且防是说庄公之狂荡防疾谑浪笑敖总是戏慢不诚而已中心是悼不敢言而心独伤之意○朱氏道行曰语云防风不终朝终风而防非风之常起下顾我则笑以谑浪笑敖非情之常也一切喜怒把来做正经不得所以中心是悼耳】
　　附录【毛氏苌曰笑侮之也○郑氏康成曰旣竟日风矣而又防疾喻州吁之爲不善如终风之无休止而其闲又有甚恶其在庄姜之前视庄姜则反笑之是无敬心之甚悼者伤其如是然而已不能得而止之】
　　○终风且霾【亡皆反叶音貍】惠然肯来【叶如字又陵之反】莫往莫来悠悠我思【叶新才新赍二反】
　　集传比也霾雨土蒙霿【音茂又音梦】也【孔氏颖逹曰释天云风而雨土爲霾孙炎曰大风扬尘土从上下也○徐氏光啓曰蒙霿闭塞不开之意】惠顺也【毛氏苌曰言时有顺心也】悠悠思之长也○终风且霾以比庄公之狂惑也虽云狂惑然亦或惠然而肯来但又有莫往莫来之时则使我悠悠而思之望其君子之深厚之至也集说【唐氏汝谔曰肯来无几而莫来甚长此悠悠之思苦其终无了期也○朱氏道行曰终日风防扬尘满目如雾雨然皆终风之变怪也惠然肯来与顾我则笑一例不出自根心倐忽转移狂态曲尽悠悠我思发端于悼】
　　附录【孔氏颖逹曰毛以爲天旣终日风且又有防甚雨土之时以兴州吁常爲不善又有甚恶恚怒之时州吁之防如是又不肯数见庄姜时有顺心然后肯来虽来复侮慢之旣无子道以来事已由此已不得以母道往加之莫往莫来母子恩絶悠悠然我心思之言思其如是则悠悠然也○杨氏时曰见侮慢则悼之而已其莫往莫来则又思之可谓极母道矣】
　　○终风且曀【于计反】不日有曀寤言不寐愿言则嚏【都丽反】集传比也阴而风曰曀【孙氏炎曰云风曀日光】有又也不日有曀言旣曀矣不旋日而又曀也亦比人之狂惑暂开而复蔽也愿思也嚏鼽【音求】嚏也【礼记月令民多鼽嚏注鼽者气窒于鼻嚏者声发于口】人气感伤闭郁又爲风雾所袭则有是疾也集说【吕氏祖谦曰阴风终日意其止矣不旋日而又曀焉最苦之辞也○辅氏广曰寤则忧而不能寐思之则感伤气闭而成疾其忧危甚矣○顾氏起元曰暂开者天理之萌复蔽者人欲之锢寤言二句串说言寤则忧而不寐思之至于成疾也】
　　附录【孔氏颖逹曰毛以爲天旣终日风且复阴而曀不见日光矣而又曀以兴州吁旣常不善而又甚防如是庄姜言我寤觉而不能寐愿以母道往加之我则嚏跲而不行跲与劫音义同】
　　○曀曀其阴虺虺其靁寤言不寐愿言则怀【叶胡椳反】集传比也曀曀阴貌【孔氏颖逹曰言曀复曀则阴曀之甚也】虺虺靁将发而未震之声以比人之狂惑愈深而未已也怀思也【徐氏光啓曰怀怀抱不释之意】
　　集说【范氏处义曰阴而风曰曀曰曀曀则日常阴也曰虺虺则雷电俱发也○吕氏祖谦曰骤雨迅雷其止可待至于曀曀之阴虺虺之雷则殊未有开霁之期也】
　　附录【毛氏苌曰怀伤也○孔氏颖逹曰毛以爲天旣曀曀然其常阴又虺虺然其震雷以兴州吁之防如是故庄姜言我夜觉恒不寐愿以母道往加之我则伤心】
　　总论【许氏谦曰庄姜贤夫人也所思者大矣国君及夫人父母一国而国人作则者也庄公无人君仪度其曰终风曰防曰霾曀阴雷曰谑浪笑敖爲君如此果足以正一国乎夫人贤而不见荅果足以示人齐家之道乎夫人之中心是悼悠悠之思寤而不寐愿言而嚏而怀所思者大矣非情欲之谓也○刘氏瑾曰一章言庄公狂防二章言其狂惑皆止一句爲比而庄公犹有顾笑惠来之时所谓防慢无常狂惑暂开者也三章则暂开而复蔽四章则愈深而未已皆是以两句爲比】
　　终风四章章四句
　　集传说见上
　　集说【刘氏瑾曰若以此诗继绿衣之后次日月次燕燕读之尤可备见姜氏初作柏舟绿衣惟自忧叹而止于和平未尝讥公之爲人也至于终风则言其狂惑蔽痼而犹不忍斥言及日月然后极其词此岂情之所得已哉】
　　附录【严氏粲曰国史题日月终风二诗止曰衞庄姜伤已不言爲何时诗也后序以爲作于州吁之时或者以爲作于庄公之时且后序有毛公所不及见者固不可尽据然莫往莫来传云人无子道以来事已已亦不得以母道往加之是毛公以爲州吁诗矣○蒋氏悌生曰庄公惑于嬖妾疎弃庄姜宜其有怨心矣然绿衣归于自省无一语憾庄公至于州吁弑桓自立戴嬀大归于陈而庄姜送之其悲痛困穷无以加于此时其原皆庄公不见荅之所致也而燕燕之诗但言涕泣劳心而且以戴嬀能以先君之思朂寡人爲戴嬀温惠淑愼之德之实则可见庄姜之心逹尊卑之分守顺承之义无一毫怨尤善处变而不失其正矣及观日月终风二诗所谓乃如之人德音无良终风且防谑浪笑敖等语明斥其人之过恶与绿衣燕燕二诗词意大有辽絶者窃意此语施之州吁则可施于庄公则于义有不可况三百篇次先后已定何必移易○郝氏敬曰此诗爲母忧子则谓之贤母爲妇怨夫则伤于怒矣】
　　【案此篇序以爲庄姜遭州吁之防毛郑以后皆从之至朱子集传始变其说以爲详味诗辞有夫妇之情未见母子之意识可谓卓矣但四诗篇次朱子虽欲移日月终风于燕燕之前然止存其论而究未曾改置其位良以诗本删定于孔子故不敢更易其经也今以朱传爲正义俾讲师有所宗主而附古说于后以见释经之初义有如此】
　　击鼓其镗【吐当反】踊跃用兵【叶晡芒反】土国城漕我独南行【叶戸郎反】
　　集传赋也镗击鼓声也【孔氏颖逹曰司马法云鼓声不过闾字虽异音实同也左传曰夫战勇气也一鼓作气又曰金鼔以声气】踊跃坐作击刺之状也【周礼大司马敎坐作进退疾徐疏数之节注习战法也】兵谓戈戟之属【周礼司兵掌五兵注五兵者戈殳戟酋矛夷矛车之五兵也歩卒之五兵则无夷矛而有矢○孔氏颖逹曰古者谓战器为兵经云踊跃用兵谓兵器也】土土功也国国中也漕衞邑名【严氏粲曰漕鄘地也在河南○王氏应麟曰通典滑州白马县衞国漕邑戴公庐于漕卽此○胡氏绍曾曰漕邑戴延之西征记为白马城案通典白马县在滑州○皇舆表直隶大名府滑县】○衞人从军者自言其所为因言衞国之民或役土功于国或筑城于漕而我独南行【何氏楷曰郑在衞之南】有锋【兵端也】镝【音滴矢锋也】死亡之忧危苦尤甚也【李氏樗曰土国城漕非不劳苦而犹处于境内今我之在外死亡未可知也】
　　集说【郑氏康成曰此用兵谓治兵时言众民皆劳苦而我独见使从军南行伐郑是尤劳苦之甚○孔氏颖逹曰礼记曰五十不从力政六十不与服戎注云力政城郭道渠之役则戎事六十始免轻于土功而言尤苦者以州吁用兵防乱从军出国恐有死伤故为尤苦土国城漕虽用力劳苦无死伤之患故优于兵事也○曾氏巩曰镗然击鼓踊跃用兵想见州吁好兵喜鬬之状其兴师动众非出于不得已也人所甚惮者州吁之所最乐国人怨之正以其踊跃尔○王氏志长曰伐鼓渊渊方叔之鼓也击鼓其镗州吁之鼓也鼓不异而击鼓之人则异矣春官大师执同律以听军声诏吉防师旷歌南风而知楚败孰谓渺茫之论哉】
　　○从孙子仲平陈与宋不我以归忧心有忡【敕中反叶敕众反】集传赋也孙氏子仲字时军帅也【毛氏苌曰孙子仲谓公孙文仲也○吕氏祖谦曰言所从者乃孙子仲也则轻其帅可知矣】平和也合二国之好也【郑氏康成曰平成也将伐郑先告陈与宋以成其伐事○朱子曰伐郑以结陈宋之成也○胡氏一桂曰必先和陈宋而后进兵也】旧说以此爲春秋隐公四年州吁自立之时宋衞陈蔡伐郑之事恐或然也【左传宋殇公之卽位也公子冯出奔郑郑人欲纳之及卫州吁立将修先君之怨于郑而求宠于诸侯以和其民使告于宋曰君若伐郑以除君害君爲主敝邑以赋与陈蔡从则卫国之愿也宋人许之于是陈蔡方睦于卫故宋公陈侯蔡人衞人伐郑围其东门五日而还】以犹与也言不与我而归也【王氏质曰不我以归者夏还而秋再举当是征夫不得还家也】
　　集说【郑氏康成曰与我南行不与我归期兵凶事惧不得归豫忧之○严氏粲曰王仲宣诗云从军有苦乐但问所从谁今从孙子仲以平陈宋所从非其人也忧其南行而不得以归故忧心忡忡然○朱】
　　【氏道行曰孙子仲帅师结好陈宋及蔡伐郑皆州吁所使民不乐从故东门之役五日而还不遐遗也而辄曰不我以归何哉彼见出师助与国与国必交助自此兵连祸结归休无日矣忧心有忡以此○何氏楷曰平陈与宋之后卽往伐郑旣围其东门五日而还矣未几鲁翚帅师来防复往伐郑自夏而秋仅隔一时必帅师在途又闻后命未得班师故曰不我以归也】
　　○爰居爰处爰丧【息浪反】其马【叶满补反】于以求之于林之下【叶后五反】
　　集传赋也爰于也于是居于是处于是丧其马而求之于林下见其失伍离次无鬭志也
　　集说【顾氏起元曰三爰字有聊且之意行伍居处自有常所此则任情所适非行伍中所常居处之所矣爰丧三句则不范驰驱矣○唐氏汝谔曰忧心日结不复以战鬬爲念此虽人心懈弛亦见上无节制而军有败形也】
　　附录【欧阳氏修曰王肃以下三章衞人从军者与其室家诀别之词云我此行未有归期亦未知于何居处于何丧其马若求我与马当于林下求之盖爲必败之计也】
　　○死生契【苦结反】阔【叶苦劣反】与子成说执子之手与子偕老【叶鲁吼反】
　　集传赋也契阔隔远之意【严氏粲曰汉书闲何阔注云久阔不相见则契阔爲】
　　【闲阔之义也】成说谓成其约誓之言【郑氏康成曰执其手与之约誓示信也】○从役者念其室家因言始爲室家之时期以死生契阔不相忘弃又相与执手而期以偕老也
　　集说【严氏粲曰我往者初昏之时与子成其约誓之言执子之手期于偕老不谓今者便爲死生之别怨辞也○徐氏光啓曰死生契阔作二事看一死一生一彼一此俱不忘弃也○朱氏道行曰死生离合决不相忘此成说也执手二句卽成说时丁宁但有生合无死离其夫愿如此○徐氏凤彩曰从役者不以国事爲忧而惟系情室家如此】
　　○于【音吁下同】嗟阔【叶苦劣反】兮不我活【叶户劣反】兮于嗟洵【音荀】兮不我信【师人反】兮
　　集传赋也于嗟叹辞也阔契阔也活生洵信也信与申同【孔氏颖逹曰信古仲字故易曰引而信之】言昔者契阔之约如此而今不得活偕老之信如此而今不得伸意必死亡不复得与其室家遂前约之信也
　　集说【严氏粲曰叹从今之闲阔不得相依以生活也又叹夫妇相违远不得伸其偕老之志其怨深矣】
　　总论【孔氏颖逹曰经五章皆陈兵役之怨辞○曾氏巩曰非独爰居爰处之章爲从军者诀别之辞一篇之意皆如此○徐氏常吉曰首章言南行之事二章本南行之故三章陈怠慢之状皆自征行之苦而言也四章追思室家之约五章恐违室家之约皆自思家之情而言也】
　　击鼓五章章四句
　　集说【朱子曰案左传州吁与宋陈伐郑围其东门五日而还出师不爲久而衞人之怨如此身犯大逆众叛亲离莫肯爲之用尔○王氏质曰衞伐郑之役宋陈蔡皆从夏秋再举不堪连役也○严氏粲曰众仲云州吁阻兵而安忍阻兵无众安忍无亲兵犹火也弗戢将自焚观击鼓之诗众仲之言信矣○朱氏善曰役土功于国者此民也筑城于漕者亦此民也南行而平陈与宋者又此民也先王之于民也不得已而用之则必先其所急后其所缓未闻众役竝兴罢民之力以逞已之志若斯之甚者也是亦可谓忍矣其卒至于败亡也宜哉○陆氏深曰案左传隐公五年夏卫伐郑而还九月而州吁杀当时从军之士不但怨深而死亡兆矣史记称郑段亡而州吁求与之友吁得志而伐郑爲段也是其身负不义而又党恶此诗之录鉴戒大焉】
　　凯风自南【叶尼心反】吹彼棘心棘心夭夭【于骄反】母氏劬劳【叶音僚】
　　集传比也南风谓之凯风长养万物者也【李氏廵曰南风长养万物喜乐故曰凯风凯乐也】棘小木丛生多刺难长而心又其稚弱而未成者也【毛氏苌曰棘难长养者○许氏慎曰棘酸枣也大曰枣小曰棘○陆氏佃曰棘性坚彊费风之长养者其心之生更难于干四时纂要云四月枣叶生凯风之时也○胡氏绍曾曰枣棘皆有朿音次枣立生独髙棘列生独卑故取爲七子之喻棘有赤白二种】夭夭少好貌劬劳病苦也○衞之淫风流行虽有七子之母犹不能安其室故其子作此诗以凯风比母棘心比子之防时盖曰母生众子防而育之其劬劳甚矣本其始而言以起自责之端也
　　集说【郑氏康成曰以凯风喻寛仁之母棘犹七子也夭夭以喻七子少长母养之病苦也○孔氏颖逹曰棘木之难长者凯风吹而渐大犹七子亦难养者慈母养之以成长○欧阳氏修曰凯以言其乐之情孝子慰母心者情也故乐长养之仁○王氏安石曰棘心至于夭夭则风之爲力多矣此母氏劬劳之譬也○蔡氏卞曰棘非能顺者而凯风有母之道便能吹之使其心夭夭然和以茂也○严氏粲曰母之养子于少时最劳苦故于夭夭言劬劳○朱氏道行曰以凯风比母氏顾养恩同天地之施言吹心比襁褓之诚求言夭夭比孩抱之色笑也】
　　○凯风自南吹彼棘薪母氏圣善我无令人
　　集传兴也【刘氏瑾曰上章言凯风棘心而下句无应故属比此章言风与棘而下文以母与子应故属兴二章相似而不同也】圣叡令善也○棘可以爲薪则成矣【毛氏苌曰棘薪其成就者】然非美材故以兴子之壮大而无善也复以圣善称其母而自谓无令人其自责也深矣集说【孔氏颖逹曰风吹难养之棘以成就犹母长养七子以成人则我之母氏有叡智之善德但我七子无善人之行以报之故母不安也○刘氏彝曰自言七子之中有一令善之人则母亦不舍之而去也○杨氏时曰母氏圣善我无令人孝子之事亲如此此孔子所以取之○辅氏广曰母之不善在他人见之则可自其子观之则只见其圣善而七子之中自无令人而已不然则不足以感悟其母以成其善志也○严氏粲曰棘心喻子之幼小棘薪喻子之成立凯风吹彼棘心至于成薪可见长养之功而所吹之棘非美材仅堪爲薪犹母氏养我七子至于成人可见圣善之德而我七子无令善之人也子之成立犹母之德故于棘薪言圣善圣者明逹之称善者贤淑之称○朱氏道行曰圣善其母而自谓无令是风美而材不美徒负此吹耳】
　　○爰有寒泉在浚之下【叶后五反】有子七人母氏劳苦集传兴也浚衞邑【王氏应麟曰水经注濮水枝津东迳浚城南而北去濮阳三十五里城侧有寒泉冈即诗爰有寒泉在浚之下世谓之髙平渠非也】○诸子自责言寒泉在浚之下犹能有所滋益于浚而有子七人反不能事母而使母至于劳苦乎于是乃若微指其事而痛自刻责以感动其母心也母以淫风流行不能自守而诸子自责但以不能事母使母劳苦爲辞婉词几谏不显其亲之恶可谓孝矣下章放此
　　集说【郑氏康成曰爰曰也曰有寒泉者在浚之下浸润之使浚之民逸乐以兴七子不能如也○孔氏颖达曰寒泉有益于浚民以兴七子无益于母○陈氏鹏飞曰寒泉在浚之邑下邑人頼之以生养今子七人反不能养其母而使母劳苦求嫁也○朱氏道行曰有子数多而劳苦母氏反不得与下泉比报伤哉责已愈至而讽母愈深矣劳苦直指子不能养与首章劬劳不同】
　　○睍【胡显反】睆【华板反】黄鸟载好其音有子七人莫慰母心集传兴也睍睆淸和圆转之意【毛氏苌曰睍睆好貌】○言黄鸟犹能好其音以悦人而我七子独不能慰悦母心哉【辅氏广曰三章以无情兴有情四章以无知兴有知】
　　集说【郑氏康成曰睍睆以兴顔色悦也好其音者兴其辞令顺也以言七子不能如也○孔氏颖逹曰言黄鸟有睍睆之容貎则又和好其音声以兴孝子当和其顔色顺其辞令自责言黄鸟之不如也○兴必以类睍睆是好貌故兴顔色也音声犹言语故兴辞令也论语曰色难注云和顔悦色是爲难也又内则云父母之所下气怡声是孝子当和顔色善辞令也○何氏楷曰七子怨艾之深见其中亦宜有一人能养且悦者而今无有也不独引爲已非亦寛爲母地矣】
　　总论【孔氏颖逹曰经皆自责之辞将欲自责先说母之劳苦故首章二章上二句皆言母氏之养已以下自责耳○曾氏巩曰凯风盛于夏时黄乌鸣于夏木寒泉亦夏所宜耳寒泉能使人甘之有子而使母劳苦黄鸟能使人悦之有子而莫慰母心○黄氏櫄曰孝子不斥母之过而诵母之劬劳以为七子而不能安一母曾寒泉黄鸟之不若而卒能感其母此大孝养志也○谢氏枋得曰不怨母而责已孝之至也○朱氏公迁曰一章起自责之端二章极自责之义三四章主于自责而有微讽之意焉】附录【孔氏颖逹曰以序云不安其室不言已嫁则仍在室但心不安耳故知欲去嫁也此母有欲嫁之志孝子自责已无令人不能安母之心母遂不嫁故美孝子能慰其母心也以美其能慰母心故知成其志者成言孝子自责之意也○朱氏谋防曰凯风美孝子也寡母不能安其室七子自责以讽之干母之蛊矣○胡氏绍曾曰不能喻亲于道非孝也凯风岂惟不怨而勤勤自艾此所以能慰其母终不去读其诗何悱恻沁人也】
　　【案序曰凯风美孝子也又曰七子能尽其孝道以慰其母心而成其志郑康成解之曰母有嫁志孝子自责以安母心母遂不嫁朱子则以为此诗乃孝子自责之辞而不及其母之不嫁盖据经文而言而不衍述其事也然犹曰以孟子之説证之序说亦是则亦不尽废古说矣夫使当日孝子自责不能感动其母卒致嫁去七子亦遂已焉是何足成其为孝也故附录诸儒之从古说者以补传义之所未足】凯风四章章四句
　　集说【段氏昌武曰曹曰母不安其室七子欲留之而不敢斥言乃自托于不令痛自咎责此大舜负罪引慝之意】
　　雄雉于飞泄泄【移世反】其羽我之怀矣自诒伊阻
　　集传兴也雉野鸡雄者有冠长尾身有文采善鬬【陆氏佃曰其交有时别有伦而其羽文明可用爲仪】泄泄飞之缓也【李氏樗曰泄泄自得也】怀思诒遗阻隔也○妇人以其君子从役于外故言雄雉之飞舒缓自得如此而我之所思者乃从役于外而自遗阻隔也【郑氏康成曰伊当作繄繄犹是也】
　　集说【辅氏广曰我之怀矣指其夫也自诒伊阻不以怨人也○朱氏公迁曰物得自由人不如物故以起兴○邹氏泉曰卽物之自得而兴所思者不得自如也○刘氏桢曰本爲王事伊阻而顾曰自诒盖勤王臣子所当自尽若夫所自致者然不敢归怨其上也此见妇人能知大义处】
　　附录【段氏昌武曰曾曰雄雉以喻其夫雄雉于飞雌怀安而不从之今之阻隔盖自遗也大夫行役妇人本无可从之理怨思之切耳○严氏粲曰此诗及兔爰雉离于罗皆言从军之人故以善鬬之雉兴之大夫久役其妻怨旷言雄雉于飞泄泄然舒张其羽雉初飞则张其翼喻其夫始往从役之时也雄者飞而雌者留喻其夫从役而已留在家也我今思之乃自取今之阻隔悔不从行也】
　　○雄雉于飞下上【时掌反】其音展矣君子实劳我心集传兴也下上其音言其飞鸣自得也【严氏粲曰燕燕言下上其音谓双燕相追逐而飞鸣也此言雄雉下上其音则止是一雉之音或下或上也】展诚也言诚又言实所以甚言此君子之劳我心也
　　集说【范氏祖禹曰展矣君子久役而不得归者也此妇人之闵其夫也○朱氏公迁曰上章托物爲君子之行役劳苦而起兴此章托物爲己之思念劳役而起兴也】
　　○瞻彼日月悠悠我思【叶新赍反】道之云远曷云能来【叶陵之反】集传赋也悠悠思之长也见日月之往来而思其君子从役之久也
　　集说【郑氏康成曰日月之行迭往迭来今君子独久行役而不来使我心悠悠然思之曷何也何时能来望之也○程子曰日月取其迭往迭来之意又日月阴阳相配而不相见又旦暮所见动人情思总包意其闲○严氏粲曰视日月之往来则君子之从役积时已久矣使我心悠悠然长思之道路之远如此不知何时能归乎一章言初往之时二章言其去渐远三章言日月之久辞之序也】
　　○百尔君子不知德行【下孟反叶户郎反】不忮【之豉反】不求何用不臧
　　集传赋也百犹凡也忮害求贪臧善也○言凡尔君子【郑氏康成曰尔汝也】岂不知德行乎若能不忮害又不贪求【胡氏安国曰不忮则能惩忿不求则能窒欲○陈氏傅良曰忮心生于忿怒求心生于贪慕故人之耻贫贱患难者能不忮则或入于求能不求则或入于忮故忮者常生于嫉人求者常至于枉已○李氏闳祖曰忮是疾人之有求是耻已之无】则何所爲而不善哉忧其远行之犯患冀其善处而得全也
　　集说【张子曰不忮不求是大夫妻言其夫也○吕氏祖谦曰妇人思其君子之切而知其未得归也于是复自解曰凡百君子但不忮害不贪求则何所用而不善虽久处军旅之闲固未害也○朱氏公迁曰仁则不忮义则不求此所谓德行也思君子之诗多矣而未有及于德行者此雄雉之所以爲贤也○徐氏光啓曰勉君子而曰百尔诗人词不迫切处且众人皆知德行然后朋侪之闲和气充溢推贤让美两俱无伤也○不敢望其归而但愿其以善处得全王风苟无饥渴亦此意○顾氏梦麟曰六帖云念其】
　　【乆处不常但得保全亦幸正思之最深最切处汉书万里之外以身爲本】
　　附录【严氏粲曰不欲斥国君而呼其夫之同寮告之言我妇人不知如何爲德行也我但知人若不忮害不贪求则无往而下善讥其用兵非忮则求国人所患也】
　　总论【程子曰瞻彼日月悠悠我思道之云远曷云能来思之深也百尔君子不知德行不忮不求何用不臧勉以正也○朱氏善曰雄雉四章前三章皆所谓发乎情后一章乃所谓止乎礼义盖闺门之内以爱爲主则虽思之之切是亦情之正也惟其思之也切故其忧之也深惟其忧之也深故其勉之也至忮求者皆取祸之道也必能不忮害不贪求乃可以自免于患矣噫不忮不求此孔门克已之术求仁之方而行役之妇人能言之其亦可谓贤也已此其所以爲先王之遗泽也欤】
　　雄雉四章章四句
　　集说【谢氏良佐曰君子之于诗非徒诵其言又将以考其情性非徒以考其情性又将以考先王之泽盖法度礼乐虽亡于此犹能幷与其深微之意而传之故其爲言率皆乐而不淫忧而不困怨而不怒哀而不伤如绿衣伤已之诗也不过曰我思古人俾无訧兮击鼓怨上之诗也不过曰土国城漕我独南行至军旅数起大夫久役止曰自诒伊阻行役无期度思其危难以风焉不过曰苟无饥渴而已作诗者如此读诗者其可以邪心读之乎】
　　【案此诗乃妇人怨旷之辞序说以爲刺或是推本而言然篇中无此义也郑康成泥之遂多谬解当以朱子集传爲精】
　　匏有苦叶济有深涉深则厉浅则揭【苦例反】
　　集传比也匏瓠也匏之苦者不可食特可佩以渡水而已然今尚有叶则亦未可用之时也【孔氏颖逹曰外传鲁语叔向曰苦匏不材于人供济而已韦昭注云不材于人言不可食佩匏可以渡水也○严氏粲曰匏经霜其叶枯落然后干之腰以渡水○陈氏子龙曰匏似而圆亦曰壶卢性善浮腰之可以涉水鹖冠子中流】
　　【失船一壶千金】济渡处也行渡水曰涉以衣而涉曰厉褰衣而涉曰揭【尔雅繇膝以下爲揭繇膝以上爲涉繇带以上爲厉○孔氏颖逹曰深浅各有所对此深涉不可渡则深于厉矣厉言深者对揭之浅耳尔雅以由带以上由膝以下释之明过此不可厉也其实由膝以上亦爲厉耳】○此刺淫乱之诗言匏未可用而渡处方深行者当量其浅深而后可渡以比男女之际亦当量度礼义而行也
　　集说【毛氏苌曰遭事制宜如遇水深则厉浅则揭矣男女之际安可以无礼义将无以自济也○朱子曰匏尚有叶是未有霜而成实之时济渡之处又有深涉未可以渡也○许氏谦曰以水喻礼涉是徒步渡水之名水浅可涉则是合礼而可行者也水深险而不可涉则是非礼而不可行者也今济处有深涉是不可涉者也况匏尚未可爲浮渡之器以比非礼絶不可行之事是指淫乱而言也然于可渡处又当分择深浅以厉以揭比事有合礼可行而又须择义谓虽于礼可成男女之好又择义而行之可也四句作两截看深涉之深非深厉之深深涉是水太深而不可涉者下面是水可涉而又就其中度浅深而厉揭也○朱氏善曰行者之涉水必度乎水势之深浅而揭厉之男女之昏姻必审乎事理之可否而从违之彼不度可否而率意妄行者未有不阶于恶者也○朱氏道行曰匏有叶则未可剖而系以渡涉有深则未可轻而槩云济就着涉之可济处言深者厉浅者揭亦各有宜彼男女昏姻少长良贱岂无其宜而得私相昵就耶】
　　附录【序曰刺衞宣公也公与夫人竝爲淫乱○郑氏康成曰夫人谓夷姜○孔氏颖逹曰知非宣姜者以宣姜适伋爲公所要云雉鸣求其牡明是夷姜○毛以爲匏有苦叶不可食济有深涉不可渡以兴礼有不可越○郑以爲过水各随浅深之宜以兴男女长幼之序以求昏君何犯礼而烝于夷姜乎○范氏祖禹曰深则厉浅则揭宜斟酌也宣公夫人不顾礼义犹不度水之深浅而欲济也】
　　○有弥【弥尔反】济盈有鷕【以小反】雉鸣济盈不濡轨【居美反叶居有反】雉鸣求其牡
　　集传比也弥水满貌鷕雌雉声轨车辙也【张氏学龙曰说文曰轨车辙也从车九軓车轼前也从车凡音犯诸家辨之详矣然集传独从轨盖以九牡声之叶也轨声则难叶矣○罗氏中行曰周礼辀人疏辙广谓之轨毂末亦爲轨韵防曰车轴谓轊头也轊卽车头之端贯毂者车轮广狭高下皆定于轨轨同则辙迹亦同后人因谓车辙亦曰轨曲礼尘不出轨以高下言中庸车同轨以广狭言盖车轮崇六尺六寸轨居轮中若濡轨则水涉三尺三寸】飞曰雌雄走曰牝牡○夫济盈必濡其辙雉鸣当求其雄此常理
　　也今济盈而曰不濡轨雉鸣而反求其牡以比淫乱之人不度礼义非其配耦而犯礼以相求也
　　集说【陆氏佃曰以雌求雄者淫也非特以雌求雄而又求牡焉者乱也○朱子曰承上章之兴以爲比也盖以匏有苦叶兴济有深涉以济盈兴雉鸣然后雉求其牡比淫乱之人此亦诗之一体也○张氏学龙曰走曰牝牡此尔雅释兽之正例诸家以牝鸡雄狐爲证言飞走通也殊不识诗人之意曰当濡其辙今乃不濡其辙迹是大可怪也当求其雄今乃求其牡兽是大异常也如此歌之则得诗人之意如集传之旨也】
　　附录【孔氏颖逹曰言济盈者必濡其轨今言不濡轨是济者不自知以兴淫乱者必违礼义今云不违礼是夫人不自知夫人违礼淫乱不由其道犹雉鸣求其牡也今雌雉鸣也乃鸣求其走兽之牡非其道以兴夷姜母也乃媚悦爲子之容非所求也夫人非所当求而求之是犯礼不自知也】
　　○雝雝鸣鴈【叶鱼肝反】旭【许玉反】日始旦士如归妻迨冰未泮集传赋也雝雝声之和也【孔氏颖逹曰生执之以行礼故言鴈声】鴈鸟名似鹅畏寒秋南春北旭日初出貌【毛氏苌曰日始出谓大昕音欣之时】昏礼【李氏如圭曰娶妻之礼以昏爲期因以名焉日入二刻半爲昏】纳采用鴈【郑氏康成曰鴈者随阳而处似妇人从夫故昏礼用焉○孔氏颖逹曰六礼惟纳征用币余皆用鴈○程子曰取其不再偶也○朱子曰凡贽用生鴈左首以生色缯交络之○刘氏瑾曰集传但言纳采用鴈者惟举六礼之始耳○陈氏子龙曰本草衍义鴈得中和之气热卽北寒卽南以就和气所以爲礼币者一取其信二取其和】亲迎以昏而纳采请期以且【郑氏康成曰自纳采至请期皆用昕亲迎用昏○孔氏颖逹云用昕者君子行礼贵其始亲迎用昏郑氏曰取阳往阴来之义】归妻以冰泮而纳采请期迨冰未泮之时【郑氏康成曰归妻使之来归于已谓请期也冰未防正月中以前也二月可以昏矣】言古人之于婚姻其求之不防而节之以礼如此以深刺淫乱之人也
　　集说【辅氏广曰此章言昏姻之常理以刺淫乱者之不然也○胡氏一桂曰味士如归妻之辞可见是刺淫者若责之曰士如欲归妻自有昏姻之礼何得如此淫乱也○朱氏善曰弃礼则必至于妄作违义则必至于妄求此淫乱之人所以逆理犯分而不顾也】
　　附录【严氏粲曰此章陈昏姻之正礼以刺淫乱言有雝雝然和声之鴈于日出旭然而明始旦之时行纳采之礼也士之娶妻当及九月霜降之后正月冰未泮防之前士犹以礼而成昏岂可以国君而肆情犯礼】
　　○招招【照遥反】舟子【叶奨里反】人涉卬【五郎反】否【叶补美反】人涉卬否卬须我友【叶羽轨反】
　　集传比也招招号召之貌【孔氏颖逹曰王逸云以手曰招以言曰召】舟子舟人主济渡者卬我也○舟人招人以渡人皆从之而我独否者待我友之招而后从之也以比男女必待其配耦而相从而刺此人之不然也
　　集说【毛氏苌曰人皆涉我友未至我独待之而不涉以言室家之道非得所适贞女不行非得礼义昏姻不成○严氏粲曰一章二章以徒涉喻犯礼此章以待舟喻得礼○朱氏道行曰末复以济渡托比与首章应见舟涉者不泛从舟子之招而惟我友之须乃淫者随招卽赴不须我耦是以终身之托反不若一航之渡也结此示法非独守浅深厉揭之常亦以避濡轨求牡之诮矣○徐氏凤彩曰上章于迨字见不迫此章于须字见不苟】
　　附录【郑氏康成曰舟人之子号召当渡者犹媒人之防男女无夫家者使之爲妃匹人皆从之而渡我独否○张氏彩曰上章言遵礼之士以申刺宣公此章言守礼之女以申刺夷姜有招我者犹未可轻往况以女而反求男乎】
　　总论【辅氏广曰此诗意虽正而体制异于诸作若有不敢正言之意一章言爲事当有所度量二章言苟不能度量则必至于反常而逆理三章则诏之以昏姻常理四章则言人当有可有不可以刺淫乱之人乱常逆理而无有不可也○许氏谦曰济盈不濡轨应一章下两句雉鸣求其牡应一章上两句三章言昏礼之正卽深厉浅揭之意而济盈不濡轨之反四章言非类不可从卽济有深涉之意而雉鸣求其牡之反】
　　附录【吕氏祖谦曰此诗刺宣公之淫乱然一章二章四章皆以物爲比而不正言其事三章虽言昏礼特举士之归妻盖不欲斥言之而以小喻大也所谓主文而谲谏也】
　　匏有苦叶四章章四句
　　集说【严氏粲曰匏有苦叶新台墙有茨君子偕老鹑之奔奔着卫灭之由也○沈氏守正曰通诗旁取托喻而未尝直指其人陈说古义而未尝一及今事讥刺之意隐然见于言外风人之旨也】
　　【案此篇朱子云未有以见其爲刺宣公夫人之诗故泛指爲淫乱之人况作此诗者通篇是比喻意旨微婉絶不显斥原无可据以诠释第中云雉鸣求其牡则与泛刺淫乱者不同且古序与诗同时而出亦无以断其必不然也姑存之而不削】
　　习习谷风以阴以雨黾勉同心不宜有怒【叶暖五反】采葑【孚容反】采菲【妃鬼反】无以下体德音莫违及尔同死【叶想止反】集传比也习习和舒也东风谓之谷风【毛氏苌曰阴阳和而谷风至○孔氏颖逹曰孙炎曰谷之言谷谷生也谷风者生长之风阴阳不和卽风雨无节故阴阳和乃谷风至○陈氏推曰阴阳之气嘘则爲风濡则爲雨雨非风所致然谷风至阴阳和故常以阴而雨】葑蔓菁也【陈氏子龙曰埤雅云芜菁似菘而小有台一名葑一名须俗谓之台菜其紫花者谓之芦菔一名莱菔所谓温菘也梗长叶瘦高者谓菘叶阔厚短者爲芜菁】菲似葍茎麤叶厚而长有毛【尔雅释草菲芴○孙氏炎曰葍类也○郭氏璞曰卽土爪也】下体根也葑菲根茎皆可食而其根则有时而美恶【严氏粲曰江南有菘江北有蔓菁相似而异春食苖夏食心秋食茎冬食根菲葍类尔雅谓葱菜河内谓蓿菜三月中烝爲茹滑美可作羹根如指正白可啖】德音美誉也○妇人爲夫所弃故作此诗以叙其悲怨之情言阴阳和而后雨泽降如夫妇和而后家道成故爲夫妇者当黾勉以同心【严氏粲曰黾勉犹勉强也力所不堪心所不欲而勉强爲之皆谓之黾勉】而不宜至于有怒又言采葑菲者不可以其根之恶而弃其茎之美如爲夫妇者不可以其顔色之衰而弃其德音之善但德音之不违则可以与尔同死矣
　　集说【郑氏康成曰二菜皆上下可食然而其根有美时有恶时采之者不可以根恶时幷弃其叶喻夫妇以礼义合顔色相亲亦不可以顔色衰弃其相与之礼○程子曰阴阳交和则感阴而成雨原注其感也阴其成也雨夫妇之道当黾勉和同不宜有怨怒也盖和则夫妇之道成而室家正如阴阳和而成雨也○夫妇之道贵于有终德音好音也当期好音无违至于偕老○辅氏广曰上四句以阴阳之和比夫妇之和下四句以葑菲根比妇人之色○邹氏泉曰上四句言室家之当和下是言已德之可取此只论夫妇之常道以见今日之不然也○沈氏守正曰德音卽照下治家勤生等事苟能如是是亦足以偕老矣无夫妇而论色之道也】
　　○行道迟迟中心有违不远伊迩薄送我畿【音祈】谁谓荼【音徒】苦其甘如荠【音泚】宴尔新昏如兄如弟【待礼反】
　　集传赋而比也迟迟舒行貌违相背也畿门内也【孔氏颖逹曰畿者期限之名故周礼九畿及王畿千里皆期限之义楚茨传曰畿期也经云不远言至有限之处故知是门内○吕氏祖谦曰韩愈谴疟鬼诗云白石爲门畿盖以畿爲阃内也必有所据可以发明毛氏之说】荼苦菜蓼属也【陆氏玑曰荼生山田及泽中得霜甜脆而美所谓董荼如饴内则云濡豚包苦用苦菜是也○邢氏昺曰荼味苦月令孟夏苦菜秀是也叶似苦苣而细断之有白汁花似菊堪食但苦耳】详见良耜荠甘菜【陶氏景曰荠味甘人取其叶作葅及羮亦佳】宴乐也新昏夫所更娶之妻也○言我之被弃行于道路迟迟不进盖其足欲前而心有所不忍如相背然而故夫之送我乃不远而甚迩亦至其门内而止耳又言荼虽甚苦反甘如荠以比已之见弃其苦有甚于荼而其夫方且宴乐其新昏如兄如弟而不见恤【陈氏鹏飞曰物莫苦于荼妇人见弃其情甚苦则荼反甘于荠矣】盖妇人从一而终今虽见弃犹有望夫之情厚之至也【刘氏瑾曰上四句赋其望夫之意而及其夫之薄情下四句则比已之甚苦而叹其夫之方乐赋体与比体相继成章后凡言赋而比者文意亦放此云】
　　集说【郑氏康成曰言君子与己诀别送我裁于门内无恩之甚○程子曰我行道而迟迟者中心念其有违乎此也○朱氏公迁曰此章见弃之时不忍絶意于夫而夫则絶意于已也】
　　○泾以渭浊湜湜【音殖】其沚【音止】宴尔新昏不我屑以毋逝我梁毋发我笱【古口反】我躬不阅遑恤我后【胡口反】
　　集传比也泾渭二水名泾水出今原州百泉县【皇舆表今陜西平凉府鎭原县】笄头山东南至永兴军高陵【皇舆表今陜西西安府高陵县】入渭渭水出渭州渭源县【皇舆表今陜西临洮府渭源县】鸟鼠山至同州冯翊县【皇舆表今陜西西安府同州】入河【吕氏祖谦曰诗人多述土风此卫诗而远引泾渭者盖泾浊渭清天下所共知如云海咸河淡也】湜湜淸貌【许氏愼曰湜水清见底】沚水渚也【朱氏道行曰沚泾流之别出者不与渭合停之徐清故曰湜湜】屑洁以与逝之也梁堰【音宴】石障水而空【音控】其中以通鱼之往来者也笱以竹爲器而承梁之空以取鱼者也阅容也○泾浊渭淸然泾未属渭之时虽浊而未甚见由二水旣合而淸浊益分然其别出之渚流或稍缓则犹有淸处妇人以自比其容貌之衰久矣又以新昏形之益见憔悴然其心则固犹有可取者但以故夫之安于新昏故不以我爲洁而与之耳又言毋逝我之梁毋发我之笱以比欲戒新昏毋居我之处毋行我之事【郑氏康成曰毋者喻禁新昏之女毋之我家取我爲室家之道】而又自思我身且不见容何暇恤我已去之后哉知不能禁而絶意之辞也
　　集说【孔氏颖逹曰妇人旣言君子苦已又本已见薄之由言泾水以有渭水清故见泾水浊以兴旧室以有新昏美故见旧室恶本泾水虽浊未有彰见由泾渭水相入而清浊异言已顔色虽衰未至丑恶由新旧幷而善恶别已虽爲君子所恶尚湜湜然持正守初其状如沚然不动摇可用爲室家矣君子何爲安乐女之新昏则不复洁饰用我○欧阳氏修曰禁其新昏毋逝我梁毋发我笱言弃妻将去犹顾惜其家之物旣而叹曰我身不容安得恤后事乎○苏氏辙曰梁笱皆所设以取鱼逝人之梁而发人之笱因人之成功之谓也新昏因旧室之成业不知其成之难则将轻用之我虽见弃犹忧其后之不继也故告而止之旣而曰我躬且不容何暇恤我后哉知告之无益之词也○辅氏广曰不忍遂弃其家事者仁也知其不能禁而絶意焉者知也○许氏谦曰毋逝我梁谓勿逾越我成家规模毋发我笱谓勿败我所爲之事虽去而犹有顾其家之意○朱氏公迁曰言已之容貌虽衰而德犹可取者然夫旣絶意于已则已无可奈何矣在已且然况暇爲新昏计哉○沈氏守正曰泾之浊以合流形之而浊假令于其沚观之未始不清也色之衰以新昏形之而衰假令略色而求之未始无可称也】
　　附录【程子曰泾浊而渭清今泾反以渭爲浊湜湜清貌视于浅处则见清彼以爲浊而其沚自湜湜以言其惑而不能正也○吕氏祖谦曰泾新昏也渭旧室也泾渭旣合则清浊易惑于洲渚浅处视之渭之清犹可见也】
　　○就其深矣方之舟之就其浅矣泳之游之何有何亡黾勉求之凡民有丧匍【音蒲】匐【蒲卜反】救【叶居尤反】之
　　集传兴也方桴【许氏愼曰方倂船也○徐氏锴曰竝两船也】舟船也潜行曰泳浮水曰游【刘氏瑾曰泳与游今俗所谓防与泅也】匍匐手足竝行急遽之甚也【许氏愼曰匍手行也匐伏地也○孔氏颖逹曰匍匐本小儿未行之状其尽力顚蹶似之故取名】妇人自陈其治家勤劳之事言我随事尽其心力而爲之深则方舟浅则泳游不计其有与亡而勉强以求之【毛氏苌曰有谓富也亡谓贫也○孔氏颖逹曰随水深浅期于必渡以兴随事难易期于必成不问贫富我皆尽力求之○刘氏瑾曰深浅以兴有亡方舟泳游以兴勉求也】又
　　周睦其邻里乡党莫不尽其道也
　　集说【郑氏康成曰君子何所有乎何所亡乎吾其黾勉勤力爲求之有求多亡求有凡于民有凶祸之事邻里尚尽力往救之况我于君子之家事难易乎固当黾勉以疏喻亲也○张子曰皆妇人曲狥其】
　　【夫之言○辅氏广曰勤劳家事周恤邻里卽首章之所谓德音下章之所谓我德也妇人无外事以勤家睦邻爲德而已此可见其勤而不怨○顾氏起元曰治家睦邻皆就相夫说而睦邻又治家中余事见其无所不尽也有则虑其亡而不以有爲足无则冀其有而不以无爲辞正黾勉求之处○朱氏道行曰此章叙黾勉同心时事以深浅之就起有亡之求有丧之救揭出哀死一节相夫子恤邻敦厚德音遐布不是说自家去救】
　　○不我能慉【许六反】反以我爲雠旣阻我德贾【音古】用不售【市救反叶市周反】昔育恐育鞠【居六反】及尔顚覆【芳服反】旣生旣育比予于毒
　　集传赋也慉养阻却鞠穷也【黄氏一正曰育生理也生理不遂曰鞠】○承上章言我于女家勤劳如此而女旣不我养而反以我爲仇雠惟其心旣拒却我之善故虽勤劳如此而不见取如贾之不见售也【程子曰凡人所以憎而不知其善者由其心阻絶其善故也○邹氏泉曰售谓物出手也犹谚云卖去也】因念其昔时相与爲生惟恐其生理穷尽而及尔皆至于顚覆今旣遂其生矣乃反比我于毒而弃之乎张子曰育恐谓生于恐惧之中育鞠谓生于困穷之际亦通【李氏樗曰正所谓将恐将惧惟予与汝将安将乐汝转弃予是也○辅氏广曰或问昔育恐育鞠张子之说固善然推之下文及尔顚覆之云意不甚贯不若前说爲顺先生曰此姑存异义耳然旧说亦不甚明白耳】
　　集说【朱氏公迁曰此章言故夫弃我之确然如此患难相保安乐相违可怨也】
　　○我有旨蓄【勅六反】亦以御【鱼吕反下同】冬宴尔新昏以我御穷有洸【音光】有溃【戸对反】旣诒我肄【羊至反】不念昔者伊余来墍
　　集传兴也旨美蓄聚御当也洸武貌溃怒色也【项氏安世曰洸水涌也其勇如水涌水之溃者其势横防而四出故怒之盛者爲溃】肄劳墍息也【黄氏一正曰妇三月庙见然后执妇功故妇初来曰息也】○又言我之所以蓄聚美菜者盖欲以御冬月乏无之时至于春夏则不食之矣【刘氏瑾曰古人场圃同地秋杪则筑坚圃地爲场以纳禾稼至来春又耕治之以种菜茹故蓄菜但以御冬也】今君子安于新昏而厌弃我是但使我御其穷苦之时至于安乐则弃之也【朱氏公迁曰物可弃陈而取新夫妇不可图新而厌旧此以处置事理不同爲兴】又言于我极其武怒而尽遗我以勤劳之事曾不念昔者我之来息时也追言其始见君子之时接礼之厚怨之深也
　　集说【孔氏颖逹曰言穷苦取我至于富贵而见弃似冬月蓄菜至于春夏则见遗也○曾氏巩曰人之于物得新可以捐故然厚者犹有所不忍夫妇义当偕老乃姑以御穷而已其薄恶可知○苏氏辙曰蓄美菜者所以御冬月之无也今君子亦以我御穷而已及其富乐则不我以不念昔者由我而获此安息也○辅氏广曰末二章又可见其怨而不怒○黄氏佐曰此章旣兴其同乎苦而反弃于乐因言其薄于今而曾厚于始见得当时亦如兄如弟来昔何厚而今何薄昔何爱而今何忍也此诗须反覆玩味方见悲怨之情上下相承可谓善作者矣○陈氏所学曰诒肄非言平日治家勤劳之事乃将弃时故委以艰难劳苦之事令彼处之不能而后借口弃之也○朱氏道行曰洸溃因夫新昏揭此以与宴尔相形不胜苦乐之别】
　　总论【徐氏常吉曰此诗以顔色之衰德音之善作主而治家勤劳亦卽其德中事篇中屡言德音见已无可弃之罪也首章先论夫妇之常理见不当以色故弃之而夫也不然二章遂有见弃之事三章乃推言所以见弃者正爲顔色之衰而不取其德也四章乃自道勤劳以见其无可弃五章又原夫之不有其德者由其本心拒却其善来但念劳于贫苦之时而弃于安乐之后人情尤不能堪耳末章文言夫之忍且薄如此因追念其来时之厚而怨之深也○沈氏守正曰首章言夫妇之常道下反覆陈已见弃之情事中以德色爲主夫重色所以弃已有德所以悲】
　　谷风六章章八句
　　集说【朱子曰皆述逐妇之辞也宣姜有宠而夷姜缢是以其民化之而谷风之诗作所谓一国之事系一人之本者如此○辅氏广曰观此一诗比物连类因事兴词条理秩然有序勤而不怨怨而不怒玩而味之可谓贤妇人矣而见弃于夫者亦独何哉○朱氏善曰谷风虽弃妇所作而观其自序有治家之勤有睦邻之善有安贫之志有周急之义皆其节之可取者也至于见弃矣而拳拳忠厚之意犹蔼然溢于言辞之表则是初无可弃之罪也徒以其夫之安于新昏不以爲洁而弃之耳然其言之有序而不迫如此殆庶几乎夫子所谓可以怨者矣】
　　式微式微胡不归微君之故胡爲乎中露
　　集传赋也式发语辞微犹衰也再言之者言衰之甚也【尔雅式微式微者微乎微者也○孔氏颖逹曰以君被逐旣微又见卑贱是至微也】微犹非也【刘氏瑾曰此章二微字义不同】中露露中也言有霑濡之辱而无所芘覆也○旧説以爲黎侯失国【陆氏德明曰杜预云黎在上党壶关县○段氏昌武曰曹曰黎侯国也壶关县有黎亭东郡有黎县未知孰是○严氏粲曰陈曰黎上党之东卽古衞地卫之附庸也○王氏志长曰吕氏春秋谓武王封帝尧后于黎城】而寓于卫【郑氏康成曰寓寄也黎侯爲狄人所逐弃其国而寄于衞○孔氏颖逹曰被逐而云寄者若春秋出奔之君所在亦曰寄左传曰齐以郲寄卫侯是也丧服传曰寄公者何失地之君也谓削地尽者与此别】其臣劝之曰衰微甚矣何不归哉我若非以君之故则亦胡爲而辱于此哉【沈氏守正曰微君之故者非怨之也激其君以有爲也】集说【郑氏康成曰君何不归乎禁君留止于此之辞○孔氏颖逹曰主忧臣辱主辱臣死故当不惮淹恤今言我若无君何爲处此自言已劳以劝君归是极谏之辞○辅氏广曰式微式微胡不归羞恶之心义之端也微君之故胡爲乎中露忠敬之诚仁之至也】
　　○式微式微胡不归微君之躬胡爲乎泥中
　　集传赋也泥中言有陷溺之难而不见拯救也集説【李氏樗曰凡失国者云越在草莽卑贱曰辱在泥涂○黄氏震曰中露泥中诸家以爲辱在泥涂是也古注以爲二邑名李迂仲以爲无所据愚恐亦无一身处二邑之理】
　　总论【范氏处义曰臣子之微亦何足言以君之故不可在此防露也以君之躬不可在此泥涂也爲衞不能振起其微不若谋归故国之爲愈也○朱子语类问式微诗以爲劝耶戒耶曰亦不必如此看只是随他当时所作之意如此可见得有羇旅狼狈之君如此而方伯连帅无救恤之意○严氏粲曰时狄已退黎侯可以归而不归犹望衞之助已也其臣知衞宣之不足赖故劝以归○姚氏舜牧曰此诗虽劝黎侯之归亦有责衞君之意观其词曰胡爲乎中露胡爲乎泥中盖情见乎词矣】
　　附录【毛氏苌曰中露泥中卫邑也○郑氏康成曰黎侯寄于卫衞处之以二邑○水经河水东北过黎阳县南注诗式微黎侯寓于衞是也○曹氏学佺曰考黎侯寓卫泥中中露二邑今在束离狐城者是隋开皇中置廪邱县于此侧近卑湿城居水阜】
　　【案毛苌以中露泥中爲二邑当非无本但周时地理已属荒邈难稽而后代都邑志所载或因经而附防】
　　【其说不若宋儒以中露泥中作霑濡陷溺解于诗义尤爲深长也】
　　式微二章章四句
　　集传此无所考姑从序说
　　集说【朱氏公迁曰卫有他国之诗六篇式微旄丘河广作于衞者也载驰泉水竹竿爲衞而作者也作于衞者衞国之所录爲衞而作者衞国之所传】
　　旄丘之葛【叶居谒反】兮何诞【徒旱反】之节兮叔兮伯【叶音逼】兮何多日也
　　集传兴也前高后下曰旄丘【孔氏颖逹曰释邱云前高旄丘李廵云谓前高后卑下以前高后必卑下故传亦言后下○王氏应麟曰寰宇记旄丘在澶州临河县东】诞阔也叔伯衞之诸臣也○旧说黎之臣子自言久寓于衞时物变矣故登旄丘之上见其葛长大而节疎阔因托以起兴曰旄丘之葛何其节之阔也衞之诸臣何其多日而不见救也此诗本责衞君而但斥其臣可见其优柔而不迫也
　　集说【吕氏祖谦曰葛初生其节蹙而密旣长其节阔而疎黎人见葛之长感时之久而衞犹未见救尔○严氏粲曰黎臣子感寄寓之久也尊称衞臣而问之曰叔兮伯兮何其多日而不见救也君臣一体不斥其君而责其臣婉辞也○邹氏泉曰此章卽时物变之久兴衞臣救之缓也以多日爲言者望之之意切也】
　　○何其处也必有与也何其久【叶举里反】也必有以也集传赋也处安处也与与国也以他故也○因上章何多日也而言何其安处而不来意必有与国相俟而俱来耳又言何其久而不来意其或有他故而不得来耳诗之曲尽人情如此
　　集说【王氏鏊曰虽多日而不救宜亦爲之不安也而今何以安处不来使果结与而来今亦可以至矣而何以久而不至知其不来而犹望其来诗之曲尽也如此○沈氏守正曰曰必有与必有以便见无与无以自当不遑起居不俟终日者何爲若是之处且久也哉】
　　○狐裘蒙戎匪车不东叔兮伯兮靡所与同
　　集传赋也大夫狐苍裘【玉藻君子狐青裘豹褎绡衣以裼之注君子大夫士也】蒙戎乱貌言弊也【吕氏祖谦曰蒙戎狐裘之貌晋士蔿曰狐裘蒙茸○黄氏一正曰言葛而又言裘时歴冬夏见其久也】○又自言客久而裘弊矣岂我之车不东告于女乎但叔兮伯兮不与我同心虽往告之而不肯来耳至是始微讽切之或曰狐裘蒙戎指衞大夫而讥其愦【音溃】乱之意匪车不东言非其车不肯东来救我也但其人不肯与俱来耳今案黎国在衞西前说近是【孔氏颖逹曰杜预云上党壶关县有黎亭是在卫之西也○严氏粲曰黎在衞西爲狄所逐入衞境而寓亦在西故往卫则东旧说越国而寓东非也】
　　集说【毛氏苌曰无救患卹同也○苏氏辙曰诸侯虽异国而相爲救苟黎亡则卫及矣奈何靡所与同哉盖时衞在河北黎衞壤地相接故狄之爲患黎衞共之○严氏粲曰衞人不恤黎患谓利害不切于已耳不知唇亡齿寒黎实卫之附庸利害同之衞人不思同患之义是以有荥泽之败○邹氏泉曰此章上二句验已寓衞之乆下卽其所以不救者讽之也不与已同心谓我有亡国之忧而彼无悯恤之意我有恢复之念而彼无拯救之心是已不言不肯救而只言不与已同心此正所谓微讽切之也叔伯之不来乃自不来耳非眞有与国之约他故之临也○朱氏道行曰不言秦越之视仅言心之靡同故注以爲微讽也】
　　○琐【素果反】兮尾兮流离之子【叶奬里反】叔兮伯兮褎【由救反】如充耳
　　集传赋也琐细尾末也流离漂防也【王氏安石曰黎侯之臣子流离失职故琐尾也】褎多笑貌充耳塞耳也耳聋之人恒多笑【郑氏康成曰言衞之诸臣顔色褎然如见塞耳无闻知也人之耳聋恒多笑而已○黄氏櫄曰言衞侯褎如服充耳而不闻也淇奥诗云充耳琇莹盖充耳者瑱也天子以玉诸侯以石】言黎之君臣流离琐尾若此其可怜也而衞之诸臣褎然如塞耳而无闻何哉至是然后尽其词焉流离患难之余而其言之可序而不迫如此其人亦可知矣【辅氏广曰褎如充耳责之也自缓而疑自疑而讽自讽而责是皆性情之正也】
　　集说【李氏樗曰琐尾流离殆从王氏之说爲优盖诗人之意谓黎侯穷困于此琐细而尾末矣流离而失职矣而衞之诸臣不能救之盖责之深也○严氏粲曰责其不能听已之诉如以瑱塞耳而无闻也○邹氏泉曰此章上二句言已寓衞之势微下直责衞之不救也】
　　总论【刘氏辰翁曰一章何多日也未有怨望之意也二章必有与也必有以也有望于衞未怨也三章靡所与同微怨也四章褎如充耳不能不怨也○朱氏公迁曰一章怪之二章疑之三章微讽之四章直责之式微处困而思奋旄丘责人而不刻可谓贤矣○冯氏时可曰黎之臣子望救于衞其词虽危廹而终无责人之意此所谓处患难而不失其正也】
　　【案旄丘篇毛郑专主责衞说次章必有与责衞不行仁义必有以责衞不务功德继言实有戎车不肯迎我末章责衞诸臣褎然有尊盛之服而德不能称也朱子则以与国训与字以他故训以字测其必有而缓来故三章疑其无与同心者而不来盖救灾分患非一国所能独任观齐晋主盟凡役必合诸侯可见至于终不见恤乃知非无与国非有他故乃衞之君臣褎如充耳若罔闻知也曲折以体其情而终乃质言以责之尤见忠厚之意】
　　旄丘四章章四句
　　集传说同上篇
　　集说【孔氏颖逹曰作旄丘诗者责衞伯也黎侯出奔来寄于卫以衞爲州伯当修连率之职以救于已今衞侯不能修职不救于已故黎之臣子以此言责衞而作此诗也○李氏樗曰衞无救患之志不惟不能睦乃四邻以至唇亡齿寒而国亦不保矣其后衞爲狄所灭齐桓公以管仲之言而救之观木之诗知衞人之德桓公者深观此诗知黎人之怨衞爲最切○黄氏櫄曰卫失国而齐救之黎失国而衞不救此齐之所以伯而衞之所以不振也】
　　简兮简兮方将万舞日之方中在前上处
　　集传赋也简简易不恭之意万者舞之总名武用干戚文用羽籥也【吕氏祖谦曰万舞者二舞之总名干舞者武舞之别名籥舞者文舞之别名也郑康成据公羊传以万舞爲干舞误也春秋书万入去籥言文武二舞俱入以仲遂之丧去其有声者故去籥焉若万舞止爲武舞则此诗与商颂何爲独言万舞而不及文舞耶左传载考仲子之宫将万焉妇人之庙亦不应独用武舞也然则万舞爲二舞之总名明矣○刘氏瑾曰干盾也戚斧也羽籥此诗三章所言者是也皆舞者所执之物】日之方中在前上处言当明显之处○贤者不得志而仕于伶官【郑氏康成曰伶氏世掌乐官而善焉故后世多号乐官爲伶官○范氏处义曰伶官之名起于黄帝之臣伶伦取昆仑之竹吹黄钟之宫至周景王问无射于伶州鸠后世遂以名之】有轻世肆志之心焉故其言如此若自誉而实自嘲也
　　集说【孔氏颖逹曰衞之贤者仕于伶官之贱职伶官者乐官之总名仕于伶官在舞职者也诸侯有乐正之属此贤者身在舞位在贱吏之列必非乐正也○辅氏广曰此章旣自以爲简易次章又自以爲硕人只此便可见其爲不恭也当明显之处公然爲此而不以爲辱亦是不恭之意与次章所谓公庭万舞同先生谓其若自誉而实自嘲者深得其旨也】
　　○硕人俣俣【疑矩反】公庭万舞有力如虎执辔如组【音祖】集传赋也硕大也俣俣大貌辔今之缰也组织丝爲之言其柔也御能使马则辔柔如组矣【朱氏公迁曰人马皆从容不急迫故辔柔如此】○又自誉其才之无所不备亦上章之意也【刘氏瑾曰旣能乐舞又善御马亦若上章之自誉而实自嘲也】
　　集说【程子曰此章言其才艺之美有力如虎才武也执辔如组艺也言其艺如此非在公庭见之也○朱氏道行曰称人曰硕重其品也俣俣指形体亦带仪度说如虎之力因舞而见执辔如组亦其力能驾驭而周旋折旋不失其驰也此以御之一节言才举此以见其余耳】
　　附录【孔氏颖逹曰言硕人旣有武力比如虎可以能御乱矣又有文德能治民如御马之执辔使之有文章如织组矣以御者执辔于此使马骋于彼织组者总纰于此而成文于彼皆动于近成于远以兴硕人能治众施化于已而有文章在民亦动于近成于远矣】
　　○左手执籥【余若反】右手秉翟【亭歴反叶直角反】赫如渥【于角反】赭【音者叶陟畧反】公言锡爵
　　集传赋也执籥秉翟者文舞也籥如笛而六孔或曰三孔【陆氏德明曰籥以竹爲之长三尺执之以舞郭璞云形似笛而小○孔氏颖逹曰籥虽吹器舞时与羽竝执故得舞名賔之初筵云籥舞笙鼓是也】翟雉羽也赫赤貌渥厚渍也赭赤色也言其顔色之充盛也【孔氏颖逹曰渥者浸润之名信南山曰旣优旣渥是也言渍之久厚则有光泽故以兴顔色之润】公言锡爵卽仪礼燕饮而献工之礼也【仪礼燕礼主人洗升献工工不兴一人拜受爵○胡氏绍曾曰锡爵之礼旧以公庭爲宗庙故云祭末劳翟记所谓祭有畀煇胞翟阍寺也朱子不拘祭祀故引献工○徐氏鳯彩曰工告乐备则主人献工主人宰夫也然必锡之于君故曰公言锡爵重君命也】以硕人而得此则亦辱矣【程子曰锡之以爵劳贱者之道】乃反以其赉予之亲洽爲荣而夸美之亦玩世不恭之意也
　　集说【郑氏康成曰硕人多才多艺又能籥舞言文武道备○硕人容色赫然如厚傅丹君徒赐其一爵而已不知其贤而进用之○辅氏广曰前已言其轻世肆志之心又言其玩世不恭之意何也曰意惟轻之是以玩之志惟肆焉故不恭也知其世之不可与有爲故轻玩之心生焉于其所不足爲而姑爲之于其所不足夸而反夸之是皆不恭之意也】
　　○山有榛【侧中反】隰有苓【音零】云谁之思西方美人彼美人兮西方之人兮
　　集传兴也榛似栗而小下湿曰隰苓一名大苦叶似地黄卽今甘草也【郑氏康成曰榛苓尘各得其所以言硕人处非其位】西方美人托言以指西周之盛王如离骚亦以美人目其君也又曰西方之人者叹其远而不得见之辞也○贤者不得志于衰世之下国而思盛际之显王故其言如此而意远矣
　　集说【张氏学龙曰榛之实甘美而山有之苓之茎甘美而隰有之以兴爲人之君而美好者惟西周有之所以思之者其人也思之而不得见之故重叹而思之深也○朱氏公迁曰此章乃见不恭之情实夫其所思者在西方之美人则当世无有可其意者故玩之如此】
　　总论【朱氏公迁曰一章自誉其位处二章自誉其才力三章自誉其荣宠四章乃言其情实而有鬰鬰之意焉○朱氏善曰简兮简兮言其志之大也有力如虎言其才之武也执辔如组言其艺之精也赫如渥赭言其貌之充也皆自誉之辞也而不免仕于伶官则亦可辱之甚矣使遇西周之盛王岂使我有是哉盛王旣不可得而见则贱役亦不可得而辞于是而执籥于是而秉翟于是而锡爵于公庭玩其辞则懽然以爲荣揣其意则歉然以爲辱故曰彼美人兮西方之人兮安得言从之游以写我心之忧乎此其思也深矣其意也远矣而世莫之知也噫此轻玩之心所由生也与】
　　简兮四章三章章四句一章六句
　　集传旧三章章六句今改定○张子曰爲禄仕而抱关击柝则犹恭其职也爲伶官则杂于侏儒俳优之闲不恭甚矣其得谓之贤者虽其迹如此而其中固有以过人又能卷而怀之是亦可以爲贤矣东方朔似之【问如张子之说是固可以爲贤然以圣贤出处律之恐未可以爲尽善朱子曰古之伶官亦非甚贱其所执者犹是先王之正乐故献工之礼亦与之交酢但贤者而爲此则自不得志耳】
　　集说【李氏樗曰伶官者贱职耳今以贤人乃爲之犹君子阳阳之诗序言君子遭乱相招爲禄仕全身远害正犹此诗言君子仕于伶官盖生不遇时屈于贱役也○王氏柏曰自古出仕者大略有三端处衰世不择而仕近于玩侮不恭如简兮是也亦有尽心竭力不计贫窭归于天而不怨如北门是也知祸乱之将作相呼而远遁如北风是也简兮难学也非自度果有不磷不缁之操其可苟哉北风北门在人审时量力而爲之未可轻相诋訾也】
　　毖【悲位反】彼泉水亦流于淇有怀于衞靡日不思【叶新赍反】娈【力转反】彼诸姬聊与之谋【叶谟悲反】
　　集传兴也毖泉始出之貌【王氏应麟曰毖韩诗作秘说文作防】泉水卽今衞州共城【皇舆表今河南衞辉府辉县】之百泉也淇水出相州林虑【音闾】县【皇舆表今彰德府林县】东流泉水自西北而东南来注之娈好貌诸姬谓侄娣也【毛氏苌曰诸姬同姓之女○季氏本曰诸姬同姓媵从之侄娣也与之谋欲其以情逹也】○衞女嫁于诸侯父母终思归寜而不得故作此诗言毖然之泉水亦流于淇矣我之有怀于衞则亦无日而不思矣是以卽诸姬而与之谋爲归衞之计如下两章之云也
　　集说【郑氏康成曰泉水流而入淇犹妇人出嫁于异国怀至也言我有所至念于衞无日不思也○范氏处义曰泉水始出虽毖然而流尚能至于淇淇衞地也可以人而不如彼泉水乎此我所以怀归衞国无日不在念也娈然诸姬乃衞女所嫁之国娣媵之属故聊与之谋归衞之事也○辅氏广曰读首四句便可见其思归之思盖与泉水日流于衞而不息此是兴体中说得好者极好玩味凡人之情营私背公故不询谋惟恐人之或知也衞女思归博谋于诸姬而无所隐则其情之正大可知矣○朱氏公迁曰泉水流淇不易其地女子思归不忘其虑彼此皆有定向也故以爲兴】
　　○出宿于泲【子礼反】饮饯【音践】于祢【乃礼反】女子有行远【于万反】父母兄弟【待礼反】问我诸姑遂及伯姊【叶奬礼反】
　　集传赋也泲地名【王氏应麟曰地理志禹贡导沇水东流爲泲东郡临邑有泲庙】饮饯者古之行者必有祖道之祭祭毕处者送之饮于其侧而后行也【毛氏苌曰祖而舍軷饮酒于其侧曰饯重始有事于道也○孔氏颖逹曰祖道之祭当释酒脯于軷舍軷卽軷释也所以爲祖祭者重已方有事于道故祭道之神也軷又名祖聘礼及诗云出祖是也又名道曽子问云道而出是也一祭而三名也皆先軷而饮饯及后出宿此先言出宿者见饮饯爲出宿而设】祢亦地名【王氏应麟曰寰宇记大祢沟在曹州寃句县北七十里】皆自衞来时所经之处也诸姑伯姊卽所谓诸姬也【刘氏瑾曰夫人之嫁必有侄娣二人爲媵而同姓二国往媵之亦有侄娣皆谓之媵凡八人集传以此诗爲夫人作而以诸姬爲侄娣又谓诸姑伯姊卽诸姬然则八人之中亦有是夫人姑姊軰行者乎】○言始嫁来时则固已远其父母兄弟矣况今父母旣终而复可归哉是以问于诸姑伯姊而谋其可否云耳郑氏曰国君夫人父母在则归寜没则使大夫寜于兄弟
　　集说【王氏安石曰泲祢盖父母之国地名欲归则又思嫁时出宿饮饯相与诀而之夫家】附录【郑氏康成曰妇人有出嫁之道远于亲亲故礼缘人情使得归寜寜则又问姑及姊亲其类也先姑后姊尊姑也○孔氏颖逹曰衞女思归言我欲出宿饮饯以向卫国爲觐问诸姑遂及伯姊而已岂爲犯礼也哉而止我也○范氏处义曰衞女始谋归必有以遣大夫寜兄弟之礼告之者而衞女之意未能自己谓女子旣嫁虽当远父母兄弟我今谋归止欲问父之姊妹与已之伯姊尔舍兄弟而言姑姊远嫌也】
　　【案诸姑伯姊郑孔皆以爲指在母家者而言考公羊传云诸侯娶一国则二国往媵之以侄娣从未载有姑姊从媵者集传以诸姬爲侄娣诸姑伯姊卽指所谓诸姬者然无文可证朱子第据诗义而言之耳】
　　○出宿于干【叶居焉反】饮饯于言载脂载舝【胡瞎反叶下介反】还【音旋】车言迈遄【市专反】臻于衞【此字本与迈害叶今读误】不瑕有害
　　集传赋也干言地名【王氏应麟曰隋志邢州内邱县有干言山李公绪曰柏人县有干山言山柏人邢州尧山县】适衞所经之地也脂以脂膏涂其舝使滑泽也舝车轴也不驾则脱之设之而后行也【陆氏德明曰舝车轴头金也○严氏粲曰未设舝时先以脂涂其舝其用在脂故曰载脂涂旣毕乃设舝于车其用在舝故曰载舝】还回旋也旋其嫁来之车也【郑氏康成曰言旋车者嫁时乘来今思乘以归○吕氏祖谦曰还车犹言回辕】遄疾臻至也瑕何古音相近通用○言如是则其至衞疾矣然岂不害于义理乎疑之而不敢遂之辞也
　　集说【范氏处义曰衞女之意旣未能自己尚欲出宿饮饯而行且欲脂舝其所乘还归之车使疾至于衞国自谓虽不爲瑕疵而未免有害于礼谓礼当遣大夫也○严氏粲曰泲祢干言非一时宿饯之地泲祢以下以女子有行言之则爲嫁时曾宿饯之地也干言以下以遄臻于衞言之则爲思归而欲宿饯之地也言向由泲祢宿饯而来嫁今岂不可由干言宿饯而归寜乎】
　　○我思肥泉兹之永叹【叶它涓反】思须与漕【叶徂侯反】我心悠悠驾言出游以写我忧
　　集传赋也肥泉水名【毛氏苌曰所出同所归异爲肥泉○郑氏康成曰自衞而来所渡水○王氏应麟曰水经注马沟水出朝歌城北又东流与美沟合又东南注淇水爲肥泉尔雅归异出同曰肥今是水异出同归】须漕衞邑也【郑氏康成曰自衞而来所经邑○孔氏颖逹曰鄘云以庐于漕漕是衞邑须与漕连明亦衞邑】悠悠思之长也写除也○旣不敢归然其思衞地不能忘也安得出游于彼而写其忧哉
　　集说【朱子语类问恐此只是因思归不得故欲出游于国以写其忧否曰夫人之游亦不可轻出只是思游于彼地耳○沈氏守正曰思肥泉而永叹思须漕而悠悠不知何日出游其地以慰我靡日不思之忧哉只如此序过而不可归之意自在矣】
　　总论【苏氏辙曰思归情之所当然也不归法之不得已也圣人不以不得已之法而废其当然之情故闵而录之也○辅氏广曰思归寜者思之正也谋及侄娣谋之正也恐害义理而卒于不归事之正也始终一出于正虽贤士且难之况妇人乎○胡氏一桂曰一章托泉水起兴而谋于诸姬也二章述初嫁时宿饯衞郊旣远父母今父母终而欲归故以问诸姑伯姊何如耳三章又欲效初嫁时宿饯于所嫁国之干言脂舝归衞苐未知有害于义理乎此正谋诸姬之语四章旣不可归于是但思肥泉思须漕以重衞国悠悠之景慕欲往游而写忧而已所谓发乎情止乎礼义也】
　　泉水四章章六句
　　集传杨氏曰衞女思归发乎情也其卒也不归止乎礼义也圣人着之于经以示后世使知适异国者父母终无归宁之义则能自克者知所处矣【朱氏善曰礼缘人情而爲之则父母其根本也兄弟其同气也皆人情之不可忘者而曷爲其不可以寜兄弟也曰人之情有出于天理之公者有出于人欲之私者据礼女子已嫁而反兄弟不与同席而坐不与同器而食所以厚别也则闺门之内所可同坐而食者惟母姑姊妹耳使父母没而归宁则谁与同坐谁与共食而孰爲之主乎圣人于此宁以义断恩不以恩掩义故制爲父母终不得归宁之礼所以存天理而遏人欲也】
　　集说【苏氏辙曰凡诗皆系于所作之国故木虽美齐桓而在衞猗嗟虽刺鲁庄而在齐泉水载驰竹竿皆异国之诗而在卫者以其声衞声欤衞国之女思衞而作诗其爲衞音也固宜犹庄舄之病而越吟人情之所必然也○陈氏傅良曰泉水载驰竹竿皆衞女思归也泉水竹竿作于无事之时故其辞缓以婉载驰赋于故国已亡之日故其辞切以怨】
　　出自北门【叶睂贫反】忧心殷殷终窭【其矩反】且贫莫知我艰【叶居银反】已焉哉【叶将其反下同】天实爲之谓之何哉
　　集传比也北门背阳向阴【张子曰出自北门是偶出北门因有此言○曹氏粹中曰北门忠臣行役之所由出】殷殷忧也窭者贫而无以爲礼也【毛氏苌曰窭者无礼也贫者困于财○孔氏颖逹曰释言云窭贫也则窭贫爲一此终窭且贫爲二事之辞故窭与贫别窭谓无财可以爲礼贫谓无财可以自给○李氏樗曰兼言之以见贫之甚也】○衞之贤者处乱世事暗君不得其志故因出北门而赋以自比【问只作赋说如何朱子曰当作赋而比当时必欲出北门而后作此诗亦有比意思】又叹其贫窭人莫知之而归之于天也【季氏本曰谓之何哉无所归咎之词】集说【郑氏康成曰诗人事君无二志故自决归之于天我勤身以事君何哉忠之至○孔氏颖逹曰此诗人叙仕者之意君不知已而不去是无二志也已困苦应去而不去是终当贫困故言已焉哉是自决也此实由君言天实爲之是归之于天也君臣义合道不行则去今君于已薄矣犹云勤身以事之知复何哉无去心是忠之至也○李氏樗曰终窭且贫君之莫我知也君不我知归之天而不怨于君乃知天命者之言○严氏粲曰此盖从事独贤之叹也但言贫窭则不见知于君可知非计禄也】
　　○王事适我政事一埤【避支反】益我我入自外室人交徧讁【知革反叶竹棘反】我已焉哉天实爲之谓之何哉
　　集传赋也王事王命使爲之事也【孔氏颖逹曰王事不必天子事直以战伐行役皆王家之事犹鸨羽云王事靡盬也○范氏处义曰王事上所命之事也】适之也【郑氏康成曰国有王命役使之事不以之彼必来之我】政事其国之政事也【范氏处义】
　　【曰政事职所治之事也】一犹皆也埤厚室家讁责也【李氏樗曰室人徧讁见其劳苦而窭贫不能无怨○陈氏推曰讁谓其贫不能养也】王事旣适我矣政事
　　又一切以埤益我其劳如此而窭贫又甚室人至无以自安而交徧讁我【朱氏道行曰尽人而求曰交每事而责曰徧】则其困于内外极矣
　　集说【孔氏颖逹曰此言非直贫窭而外爲君所困内爲家人不知故又自决归之于天○范氏祖禹曰关雎之化行则妇人能闵其君子至于衰世则室家日见而有不知其心者○许氏谦曰外不见知于君而不得行其志内爲窭贫之故而有室人之讁困于内外极矣乃一归之于天非知命乐天之君子能如是乎○王氏志长曰王事政事盖言烦简钜细莫不丛集于一身者记曰官盛任使所以劝大臣也此其爲先王之经欤】
　　○王事敦【叶都回反】我政事一埤遗【唯季反叶夷回反】我我入自外室人交徧摧【徂回反】我已焉哉天实爲之谓之何哉集传赋也敦犹投掷也【陆氏德明曰韩诗云敦迫也○孔氏颖逹曰传云敦厚也笺云敦犹投掷盖以事与之无所爲厚也故以爲投掷于已○黄氏震曰郑云投掷晦庵取之盖与王事适我相协若以爲厚则难说矣释文云迫义亦相近○朱氏道行曰敦者投掷烦多一时分理不逮】遗加摧沮也【郑氏康成曰摧者刺讥之言○孔氏颖逹曰毛以爲室人更责则乖沮已志定本集注皆云摧沮也笺以上章类之言讁已者是室人责已故以摧爲刺讥已也○辅氏广曰摧谓摧折沮抑之又甚于讁也】
　　集说【李氏樗曰此诗云妇人或讁之或摧之则与殷其靁召南之大夫远行从役不遑宁处其室家能闵其勤劳劝以义者大异矣○范氏处义曰上所命之事有适至而不可料者有敦迫而不容缓者职所当治之事则厚以益我不一而足厚以遗我不容辞避似有役使不均从事独贤之意○贫窭艰难旣知有命何足形于言室人朝夕相处诮责摧沮交徧不已故不免作此以自解】
　　总论【张子曰此诗忠臣所自作○朱氏公迁曰前一章叹其贫窭而安于命后二章叹其劳苦而安于命○朱氏善曰投之以王事之重遗之以国事之难益之以家计之窘贤者之处此亦难而又家人之交讁则是内不见知于妻子也禄食不足以自存则是外不见知于君上也斯二者人之所爲乎抑天之所爲乎然不得于天而不怨天不合于人而不尤人尽心竭力以爲其所当爲而无一毫忿闷之心所以爲贤○陈氏推曰三章一意总叙已之见困于人而归之天也】
　　北门三章章七句
　　集传杨氏曰忠信重禄所以劝士也衞之忠臣至于窭贫而莫知其艰则无劝士之道矣仕之所以不得志也先王视臣如手足岂有以事投遗之而不知其艰哉然不择事而安之无怼憾之辞知其无可奈何而归之于天所以爲忠臣也【辅氏广曰杨氏之说其论君臣之道备矣而衞之忠臣则处其变而不失其道者可以爲万世臣子之法也】
　　集说【李氏樗曰人臣事君惟效其忠而已若以利禄存心是怀二心以事其君也表记云君子不以小言受大禄不以大言受小禄以小言受大禄则报逾其分固不当受也以大言受小禄则不见知于君亦所不当受也衞之忠臣终窭且贫是不见知于君非专较廪禄之厚薄者也】
　　北风其凉雨【于付反】雪其雱【普康反】惠而好【呼报反下同】我携手同行【叶户郎反】其虚其邪【音徐下同】旣亟只【音纸下同】且【子余反下同】集传比也北风寒凉之风也【郑氏康成曰寒凉之风病害万物○孔氏颖逹曰风雪竝喻而笺独言凉风者以风非所害物但北风寒凉故害万物与常风异也○程子曰四时之风春而自东则生物夏而自南则养物秋而自西则成物冬而自北则杀物】凉寒气也雱雪盛貌【孔氏颖逹曰天旣爲北风其寒凉矣又加之雨雪其雱然而盛○范氏处义曰北风寒凉雨雪雱然而盛此威虐可畏之喻】惠爱【郑氏康成曰性仁爱者】行去也虚寛貌邪一作徐缓也【陆氏德明曰尔雅作徐】亟急也只且语助辞【欧阳氏修曰其虚其邪旣亟只且者言无暇寛徐当亟去也】○言北风雨雪以比国家危乱将至而气象愁惨也故欲与其相好之人去而避之且曰是尚可以寛徐乎彼祸乱之迫已甚而去不可不速矣
　　集说【苏氏辙曰北风而又雨雪其虐甚矣○李氏樗曰诗人以风雪喻防虐如终风之诗曰终风且霾终风且曀之类皆取于防虐此诗亦然○吕氏祖谦曰好我同行盖泉涸鱼相与处于陆相呴以湿相濡以沫之时也○辅氏广曰恵而好我携手同行不敢忘故旧之仁也其虚其邪旣亟只且见几而作之智也○胡氏绍曾曰北风雨雪郑笺喻政敎酷防朱注虚言气象虚邪二句旧云在位之人其故寛虚徐闲者尽变爲刲急之行朱注较善两其字初尚疑可缓亟则万不能已矣是其心虽不忍而见几则当速也】
　　○北风其喈【音皆叶居奚反】雨雪其霏【芳非反】惠而好我携手同归其虚其邪旣亟只且
　　集传比也喈疾声也【谢氏枋得曰北风怒而有声不止于凉矣】霏雨雪分防之状【刘氏彝曰霏雪落急也○谢氏枋得曰雨雪霏霏而密不止于雱矣】归者去而不反之辞也
　　集说【毛氏苌曰归有德也○范氏处义曰北风喈然有声雨雪霏然而下此威虐及人之喻也始威虐方盛谋与惠而相好者携手同行而去今威虐及人则行计遂决当求有德者归之耳】
　　○莫赤匪狐莫黒匪乌惠而好我携手同车其虚其邪旣亟只且
　　集传比也狐兽名似犬黄赤色【陆氏佃曰旧说以狐有媚珠善变化其爲物妖淫故诗以刺恶】乌鵶黑色【陆氏佃曰乌一名鸦其名自呼体全黑】皆不祥之物人所恶见者也所见无非此物则国将危乱可知【问狐与乌不知比何物朱子曰不但指一物而言当国将危乱时凡所见者无非不好底景象也○辅氏广曰目所见者无非赤狐乌鸦不祥之物亦非有先见者不能然也】同行同归犹贱者也同车则贵者亦去矣
　　集说【王氏安石曰乘车非贱者也携手同行贱者去也携手同车则贵者去之矣言国人无贵贱皆惮其威虐莫不舍之而适他国也○程子曰同车亦偕行耳但卒章词意益迫切同车有已驾之意○范氏处义曰三章皆言其虚其邪旣亟只且盖惧及于祸谓今日之行当缓乎当急乎再三言之人情可见矣】
　　总论【孔氏颖逹曰首章二章言君政酷防卒章乃君臣竝言三章次二句皆言去下二句言去之意也○程子曰序谓百姓不亲相携持而去乃述当时之事然考诗之词乃君子见几而作相招无及于祸患也君子全身远害惟恐去之不速故其词迫切○李氏樗曰夫去国岂人之本情哉昔孔子去鲁曰迟迟我行也去父母国之道也今衞之防虐而民亟去者盖恐迟留于此而遭其祸必有大不忍于此而夺其情也○黄氏櫄曰观此诗而见民情之不可失也人君能发政施仁则耕者皆欲耕于其野商贾皆欲藏于其市行旅皆欲出于其涂贤者皆欲立于其朝而尚忍去之哉○刘氏瑾曰诗中有同车之语疑此爲仕于衞者所作旣亟只且三章言之岂果于忘君哉盖见几而作不俟终日之义○顾氏起元曰借风雪以言其愁惨之状借狐鸟以言其危乱之兆非当时眞有是事也】
　　北风三章章六句
　　集说【朱氏公迁曰北风与魏风十亩之间相似然彼则其意舒其辞缓犹之可也此则危迫已甚矣○陈氏际泰曰北风劳臣困于事也北门忠臣困于事也北门得困之二焉而无其酒食北风得遯之初焉而无其系恋】
　　静女其姝【赤朱反】俟我于城隅爱而不见搔【苏刀反】首踟【直知反】蹰【直诛反】
　　集传赋也静者闲雅之意姝美色也城隅幽僻之处不见者期而不至也踟蹰犹踯躅【音掷触】也【黄氏一正曰搔首人烦急则手爬其首也踟蹰行不前也○陈氏推曰男子已先至而女犹未见搔首顾盼踟蹰不前其相俟无聊之状如此】此淫奔期防之诗也
　　集说【范氏处义曰首章男女相慕悦期而未遂之辞也谓贞静之女有此美色俟我于幽深之地我心爱之而未得见所以搔首愦乱不果于行止也○朱子语类问淫奔之人方相与狎昵又何取乎闲雅曰淫奔之人不知其爲可丑但见其可爱耳以女而俟人于城隅安得谓之闲雅而此曰静女者犹所谓德音无良也无良则不足以爲德音矣而曰德音亦爱之之辞也○辅氏广曰观此章所言则爲淫奔期会之诗明矣以女子而俟人于幽僻之地期之者不见而至于搔首踟蹰此岂男女之正情哉○黄氏震曰静之爲义诗缉又援曹氏谓静女仕族处幽闲者今亦相约于城隅隐僻之地似亦有此理愚意静女其姝乃奔者自爲相称美之辞岂必泥此而谓其眞有贞静之德哉】
　　附录【毛氏苌曰女德贞静而有法度乃可说也○孔氏颖逹曰言有贞静之女其美色姝然又能待礼而后动自防如城隅然高而不可逾有德如是爱之而不得见故搔其首而踟蹰然○张子曰后宫西北邃城隅俟我幽闲念彼姝○吕氏大临曰古之人君夫人媵妾防处后宫城隅者后宫幽闲之地也女有静德又处于幽闲而待进御此有道之君所好也】
　　○静女其娈贻我彤【徒冬反】管【叶古兖反】彤管有炜【于鬼反】说【音悦】怿【音亦】女美
　　集传赋也娈好貌于是则见之矣彤管未详何物【毛氏苌曰彤管以赤心正人也○郑氏康成曰彤管笔赤管也○欧阳氏修曰古者鍼笔皆有管乐器亦有管不知此管是何物但彤是色之美者】盖相赠以结殷勤之意耳炜赤貌言旣得此物而又悦怿此女之美也
　　集说【李氏樗曰赤色之管可以悦人如女色之美可以悦怿○范氏处义曰彤管女子所玩之物谓女之有美态者旣以彤管赠男子其色炜然而充盛男子悦怿此管之色谓亦如女之美此女赠男之物也】
　　附录【毛氏苌曰旣有静德又有美色又能遗我以古人之法可以配人君也古者后夫人必有女史彤管之法事无大小记以成法○孔氏颖逹曰言贞静之女遗我以彤管之法不违女史所书之事此女史彤管能成静女之德故王肃云嘉彤管之炜炜然喜乐其成女美也○何氏楷曰左传引静女之三章取彤管焉杜预注云虽悦美女义在彤管女史记事规诲之所执】
　　○自牧归荑【徒兮徒计二反】洵美且异【夷曵二音】匪女【音汝】之爲美美人之贻【与异叶】
　　集传赋也牧外野也归亦贻也荑茅之始生者洵信也女指荑而言也○言静女又赠我以荑而其荑亦美且异然非此荑之爲美特以美人之所赠故其物亦美耳【朱氏道行曰洵美虽连静女言实指所归之荑与下爲美美字相应】
　　集说【李氏樗曰自牧归荑言自牧田之地而归我以荑信爲美且异男女相遗正如溱洧之诗赠之以勺药东门之枌之诗胎我握椒之类○辅氏广曰先生惟不泥静女其姝一句又以匪女之爲美之女音汝以爲指荑而言然后此诗之意明白矣○许氏谦曰首言城隅末言自牧盖不特俟于城隅抑且相逐于野矣】
　　附录【毛氏苌曰牧田官也○孔氏颖逹曰茅洁白之物信美而异于众草可以供祭祀喻静女有德异于众女可以配人君故言洵美且异也○张子曰自牧归荑牧牧地也不耕种之地则多草木根芽如甸人供果蓏之属因以赠夫人也归荑以备虀俎供豆实】
　　总论【欧阳氏修曰衞俗淫风大行男女务以色相诱悦虽幽静之女亦然举静女犹如此则其他可知○范氏处义曰周南被化则虽游女有不可求衞国淫乱则虽静女亦不自保三章所咏皆男女相慕悦之事○朱氏公迁曰一章未见之时二章胥会之时三章旣防而归之时○朱氏道行曰此诗企慕自男而城隅之约管荑之投皆女招摇邶风之淫与郑同称其见端于斯乎女淫曰静出自悦怿者之口也】附录【吕氏祖谦曰此诗刺衞君无道夫人无德故述古者贤君贤妃之相与一章言贤妃有德有容事其君子逡廵待唱于后宫幽闲之地盖静之至也爱而不见搔首踟蹰犹关睢求之不得寤寐思服思之切也横渠谓后宫西北乃城隅必有所据二章言贤妃贻以彤管女史之法盖彤管之光华与其容色之美皆可悦怿则所悦者不専以其色也三章田官献新物于君所归之荑信芳美而且异于常乃用之以荅彤管之赠盖所以赠之者非其女色之爲美亦惟德美之人是贻耳】
　　【案静女诗毛郑推本古序谓陈静女之美德以示法戒后人多从之朱子则本欧阳修之説斥爲男女期防之诗盖玩其词祗是男女相爲慕悦未见有陈古讽今之意也但彤管爲女史所需以纪成法传之自古朱子旣主淫诗难得其解以爲未详何物盖姑阙所疑耳今节采旧说参观以备彤管之义云】静女三章章四句
　　集说【严氏粲曰当时皆爲淫泆之行故曰刺时其本则上所化也○陆氏深曰静女之诗序以爲刺传以爲淫谓淫爲静反辞也反辞有刺矣】
　　新台有泚【此礼反】河水弥弥【莫迩反】燕婉之求籧【音蕖】篨【音除】不鲜【斯浅反叶想止反】
　　集传赋也泚鲜明也【尔雅四方而高曰台○刘氏彝曰泚水中台影鲜明之貌○李氏樗曰新台临河今澶州遗址尚存○王氏应麟曰水经注鄄城北岸有新台寰宇记在濮州鄄城县北十七里舆地广记开德府观城县有新台○胡氏一桂曰台在河上曰泚曰洒皆从水义】弥弥盛也燕安婉顺也籧篨不能俯疾之丑者也盖籧篨本竹席之名人或编以爲囷其状如人之拥肿而不能俯者故又因以名此疾也鲜少也【郑氏康成曰鲜善也】○旧说以爲衞宣公【孔氏颖逹曰宣公晋桓公子】爲其子伋娶于齐而闻其美欲自娶之乃作新台于河上而要之国人恶之而作此诗以刺之言齐女本求与伋爲燕婉之好而反得宣公丑恶之人也
　　集说【孔氏颖逹曰此时伋妻盖自齐始来未至于衞故爲新台待其至于河而困台所以要之耳若已至国则不须河上要之矣以公作台要齐女故言台又言河水者表作台之处也○苏氏辙曰国人疾之而难言之故识其台之所在而已○谢氏枋得曰籧篨乃恶疾宣公非有此疾国人恶其无礼义乱人伦故以恶疾比之旣无人道亦非人形也】
　　○新台有洒【七罪反叶先典反】河水浼浼【每罪反叶美辨反】燕婉之求籧篨不殄
　　集传赋也洒高峻也【陆氏德明曰洒韩诗作漼鲜貌】浼浼平也【陆氏德明曰浼浼韩诗作浘浘盛貌】殄絶也【郑氏康成曰殄当作腆腆善也○孔氏颖逹曰腆与殄古今字之异故仪礼注云腆古文字作殄是也】言其病不已也
　　○鱼网之设鸿则离之燕婉之求得此戚施
　　集传兴也鸿雁之大者离丽也戚施不能仰亦丑疾也○言设鱼网而反得鸿以兴求燕婉而反得丑疾之人所得非所求也
　　集说【孔氏颖逹曰籧篨戚施本人疾之名故晋语云籧篨不可使俯戚施不可使仰是也但人口柔者必仰靣观人之顔色而爲辞以邃篨不能俯之人因名口柔者爲籧篨面柔者必低首下人媚以容色似戚施之人因名面柔者爲戚施故笺云籧篨口柔戚施面柔也○欧阳氏修曰籧篨偃人不可使俛戚施偻人不可使仰明其俯仰有愧云耳○吕氏祖谦曰籧篨戚施盖国人恶宣公而以恶疾指之不能俯者籧篨之疾证不能仰者戚施之疾证非于此取义也】
　　总论【范氏处义曰凡人之爲不善犹有羞恶之心往往多秘其迹惧爲人所指目虽其过未有隐而不形然视宣公于河上鲜明高峻之台肆爲燕婉之行固有闲矣】
　　新台三章章四句
　　集传凡宣姜事首末见春秋传然于诗则皆未有考也诸篇放此
　　集说【朱氏公迁曰衞诗美者多淫诗少本不当与郑比也然新台墙茨之恶又国风中所无有故论淫诗必以郑衞竝称盖郑举其全衞举其重】
　　二子乘舟泛泛【芳劒反】其景【叶举两反】愿言思子中心养养【以两反】
　　集传赋也二子谓伋寿也乘舟渡河如齐也【王氏应麟曰水经注京相璠曰阳平县北十里有莘亭自衞适齐之道县东有二子庙犹谓之孝祠】景古影字【刘氏瑾曰葛洪始加彡为影字】养养犹漾漾忧不知所定之貌【郑氏康成曰愿念也念我思此二子心爲之忧养养然】○旧说以爲宣公纳伋之妻是爲宣姜生寿及朔朔与宣姜愬伋于公公令伋之齐使贼先待于隘而杀之寿知之以告伋伋曰君命也不可以逃寿窃其节而先往贼杀之伋至曰君命杀我寿有何罪贼又杀之国人伤之而作是诗也集说【孔氏颖逹曰伋寿争相爲死赴死似归不顾其生如乘舟之无所薄观之泛泛然见其影之去往而不碍犹二子争死遂往而亦不碍也故国人伤之○苏氏辙曰自衞适齐必渉河国人伤其往而不返泛泛然徒见其景欲往救之而不可得是以思之养养然忧而不知所定也○严氏粲曰伋寿二子乘舟渉河以适齐其影泛泛然何所归乎伋夀之事其国人实深伤之诗人不言其他而惨然哀痛悲思之意具见矣】
　　○二子乘舟泛泛其逝【此字本与害叶今读误】愿言思子不瑕有害
　　集传赋也逝往也不瑕疑辞义见泉水此则见其不归而疑之也【徐氏光啓曰不瑕有害凡再见断以朱传爲正】
　　集说【孔氏颖逹曰此国人思念之至故追言其本何爲不去而取死深闺之之辞也○辅氏广曰泉水所谓害者害于义也此所谓害者害其身而已故先生谓此见其不归而疑之之辞盖不忍正言其死且爲君讳也○朱氏道行曰不瑕有害疑其见害之词与泉水之有害于理者其意异】
　　总论【欧阳氏修曰二子举非合理死不得其所但国人怜而哀其不幸故诗人述其事以譬夫乘舟者泛泛然无所维制至于覆溺可哀而不足尚也○范氏处义曰伋不废君之命寿至代兄之死不可谓不贤况死者人之所难古人视死若轻必有以也国人伤而思之圣人所以取之也】
　　二子乘舟二章章四句
　　集传太史公曰余读世家言至于宣公之子以妇见诛弟寿争死以相让此与晋太子申生不敢明骊姬之过同俱恶伤父之志然卒死亡何其悲也或父子相杀兄弟相戮亦独何哉集说【朱子曰圣人录国人之情着宣公之过亦以见二子事亲之道有未尽也舜之事瞽瞍烝烝乂不格奸欲使之未尝不在侧索而杀之未尝可得此舜之所以为法于天下也○许氏谦曰君子之处事以其有愧于心焉否尔苟当于理而于心焉无愧则何恤于人言昔者大舜尝为之矣二子于此取法焉可也而守区区一节之义岂非择之未精者耶】
　　邶十九篇七十二章三百六十三句
　　集说【刘氏瑾曰衞三十九篇而邶风才十有九然乱常败政莫甚于此所以居变风之首欤于乎渡河野处已兆矣不待读定之方中而后知也】





　　钦定诗经传说彚纂巻三
<经部,诗类,钦定诗经传说汇纂>
　　钦定四库全书
　　钦定诗经传説彚纂卷四
　　鄘一之四
　　集传説见上篇
　　集説【孔氏颖达曰王肃服虔以爲鄘在纣都之西孙毓云据鄘风定之方中楚邱之歌鄘在纣都之南相证自明而城以西无验其城之西廹于西山南附洛邑檀伯之封温原樊州皆爲列国鄘风所兴不出于此○王氏应麟曰通典卫州新乡县西南三十二里有鄘城即鄘国】
　　泛彼柏舟在彼中河髧【徒坎反】彼两髦【音毛】实维我仪【叶牛何反】之死矢靡他【汤何反】母也天【叶鐡因反】只【音纸下同】不谅人只集传兴也中河中于河也【郑氏康成曰舟在河中犹妇人之在夫家是其常处】髧髪垂貌两髦者翦髪夹囟【音信○许氏愼曰头防脑盖也象形○孔氏颖达曰夹囟故两髦也】子事父母之饰亲死然后去之【内则翦发爲鬌音朶男角女羁注夹囟曰角两髻也午达曰羁三髻也○丧大记小敛主人脱髦注幼时翦发爲之年虽成人犹垂于两边若父死脱左髦母死脱右髦亲没不髦谓此也】此盖指共伯也【郑氏康成曰共伯僖侯之世子僖史记作厘两髦之人谓共伯也礼世子昧爽而朝亦栉纚音离笄总拂髦冠緌缨】我共姜自我也【陆氏徳明曰共姜共伯之妻也妇人从夫諡姜姓也】仪匹【孔氏颖达】
　　【曰言其同徳齐意○吕氏大临曰仪以夫爲法也】之至矢誓靡无也只语助辞谅信也○旧説以爲卫世子共伯蚤死其妻共姜守义父母欲夺而嫁之故共姜作此以自誓言柏舟则在彼中河两髦则实我之匹虽至于死誓无他心母之于我覆育之恩如天罔极而何其不谅我之心乎不及父者疑时独母在或非父意耳【吕氏大临曰序言父母诗独言母盖止是母意序并言之文势当尔如将仲子云父母之言时郑庄公亦止有母姜氏此其比也】集説【辅氏广曰实维我匹一定而决不可易也之死矢靡他虽死而誓不敢易也夫母之欲嫁共姜不过是惑乎爱而虑其终耳今味共姜自誓之言其至诚贞固之意如此则母之惑可觧而虑可释矣○严氏粲曰舟必不可以去水犹我必不可以他适父母者子之天夫者妇之天今父与夫俱不存惟母是我所天也何不信我而欲夺我志也○黄氏佐曰易曰妇人贞吉从一而终也之死靡他从一之谓也即柏舟有定在兴在已有定匹之死以死自誓非指共伯也】
　　○泛彼柏舟在彼河侧髧彼两髦实维我特之死矢靡慝【他得反】母也天只不谅人只
　　集传兴也特亦匹也【陆氏徳明曰特韩诗作直云相当值也○朱子曰特有孤特之义而以爲匹者古人用字多如此犹治之谓乱也○黄氏佐曰特如万人之特盖妇人称夫之辞】慝邪也以是爲慝则其絶之甚矣
　　集説【许氏谦曰慝邪之匿于心者也他适而誓之死靡爲之其事犹显至于一念邪思之微亦誓之死而靡发可见其心之贞固而节不可渝矣○朱氏公迁曰自誓之意以渐而深】
　　总论【程子遗书问或有孤孀贫穷无托者可再嫁否曰只是后世怕寒饿死故有是説然饿死事极小失节事极大○眞氏徳秀曰柏舟之不再适盖妇人之大节故孔子列之使万世取法焉程子之论可爲后世深戒○陈氏栎曰卫之淫风流行而有共姜特立之节眞可谓遏人欲之横流矣读此诗者岂不可以感发人之善心乎】
　　柏舟二章章七句
　　集説【范氏祖禹曰衰乱之世淫风大行共姜得礼之正而能守义故以首鄘风也○吕氏祖谦曰史记载共伯厘侯世子厘侯已葬武公袭攻共伯共伯入厘侯羡羡墓道也自杀案武公在位五十五年国语又称武公年九十有五犹箴儆于国计其初即位盖已四十余矣使果弑共伯而簒立则共伯见弑之时其齿又加长于武公安得谓之蚤死乎髦者子事父母之饰诸侯既小敛则脱之史记谓厘侯已葬而共伯自杀则是时共伯已脱髦矣诗安得犹谓之髧彼两髦乎是共伯未尝有见弑之事武公未尝有篡弑之恶也○朱氏善曰卫诗三十九篇前乎此者爲静女爲新台后乎此者爲墙有茨爲君子偕老人道至此而尽天理至此而灭矣圣人于其闲而置柏舟焉又以见人心之未尝亡天理之未尝灭也挽风俗之衰而扶纲常之重置之鄘风之首宣矣】
　　墙有茨不可埽【叶苏后反】也中冓【古侯反】之言不可道【叶徒厚反】也所可道也言之丑也
　　集传兴也茨蒺藜也蔓生细叶子有三角刺人中冓谓舎之交积材木也【吕氏祖谦曰前汉梁王共传聴闻中冓之言应劭曰中冓材构在堂之中也顔师古曰构谓舎之交积材木也当从应顔説盖阃内隠奥之处也中冓之言若曰闺门之言也】道言丑恶也○旧説以爲宣公卒恵公幼其庶兄顽烝于宣姜【孔氏颖达曰左传闵二年曰初恵公之即位也少齐人使昭伯烝于宣姜不可强之生齐子戴公文公宋桓夫人许穆夫人服虔云昭伯卫宣公之长庶伋之兄宣姜宣公夫人恵公之母是其事也】故诗人作此诗以刺之言其闺中之事皆丑恶而不可言理或然也
　　集説【孔氏颖达曰言人以墙防禁一家之非常上有蒺藜之草欲埽去之反伤墙而毁家以兴国君以礼防制一国之非法中有淫昏之行欲除灭之反违礼而害国也○朱氏善曰宣姜一失身于宣公而爲新台之有泚再失身于公子顽而爲中冓之不可道盖由其节义亏缺于前是以无所顾借于后而无复羞愧悔悟之萌也】
　　○墙有茨不可襄也中冓之言不可详也所可详也言之长也
　　集传兴也襄除也详详言之也【陆氏徳明曰详韩诗作扬】言之长者不欲言而托以语长难竞也
　　○墙有茨不可束也中冓之言不可读也所可读也言之辱也
　　集传兴也束束而去之也读诵言也【毛氏苌曰读抽也○郑氏康成曰抽犹出也○孔氏颖达曰上云不可详则此爲读诵于义亦通必以爲抽者以读诵非宣露之义传训爲抽笺申抽爲出也】辱犹丑也
　　总论【范氏祖禹曰埽之则伤墙道之则伤君必不得已而道之则不可复详必不得已而详之则不可复读诗人之意本不欲道疾之而不能不道既道而复以爲耻又悔而相戒也】
　　墙有茨三章章六句
　　集传杨氏曰公子顽通乎君母闺中之言至不可读其污甚矣圣人何取焉而着之于经也盖自古淫乱之君自以爲密于闺门之中世无得而知者故自肆而不反圣人所以着之于经使后世爲恶者知虽闺中之言亦无隐而不彰也其爲训戒深矣【辅氏广曰杨氏之説盖不独爲此篇发凡圣人所録淫乱之诗其意皆如此即先生所谓恶者可以惩创人之逸志者也】
　　集説【邓氏元锡曰偕老之辞婉巽言也墙茨之言厉法言也然偕老详容服不详不淑墙茨言不可道不详不道刺而犹有风焉】
　　君子偕老副筓六珈【音加叶居河反】委委【于危反】佗佗【待河反】如山如河象服是宜【叶牛何反】子之不淑云如之何
　　集传赋也君子夫也偕老言偕生而偕死也女子之生以身事人则当与之同生与之同死故夫死称未亡人言亦待死而已不当复有他适之志也【朱子曰宣姜夫死而淫是失偕老之义】副祭服之首饰编发爲之【刘氏熙曰王后首饰曰副副覆也以覆首亦言副贰也兼用众物成其饰也】筓衡筓也【孔氏颖达曰以玊爲之惟祭服有衡筓】垂于副之两防当耳其下以紞【音黕】悬瑱【罗氏中行曰紞织如绦上属于衡者瑱以玊爲之以纩防之而属于紞悬之当耳防音篆卷也○冯氏复京曰衡筓二物衡垂于当耳筓横于头上垂于副之两防当耳其下以紞悬瑱此乃释衡非释筓也】珈之言加也以玊加于筓而爲饰也【毛氏苌曰珈筓饰之最盛者所以别尊卑○郑氏康成曰如今歩摇上饰○刘氏熙曰歩摇上有垂珠歩则摇也○孔氏颖达曰言六珈必饰之有六但所施不可知据此言侯伯夫人爲六王后则多少无文也】委委佗佗雍容自得之貌【孔氏颖达曰释训云委委佗佗羙也孙炎曰委委行之羙佗佗长之羙皆佳丽羙艳之貌○郝氏敬曰委委舒徐佗佗安重】如山安重也如河广也【王氏逢曰此二句主徳容言○郝氏敬曰委委如河佗佗如山】象服法度之服也【郑氏康成曰象服者谓揄翟阙翟也人君之象服则所谓予欲观古人之象日月星辰之属○孔氏颖逹曰象鸟羽而画之故谓之象】淑善也○言夫人当与君子偕老故其服饰之盛如此而雍容自得安重寛广又有以宜其象服【毛氏苌曰能与君子偕老乃宜居尊位服盛服也】今宣姜之不善乃如此虽有是服亦将如之何哉言不称也【郑氏康成曰子乃服饰如是而爲不善之行于礼当如之何深疾之】
　　集説【程子曰其徳之深厚如山如河乃称象徳之服服章之设象其徳位之宜徳尊位隆乃称盛服今子之不淑奈何○苏氏辙曰能与君子偕老乃可以有副筓六珈委委佗佗缓而有礼如山河之崇深乃可以有象服今宣姜之不善将如是服何哉○范氏处义曰诗人谓昔之夫人所以能与君子偕老被服副筓六珈之贵以奉祭祀者以其徳见于容委委然婉顺佗佗然和易其立如山其润如河象所被之服得其宜称今宣姜无淑善之徳何以称其服也○朱氏公迁曰此章言服饰之盛而徳不相称爲可责】
　　○玼【音此】兮玼兮其之翟【叶去声】也鬒【眞忍反】髪如云不屑【先结反】髢【徒帝反】也玊之瑱【吐殿反】也象之揥【敕帝反】也掦且【子余反】之晳【星厯反叶征例反】也胡然而天也胡然而帝也
　　集传赋也玼鲜盛貌翟衣祭服刻缯爲翟雉之形而彩画之以爲饰也【毛氏苌曰揄翟阙翟也○郑氏康成曰侯伯夫人之服自揄翟而下如王后焉○孔氏颖达曰翟雉名彩画爲饰不用眞羽○严氏粲曰郑氏云江淮而西青质五色皆备成章曰揄揄翟则画揄雉阙翟刻而不画】鬒黑也如云言多而羙也屑洁也髢髲鬄也人少髪则以髢益之髪自羙则不洁于髢而用之也【孔氏颖达曰髢一名髲説文云益髪也言人髪少聚他人髪益之哀十七年左传曰卫庄公见已氏之妻髪羙使髠以爲吕姜髢是也○陈氏推曰不屑只薄之不用犹云不消得髢非以此爲不洁也】瑱塞耳也象象骨也揥所以摘【音剔】髪也【孔氏颖达曰以象骨搔首因以爲饰名之曰揥】掦眉上广也【张氏彩曰睂目以疎秀爲羙故以掦见称】且助语辞晳白也胡然而天胡然而帝言其服饰容貌之羙见者惊犹鬼神也【许氏谦曰容貌服饰之盛胡爲而在此乎其自天而降也其鬼神也】
　　集説【孔氏颖达曰宣姜爲淫乱故责之言夫人何由见尊敬如天乎何由见尊敬如帝乎非由衣服之盛顔色之庄欤既由衣服顔色以见尊敬何故反爲淫昏之行乎○辅氏广曰其者指宣姜而言玼兮玼兮其之翟也言服之羙也鬒髪如云不屑髢也言质之羙也足乎已无待于外也玊之瑱也象之揥也言饰之羙也掦且之晳也言色之羙也服饰容貌之羙盛如天如帝然是岂可以徒居哉○朱氏公迁曰此章言服饰容貌之盛若可疑又可畏○沈氏万钶曰此章论祭服言其徳当神明故尊之以比天帝卒章论事君子见賔客之服故以羙人言之】
　　○瑳【七我反】兮瑳兮其之展【陟战反叶诸延反】也蒙彼绉【侧救反】絺是绁【息列反】袢【薄慢反叶汾干反】也子之清掦掦且之顔【叶鱼坚反】也展如之人兮邦之媛【于眷反叶于权反】也
　　集传赋也瑳亦鲜盛貌【许氏慎曰玊色鲜白】展衣也以礼见于君及见賔客之服也【郑氏康成曰展衣宜白展衣字悮礼记作襢衣○孔氏颖达曰玊藻云一命襢衣防大记曰世妇以防衣是礼记作襢衣也展爲声悮从襢爲正】蒙覆也绉絺絺之蹙蹙者当暑之服也【郑氏康成曰展衣夏则里衣绉絺○孔氏颖达曰葛之精曰絺其精尤细靡者绉也质细而缕绉】绁袢束缚意以展衣蒙絺绤而爲之绁袢所以自敛饬也【许氏谦曰案説文袢博僈反传意袢字如绊字意是绁袢爲连绵字共成束缚意也】或曰蒙谓加絺绤于防衣之上所谓表而出之也【王氏安石曰暑服则加绁絺焉○朱子曰先着里衣表絺绤而出之于外欲其不见体也】清视清明也眉上广也【孔氏颖达曰以目视清明因名爲清者睂上之美名因谓睂上睂下皆曰目上目下皆曰清故野有蔓草传云清睂目之间猗嗟传云目下爲清】顔额角丰满也展诚也羙女曰媛见其徒有羙色而无人君之徳也【郑氏康成曰人君小君也○孔氏颖达曰妇人从夫之爵故同名曰人君】
　　集説【严氏粲曰宣姜服展衣之礼服目视清明睂上掦起而又顔角丰满如此人乃邦家之羙女也叹息不满之意见于言外矣○朱氏公迁曰此章言服饰容貌之盛若可喜而实可惜也○黄氏佐曰称其有倾一国之色正讥其无母一国之徳也】
　　总论【孔氏颖达曰由夫人失事君子之道故陈此夫人既有服饰之盛宜与君子俱至于老反爲淫泆之行而不能与君子偕老故刺之○严氏粲曰此诗惟述夫人服饰之盛容貌之尊不及淫乱之事但中间有子之不淑一言而讥刺之意尽见○朱氏善曰当其奉宗庙之时其首饰之有副也其身章之有翟也是非不盛也而不知宣姜之行果能视先君而无愧否乎当其见賔客之时其礼服之有展也其里服之有絺也又非不盛也而不知宣姜之行果能视賔客而无愧否乎夫入而奉宗庙出而见賔客非不尊且严也而曾无羞愧悔悟之萌则是人心之果亡而天理之果灭矣能无祸乎○黄氏一正曰夫人与君同体者也幽而祀乎神明而礼于人所当淑身愼行也今宣姜之恶乃如此以人莫谁何也独不畏于鬼神乎夫不足计也独不畏于賔客乎诗人所以备举副筓翟展而深刺之也】
　　君子偕老三章一章七句一章九句一章八句集传东莱吕氏曰首章之末云子之不淑云如之何责之也二章之末云胡然而天也胡然而帝也问之也三章之末云展如之人兮邦之媛也惜之也辞益婉而意益深矣
　　集説【范氏处义曰衞夷姜宣姜皆谓之夫人皆失事君子之道是诗继墙有茨之后故説者以爲宣姜○刘氏瑾曰三章皆极言宣姜服饰容貌之盛如此玩其辞想其人有徳以称之固足以尊其瞻视享其安荣苟无其徳不几于诲淫者乎惟诗人寛厚意在言外故其立言如此盖与猗嗟之诗同意】
　　爰采唐矣沬【音妹】之乡矣云谁之思羙孟姜矣期我乎桑中【叶诸良反】要【于遥反】我乎上宫【叶居王反】送我乎淇之上【叶辰羊反】矣集传赋也唐蒙菜也一名兔丝【孔氏颖达曰释草云唐蒙女萝女萝菟丝舎人曰唐蒙名女萝女萝又名菟丝郭璞曰唐与蒙或并或别孙炎曰蒙唐也】沬衞邑也书所谓妹邦者也【孔氏颖达曰酒诰注云沬邦纣之都所处也于诗国属鄘今鄘并于衞故言卫邑纣都朝歌朝歌即沬也】孟长也姜齐女言贵族也桑中上宫淇上又沬乡之中小地名也【王氏应麟曰通典衞州衞县有上宫台】要犹迎也○衞俗淫乱世族在位相窃妻妾故此人自言将采唐于沬而与其所思之人相期防迎送如此也【苏氏辙曰托采唐以相诱也】
　　集説【郑氏康成曰于何采唐必沬之郷犹言欲爲淫乱者必之衞之都孟姜列国之长女而思与淫乱疾世族在位有是恶行也○孔氏颖达曰衞朝贵族无姓姜者故爲列国列国姜姓齐许申吕之属不斥其国未知谁国之女也言孟故知长女下孟弋孟庸以孟类之盖亦列国之长女但当时列国姓庸弋者无文以言之○苏氏辙曰刺无礼则称孟言虽长而忘礼也羙有礼则称季有齐季女言虽幼而好礼也】
　　附録【严氏粲曰此作者刺淫者谓汝言采唐而往沬邑之郷矣然汝非爲采唐而往也汝所思者思彼羙好姜姓之长女也汝特托言采唐以往耳汝思孟姜而往防之或相期于桑中或相约于上宫或相送于淇水之上所防之地人皆知之见爲不善于隐僻者终不可掩也我指淫者非诗人自我也】
　　○爰采麦【叶讫力反】矣沬之北矣云谁之思羙孟弋矣期我乎桑中要我乎上宫送我乎淇之上矣
　　集传赋也麦谷名秋种夏熟者弋春秋或作姒【朱子曰春秋定姒公谷作定弋】盖杞女夏后氏之后亦贵族也
　　○爰采葑矣沬之东矣云谁之思羙孟庸矣期我乎桑中要我乎上宫送我乎淇之上矣
　　集传赋也葑蔓菁也庸未闻疑亦贵族也
　　集説【王氏应麟曰补传曰鄘本庸姓之国汉有庸光及胶东庸生是其后也传氏曰孟庸当是鄘国之姓鄘爲卫所灭故其后有仕于卫者】
　　总论【刘氏彝曰采唐麦葑者亦是欲适幽逺行其淫乱不敢正名而托以采此也○李氏樗曰以姜弋庸皆着姓卫多淫泆之事盖有由矣惟其公族既化则下化之矣○刘氏瑾曰孟姜孟弋孟庸亦托言贵族以指所私之人非必当时实有此三姓之女也】
　　附録【邓氏元锡曰桑中盖刺之者之诗唐麦葑匪一其采沬乡沬北沬东匪一其地孟姜孟弋孟庸匪一其姓而期而要而送如出一轨焉盖耻心亡而淇沬之闲上宫之地风溃四流而莫可止也】桑中三章章七句
　　集传乐记曰郑卫之音乱世之音也比于慢矣【孔氏颖达曰五声竝和则君臣上下不失若五声不和则君臣上下互相陵越所以爲慢也○比犹同也郑音好滥淫志卫乐促速烦志竝是乱世之音故云比于慢也】桑闲濮上之音亡国之音也其政散其民流诬上行私而不可止也【班氏固曰卫地有桑闲濮上之阻男女亦亟聚防声色生焉○辅氏广曰诬上只是欺谩其上之人大抵行私者皆有此心桑中之诗虽肆言无忌然诬上行私之心自在此皆縁民情流荡无所限节之故民情所以如此则又因政散之故上之人苟有政事则何至于此】案桑闲即此篇故小序亦用乐记之语【郑氏康成曰濮水之上地有桑闲者亡国之音于此水出也昔殷纣使师延作靡靡之乐已而自沈于濮水后师涓过焉夜闻而写之爲晋平公鼓之是之谓也○刘氏瑾曰朱子以桑闲即此桑中诗而证以乐记之语然则郑氏谓师涓所闻者自是濮上之音也】
　　集説【辅氏广曰此诗分明是淫乱者所自作只爲先儒以爲圣人不应取此等诗以着于经故断以爲刺奔而不复玩诗之辞以求其眞是非先生孰能正之】
　　附録【吕氏祖谦曰诗之体不同有直刺之者新台之类是也有微讽之者君子偕老之类是也有铺陈其事不加一词而意自见者此类是也○严氏粲曰诗记谓诗皆正乐此桑中非桑闲濮上之音今考濮水之上地有桑闲亡国之音出于此桑中即其类也诗之正经爲雅乐变诗以垂戒耳非祭祀朝聘所用也然或以桑中爲淫奔者所自作则非所谓止乎礼义矣当从国史所题以爲刺也】
　　【案诗乐章也古人皆以乐论诗荀况曰诗者中声所止司马迁曰三百篇夫子皆歌之以求合于韶武之音汉唐诸儒祖述其説而不敢易至吕祖谦以爲圣人正乐首放郑声岂有删诗而反取淫词桑中之诗刺恶昭彰所谓思无邪也又史记载师旷所指濮上之音郑康成以爲濮水之上地有桑闲亡国之音于此水出焉则桑闲乃纣乐非即桑中诗也诸説皆不爲无据然朱子力辟其非以爲夫子于郑卫深絶其声于乐以爲法而严立其辞于诗以爲戒若谓桑中爲刺恶者之辞则发人隐僻有伤温厚谓出自淫奔者之口而我以无邪之思观之其惩戒尤切而又云古乐既亡无所考正则我不敢必爲之説独以其理与其词推之有以知其必不然耳盖千百载后欲于三百篇中求所爲中声求所爲合于韶武之音者何从而得之何如即其词以考其实爲足据集传就本诗称我之辞而断爲淫者所自言与古序虽异而与圣人垂戒后世之意一也】
　　鹑【音纯】之奔奔鹊之彊彊【音姜】人之无良我以爲兄【叶虚王反】集传兴也鹑防【音谙】属【宼氏宗奭曰鹑初生谓之罗鹑至初秋谓之早秋中秋以后谓之白唐一物四名也】奔奔【左传作贲贲】彊彊居有常匹飞则相随之貌【陆氏徳明曰韩诗云奔奔彊彊乘匹之貌】人谓公子顽良善也○卫人刺宣姜与顽非匹耦而相从也故爲恵公之言以刺之曰人之无良鹑鹊之不若而我反以爲兄何哉【朱氏道行曰此言无良托恵公言公子顽】
　　集説【孔氏颖达曰言鹑则鹑自相随奔奔然鹊则鹊自相随彊彊然各有常匹不乱其类今宣姜爲母顽则爲子而与之淫乱失其常匹曾鹑鹊之不如矣又言人行无一善者我君反以爲兄而不禁之也恶顽而责恵公之辞○范氏处义曰鹑不乱其匹所以奔奔然喜鬬者恶其乱匹而鬭也鹊不淫其匹所以彊彊然难偶者传枝授卵故能不淫也今人之不善信鹑鹊之不如矣】
　　○鹊之彊彊鹑之奔奔【叶逋珉反】人之无良我以爲君集传兴也人谓宣姜君小君也
　　集説【孔氏颖达曰夫人对君称小君以夫妻一体言之亦得曰君○辅氏广曰诗人疾恶宣姜至矣而犹不敢不以爲小君也彼谓狡童硕鼠爲称其君者何哉】
　　总论【孔氏颖达曰二章皆上二句刺宣姜下二句责公不防闲也】
　　鹑之奔奔二章章四句
　　集传范氏曰宣姜之恶不可胜道也国人疾而刺之或逺言焉或切言焉逺言之者君子偕老是也切言之者鹑之奔奔是也卫诗至此而人道尽天理灭矣中国无以异于夷狄人类无以异于禽兽而国随以亡矣胡氏曰杨时有言诗载此篇以见卫爲狄所灭之因也故在定之方中之前【彭氏执中曰傅氏云木必壊然后蠧生焉国必乱然后宼生焉圣人存此诗以爲狄入卫张本使后世知所戒也】因以是説考于歴代凡淫乱者未有不至于杀身败国而亡其家者然后知古诗垂戒之大而近世有献议乞于经筵不以国风进讲者殊失圣经之防矣
　　集説【郝氏敬曰卫风至此人道尽矣不再造不可以国故继之以定之方中】
　　定【丁佞反】之方中作于楚宫揆之以日作于楚室树之榛栗椅【于宜反】桐梓漆爰伐琴瑟
　　集传赋也定北方之宿营室星也【晋天文志营室二星一曰宫一曰清庙又爲土功事○孔氏颖达曰释天云营室谓之定孙炎曰定正也天下作宫室者皆以营室中爲正】此星昏而正中夏正十月也【郑氏康成曰定昏中而正谓小雪时○孔氏颖达曰小雪者十月之中气于此时定星昏而正中也○刘氏瑾曰夏正十月建亥春秋时十二月也农事已毕可以兴作而人君居必南面故亥月昏时见定星当南方之午位因记此星爲每嵗营作之候又因号爲营室此盖成周以后之制上考唐虞之时定星以戌月昏中嵗久而差至周时定星始以亥月昏中下逮今日此星又以子月昏中矣○朱氏公迁曰此据月令爲説与尧典中星异】于是时可以营制宫室故谓之营室【孔氏颖达曰以方中爲记时笺取尔雅爲説也毛不取记时而名营室者爲视其星而正南北以营宫室也○朱氏公迁曰候定星顺天时也】楚宫楚邱之宫也【孔氏颖达曰郑志张逸问楚宫今何地荅曰楚邱在济河闲今东郡界中卫本河北至懿公灭乃东徙渡河野处漕邑则在河南矣又此二章升漕虚望楚邱楚邱与漕不甚相逺亦河南明矣故疑在东郡界中杜预云楚邱济隂成武县西南属济隂郡犹在济北故云济河间也】揆度也树八尺之臬【音齧】而度其日之出入之景以定东西又参日中之景以正南北也【孔氏颖达曰此度日出日入谓度其影也故公刘传曰考于日影是也其术则匠人云水地以悬置槷臬同以悬视以影爲规识日出之影与日入之影画参诸日中之影注云于四角立植而悬以水望其髙下高下既定乃爲位于所平之地中央树八尺之臬以悬正之视之以其影将以正四方也日出日入之影其端则东西正也又爲规以识之者爲其难审也自日出而昼其影端以至日入既则爲规测影两端之内规之规之交乃审也度两交之间中屈之以指臬则南北正是揆日以正东西南北之事也匠人注度日出日入之影不假于视定而东西南北皆知之经传未有以定星正南北者故上笺以定爲记时异于传也○刘氏瑾曰彭鲁叔云槷柱也悬垂绳也柱有四角四中垂以八绳绳皆附柱则其柱正矣柱正然后视之以测日景也又转筵画地爲圆规朝识日景其端指西暮识日景其端指东两端长短必与规齐测其端则东西正就其中屈之则南北亦可正也又于昼漏午时参此日中之景可以正南方之位因以正北方之位也此周礼定方制度卫文公建宫室定四方之法盖亦如此○朱氏公迁曰度日景审地势也】楚室犹楚宫互文以协韵耳【孔氏颖达曰毛以爲东西南北皆既正方乃爲宫室别言宫室异其文耳】榛栗二木其实榛小栗大皆可供笾实【周礼馈食之笾其实栗○陆氏玑曰榛栗属皮叶如栗子小形似杼子味亦如栗○范氏祖禹曰榛栗爲女贽○蔡氏卞曰榛小木也以爲礼实则贵矣植之榛栗先礼实也盖卫居处于漕无城市宫室君臣上下冠婚丧祭无以爲礼实则于是不可不先也】椅梓实桐皮桐梧桐也【陆氏玑曰梓实桐皮曰椅大类同而小别也桐有青桐白桐赤桐白桐宜琴瑟○蔡氏卞曰桐木之良利者也其性虚以柔故能受声以爲琴瑟○严氏粲曰椅桐梓漆之桐爲白桐梧桐生矣之桐爲青桐】梓楸之疎理白色而生子者【钟氏惺曰管子曰五沃之土宜白梓○陈氏子龙曰齐民要术云白色青角者爲梓或名角楸又名子楸萧炳云梓树似桐而叶小花紫】漆木有液黏【念平声】黑可饰器物【许氏慎曰桼木汁可以防音休物象形桼如水滴而下○苏氏颂曰漆木髙二三丈皮白叶似椿花似槐子若牛李六七月以竹筒针入木中取之】四木皆琴瑟之材也【郑氏康成曰树木于宫中者其长大可伐以爲琴瑟也○范氏处义曰椅桐梓漆止言爰伐琴瑟盖举其用之重可以备礼乐者言之○严氏粲曰榛栗可备笾实梓漆可供器用但言伐琴瑟者取成句耳○朱氏公迁曰饬种树备国用也】爰于也○卫爲狄所灭文公徙居楚邱营立宫室国人悦之而作是诗以羙之苏氏曰种木者求用于十年之后其不求近功凡此类也【范氏祖禹曰羙其新造而志于永久】集説【郑氏康成曰鲁僖公二年齐桓公城楚邱而封卫○孔氏颖达曰春秋正月城楚邱谷梁传云不言城卫卫未迁则诸侯先爲之城其城文公乃于其中营宫室也建城在正月则作室亦正月矣而云得时者左传曰凡土功水昏正而栽杜预注定星昏而中于是树板榦而兴作日至而毕则冬至以前皆爲土功之时僖二年闰在正月之后正月之初未冬至故爲得时也○毛以爲定星正南北作楚邱之宫度日知东西作楚邱之室郑以爲于定之方中之时作楚邱之宫又度日影而营表其位正其东西南北而作楚邱之室室与宫俱于定星中而爲之同度日影而正之各于其文互举一事耳○范氏处义曰定之方中谓视营室之中以爲兴作之始揆之以日爲度日影之正以知向背之宜○辅氏广曰古人作室上顺天时下正方靣不敢苟也○刘氏瑾曰此章上四句言其得天时地理之宜下三句言其有久逺预备之计所谓悦之羙之者皆追述其事如此也○朱氏善曰迁国之初城郭不可以不完宫室不可以不修器用不可以不备文公之迁楚邱也以言其城郭则既赖诸侯之师以成之矣以言其宫室则自戴公野处而至于今成之不可不亟也而文公爲民力之不可或伤则宁待其时而不速爲国法之不可或废则宁从其制而不苟若乃器用之所资其所需者非一事乃于是而种木焉以创造之初其润色之功正有待于十年之后非其心之塞实渊深不足以致此若文公者其亦可谓贤矣】
　　附録【毛氏苌曰方中昏正四方度日出日入以知东西南视定北准极以正南北○郑氏康成曰楚宫谓宗庙也楚室居室也君子将营宫室宗庙爲先廏库爲次居室爲后】
　　○升彼虚【起居反叶起吕反】矣以望楚矣望楚与堂景山与京【叶居良反】降观于桑卜云其吉终焉允臧
　　集传赋也虚故城也【毛氏苌曰虚漕虚也○孔氏颖达曰文公自漕徙楚邱故知升漕墟盖地有故墟高可登之以望犹僖公二十八年左传称晋侯登有莘之墟也】楚楚邱也堂楚邱之防邑也【毛氏苌曰楚邱有堂邑者○孔氏颖达曰升虚而并望楚堂明其相近故言楚邱有堂邑楚邱本亦邑也但今以爲都故以堂系楚邱而言之○傅氏寅曰堂是今博州堂邑博濮二州连境】景测景以正方靣也与既景乃冈之景同【刘氏瑾曰建国之制必先辨方辨方之法必考日景故谓之景○朱氏公迁曰上章揆之以日是定其基址此言景者未定居时览山川之形势】或曰景【音璟】山名见商颂【王氏应麟曰水经注河水分济北迳景山东又北迳楚邱城西】京髙邱也【孔氏颖达曰邱者自然而有京者人力所爲形则相类故云京髙邱也○苏氏辙曰有陵阜可以屏蔽其国】桑木名叶可饲蚕者观之以察其土宜也【蔡氏卞曰兖地宜桑如桑闲濮上可验也○刘氏瑾曰卫诗多言桑如桑中与氓诗及此皆再三言之盖卫地跨冀兖二州桑者尤其土所宜而民生之所资也据楚邱在冀河之东兖州之境则文公所观所説其桑土之野乎○黄氏一正曰降观于桑桑宜肥土桑盛则地羙也】允信臧善也【王氏安石曰卜言吉遂建城市而营宫室允臧者言今信善如卜所云也】○此章本其始之望景观卜而言以至于终而果获其善也
　　集説【郑氏康成曰文公将徙登漕之虚以望楚邱观其防邑及其邱山审其高下所依倚乃后建国焉慎之至也○孔氏颖达曰形势得宜蚕桑茂羙可以居民矣人事既从乃命之云从其吉终焉信善焉○刘氏彝曰建国之初忧民之不得其所不敢遑宁曰终焉允臧者喜其果遂于志愿也○吕氏祖谦曰升彼虚矣以领略其大势降观于桑以细察其土宜○辅氏广曰既正其方靣也又览其形势也又察其土宜也然后卜之则始之吉而终之臧宜矣○朱氏善曰望者登高而望形势也景者测景以正方靣也观者观之以察其土宜也卜者问焉以决其吉凶也始之以望景观卜所以求得乎善也继而终焉允臧则是果获乎善也○徐氏凤彩曰此作室以前事也登故城以望楚邱自逺以观其大势望楚而兼及于堂而夹辅之势成景山而兼及于京而山邱之位正然后降而观桑桑盛则土羙可知又协以神谋见处事之慎也】
　　○灵雨既零命彼倌【音官】人星言夙驾説【始鋭反】于桑田【叶徒因反】匪直也人秉心塞渊【叶一均反】騋【音来】牝三千【叶仓新反】
　　集传赋也灵善零落也【李氏樗曰灵雨好雨也○黄氏一正曰灵雨瑞雨降而应物者也○邹氏泉曰时雨既降正土膏脉动人务农桑之时】倌人主驾者也【孔氏颖达曰以命之使驾故知主驾者诸侯之礼亡未闻倌人爲何官也】星见星也【郑氏康成曰雨止星见○范氏处义曰谓戴星命驾○朱子曰古人戴星而出戴星而入必是身耐劳苦方能率得人】説舎止也【严氏粲曰説止于桑田之野以劳劝之】秉操塞实渊深也【孔氏颖达曰秉操其心能诚实且复深逺○谢氏枋得曰秉心也实故事事朴实秉心也渊故事事深长○邹氏泉曰懐国家根本之图而不事乎虚文所以爲塞实建国家久逺之防而不狃乎近虑所以爲渊深】马七尺以上爲騋【孔氏颖达曰三千言其总数国马供用牝牡俱有或七尺六尺举騋牝以互见故言騋马与牝马也○苏氏辙曰春秋传文公元年革车三十乗季年乃三百乗而此言三千者盖其可用者三百乗而其牝牡则三千也】○言方春时雨既降而农桑之务作文公于是命主驾者晨起驾车亟【音棘】往而劳劝之然非独此人所以操其心者诚实而渊深也盖其所畜之马七尺而牝者亦已至于三千之众矣盖人操心诚实而渊深则无所爲而不成其致此富盛宜矣记曰问国君之富数马以对今言騋牝之众如此则生息之蕃可见而卫国之富亦可知矣此章又要其终而言也
　　集説【王氏安石曰上既言城市宫室于是言其政事盖人君辨方正位体国经野然后可以施政事云○苏氏辙曰文公勤于民事雨既止见星而驾以行舎于桑田矣是以民説而称之曰是人也其心充实而渊深则宜有騋牝三千也言富彊之业必深厚者爲之非轻扬浅薄者之所能致耳○辅氏广曰此章乃要其后日之终而言观其始之经营其国者如此其备继之劝劳于民者如此其勤则其终之善与富亦宜矣○黄氏一正曰惟其秉心塞渊则所行皆切实深逺之事故不特勤于农桑而且使马之蕃庶至騋牝者三千矣○方氏应龙曰因灵雨而説桑田恐积衰之民易于懈怠而久敝之后不宜再殃故勤者劝之惰者激之此爲国家根本之虑万民衣食之谋故以塞渊接下三千騋牝亦举一端以验富庶非専指此事也】
　　附録【黄氏櫄曰匪直也人盖诗人言而形容不能尽爲不直其爲人也如此而其所以秉心者又诚实而无僞渊深而不浅所以能治国家○严氏粲曰是文公能务农重本以蕃育其人也非特人也文公操心塞实渊深故能致国富彊】
　　总论【孔氏颖达曰作定之方中诗者羙卫文公也文公徙居楚邱之邑始建城使民得安处始建市使民得交易而营造宫室既得其时节又得其制度百姓喜而悦之民既富饶官亦充足致使国家殷实而富盛焉故百姓羙之徙居楚邱即二章升虚望楚是也营宫室者即首章作楚宫楚室是也建城市经无其事因徙居而始筑城立市故连言之也○程子曰一章言建国之事次章方言相土度地之初属文之势然也今文首言其事然后言其初者多矣既度其可然后卜以决之卜洛亦然人谋臧则筮从矣卒章则叙其勤劳以致殷富○刘氏瑾曰春秋纪事用月定星中时乃周之十二月卫懿公九年十二月狄灭卫戴公立而卒文公继立以次年爲元年至文公二年嵗首之月齐桓始城楚邱则诗人所指定星方中其在文公元年之终楚邱未城之先欤然诗言终焉允臧騋牝三千则是诗盖作于文公之季年而追言其始迁时一事耳故二章以前皆本其始二章以后则要其终也○沈氏守正曰营建时不忘惜民树木又取有用无非逺虑而营建以前恁地详审才营建了又恁地勤民皆是秉心塞渊处故举騋牝以见富庶见得操心之要如此】
　　【案尝读康诰酒诰梓材三篇而叹武王之训康叔也开国承家之道可谓至矣及后子孙不克祗遵先王之懿训而败徳是闻驯至政散民流鹤轩致灭文公仗齐桓之力乃筑楚邱史称其轻赋平罪身自劳与百姓同苦以收卫民今观定中一诗占天时审土宜尽人力规模宏逺经营具备而尤以农桑爲立国之本戎马爲富彊之资廵行不怠蕃育有方使康叔开国之模复见于播迁之后而诗人推本自塞渊中来可见一心爲万事根本卫业所由重兴也及春秋之季孔子适卫殷然思所以富之教之夫孰非文公生聚之所贻欤】
　　定之方中三章章七句
　　集传案春秋传卫懿公九年冬狄入卫懿公及狄人战于荧泽而败死焉宋桓公迎卫之遗民渡河而南立宣姜子申以庐于漕是爲戴公是年卒立其弟燬是爲文公于是齐桓公合诸侯以城楚邱而迁卫焉文公大布之衣大帛之冠务材训农通商惠工敬教劝学授方任能元年革车三十乗季年乃三百乗【左传闵公二年冬十二月狄人伐卫卫懿公好鹤鹤有乗轩者将战国人受甲者皆曰使鹤鹤实有禄位余焉能战公与石祁子玦与甯庄子矢使守曰以此赞国择利而爲之渠孔御戎子伯爲右黄夷前驱孔婴齐殿及狄人战于荧泽卫师败绩遂灭卫卫侯不去其旗是以甚败狄入卫遂从之又败诸河宋桓公逆诸河宵济卫之遗民男女七百有三十人益之以共滕之民爲五千人立戴公以庐于曹许穆夫人赋载驰齐侯使公子无亏帅车三百乗甲士三千人以戍曹归公乗马祭服五称牛羊豕鸡狗皆三百与门材归夫人鱼轩重锦三十两僖之二年封卫于楚邱】
　　集説【孔氏颖达曰卫东徙渡河齐桓公攘狄而封之立文公焉国家殷富在文公末年故左传曰季年乃三百乗明騋牝三千亦末年之事也此诗盖末年始作○东徙渡河则战在河北禹贡豫州荥波既猪注云沇水溢出河爲泽今塞爲平地荥阳民犹谓其处爲荥泽在县东春秋卫及狄战于荥泽此其地也如禹贡注则当在河南时卫都河北狄来伐而御之既败而渡河在河北明矣故杜预云此荥泽当在河北但沇水发源河北入于河乃溢爲荥则沇水所溢被河南北故河北亦有荥泽但在河南多耳故指其猪水犬处则在豫州此战于荥则在其北也○吕氏祖谦曰鼂错言古之徙逺方以实广虚也相其隂阳之和尝其水泉之味审其土地之宜观其草木之饶然后营邑立城此盖古之遗法定之方中公刘所载是也】
　　蝃【丁计反】蝀【都动反】在东莫之敢指女子有行逺【于万反】父母兄弟【叶待里反】
　　集传比也蝃蝀虹也【陆氏徳明曰蝃蝀尔雅作防蝀音同○孔氏颖达曰释天云防蝀谓之雩防蝀虹也郭璞曰俗名爲羙人音义云虹双出色鲜盛者爲雄雄曰虹闇者爲雌雌曰蜺】日与雨交倏然成质似有血气之类乃隂阳之气不当交而交者盖天地之淫气也【蔡氏卞曰蜺爲挈贰贰盖言二淮南子曰天二气则成虹○刘氏辰翁曰何独非隂阳之交而虹独以不正之气着见于野诗之托物如此】在东者莫【音暮】虹也虹随日所映故朝西而莫东也【刘氏熙曰蝃蝀其见每于日在西而见于东啜饮东方之水气也见于西方曰升朝日始生而出见也○刘氏瑾曰虹之爲质不映日不成盖云薄漏日日映雨气则生也今以水噀日亦成青红之晕】○此刺淫奔之诗言蝃蝀在东而人不敢指以比淫奔之恶人不可道况女子有行又当逺其父母兄弟岂可不顾此而冒行乎
　　集説【毛氏苌曰夫妇过礼则虹气盛君子见戒而惧讳之莫之敢指○孔氏颖达曰言虹气见于东方爲夫妇过礼之戒女子有适人之道当自逺其父母兄弟于礼当嫁何忧于不嫁而爲淫奔之过恶乎○程子曰蝃蝀隂阳气之交映日而见故朝西而暮东在东者隂方之气就交于阳也夫阳倡隂和男行女随乃理之正今隂来交阳人所丑恶故莫敢指之女子之奔犹蝃蝀之东人所丑也○吕氏祖谦曰女子有行逺父母兄弟此诗盖言女子终当适人非久在家者何爲而犯礼也泉水竹竿盖卫女思家言女子分当适人虽欲常在父母兄弟之侧不可得也一则欲常居家而不可得一则欲亟去家而不能得其善恶可见矣】
　　○朝隮【子西反】于西崇朝其雨女子有行逺兄弟父母【叶满补反】
　　集传比也隮升也周礼十煇【音运】九日隮注以爲虹盖忽然而见如自下而升也【周礼春官眂祲掌十煇之法以观妖祥辨吉凶一曰祲二曰象三曰鑴四曰监五曰闇六曰瞢七曰弥八曰叙九曰隮十曰想郑康成注隮虹也○孔氏颖达曰隮言升气者以隮升也由升气所爲故号虹爲隮十煇注云煇谓日光气也则隮亦日之光气】崇终也从旦至食时爲终朝言方雨而虹见则其雨终朝而止矣盖淫慝之气有害于隂阳之和也今俗谓虹能截雨信然【辅氏广曰淫慝之气害隂阳之和以比淫奔之恶害人道之正盖理所不容也】
　　集説【蔡氏卞曰朝气之升自西则非雨矣虽幸而雨亦莫能久也崇朝其雨言其雨崇朝而已○张氏栻曰蝃蝀见则雨止初无东西之分验之多矣隂阳和则成雨隂气方凝聚而日气自他方来感不以正隂受其感其正反爲之觧散故雨不能成也○严氏粲曰女子出适于人自当与父母兄弟相逺所贵得礼之正耳彼蝃蝀淫气暂见而旋灭不能爲雨犹违礼相从暂合而易离也】
　　○乃如之人也懐昏姻也大无信【叶斯人反】也不知命【叶弥并反】也
　　集传赋也乃如之人指淫奔者而言婚姻谓男女之欲程子曰女子以不自失爲信命正理也○言此淫奔之人但知思念男女之欲是不能自守其贞信之节而不知天理之正也程子曰人虽不能无欲然当有以制之无以制之而惟欲之从则人道废而入于禽兽矣以道制欲则能顺命【辅氏广曰道即是理理即是命以道制欲则能顺命去其人欲则能循乎天理矣】
　　集説【王氏安石曰男女之欲性也有命焉君子不谓性也今也从欲而不知命有所制此之谓不知命也○严氏粲曰诗人言乃如是淫奔之人也思昏姻之事也不待父母之命媒妁之言是无信而不自守也命言所赋之分谓男女居室自有分定今不安其分而淫奔是不知命也○张氏彩曰前犹托讽此章则直刺之】
　　总论【许氏谦曰此诗前二章刺女子后章兼刺男女卫国淫邪一转移闲民之知义乃如此且其辞非止论事常言而达理知命真君子之言也○朱氏公迁曰一章贱之二章恶之三章深责之】蝃蝀三章章四句
　　集説【孔氏颖达曰作蝃蝀诗者言能止当时之淫奔卫文公以道化其民使皆知礼法以淫奔者爲耻其有淫之耻者国人皆能恶之不与之爲齿列故人皆耻之而自止也○范氏处义曰蝃蝀之诗谓之止奔则国人有厌乱者矣卫文公以道化其民虽与文王道化行相逺然敬教劝学春秋贤君有所不能宜乎化民有耻亦几于恶无礼之气象也○张氏栻曰宣公无道国人化之读桑中之诗无耻如此文公复国一以身率下于是无礼者见恶于相鼠淫奔者不齿于蝃蝀下所趋向系于一人如此】
　　相【息亮反】鼠有皮【叶蒲何反】人而无仪【叶牛何反】人而无仪不死何爲【叶吾何反】
　　集传兴也相视也鼠虫之可贱恶者○言视彼鼠而犹必有皮可以人而无仪乎【郑氏康成曰仪威仪也○陆氏佃曰今一种鼠见人则交其前两足而拱谓之礼鼠亦或谓之拱鼠○吕氏祖谦曰韩愈聨句云礼鼠拱而立】人而无仪则其不死亦何爲哉【朱氏公迁曰此甚言人不如物而以有无二字爲兴】集説【郑氏康成曰人以有威仪爲贵今反无之伤化败俗不如其死无所害也】
　　○相鼠有齿人而无止人而无止不死何俟【叶羽已反又音始】集传兴也止容止也俟待也
　　集説【郑氏康成曰孝经曰容止可观无止则无礼节也】
　　○相鼠有体人而无礼人而无礼胡不遄死【叶想止反】集传兴也体支体也【孔氏颖达曰上云有皮有齿已指体言之明此言体非徧体也故爲支体】遄速也
　　集説【礼记礼运孔子曰夫礼先王以承天之道以治人之情故失之者死得之者生诗曰相鼠有体人而无礼人而无礼胡不遄死○方氏逄辰曰礼本天道故先王制礼还以承天之道礼出人情故先王制礼还以顺人之情人之所欲莫甚于生所恶莫甚于死礼之得失遂有生死之道此其所以爲急欤】总论【欧阳氏修曰鼠有皮毛以成其体而人反无威仪容止以自饬其身曾鼠之不如也人不如鼠则何不死尔此甚嫉之之辞也三章之意皆然更无他意○范氏处义曰鼠虽微物犹有皮以被其外犹有齿以飬其内犹具四体以全其形今在位之人无威仪容止不知有礼则生无礼则死是人不如鼠也疾恶之甚以见清议之不可犯迁善改过不可不力也○吕氏祖谦曰相鼠之恶无礼何其如是之甚也盖溺于淫乱之俗不如是则不足以自拔也疾恶不深则迁善不力○严氏粲曰凡兽皆有皮齿体独言鼠举卑汚可恶之物以恶人之无礼也】
　　相鼠三章章四句
　　集説【孔氏颖达曰作相鼠诗者刺无礼也卫羣臣有承先君之化无礼仪者由文公能化之使有礼而刺其无礼者所以羙文公也○辅氏广曰蝃蝀相鼠二诗皆文公之化行而人心去邪反正见国人之淫奔在位之无礼爲可恶而作故其辞意比他诗特爲严厉然亦未尝不止于礼义也】
　　孑孑【居热反】干旄在浚【苏俊反】之郊【叶音高】素丝纰【符至反】之良马四之彼姝【赤朱反】者子何以畀【必寐反】之
　　集传赋也孑孑特出之貌干旄以旄牛尾注于旗干之首而建之车后也【孔氏颖达曰干旄者注旄于干首李廵曰旄牛尾着干首郭璞曰载旄于竿头如今之幢亦有旒也】浚卫邑名邑外谓之郊纰织组也盖以素丝织组而维之也【孔氏颖达曰以素丝爲线缕所以缝纰旌旗之旒縿也縿谓系于旌旗之体旒谓縿末之垂者须以缕缝之使相连】四之两服两骖【董氏逌曰马在车中爲服在车外爲骖】凡四马以载之也姝羙也子指所见之人也畀与也○言卫大夫乗此车马建此旌旄以见贤者彼其所见之贤者将何以畀之而荅其礼意之勤乎
　　集説【郑氏康成曰周礼孤卿建旃大夫建物首皆注旄焉时有建此旄来至浚之郊卿大夫好善也○程子曰注旄干首九旗皆然九旗之物所建各不同若王建太常诸侯建旂孤卿建旃大夫士建物是也云旄云旟云旌皆通言耳谓卿大夫建旗而来就浚之郊礼下贤者○黄氏佐曰大夫平日之行未尝不建干旄乗车马今则爲见贤而建之乗之也则好善有诚矣】
　　附録【程子曰素丝束帛也谓以束帛乗马行礼于贤者○苏氏辙曰素丝良马所以赠之也】
　　○孑孑干旟在浚之都素丝组【音祖】之良马五之彼姝者子何以予【音与】之
　　集传赋也旟州里所建鸟隼之旗也上设旌旄其下系斿【音由】斿下属【音烛】縿【音衫】皆画鸟隼也【周礼司常鸟隼爲旟○考工记鸟旟七斿以象鹑火○孔氏颖达曰二章言干旟旟亦有旄五文也言旄则有旒縿言旟则亦有旄矣○朱氏善曰鸟隼于旟画鸟隼爲饰以其注旄于干首谓之干旄以其析夏翟之羽以爲绥谓之干旌其实皆旟也】下邑曰都【朱子曰都居民所聚也○何氏楷曰以前后章推之则都在郊之内在城之外也】五之五马言其盛也
　　集説【许氏谦曰凡旗自王以下各有所建旗上所画则各有其物旟画鸟隼鸟与隼二物也縿及旒皆画之或者以爲大司马百官载旟乃卿大夫仲秋教治兵所建而司常州里建旟亦大阅时也见贤载旟无明文以疑此诗然司常下文明言賔客亦如之而陈祥道曰州里建旟者州里之常百官载旟者一时之事军国之容固不同耳此诗干旟乃是笺所谓州长之属疏所谓郷内州长党正遂内酂长里宰邻长等同建者也○黄氏一正曰百官载旟旟虽州里所建而百官皆得建之也四马一车定制上下相同者也今曰五之六之盖出郊逺行而外有所备也】
　　○孑孑干旌在浚之城素丝祝之良马六之彼姝者子何以告【姑沃反】之
　　集传赋也析羽爲旌干旌盖析翟羽设于旗干之首也【孔氏颖达曰孙炎曰析五采羽注旄上则干之首有旄有羽也故周礼夏采注云夏采夏翟羽色禹贡徐州贡夏翟之羽有虞氏以爲绥后世或无故染鸟羽象而用之谓之夏采○苏氏辙曰注旄而不设旒縿曰旌】城都城也祝属也【王氏安石曰组成而祝之故初言纰中言组终言祝】六之六马极其盛而言也【程子曰马四至于五六马之益多见其礼之益加也○徐氏光啓曰驾车用四马固是常制然汉制太守驷马其加秩中二千石乃益右骖故太守称五马书曰若朽索之驭六马则五之六之想古有此制】
　　集説【朱子曰五之六之取协韵耳亦极言其车马之盛见其位高势重而能降屈于贤者如此非心诚好善不能也】
　　总论【孔氏颖达曰三章皆上四句言文公臣子建旌乗马数往见贤者于浚邑是好善下二句言贤乐告以善道○王氏安石曰以素丝良马以见贤者臣子之好善也文公之臣子好善如此亦以文公故也故曰一国之事系一人之本谓之风○李氏樗曰在郊在都在城以言其贤者之所在故以干旄旟旌而就见之也○王氏柏曰干旄之作以见尚贤乐善犹爲中兴之本○许氏谦曰一章三章旄旌皆因旟而言纰者缝之也组者饰之也祝者维之也○朱氏公迁曰礼着于外意本于中车服之盛如此则好善有诚矣贤者之忠告当何如哉诗人所以预爲之谋也○以良马四之五之六之爲次序也○郝氏敬曰诗羙好善而但言车旗何也卫自中衰诸大夫艰难再造改图修省以志于善是以文物一新夫浚邑岂乏姝子而干旄在郊则是此大夫始也诗人不贵有姝子而贵有此大夫故盛称其车旗所谓见羽旄之羙闻车马之音欣欣有喜色者也篇末更属望姝子则大夫益増重矣】
　　干旄三章章六句
　　集传此上三诗小序皆以爲文公时诗盖见其列于定中载驰之闲故尔他无所考也然卫本以淫乱无礼不乐善道而亡其国今破灭之余人心危惧正其有以惩创往事而兴起善端之时也故其爲诗如此盖所谓生于忧患死于安乐者小序之言疑亦有所本云
　　集説【范氏处义曰乐取诸人爲善虞之所以爲盛帝善人是富周之所以爲显王爲人君而好善固爲可羙爲臣下而好善尤爲可羙也故郑武公善善之功咏之于诗一个臣之休休有容载之于书盖爲臣子而不好善则疾贤忌能俾之不达人君虽有好善之心亦阻格而不行此干旄之乐告所以羙卫之臣而不及文公也○刘氏瑾曰卫俗淫乱无礼不好善道以致亡国君臣上下盖尝溺于三者之中而不知矣逮其灭亡之余惩往事而兴善念于是淫乱者有蝃蝀之刺无礼者有相鼠之恶乐善道者又有干旄之诗非文公之更化何以臻此○朱氏善曰大夫之乗车马建旌旄而来者乃朝夕与君图议国政者也闻浚之郊有贤人焉驾言适野而往从之贤者以其所学而告之大夫大夫以其所闻入而告之君君复以其所闻而谋之卿大夫而施之政事则岂惟一人赖之将举国之人实赖之矣味其辞气盖与星言夙驾之意相类亦与敬教劝学授方任能之意相表里序以爲文公时诗亦岂无所本与】
　　载驰载驱【叶祛尤反】归唁卫侯驱马悠悠言至于漕【叶徂侯反】大夫跋【蒲末反】渉我心则忧
　　集传赋也载则也吊失国曰唁【孔氏颖达曰昭公二十五年谷梁传云吊失国曰唁若对吊死曰吊则吊生曰唁】悠悠逺而未至之貌草行曰跋【孔氏颖达曰左传云跋渉山川跋本行草之名行山必有草故山行亦曰跋】水行曰渉○宣姜之女爲许穆公夫人【王氏应麟曰春秋谱曰许姜姓尧四岳伯夷之后周封其苗裔文叔于许今颍川许昌是也自文叔至庄公十一世始见春秋】闵卫之亡驰驱而归将以唁卫侯于漕邑【苏氏辙曰列国之诗皆以世爲先后今载驰之一章曰言至于漕戴公之诗也而列于文公之下盖传者失之矣○朱子曰此诗之作在定之方中之前则未知其爲戴公时欤文公时欤】未至而许之大夫有奔走跋渉而来者夫人知其必将以不可归之义来告故心以爲忧也既而终不果归乃作此诗以自言其意尔【严氏粲曰首章婉而未露也】
　　集説【辅氏广曰据此诗所言则是许穆夫人既已驰驱而归欲唁卫侯于漕邑而许之大夫乃追之于路而告之以不可归之义夫许大夫何不告而止之于欲行之时乎想夫人伤宗国之亡不能爲懐既请于穆公故遂行焉既而许之大夫国人皆以爲不可遂请于穆公而追而止之耳观夫人见其大夫之至亦知其必将以不可归之义来告而心以爲忧则夫人之行亦固知其于义有不可者矣特以恻怛之情有不能自止者耳○邹氏泉曰此章上四句言爲归唁之行下言切见阻之忧也至漕是拟言之犹未至漕也曰至漕者时卫侯渡河而处漕也○陈氏推曰归唁云者一则奔走赴乱一则图谋恢复此惟归始得尽耳】
　　附録【孔氏颖达曰夫人言已欲往归于宗国以唁卫侯故愿悠悠逺行疾至于漕邑我所以思愿如是者以卫大夫跋渉而告难于我我心则忧闵其亡伤不能救故且驱驰而唁之】
　　○既不我嘉不能旋反视尔不臧我思不逺既不我嘉不能旋济视尔不臧我思不閟
　　集传赋也嘉臧皆善也【严氏粲曰善犹是也犹孟子王如善之也】逺犹忘也【邓氏元锡曰视尔则不我嘉然我揆所思亦各有道焉不逺也】济渡也自许归卫必有所渡之水也閟闭也止也言思之不止也○言大夫既至而果不以我归爲善则我亦不能旋反而济以至于卫矣虽视尔不以我爲善然我之所思终不能自已也【李氏樗曰不能旋济者言归卫必济水也不閟者言我思常在目前也○严氏粲曰言尔未必是我未必非始微露已有意见与许人别而犹未遽言之也】
　　集説【王氏安石曰宗庙颠覆变之大者人情之至痛也夫人致其思如此然后尽于人心夫人致其思大夫致其义非先王之泽孰能使人如此○邹氏泉曰总是叙其行有所制而情不能已也上章追而未至知有所制而忧此章告而欲止果有所制而思】
　　○陟彼阿丘言采其蝱【音盲叶谟郎反】女子善懐亦各有行【叶户郎反】许人尤之众穉【直吏反】且狂
　　集传赋也偏高曰阿丘【孔氏颖达曰偏高阿丘释邱文李廵曰谓邱邉高】蝱贝母主疗郁结之疾【孔氏颖达曰陆玑疏云蝱今药草贝母也其叶如栝楼而细小其子在根下如芋子正白四方连累相着有分觧是也○严氏粲曰本草云治心中气不快多愁郁者殊有功】善懐多忧思也犹汉书云岸善崩也【沟洫志引洛水至商顔下岸善崩】行道尤过也○又言以其既不适卫而思终不止也故其在涂或升高以舒忧想之情或采蝱以疗郁结之疾盖女子所以善懐者亦各有道而许国之众人以爲过则亦少不更事而狂妄之人尔许人守礼非穉且狂也但以其不知已情之切至而言若是尔然而卒不敢违焉则亦岂真以爲穉且狂哉【严氏粲曰至是始慨然责之而不得不言其情矣下章发之】
　　集説【范氏处义曰蝱可以疗郁结之疾夫人思归中懐郁结故欲采蝱以疗之既而自谓我女子所懐之事亦欲各行其志耳许人何爲以我爲过岂皆幼穉狂惑不能知我之志乎○吕氏祖谦曰言女子虽多懐思然今之所以迫切者亦各有道他人不知则以爲女子情性之常而尤之也众穉且狂非眞指许人以爲穉狂盖言我忧患如此之廹切彼方且尤我之归意者众人其幼穉乎其狂惑乎不然何其不相体悉一至于是也】
　　○我行其野芃芃【蒲红反】其麦【叶讫力反】控【苦贡反】于大邦谁因谁极大夫君子无我有尤【叶于其反】百尔所思【叶新赍反】不如我所之
　　集传赋也芃芄麦盛长貌控持而告之也因如因魏庄子之因【左传襄公四年无终子使孟乐如晋因魏庄子纳虎豹之皮以请和诸戎】极至也大夫即跋渉之大夫君子谓许国之众人也○又言归途在野而渉芄芃之麦又自伤许国之小而力不能救故思欲爲之控告于大邦而又未知其将何所因而何所至乎【黄氏一正曰谁因恐所因非其人而无救卫之心也谁极恐所至非其国而无救卫之力也】大夫君子无以我爲有过虽尔所以处此百方然不如使我得自尽其心之爲愈也【王氏安石曰终欲归唁之辞○辅氏广曰盖欲其察我之情而怜我之志耳】
　　集说【苏氏辙曰许人虽尤之而其心不已故告其君子曰无我有尤虽竭尔思虑以爲我谋卫不如使我一往亲见之也○严氏粲曰末章乃言其情谓若我自归则将不惮劳苦以控告于大国而求其能救卫者诸国之中谁可因借谁肯来至多方图之必有所济也赴难乞师本非女子之事讽许人当爲告急于方伯不当坐视其亡至哀至切之情也其后齐桓卒救卫而存之然后信夫人所思爲有理矣】总论【严氏粲曰味诗之意夫人盖欲赴愬于方伯以图救卫而托归唁爲辞序言自伤不能救得之矣○朱氏善曰宗国顚覆而不知恤有人心者宜不若是恝也然而义有重于亡者独且奈之何哉宜其思之至切也】
　　载驰四章二章章六句二章章八句
　　集传事见春秋传【见闵公二年】旧説此诗五章一章六句二章三章四句四章六句五章八句【孔氏颖达曰此实五章左传叔孙豹郑子家赋载驰之四章义取控引大国今控于大邦乃在卒章言赋四章者杜预云并赋四章以下赋诗虽意有所主欲爲首引之势并上章而赋之也】苏氏合二章三章以爲一章【苏氏辙曰四章一章三章章六句二章四章章八句以春秋传叔孙豹赋载驰之四章义取控于大邦非今之四章故也】案春秋传叔孙豹赋载驰之四章而取其控于大邦谁因谁极之意与苏説合今从之范氏曰先王制礼父母没则不得归宁者义也虽国灭君死不得往赴焉义重于亡故也【孔氏颖达曰礼诸侯夫人父母终惟得使大夫问于兄弟有义不得归是以许人尤之】
　　集説【朱子曰载驰诗煞有首尾委曲详尽非大段防底説不得○圣人録泉水于前所以着礼之经列载驰于后所以尽事之变夫宗国覆灭莫大之变顾以父母既终而不得归则事变之微于是者可知矣然则许穆夫人亦贤矣哉○宣姜生卫文公宋桓夫人许穆夫人卫夀子以此观之则人生自有秉彞不系气类○许氏谦曰案闵公二年冬十有二月狄入卫宋桓公立戴公以庐于漕许穆夫人赋载驰是年戴公卒而文公立然则戴公之立与卒在一月之闲耳周十二月今十月也是采蝱与麦之芃芃皆非其时特托意以言之如卷耳草虫之类不必以爲实然也盖夫人欲归唁卫知于义不可而极其思托意赋此诗也】
　　鄘国十篇二十九章百七十六句
　　卫一之五
　　集説【王氏应麟曰地理志河内朝歌县纣所都康叔所封更名卫左传祝佗曰分康叔封畛涂所径也土畧界也自武父卫北界以南及圃田郑薮名之北竟封于殷虚吕氏曰卫自康叔受封至君角凡四十世地理志成公徙于帝邱今濮阳是也秦并天下犹独置卫君凡九百年最后絶】
　　瞻彼淇奥【于六反】绿竹猗猗【于宜反叶于何反】有匪君子如切如磋【七何反】如琢如磨瑟兮僩【遐版反】兮赫兮喧【况晚反】兮有匪君子终不可谖【况元反叶况逺反】兮
　　集传兴也淇水名奥隈也【尔雅厓内爲奥外爲隈○刘氏彞曰奥谓水涯弯曲之地】緑色也淇上多竹汉世犹然所谓淇园之竹是也【刘氏瑾曰汉志武帝塞瓠子决河薪柴少乃下淇园之竹以爲楗音建又宼恂传伐淇园之竹爲矢百余万】猗猗始生柔弱而羙盛也【程子曰猗猗言竹之态】匪斐通文章着见之貌也【王氏安石曰考工记曰且其匪色匪者有文章之谓也】君子指武公也【孔氏颖达曰武公和僖侯子】治骨角者既切以刀斧而复磋以鑢铴治玉石者既琢以槌凿而复磨以沙石言其徳之脩饬有进而无已也【朱子曰切琢皆裁物使成形质也磋磨皆治物使其滑泽也切而复磋琢而复磨言治之有叙而益致其精也○陈氏淳曰切是穷究事物之理逐件分析有伦有序磋是讲究到纯熟道理莹彻所以如切而又如磋琢是克去物欲之私使无瑕纇磨是磨礲至那十分纯粹处所以如琢而又如磨】瑟矜庄貌僩威严貌【曹氏粹中曰瑟缜密也如瑟彼玉瓒之瑟○范氏处义曰説文曰晋魏之闲谓猛爲僩盖懦则无立猛则能立事】喧宣着貌谖忘也○卫人羙武公之徳而以緑竹始生之羙盛兴其学问自脩之进益也【辅氏广曰以緑竹始生之羙盛兴武公学问自脩之进益遂言其威仪之盛而盛徳至善民不能忘则固已极其始终而言之矣○方氏应龙曰本章以竹起兴甚有意盖竹内虚外刚清劲不染有似心体故取以爲兴】大学传曰如切如磋者道学也如琢如磨者自脩也【问道学自脩此诗人羙武公之本防耶朱子曰武公大叚是有学问底人抑之一诗义理精密诗中如此者甚不易得○问大学传引此诗而以道学自修释之与论语子贡所引不同何也曰古人引诗断章取义姑以发已之志或疎或密或同或异盖不能同也】瑟兮僩兮者恂栗也赫兮咺兮者威仪也有斐君子终不可谖兮者道盛徳至善民之不能忘也
　　集説【毛氏苌曰武公质羙徳盛有康叔之余烈治骨曰切象曰磋玊曰琢石曰磨道其学而成也聴其规諌以自修如玊石之见琢磨也○孔氏颖达曰此四者皆言内有其徳外见于貌大同而小异也瑟是外貌庄严僩是内心寛裕赫有明徳赫然是内有其徳故发见于外也咺威仪宣着皆言外有其仪明内有其徳故释训与大学皆云恂栗威仪也○程子曰淇奥之地润泽膏沃而生緑竹竹生物之羙者兴武公之羙内充而文章威仪着于外也首章言徳羙文章由善学自治而然○范氏处义曰诗人谓武公之徳见于文章者如竹之始盛由切磋琢磨之致切磋者以利器攻骨角而成其文喻武公能受人之规諌以成其徳也琢磨者以玊石就错砺而成其器喻武公以礼自防而成其徳也武公能资诸人尽诸已者如此所以内而能恂栗知其志气之有立也外而有威仪知其声闻之不息也自非盛徳至善何以有此文章宜民之爱之终不能忘也○黄氏櫄曰言其徳愈足而武公之心愈不自足又从而日新日日新又日新如切磋琢磨之不能自已也惟其不能自已故盛徳见于容貌而有寛厚温粹之羙斯民见之自有不能忘者○饶氏鲁曰有匪君子详此文势是説已做成君子之人言君子之所以斐然有文者其初自切磋琢磨中来○严氏粲曰骨象玊石虽羙材非磨礲不成器亦犹人有羙质必问学以成徳问学之功必积渐致之故取治骨象玊石用功之深者喻之○朱氏公迁曰恂栗者敬之存于中也威仪者敬之见于外也皆以成徳气象言而进徳工夫亦可见矣大学于止至善之传引此诗止善乃大学之成功圣贤之能事则武公之徳固不可以浅近窥矣○黄氏佐曰此与大学稍不同彼言交致其功此言有进无已盖彼重精密而不至粗疎此重进益而不至退损也】
　　○瞻彼淇奥緑竹青青【子丁反】有匪君子充耳琇莹【音营】防【古外反】弁如星瑟兮僩兮赫兮喧兮有匪君子终不可谖兮
　　集传兴也青青坚刚茂盛之貌充耳瑱也琇莹羙石也天子玊瑱诸侯以石会缝也弁皮弁也【毛氏苌曰皮弁所以防发】以玊饰皮弁之缝中如星之明也【郑氏康成曰会谓弁之缝中饰之以玊皪皪而处状似星也○孔氏颖达曰弁师云王之皮弁会五采玊璂注云会缝中也皮弁之缝中每贯结五采玊十二以爲饰谓之綦诗云防弁如星又曰其弁伊綦是也又云诸侯及孤卿大夫之皮弁各以其等爲之注云侯伯璂饰七子男璂饰五玊亦三采武公本畿外诸侯入相于周自以本爵爲等则玊用三采而璂饰七也】○以竹之坚刚茂盛兴其服饰之尊严【刘氏瑾曰此释上五句】而见其徳之称也【刘氏瑾曰此释下四句】
　　集説【孔氏颖达曰有斐然文章之君子其充耳以琇莹之石爲之会发之弁文駮如星言有其徳而称其服故宜入王朝而爲卿相也○程子曰二章言其威仪之羙服饰之盛○朱氏公迁曰此与下章専主成徳言故不及乎切磋琢磨也○薛氏应旂曰充耳以石防弁以玊诸侯之服饰皆然惟武公以徳称乃见尊严耳○姚氏舜牧曰充耳琇莹防弁如星不专羙其服饰然非服饰不足以见其容止之尊严中庸云齐明盛服非礼不动论语云君子正其衣冠尊其瞻视必相合言之正是此意】
　　○瞻彼淇奥緑竹如箦【音责叶侧歴反】有匪君子如金如锡如圭如璧寛兮绰兮猗【于绮反】重【直恭反】较【古岳反】兮善戏谑兮不爲虐兮
　　集传兴也箦栈也【礼记檀弓注箦谓牀第即牀栈也】竹之密比似之则盛之至也【程子曰如箦言其盛密比如箦】金锡言其鍜链之精纯圭璧言其生质之温润【郑氏康成曰金锡錬而精圭璧性有质】寛宏裕也绰开大也猗叹辞也重较卿士之车也较两輢上出轼者谓车两防也【吕氏大钧曰古者车箱长四尺四寸三分前一后二横一木下去车牀三尺三寸谓之式又于式上二尺二寸横一木谓之较去车牀凡五尺五寸古人立乗若平常则凭较若应爲敬则落手凭下式而头得俯○范氏处义曰较髙五尺五寸式髙三尺三寸较既出于式上故曰重较】善戏谑不爲虐者言其乐易而有节也【陈氏傅良曰谑而善已是中节特言不爲虐以足之耳】○以竹之至盛兴其徳之成就【刘氏瑾曰此释上五句】而又言其寛广而自如和易而中节也【刘氏瑾曰此释下四句】盖寛绰无敛束之意戏谑非庄厉之时皆常情所忽而易致过差之地也然犹可观而必有节焉则其动容周旋之间无适而非礼亦可见矣礼曰张而不弛文武不能也弛而不张文武不爲也一张一弛文武之道也此之谓也【郑氏康成曰君子之徳有张有弛故不常矜庄而时戏谑○陈氏傅良曰古人张不废弛屏不废逞肃肃不废雝雝僮僮不废祁祁有所拘者必有所从也○刘氏瑾曰前章瑟僩赫喧张之时也此章寛绰戏谑弛之时也】
　　集説【孔氏颖达曰言武公器徳已成錬精如金锡道业既就琢磨如圭璧又性寛容而情绰缓既外修饰而内寛入相爲卿士倚此重较之车实称其徳也又能善戏谑而不爲虐言其张弛得中也○此与首章互文首章论其学问聴谏之时言如器未成之初须琢磨此论道徳既成之时故言如圭璧已成之器○程子曰言其成质之羙如金锡圭璧然善戏谑言其乐易而以礼自防节不至于过是不爲虐也○刘氏瑾曰緑竹自始生猗猗以至盛多如箦则成其生矣武公由学问自修如金锡之出于鍜錬如圭璧之成于琢磨则成其徳矣兴之取义盖如此若其寛绰而居重较则自如而犹可观也戏谑而不爲虐和易而必有节也所以能然者由其徳之全备也○张氏彩曰诗故云如金如锡语其知柔知刚也如圭如璧语其能圆能方也登车而倚重较易于矜严者也武公则寛绰其容欢宴而至戏谑易至陵侮者也武公则以礼自检是皆刚柔方圆之相济者也】
　　总论【朱子语类问淇奥一篇卫武公进徳成徳之序始终可见一章言切瑳琢磨则学问自修之功精密如此上章言威仪服饰之盛有诸中而形诸外者也三章言如金锡圭璧则鍜錬以精温纯深粹而徳器成矣前二章皆有瑟僩赫咺之词三章但言寛绰戏谑而已于此可见不事矜持而周旋自然中礼之意曰説得甚善卫武公学问之功甚不苟毕竟周之卿士去圣人近气象自是不同○朱氏善曰首章以竹之羙盛兴其徳之进修卒章以竹之至盛兴其徳之成就故读诗者又当合二章而竝观之所以能有是鍜錬之精纯者由其知行之并进也所以能全其生质之温润者由其表里之相符也寛广者矜庄之反矜庄而又寛广则是寛而有制也和易者威严之反威严而又和易则是严而能泰也此所以爲徳之成也果能是则其谓之睿圣也亦可以无愧矣】
　　【案史称武公修康叔之政百姓和集佐周平戎有动王室又国语称其耄而咨儆于朝受戒不怠然未详其立徳制行之本也读淇奥之诗而见其省察克治之勤学问进修之密极鍜錬之精纯底粹质于温润以致动皆中礼民不能忘几于至善可谓盛矣夫康叔绍闻衣徳作则于前武公敬慎恪恭继业于后从来开国承家保邦图治无二道也】
　　淇奥三章章九句
　　集传案国语武公年九十有五犹箴儆于国曰自卿以下至于师长士苟在朝者无谓我老耄而舎我必恪恭于朝以交戒我遂作懿【懿当读爲抑】戒之诗以自警而賔之初筵亦武公悔过之作则其有文章而能聴规谏以礼自防也可知矣卫之他君盖无足以及此者故序以此诗爲羙武公而今从之也
　　集説【王氏柏曰淇奥一诗形容武公之盛徳条理缜密而兴寄遐畅非大贤不能道此大学所以取之以爲至善之本○邓氏元锡曰康叔宅心知训至武公而睿圣故卫风首淇奥明国有与立焉】
　　考槃在防【叶居贤反】硕人之寛【叶区权反】独寐寤言永矢弗谖【况元反】
　　集传赋也考成也槃盘桓之意言成其隐处之室也【黄氏一正曰槃考架木爲屋盘结之义也】陈氏曰考扣也槃器名盖扣之以节歌如鼓盆拊缶之爲乐也【黄氏櫄曰诗言子有钟鼓弗鼓弗考则所谓考槃者犹考击其槃以自乐也】二説未知孰是山夹水曰防硕大寛广永长矢誓谖忘也○诗人羙贤者隐处防谷之闲而硕大寛广无戚戚之意虽独寐而寤言犹自誓其不忘此乐也
　　集説【毛氏苌曰槃乐也○孔氏颖达曰王肃注云穷处山防之闲而能成其乐者以大人寛博之徳故虽在山防独寐而觉独言先王之道长自誓不忘也羙君子执徳信道笃也○贤者志欲终处于此防而不仕故云然若其更有仕心则不复自誓矣○陈氏傅良曰硕人在防考槃乐歌天子不得而臣诸侯不得而友虽寤寐永矢不忘此乐○严氏粲曰穷处山防之中而成其槃乐者乃是硕大之贤人其心甚寛裕虽在寂寞之濵而处之泰然永誓不忘此乐所以形容其遗佚不怨之意也○邵氏寳曰考槃言成乎隐者也世固有隐而勿成者矣永矢弗谖自得也隐而至于自得斯能隐矣】
　　○考槃在阿硕人之薖【苦禾反】独寐寤歌永矢弗过【古禾反】集传赋也曲陵曰阿薖义未详或云亦寛大之意也永矢弗过自誓所愿不逾于此若将终身之意也【辅氏广曰退而穷处偪仄甚矣而能寛大自乐若将终身焉盖无入而不自得也】
　　集説【严氏粲曰贤者之穷处其能寐而寤既寤而歌无往非独而自得其乐永誓不复他往居之而安也如厐徳公居岘山之南未尝入城府也】
　　○考槃在陆硕人之轴独寐寤宿永矢弗告【姑沃反】集传赋也髙平曰陆轴盘桓不行之意【苏氏辙曰盘桓不行从容自广之谓也○范氏处义曰轴卷也犹言卷而懐之○张氏彩曰轴者言其旋转而不穷犹所谓防于环中者也亦有任其旋转不出乎此之意】寤宿已觉而犹卧也弗告者不以此乐告人也
　　集説【严氏粲曰贤者成乐于陆如轴之卷收藏不用而自得其乐永誓不告于人惟恐人之知也然弗谖弗过弗告亦作诗者形容其髙举逺遯有终焉之意耳贤者不自言其如此也】
　　总论【李氏樗曰考槃在涧在阿在陆者皆是贤者退处之地也夫富与贵是人之所同好也在防在阿在陆皆非人之所乐而贤者独成乐于此故处之甚安绰绰然有余裕曾无狭隘褊浅之意故云硕人之寛也○许氏谦曰考槃在防可谓幽僻硕徳之人居之则见其寛广此君子居之何陋之有之意于是独寐于此寤而自言誓永弗忘此乐矣二章同意歌则长其言也至曰宿则惟于此留止且不以语人是遯世无闷自乐于心并其言忘之矣○朱氏善曰贤者隐处于涧谷其所飬之充所守之正有以自尊而不慕乎人爵之贵有以自重而不狥乎外物之诱则天下之乐亦孰有加于此哉是故始而曰弗谖谓其心之不忘乎此也继而曰弗过谓所愿之不逾乎此也终而曰弗告谓不以此乐告人非不以告人也得于心而难于言虽言人亦未必信也斯人也其东汉徐穉之流也欤○朱氏道行曰涧阿陆总是一处其地两山夹水其上有陆其傍有阿中有流水故硕人得隐处其闲通三章总形容一个寛字之乐惟大斯寛】
　　考槃三章章四句
　　集説【严氏粲曰旧説以弗过弗告皆爲贤者畎亩不忘君之意其义亦正但与上文槃乐寛大之意不类此诗不过极言贤者山林之乐以见其时之不可爲而贤者无复有意于仕也】附録【程子曰贤者退处防谷虽徳体寛裕而心在朝廷寤寐不能忘懐深念其不得以善道告君故陈其由也】
　　硕人其颀【其机反】衣【于既反】锦褧【苦迥反】衣齐侯之子卫侯之妻东宫之妹邢侯之姨谭公维私【息夷反】
　　集传赋也硕人指庄姜也颀长貌【孔氏颖达曰猗嗟云颀而长兮】锦文衣也褧襌【音丹】也锦衣而加褧焉爲其文之太着也【郑氏康成曰国君夫人翟衣而嫁今衣锦者在涂之所服也○朱子曰褧仪礼作景礼记作防古注以爲禅衣所以袭锦衣者沈存中谓褧与檾同是用檾麻织布爲之不知是否○严氏粲曰褧以縠爲之】东宫太子所居之宫齐太子得臣也系太子言之者明与同母言所生之贵也女子后生曰妹妻之姊妹曰姨姊妹之夫曰私【孙氏炎曰私无正亲之言】邢侯谭公皆庄姜姊妹之夫互言之也【杜氏预曰邢国在广平襄国县○孔氏颖达曰春秋谭子奔莒则谭子爵○苏氏辙曰邢周公之后谭近齐○吕氏祖谦曰白虎通曰伯子男臣子于其国中褎其君爲公】诸侯之女嫁于诸侯则尊同故歴言之【刘氏瑾曰歴言此者以见庄姜之姊妹与庄公之姻娅其尊皆同也】○庄姜事见邶风緑衣等篇春秋传曰庄姜羙而无子卫人爲之赋硕人即谓此诗而其首章极称其族类之贵以见其爲正嫡小君所宜亲厚而重叹庄公之昏惑也
　　集説【孔氏颖达曰以齐侯之子嫁爲卫侯之妻父母兄弟正大如此君何爲不荅之也○范氏处义曰硕人盖男子妇人有徳者之通称也锦衣而加褧言庄姜徳称其服也诸侯之女嫁于诸侯言庄姜宜爲配也邢侯谭公言庄姜之颖戚皆贵也○严氏粲曰风人不直言庄姜不见荅之事但首章歴述其亲族欲读之者知其爲庄姜则不见荅之事国人自知之不待察察言之矣】
　　○手如柔荑【徒兮反】肤如凝脂领如蝤【似修反】蛴【音齐】齿如瓠【户故反】犀螓【音秦】首蛾【我波反】眉巧笑倩【七荐反】兮羙目盼【匹苋反叶匹见反】兮
　　集传赋也茅之始生曰荑言柔而白也凝脂脂寒而凝者亦言白也领颈也蝤蛴木虫之白而长者【毛氏苌曰蝤蛴蝎虫也○孔氏颖达曰孙炎曰关东谓之蝤蛴梁益之闲谓之蝎以在木中白而长故以比颈也○蔡氏卞曰蝤蛴桑虫也蝤蛴食桑之腴故色白而体柔】瓠犀瓠中之子方正洁白而比次整齐也【毛氏苌曰瓠犀瓠瓣○孔氏颖达曰释草云瓠栖瓣也孙炎曰栖瓠中瓣也栖与犀字异音同】螓如蝉而小其额广而方正【郑氏康成曰螓谓蜻蜻也○孔氏颖达曰释虫云蚻蜻蜻孙炎曰方言云有文者谓之螓郭氏曰如蝉而小有文是也】蛾蚕蛾也其眉细而长曲【尔雅蛾罗邢昺疏此即蚕蛹所变者也○孔氏颖达曰手肤领齿举全物以比之故言如螓首蛾眉则指其体之所似故不言如也】倩口辅之羙也【孔氏颖达曰左传曰辅车相依服防云辅上颔车也与牙相依则是牙外之皮肤颊下之别名也故易云咸其辅颊舌明辅近颊也而非颊也笑之貌羙在于口辅故连言之也】盼黑白分明也○此章言其容貌之羙犹前章之意也
　　集説【郑氏康成曰此章説庄姜容貌之羙所宜亲幸】
　　○硕人敖敖【五刀反】説【始鋭反】于农郊【叶音高】四壮有骄【起桥反叶音高】朱幩【符云反】镳镳【表骄反叶音裦】翟茀【音弗】以朝【直遥反叶直豪反】大夫夙退无使君劳
　　集传赋也敖敖长貌【郑氏康成曰敖敖犹颀颀也】説舎也【李氏樗曰郑氏谓説当作襚言庄姜始来更正衣服于卫近郊非也王氏谓説当作驾説之説是也】农郊近郊也四牡车之四马骄壮貌幩镳饰也镳者马衔外鐡人君以朱纒之也【陆氏徳明曰説文云马纒镳扇汗也镳一名扇汗又曰排沬尔雅云镳谓之钀鱼列反○孔氏颖达曰此纒镳之镳自解饰之所施非经中之镳也】镳镳盛也【孔氏颖达曰言既以朱饰其镳而四牡之马镳镳而盛也】翟翟车也夫人以翟羽饰车茀蔽也妇人之车前后设蔽【孔氏颖达曰妇人乗车不露见车之前后设幛以自隠蔽谓之茀因以翟羽爲之饰盖厌音叶翟也次其羽使相廹也】夙早也玉藻曰君日出而视朝【郑氏康成曰朝内朝路寝门外之正朝也】退适路寝聴政使人视大夫大夫退然后适小寝释服【郑氏康成曰小寝燕寝也○孔氏颖达曰君出视朝事毕乃之路寝以待大夫之所谘决事之多少大夫所主故使人视大夫大夫退然后罢】○此言庄姜自齐来嫁舎止近郊乗是车马之盛以入君之朝国人乐得以爲庄公之配故谓诸大夫朝于君者宜早退无使君劳于政事不得与夫人相亲而叹今之不然也
　　集説【孔氏颖达曰言其初来嫁则説舎于卫之近郊而整其车饰则乗四牡之马骄骄然壮健以朱饰其镳则镳镳然而盛羙又以翟羽爲车之蔽其车马之饰如此乃乗之以入君之朝既入朝而诸大夫聼朝者皆爲早退以君与夫人新爲妃耦宜相亲幸无使君之劳倦此言庄姜容貌之羙皆用嫡夫人之正礼君何爲不荅之乎○程子曰其来也礼数之备至近郊而说止复整车服而后入于朝君爲之早退以与夫人燕处见礼之之重也】
　　○河水洋洋北流活活【古濶反叶户劣反】施罛【音孤】濊濊【呼活反叶许月反】鳣【陟连反】鲔【于轨反】发发【补末反叶方月反】葭【音加】菼【他览反】掲掲【居谒反】庶姜孽孽【鱼竭反】庶士有朅【欺列反】
　　集传赋也河在齐西卫东北流入海洋洋盛大貌活活流貌【孔氏颖达曰齐所以得有河者左传曰赐我先君履西至于河是河在齐西北流也卫境亦有河知此是齐地者以庶姜庶士类之知不据卫之河也】施设也罛鱼罟也【孔氏颖达曰释器云鱼罟谓之罛李廵曰鱼罟捕鱼具也】濊濊罟入水声也【许氏愼曰濊碍流也】鳣鱼似龙黄色鋭头口在颔下背上腹下皆有甲大者千余斤【孔氏颖达曰鳣似鱏而短鼻口在颔下体有邪行甲无鳞肉黄大者长二三丈江东呼爲黄鱼是也】鲔似鳣而小色青黑【孔氏颖达曰陆玑云鲔形似鳣头小而尖似铁兜鍪口亦在颔下其甲可以摩姜大者不过七八尺益州人谓之鳣鲔大者爲王鲔小者爲鮛鲔】发发盛貌【陆氏徳明曰发鱼着网尾发发然韩诗作鱍】菼薍【顽去声】也亦谓之荻【孔氏颖达曰葭芦菼薍释草文李巡曰分别苇类之异名郭璞曰芦苇也薍似苇而小如李云芦薍共爲一草如郭云则芦薍别草】掲掲长也庶姜谓侄娣孽孽盛饰也庶士谓媵臣朅武貌【毛氏苌曰庶士齐大夫送女者】○言齐地广饶而夫人之来士女佼好礼仪盛备如此亦首章之意也
　　集説【黄氏佐曰此章説宗国之地羙而归国之仪盛○徐氏光啓曰春秋时嫁娶大都倚大国爲重故言齐国之大○方氏应龙曰齐国富饶不特夫人之钟灵毓秀于海邦者淑姿羙质逈出一时即士女之追随者亦足以烂盈门之顾故末二句以庶姜庶士承之不见亲厚则昏惑甚矣】
　　总论【严氏粲曰此诗无一语及庄姜不见荅之事但言其姻族之贵容貌之羙礼仪之备又言齐地广饶士女佼好以深寓其闵惜之意而已惟大夫夙退无使君劳二句微见其意而辞亦深婉风人之辞大抵然也○朱氏善曰夫贵族人之所愿娶今有是族类之贵而不见荅何也羙色人之所愿得今有是容貌之羙而不见亲何也大国人之所愿交今有是媵送之盛而不见礼何也盖庄公狂惑之人也嬖幸之是昵而贞信之是弃今庄姜端庄静一以自守则固不能如嬖妾之左右逢迎以求媚説也其不合也宜哉】
　　硕人四章章七句
　　集説【黄氏櫄曰緑衣言嬖妾之不当僭而僭硕人言夫人之宜见荅而不见荅此国人所以伤之也虽然古人之观诗以意逆志而不泥于章句之末则此诗虽爲羙庄姜而作未始不爲学者之戒也如衣锦褧衣皆言庄姜衣服之盛而中庸则曰恶其文之着也推此以爲谨独之学如巧笑倩兮羙目盼兮素以爲绚兮特言庄姜容貌之羙而孔子则曰绘事后素子夏推之以爲礼之后诗岂可于言语文字闲而有得哉学者当以意悟之○辅氏广曰观邶风燕燕等篇则庄姜之徳行文章皆未易及而此诗不之言何也朱子曰此但指其人所易见者以刺庄公之昏惑而不知耳庄姜之羙则固不止此也】
　　氓之蚩蚩【尺之反】抱布贸【莫豆反】丝【叶新齐反】匪来贸丝来即我谋【叶谟悲反】送子渉淇至于顿丘【叶祛竒反】匪我愆期子无良媒【叶谟悲反】将【七羊反】子无怒秋以爲期
　　集传赋也氓民也盖男子而不知其谁何之称也【朱子曰始见其来莫知其爲谁何也既与之谋则尔汝之矣此言之序也】蚩蚩无知之貌盖怨而鄙之也布币【孔氏颖达曰檀弓注云古者谓钱爲泉布知此布非泉而言币者以言抱之则宜爲币也】贸买也贸丝盖初夏之时也【郑氏康成日币者所以贸买物也季春始蚕孟夏卖丝】顿丘地名【孔氏颖达曰释邱云邱一成爲敦音顿邱○王氏应麟曰地理志东郡顿丘县舆地广记顿丘本衞邑在淇水南】愆过也将愿也请也○此淫妇爲人所弃而自叙其事以道其悔恨之意夫既与之谋而不遂往又责所无以难其事再爲之约以坚其志此其计亦狡矣【徐氏光啓曰曲礼非有行媒不相知名既曰私奔矣又焉用媒朱子谓责所无以难其事可谓见其肺肝矣】以御蚩蚩之氓宜其有余而不免于见弃盖一失其身人所贱恶始虽以欲而迷后必以时而悟是以无往而不困耳士君子立身一败而万事瓦裂者何以异此可不戒哉【朱氏公迁曰朱子又推之以戒士君子盖广説诗之法也】
　　集説【范氏处义曰是时必有谋昏之言诗之所不及不然安得已有从之之意遂送渉淇水之地是时必有迫促之言亦诗之所不及不然安得遽有无良媒无我怒秋以爲期之约然此亦悔悟之后追悼前日之事故有是语耳使其初能觉其非爲丝而爲我谋又能知无良媒爲非礼安肯轻从其约也○吕氏祖谦曰氓假贸丝而来即我谋本谋挈是女而归也及氓之归是女乃迟迟未行送之于野谓之曰匪我愆期也子无良媒以往来道达故我行未成耳】
　　○乗彼垝【俱毁反】垣【音袁】以望复关【叶圭员反】不见复关泣涕涟涟【音连】既见复闗载笑载言尔卜尔筮体无咎言以尔车来以我贿【呼罪反】迁
　　集传赋也垝毁垣墙也复关男子之所居也【李氏樗曰复关关名○王氏应麟曰寰宇记澶州临河县复关城在南黄河北阜也复关堤在南三百歩】不敢显言其人故托言之耳曰卜蓍曰筮体兆卦之体也【班氏固曰蓍者重事决疑示不自専之爲言久也蓍之爲言耆也久长意也卜赴也爆见兆筮信也见其卦也○孔氏颖达曰兆卦之体谓兆筮卦也左传曰其繇音宙曰一薰一莸十年犹有臭是之繇易曰困于石据于蒺藜是卦之繇二者皆有繇辞】贿财迁徙也○与之期矣故及期而乗垝垣以望之既见之矣于是问其卜筮所得卦兆之体若无凶咎之言则以尔之车来迎当以我之贿往迁也【欧阳氏修曰女被弃遂怨悔而追序与男相得之初云子初来即我谋我既许子而尔乃决以卜筮于是我从子而往尔】
　　集説【孔氏颖逹曰此男子实不卜筮而言皆吉无凶咎者又诱以定之前因贸丝以诱之今复言卜筮以诱之也○刘氏瑾曰卜筮之法所以开物成务定天下之吉凶成天下之亹亹者曾谓有淫人之渎问而尚得无凶咎之言乎以其有能自疑而欲决之也则请以蒙之六三告之葢使此氓而知勿用取行不顺之戒此女而知不有躬无攸利之戒则必各求正应岂复至于相弃也哉○何氏楷曰卜筮无咎矣而厥后色衰被弃似卜筮不灵然者先儒所谓易爲君子谋不爲小人谋也】
　　○桑之未落其叶沃若于【音吁下同】嗟鸠兮无食桑葚【音甚叶知林反】于嗟女兮无与士耽【叶持林反】士之耽兮犹可説也女之耽兮不可説也
　　集传比而兴也沃若润泽貌鸠鹘【音骨】鸠也似山雀而小短尾青黑色多声【孔氏颖达曰释鸟云鶌鸠鹘鸼音嘲某氏曰春秋云鹘鸠氏司事春来冬去孙炎曰一名鸣鸠月令云鸣鸠拂其羽陆玑云班鸠也尔雅鸠类非一知此是鹘鸠者以鹘鸠冬始去今秋见之以爲喻故知非余鸠也】葚桑实也鸠食葚多则致醉耽相乐也説解也○言桑之润泽以比已之容色光丽然又念其不可恃此而从欲忘反故遂戒鸠无食桑葚以兴下句戒女无与士耽也【刘氏瑾曰此章比自比兴自兴下泉则就以比辞起兴盖有两例后凡言比而兴者各以文意求之可也○朱氏道行曰桑未落二句是比于嗟鸠二句是兴】士犹可説而女不可説者妇人被弃之后深自愧悔之辞主言妇人无外事唯以贞信爲节一失其正则余无足观尔不可便爲士之耽惑实无所妨也【刘氏瑾曰集传所谓主言者盖以此妇立言之意専主于言妇人不可一失其节故以辞意抑扬重于女而轻于男非谓男有可耽之理而无所妨玩诗文犹之一字意亦可见也】
　　集説【郑氏康成曰士有百行可以功过相除至于妇人惟以贞信爲节○孔氏颖达曰鸠食桑葚过时则醉而伤其性女与士耽过度则淫而伤礼义然耽虽士女所同而女思于男故言士之耽尚可解説女之耽则不可觧説已时爲夫所弃乃思而自悔○欧阳氏修曰郑以爲国之贤者刺此妇人见诱故于嗟而戒之今据上文以我贿迁下文桑之落矣皆是女之自语岂于其闲独此数句爲国之贤者之言据序但言序其事以风则是诗人序述女语尔】
　　○桑之落矣其黄而陨【叶于贫反】自我徂尔三岁食贫淇水汤汤【音伤】渐【子亷反】车帷裳女也不爽【叶师庄反】士贰其行【下孟反叶户郎反】士也罔极二三其徳
　　集传比也陨落徂往也汤汤水盛貌渐渍也帷裳车餙亦名童容妇人之车则有之【孔氏颖达曰丈夫之车立乗有盖无帷裳此言帷裳者妇人之车故也以帏帏车之傍如裳以爲容饰故或谓之帏裳或谓之童容】爽差极至也【严氏粲曰罔极爲无穷之意善恶皆可言之蓼莪昊天罔极爲父母之徳无穷极青蝇谗人罔极与此士也罔极皆爲反覆无穷极】○言桑之黄落以比已之容色凋谢遂言自我往之尔家而値尔之贫于是见弃复乗车而度水以归复自言其过不在此而在彼也集説【孔氏颖达曰妇人色衰而雕落时君子则弃已使无自以托故追説见薄之渐言自我往尔家三嵗之后贫于衣食而见困苦已不得其志今乃见弃所以自悔也又言我心于汝不爲差贰士也行无中正故二三其徳及年老而弃已所以怨也○苏氏辙曰桑之未落也其叶沃然爲若可依者也鸠食其葚葚羙而不能去则将依焉不知其将黄而陨男子之始相得也意得而财丰一若可依者妇人喜而从之不知其三嵗食贫而至于相弃也○辅氏广曰女也不爽此但言其誓约之言不差耳岂不悔其初之失哉然终不説破是亦狡者之所爲也虽云曲不在已殊不知始既如此则其终固宜然也】
　　○三嵗爲妇靡室劳矣夙兴夜寐靡有朝【叶直豪反】矣言既遂矣至于防矣兄弟不知咥【许意反】其笑【叶音燥】矣静言思之躬自悼矣
　　集传赋也靡不夙早兴起也咥笑貌○言我三嵗爲妇尽心竭力不以室家之务爲劳早起夜卧无有朝旦之暇与尔始相谋约之言既遂【邹氏泉曰言既遂矣即谷风既生既育之防】而尔遽以防戾加我【苏氏辙曰言婚姻既成而至于防也】兄弟见我之归不知其然但咥然其笑而己盖淫奔从人不爲兄弟所齿故其见弃而归亦不爲兄弟所恤理固有必然者亦何所归咎哉但自痛悼而已
　　集説【严氏粲曰言我三嵗爲室之劳无有一朝不然者初与尔谋爲室家惟恐不谐其言既遂尔乃以防虐加我我兄弟不知之耳若知我见防如此必咥然笑我也始爲所诱今爲所防故恐兄弟笑之此承上文渐车帷裳见弃而归在途自念之辞羞见兄弟也】
　　○及尔偕老老使我怨淇则有岸【叶鱼战反】隰则有泮【音畔叶匹见反】总角之宴言笑晏晏【叶伊佃反】信誓旦旦【叶得绢反】不思其反【叶孚绚反】反是不思【叶新赍反】亦已焉哉【叶将黎反】
　　集传赋而兴也及与也泮涯也髙下之判也总角女子未许嫁则未笄但结发爲饰也【孔氏颖达曰甫田云总角丱兮是男子总角未冠则妇人总角未笄也以无筓直结其髪聚之爲两角】晏晏和柔也旦旦明也【郑氏康成曰以信相誓旦旦耳言其恳恻欵诚】○言我与汝本期偕老不知老而见弃如此徒使我怨也淇则有岸矣隰则有泮矣而我总角之时与尔宴乐言笑成此信誓曾不思其反复以至于此也此则兴也【刘氏瑾曰此章兴在赋外他章亦有就赋其事以起兴如黍离之类者盖亦有两例也后凡言赋而兴者当各以文意求之○邹氏泉曰地有限止而可见事有终穷而不思此反其意以爲兴也】既不思其反复而至此矣则亦如之何哉亦已而已矣传曰思其终也思其复也思其反之谓也【辅氏广曰皆悔恨之极也大凡人之处事须当思其反不然鲜有不防于凶咎者欲心一纵则必不能思其反耳】
　　集説【严氏粲曰述其怨而自解之辞淇则有岸隰则有泮何汝心之无泮岸不可知也即上章所谓罔极也我自总角之初与尔言笑信誓曽不思其反覆一至于此是始焉不思之过今则无如之何矣故曰亦已焉哉○刘氏瑾曰诗言总角之宴则此女未筓而奔矣又言老使我怨则至老而后见弃也故前章以桑之黄落自比其色之衰也所谓三嵗爲妇三嵗食贫者言其在夫家贫劳之嵗月耳○黄氏佐曰此章思其始奔而悔无及也纵欲败度失身从人此岂永终知敝之谓哉人穷反本于此见之矣】总论【刘氏彞曰夫妇者五品之本匹配虽自于人谋义理实根于天地顺其道者足以安于其位逆其理者无以保于其生盖肇有人伦以来未有违理犯义终其身而弗悔者也○陈氏鹏飞曰诗人盖有所指而备一人之始末以爲戒也○朱氏善曰责之以良媒是欲谋之人也而不知人之不吾与也要之以卜筮是欲询之神也而不知神之不吾告也及其见弃而归兄弟是欲依其亲也而不知亲之丑吾行而不见恤也女之苟合者色衰而爱弛士之苟合者利尽而交絶合之不可以苟也如此○沈氏守正曰诗虽作于悔恨然悔所托之非人不悔始奔之非正此之谓淫人之悔也】
　　氓六章章十句
　　集説【辅氏广曰谷风与氓二诗皆怨然谷风虽怨而责之其辞直盖其初以正也氓之诗则怨而悔之耳其辞隐盖其初之不正也尝谓二诗皆出于卫之妇人其文辞序次虽后世工文之士所不能及然考其行则一贤一否如是之不同所谓有言者不必有徳岂不信哉○严氏粲曰刺时则上所化也男女之合不以正则不可以久虽悔何及所以戒也非羙也】
　　籊籊【他歴反】竹竿以钓于淇岂不尔思逺莫致之
　　集传赋也籊籊长而杀也【许氏谦曰杀衰小之也长而杀谓钓竿长而根大其末渐渐衰小】竹卫物淇卫地也【杜氏佑曰淇水至卫州卫县界入河谓之淇水口古朝歌也卫居河淇之闲】○卫女嫁于诸侯思归寜而不可得故作此诗言思以竹竿钓于淇水而远不可至也集説【欧阳氏修曰卫女之思归者述其国俗之乐云有籊籊然执竿以钓于淇者我在家时常出而见之今我岂不思复见之乎而远适异国不得见耳○李氏樗曰毛氏谓钓以得鱼妇人待礼以成爲室家王氏亦以谓钓有男下女之道诗人每以钓喻夫妇之相求淇水者言卫女嫁于异国故思淇水若泉水所谓思须与漕我心悠悠载驰所谓我行其野芃芃其麦之类是也若谓以钓于淇而取譬夫妇何必独言淇水乎○辅氏广曰岂不尔思者谓固不能不思也逺莫致之者以义有不可故托以逺而不能致耳○魏氏浣初曰须知诗意非但竹竿钓淇是托言即远不可至亦因义不可归而托之于远此风人之微词】
　　○泉源在左淇水在右【叶羽轨反】女子有行远【于万反】兄弟父母【叶满彼反】
　　集传赋也泉源即百泉也在卫之西北而东南流入淇故曰在左淇在卫之西南而东流与泉源合故曰在右【毛氏苌曰泉源小水之源○吕氏大临曰左右盖主山而言之相卫之山东面故以北爲左南爲右○王氏应麟曰水经注泉源水有二源一水出朝歌西北又东与左水合谓之马沟水又羙沟水出朝歌西北大岭下更出迳骆驼谷于中逶迤九十曲故俗有羙沟之目○徐氏光啓曰泉源之委在左淇水之原在右】○思二水之在卫而自叹其不如也
　　集説【李氏樗曰言旧时游泳二水之闲其乐如此今则嫁于异国而不得见也故曰女子有行逺父母兄弟○严氏粲曰幼时出游泉源淇水之闲甚可乐也自叹女子出适于人则虽父母兄弟之至亲且疏远矣安得复至少时游戏之所乎○吴氏瑞登曰二水在左者常在左在右者常在右而女子乃不得周旋于左右故曰不如】
　　○淇水在右泉源在左巧笑之瑳【七可反】佩玉之傩【乃可反】集传赋也瑳鲜白色笑而见齿其色瑳然犹所谓粲然皆笑也【谷梁传军人粲然皆笑注粲然盛笑貌】傩行有度也【严氏粲曰傩柔缓也腰身褭傩也○何氏楷曰巧工也犹好也瑳説文云玉色鲜白也笑而见齿其色似之傩説文云行有节也徐锴云佩玉所以节歩】○承上章言二水在卫而自恨其不得笑语游戏于其间也
　　集説【欧阳氏修曰思卫女之在其国者巧笑佩玉威仪闲暇乐于二水之上念已有所不如也○严氏粲曰我思游二水之闲与其女伴巧笑露齿瑳然鲜白佩玉而身褭傩是可乐也】
　　○淇水滺滺【音由】桧楫松舟驾言出游以写我忧
　　集传赋也滺滺流貌【陆氏徳明曰滺本亦作浟】桧木名似柏【毛氏苌曰桧柏叶松身○孔氏颖达曰桧书作栝字禹贡云杶榦栝柏注云柏叶松身曰栝与此一也】楫所以行舟也【吕氏祖谦曰释文曰方言云楫谓之桡或谓之櫂桡音铙释名云楫防也拨水行舟疾也】○与泉水之卒章同意
　　集説【欧阳氏修曰淇水滺滺然有乗舟而游者亦可乐也○邹氏泉曰切宗国之情而叹不得以纾其情也言淇水之滺滺而有桧楫松舟固可假之以写我忧矣奈之何行不能以径遂安得驾舟济水出游于彼以写忧也哉】
　　总论【欧阳氏修曰竹竿之诗据文求义终篇无比兴之言其言多述卫国风俗所安之乐以见已志思归而不得尔○范氏处义曰卫女思归而不得故谓我岂不思淇水游钓之乐以道远莫能致耳不言违礼而言道远尚其私情未克也既而思泉源淇水亦旧时游观之可乐者今我爲女子既有行而适异国虽欲复往有不可者此乃以礼自克之言也于是申言幼时在父母家游观于淇水泉源之闲其乐可想而不可复往矣卒章言淇水滺滺而可乐今既不可复往苐当命驾出游以输写心之乐耳此发乎情止乎礼义者也○杨氏廷麟曰通诗不説出义字而隐隐就思字上描写爲义所制之意盖思之不得直遂即是义之不得逾越也】
　　竹竿四章章四句
　　集説【李氏樗曰泉水载驰竹竿三诗皆是思归卫国之诗泉水以常时思归非有故也载驰以卫国之灭而思归竹竿以不见荅而思归是自闵而思归也然载驰之诗犹言其力不能救之事竹竿则不见其不见荅之事则知竹竿之女子其忠厚可见矣○黄氏櫄曰谷风之妇有怨辞载驰之夫人有悲辞而竹竿一诗雍容和缓述其昔日之乐而不言今日之恨爲此诗者思而能以礼者也】
　　芄【音丸】兰之支童子佩觿【许规反】虽则佩觿能不我知容兮遂兮垂带悸【其季反】兮
　　集传兴也芄兰草一名萝摩蔓生断之有白汁可啖支枝同【尔雅雚音贯芄兰○郑氏康成曰芄兰柔弱恒蔓延于地有所依缘则起○陆氏玑曰芄兰幽州人谓之雀瓢○沈氏括曰支荚也芄兰生荚支出于叶闲垂之如觿状○吕氏祖谦曰董氏曰支石经作枝説文同】觿锥也以象骨爲之所以解结成人之佩非童子之饰也【刘氏向曰能治烦决乱者佩觿○孔氏颖达曰内则云子事父母左佩小觿右佩大觿成人之佩也】知犹智也言其才能不足以知于我也
　　卜容遂舒缓放肆之貌悸带下垂之貌【毛氏苌曰容仪可观佩玉遂遂然垂其绅带悸悸然有节度○严氏粲曰容雍容也离骚云遵赤水而容与祭义云及祭之后陶陶遂遂如将复入然盖舒缓之状】
　　集説【苏氏辙曰芄兰虽有支然不得所依则蔓延于地而不能起童子虽佩觿然不能如我之多知也○朱氏公迁曰芄兰柔弱而枝叶长蔓本不称末故以兴童穉无能而不能称其服○黄氏佐曰首一句兴童子不当有其服下讥童子不能称其服芄兰本是蔓生今则有枝矣以兴童子本未成人今则佩觿矣夫童子既不当佩成人之服然使备人之能犹可诿也今虽佩觿而其舒放之甚如此何足以称是服哉○沈氏守正曰本不胜枝服不旗此兴意也至二句止容兮遂兮垂带悸兮言此外无可见鄙之也耻之也】
　　○芄兰之叶童子佩韘【失渉反】虽则佩韘能不我甲【叶古协反】容兮遂兮垂带悸兮
　　集传兴也韘决也以象骨爲之着右手大指所以钩闿【音开与开同】体【毛氏苌曰韘玦也能射御则带韘○严氏粲曰玦车攻作决夏官缮人作抉】郑氏曰沓【冒也】也即大射所谓朱极三是也以朱韦爲之用以彄【音抠】沓右手食指将指无名指也【仪礼大射小射正取决兴赞设决朱极三注极犹放也所以韬指利放也三者食指将指无名指○孔氏颖达曰郑以礼无以韘爲玦者故易之爲沓车攻云决拾既次笺云手指相比次亦谓巨指既着决左臂加拾右手指又着沓而相比次也○冯氏复京曰沓极二名一物也】甲长也言其才能不足以长于我也【毛氏苌曰甲狎也○李氏樗曰甲字训狎未若程氏曰虽佩韘其才能实不能君我长我以甲字爲长故可从○何氏楷曰甲者十干之首犹言长也即甲于天下之甲】
　　集説【张氏栻曰独再言容兮遂兮垂带悸兮而其骄慢无所知之气象盖莫掩矣○黄氏佐曰射者男子之事尤非童孺所能者才能甚不称其服饰也】
　　总论【许氏谦曰芄兰柔弱之草其枝叶不足以取以兴童子无才智而居大人之位不足尚故虽服成人之佩而智不足以知我才不足以长我犹且不能自省而舒缓放肆垂带悸然以自得盖惟知处尊高之位侈然以自乐其身而不知所以处之之道故爲人指议如此○季氏本曰言童子穉弱如芄兰然于礼但当佩容臭耳而使之佩觿韘则爲躐等欲速之事○方氏应龙曰觿以解结理烦治剧者可佩韘以开射疏命中者可佩而童子躐等至此此诗所由作也容遂二句自足自满气象与甫田之刺相似】芄兰二章章六句
　　集传此诗不知所谓不敢强解【辅氏广曰墙有茨传谓宣公卒恵公幼而杜预又谓恵公即位时方十五六则小序以此诗属之恵公亦可但他无所见而诗文又不明言其所以故先生直断以爲不知所谓不敢强解此阙疑之意若必爲刺卫恵公则便至有依托凿空之失矣】
　　集説【黄氏佐曰小序以爲刺恵公意谓如鲁昭公犹有童心之例故刺之耳然无明文故朱子不从】
　　谁谓河广一苇【韦鬼反】杭【户郎反】之谁谓宋逺跂【邱防反】予望【叶武方反】之
　　集传赋也苇蒹葭之属【孔氏颖达曰言一苇者谓一束也可以浮之水上而渡若桴栰然非一根苇也】杭度也卫在河北宋在河南【严氏粲曰卫都朝歌宋都睢阳自卫适宋必渉河】○宣姜之女爲宋桓公夫人生襄公而出归于卫襄公即位夫人思之而义不可往盖嗣君承父之重与祖爲体【朱氏公迁曰祖孙昭穆同故与祖爲体○孔疏体上有一字】母出与庙絶不可以私反故作此诗言谁谓河广乎但以一苇加之则可以渡矣谁谓宋国远乎但一跂足而望则可以见矣【孔氏颖达曰宋去卫甚逺跂足可见言宋近犹喻河狭○严氏粲曰跂举踵也脚跟不着地】明非宋逺而不可至也乃义不可而不得往耳
　　集説【郑氏康成曰谁谓河水广与一苇可渡喻狭也今我之不渡直自不往耳非谓其广谁谓宋国逺与我跂足可望亦喻近也今我之不往直以义不往耳非谓其逺○孔氏颖达曰此假有渡者之辞非喻夫人之向宋渡河也此文公之时卫已在河南自卫适宋不渡河○苏氏辙曰河广矣宋远矣以爲一苇可渡而跂可见所以缓説其思宋之心也盖曰虽在卫犹在宋耳○曹氏粹中曰礼爲出母期而爲父后者无服襄公爲桓公后嗣夫人见黜于先君则爲絶于宋庙矣义不可以复至宋也○李氏樗曰载驰之诗曰大夫跋渉我心则忧竹竿之诗曰岂不尔思逺莫致之皆言其逺也至于此诗惟言其甚近者盖言人之于逺者则惮而不往至于甚近而不往者非有所惮也义不可也大抵人之行事其所当爲者虽千里之逺犹在所往也其不当爲者虽咫尺之地不可妄动也此宋襄公之母有念子之心而不敢归宋也】
　　附録【严氏粲曰笺谓宋襄即位其母思之而作河广之诗疏因以爲卫文公时非也卫自鲁闵二年狄入卫之后戴公始渡河而南河广之诗言谁谓河广一苇杭之则是作于卫未迁之前矣时宋桓犹在襄公方爲世子卫戴文俱未立也○朱氏公迁曰襄公即位则卫国在河南矣此恐当作兴体不必以渡河爲説也】
　　【案郑笺以爲宋襄公即位其母思之而作是诗孔疏以爲假有渡者之词非喻夫人之向宋渡河朱子集传从之定爲襄公时诗严粲谓诗言河广可杭则爲宋桓公时诗以襄公时卫已迁于河南不须渡河也然此诗以爲母思其子则本于慈庙絶而不往则止乎礼于义爲正若以爲桓公时诗则夫人于已出之后而爲复往之思不足爲贤矣当从笺疏及朱传爲是】
　　○谁谓河广曾不容刀谁谓宋远曾不崇朝
　　集传赋也小船曰刀【孔氏颖达曰上言一苇桴栰之小此刀宜爲舟船之小刀説文作小船也释名云二百斛以上曰艇三百□曰刀○严氏粲曰刀舠古字通用】不容刀言小也【郑氏康成曰不容刀亦喻狭】崇终也行不终朝而至言近也集説【黄氏一正曰不容刀则又小矣不崇朝则又易至矣○朱氏道行曰广不容刀逺不崇朝极言狭近破上文广逺以荅谁谓二字如此则往易矣而卒不往所谓制乎义也】
　　总论【孔氏颖达曰二章皆言义不得往之事○严氏粲曰夫人义不可以往宋而设爲或人以远沮已已爲辞以解之欲往之切故谓远爲近若真欲往宋者思子之情隐于言外矣】
　　河广二章章四句
　　集传范氏曰夫人之不往义也天下岂有无母之人欤有千乗之国而不得飬其母则人之不幸也爲襄公者将若之何生则致其孝没则尽其礼而已卫有妇人之诗自共姜至于襄公之母六人焉【罗氏中行曰六人谓共姜也庄姜也许穆夫人也宋桓夫人也泉水之女也竹竿之女也】皆止于礼义而不敢过也夫以卫之政敎淫僻风俗伤败然而女子乃有知礼而畏义如此者则以先王之化犹有存焉故也【辅氏广曰范氏爲襄公处者得其义矣所谓先王之化犹有存焉即大序所谓止乎礼义先王之泽也必如此等诗方可当之】
　　集説【吕氏祖谦曰説苑曰宋襄公爲太子请于桓公曰请使目夷立公曰何故对曰臣之舅在卫爱臣若终立则不可以往味此诗而推其母子之心盖不相逺所载似可信也不曰欲见母而曰欲见舅者恐伤其父之意也母之慈子之孝皆止于义而不敢过焉不幸处母子之变者可以观矣○严氏粲曰疏以河广属卫风当爲卫人所作非宋襄公母所亲作然宋襄公母本卫女又归卫而作此诗不属之卫何所属乎○朱氏善曰宗庙之中不以恩揜义闺门之内不以义胜恩襄公能尽其诚敬于宗庙则外既不失乎承重之义尽其孝飬于慈母则内亦不失乎爱亲之仁庶乎恩义两全而无憾矣然则母可以返国乎曰母之辙虽不可以私返而子之使则未尝不可以私往也嵗时问安之使交错于道路而一草一木之微必先以奉乎亲焉则子之心可以无愧而母之心亦可以少慰矣】
　　伯兮朅【邱列反】兮邦之桀兮伯也执殳【市朱反】爲【于僞反】王前驱
　　集传赋也伯妇人目其夫之字也朅武貌桀才过人也【郑氏康成曰桀英桀言贤也○黄氏佐曰邦之桀本朅字来盖果敢刚毅一国未能或之先也】殳长丈二而无刃【范氐处义曰殳长寻有四尺在车之左故曰前驱】○妇人以夫久从征役而作是诗言其君子之才之羙如是今方执殳而爲王前驱也
　　集説【范氏处义曰伯叔尊称诗人多用之如叔兮伯兮倡予和汝是也此诗妇人之尊其夫故以伯兮呼之闵其劳久而不归也○辅氏广曰先言君子之才之羙如是而后言方执殳而爲王前驱则是惜其用之不得其所也○黄氏佐曰今方执殳前驱还归正未有日以起思念之端○朱氏道行曰案周礼选国之能用五兵者以卫王宫出则夹王车则执殳前驱者亦与推择之选故称邦桀爲王非必王眞在行以诸侯之命供王役即爲王也执殳前驱亦只妇人想见其夫如此】
　　附録【郑氏康成曰卫宣公之时蔡人卫人陈人从王伐郑伯也爲王前驱久故家人思之○孔氏颖达曰言爲王前驱则非贱者今言伯兮故知爲州伯谓州里之伯也】
　　○自伯之东首如飞蓬岂无膏沐谁适【都歴反】爲容集传赋也蓬草名其华如柳絮聚而飞如乱发也膏所以泽发者沐涤首去垢也【吕氏祖谦曰膏所以膏首面沐盖潘也左传遗之潘沐杜预云潘米汁可以沐头鲁遣展喜以膏沐劳齐师则膏非専妇人用也○胡氏一桂曰内则女事父母舅姑五日燂汤请浴三日具沐其闲面垢燂潘请靧足垢燂汤请洗潘淅米汁靧洗面】适主也○言我发乱如此非无膏沐可以爲容所以不爲者君子行役无所主而爲之故也传曰女爲説已容【辅氏广曰此其眞情也】
　　集説【李氏樗曰言我非无膏沐但夫不在家故未尝有容饰也如采绿之诗曰予发曲局薄言归沐盖言膏沐必俟夫之归也○朱氏道行曰妇髪惟膏濡沐润斯敛缉而首容光羙今有此不用何哉爲伯之东贤劳王事谁适爲主尚事容饰所谓夫忠妇义也】
　　附録【孔氏颖达曰卫从王伐郑则兵至京师乃东行伐郑也上云爲王前驱即云自伯之东明从王爲前驱而东行故据以言之非谓郑在卫东○邹氏泉曰周既东迁卫自西北而往故云之东○胡氏绍曾曰案卫人从王至京师属右军虢公林父正东行矣】
　　○其雨其雨杲杲【古老反】出日愿言思伯甘心首疾集传比也其者冀其将然之词○冀其将雨而杲然日出【严氏粲曰钱氏曰杲杲日色明也】以比望其君子之归而不归也是以不堪忧思之苦而宁甘心于首疾也【严氏粲曰头痛也】
　　集説【郑氏康成曰人言其雨其雨而杲杲然日复出犹我言伯且来伯且来则复不来○孔氏颖达曰愿每也言我每有所言则思念于伯甘心者思之不能已如口味之甘故左传云请受而甘心焉甘与子同梦义亦然○辅氏广曰冀其归复不归则其忧思爲尤甚○朱氏公迁曰忧思之苦本不能堪而令人首疾也但我则思而又思宁甘心首疾而不辞耳此章辞意当与下章例之】
　　○焉【于防反】得谖【况袁反】草言树之背【音佩】愿言思伯使我心痗【呼内反】
　　集传赋也谖忘也谖草合欢食之令人忘忧者【严氏粲曰孔氏以谖训爲忘非草名然毛氏云谖草令人忘忧是有其物也谖本又作萱説文作藼或作蘐皆从草则爲草名无疑矣○陈氏子龙曰夲草云萱草一名鹿葱花名宜男】背北堂也【孔氏颖达曰背者向北之义故知在北妇人欲树草于堂上冀数见之明非远地也妇人所常处者堂也故知北堂房室所居之地总谓之堂房半以北爲北堂房半以南爲南堂○朱子曰北堂盖古之植花草之处】痗病也○言焉得忘忧之草树之北堂以忘吾忧乎然终不忍忘也是以宁不求此草而但愿言思伯虽至于心痗而不辞尔心痗则其病益深非特首疾而已也集説【孔氏颖达曰君子过时不反思之至甚既生首疾恐以危身故言我忧如此何处得一忘忧之草树之于北堂之上冀观之以忘忧也○严氏粲曰人谓谖草忘忧何处可得之我欲植之以销忧今我思伯至于心病恐非谖草所能疗也○黄氏佐曰忧思非人之欲也而欲之可以观情矣懐忧者亦恒欲排遣之至于愿言心痗乃若不欲解者思至于不欲解非身尝之孰能解之】
　　总论【朱氏公迁曰一章悯夫之才二章明已之志三章四章则极其忧思之苦而言之○朱氏善曰首如飞蓬则发已乱矣而未至于病也甘心首疾则头已痛矣而心则无恙也至于使我心痗则心又病矣其忧思之苦亦已甚矣所以然者以其君子之未归也然思之虽切而无雄雉卒章之勉以正何也观首章言邦之桀兮则其夫之才必有大过人者岂其于事上保身之道有不待勉而后能故不及言欤○徐氏常吉曰有膏沐而无意于首之容愿思伯而甘心于首之疾思谖草而卒安于心之痗此可以见妇人性情之正】
　　伯兮四章章四句
　　集传范氏曰居而相离则思期而不至则忧此人之情也文王之遣戍役周公之劳归士皆叙其室家之情男女之思以闵之故其民悦而忘死圣人能通天下之志是以能成天下之务兵者毒民于死者也孤人之子寡人之妻伤天地之和召水旱之灾故圣王重之如不得已而行则告以归期念其勤劳哀伤惨怛不啻在已是以治世之诗则言其君上闵恤之情乱世之诗则録其室家怨思之苦以爲人情不出乎此也【辅氏广曰范氏之説深得圣人録诗之意】
　　集説【黄氏櫄曰汝坟之妇女能闵其君子而犹勉以正殷靁之大夫妻能闵其勤劳而劝之以义夫以妇人而思其君子者情之常也而能勉之以正劝之以义爲难然则伯兮之诗其不足以知此乎曰卫国之风固不足以比二南之化而过时不反亦非王者使民之道也○徐氏光啓曰伯兮犹知有王周徳未衰也北风鸨羽亦然】
　　有狐绥绥在彼淇梁心之忧矣之子无裳
　　集传此也狐者妖媚之兽绥绥独行求匹之貌【严氏粲曰绥本训安则绥绥安绥之意也狐性多疑绥绥则独行而迟疑也】石絶水曰梁【郭氏璞曰梁即桥也】在梁则可以裳矣○国乱民散丧其妃耦有寡妇见鳏夫而欲嫁之故托言有狐独行而忧其无裳也
　　集説【郑氏康成曰时妇人丧其妃耦寡而忧是子无裳无爲作裳者欲与爲室家○范氏祖禹曰狐独行于水之梁失其所也○严氏粲曰狐性淫又多疑今在淇水之梁绥绥然有求匹之意喻无妻之人也○谢氏枋得曰见鳏夫无人缝裳而有忧则其情可知矣○沈氏守正曰之子即指狐説如硕鼠称女之类】
　　○有狐绥绥在彼淇厉心之忧矣之子无带【叶丁计反】集传比也厉深水可渉处也【王氏安石曰岸近危曰厉○何氏楷曰厉説文云旱石也累岸石于水中践之以渡】带所以申束衣也【朱氏公迁曰申重也衣已束矣又用带以束之】在厉则可以带矣
　　集説【顾氏起元曰水自带以上曰厉必脱去其带而渡之既厉则可以带矣】
　　○有狐绥绥在彼淇侧心之忧矣之子无服【叶蒲北反】集传比也济乎水则可以服矣
　　集説【李氏樗曰无服言其衣服之不备也】
　　总论【范氏处义曰诗人刺男女之无夫家故取独行性孤之物以爲喻且淇水之有梁者淇水之可厉者及淇水之侧皆狐之所甚疑而不敢渡者今独行于彼纵使欲求其匹不可得矣以喻民之困穷者下则无裳中则无带上则无服其贫窭至此宜乎如狐独行不可以得妃耦也○朱氏公迁曰着裳然后加带故用裳与带爲先后而又言服以兼之○邹氏泉曰此诗见寡妇不得已之情而时事亦可知矣○姚氏舜牧曰之子自无裳无带无服何预伊事而彼爲之忧因其言以探其所不言而风人之情得矣】有狐三章章四句
　　集説【李氏樗曰古者国有凶荒则减杀其礼而多昏观大司徒以荒政十二聚万民十曰多昏言不备礼而娶者多也盖多昏可以会男女之无夫家者而蕃育人民今则不然故诗人刺之○黄氏櫄曰观氓之诗则知卫之男女不正观有狐之诗则知卫之男女失时男女之不以正者淫奔之风也昏姻之不以时者凶荒之灾也然凶荒岂嵗之罪哉民之失其本业也久矣采蘩条桑之风不复见而抱布贸丝之俗不可革此之子无裳无带无服所以爲卫之忧也虽欲杀礼而多昏其可得乎○严氏粲曰有狐之诗桃夭标有梅之变也】
　　投我以木瓜【叶攻乎反】报之以琼琚【音居】匪报也永以爲好【呼报反】也
　　集传比也木瓜楙【音茂】木也实如小瓜酢可食【尔雅楙木瓜苏氏颂曰木瓜状如柰春末开花深红色其实大者如瓜小者如拳○吕氏祖谦曰徐氏曰瓜有瓜瓞桃有羊桃李有雀李此皆枝蔓也故言木瓜木桃木李以别之】琼玉之羙者琚佩玉名【严氏粲曰传云琼玉之羙者疏云琼是玉之羙名非玉名也説文云琼赤玉也姑兼存之○罗氏中行曰琚处佩之中所以贯蠙珠而上系于珩下维璜冲牙者也】○言人有赠我以微物我当报之以重寳而犹未足以爲报也但欲其长以爲好而不忘耳疑亦男女相赠荅之辞如静女之类
　　集説【毛氏苌曰孔子曰吾于木瓜见苞苴之礼行○郑氏康成曰以果实相遗者必苞苴之尚书曰厥苞橘柚○朱子曰投我以木瓜而报之以琼琚报之厚矣而犹曰非敢以爲报姑欲长以爲好而不忘耳盖报人之施而曰如是报之足矣则报者之情倦而施者之徳忘惟其歉然常若无物可以报之则报者之情施者之徳两无穷也○方氏应龙曰首二句只形容忠厚之情下二句欲以坚相好之此诗亦以风世之薄道往来而较量于锱铢者】
　　附録【孔氏颖达曰以卫人得齐桓之大功思厚报之而不能乃假小事以言设使齐投我以木瓜我假以琼琚犹非敢以此报齐之木瓜欲令齐长以爲玩好结我以恩情而已况今救而封我如此大功知何以报之○苏氏辙曰桓公城楚邱以封卫遗之车马器服卫以复安卫人徳之故曰虽投我以木瓜我将报之以琼琚琼琚之于木瓜重矣然犹不敢以爲报也永以与之爲懽好而已】
　　○投我以木桃报之以琼瑶匪报也永以爲好也集传比也瑶羙玉也【陆氏徳明曰瑶説文云羙石】
　　○投我以木李报之以琼玖【音久叶举里反】匪报也永以爲好也
　　集传比也玖亦玉名也【陆氏徳明曰玖玉黑色】
　　集説【孔氏颖达曰传言琚佩玊名瑶玖亦佩玊名瑶言羙石玖言玊名明此三者皆玊石杂也故丘中有麻传云玖石次玊是玖非全玊也○顾氏梦麟曰玊重石轻惟最贵者用玊以纯故有非全玊之説】总论【黄氏櫄曰木瓜木桃木李皆微物也而诗人欲以琼琚琼瑶琼玖报之且犹以爲未足非物之不足而心之不足也○许氏天赠曰此诗似赋而以爲比者盖以木瓜等比微物以琼琚等比重寳非眞以木瓜等相施报也】
　　木瓜三章章四句
　　集説【辅氏广曰有学者请于先生曰某于木瓜诗反覆讽咏但见其有忠厚之意而不见其有亵慢之情小序以爲羙齐桓恐非居后而揣度者所能及或者其有所传也窃意桓公既殁之后卫文公伐齐杀长立幼卫人感桓公之恵而责文公之无恩故爲是诗以风其上不然则家语所载岂凿空而爲此言乎先生以爲不然曰若以此诗爲卫人欲报齐桓之诗则齐桓之恵何止于木瓜而卫人实未尝有一物报之也而先生疑以爲男女相赠荅之辞如静女之类者则亦以卫风多淫乱之诗而疑其或然耳尝试思之静女之诗其爲男女相赠荅于诗文可见至此诗则全不见有男女之辞若只据诗文以爲寻常相问遗之意似亦通先施之者虽薄而后报之者常过厚是亦忠厚之情也且与家语之説亦不相戾○胡氏一桂曰案王氏诗考引晁氏诗序论云贾谊谓木瓜下报上也如是则集传以爲疑亦男女相赠之辞未尝以爲实然之论然矣】
　　附録【孔氏颖达曰戴公出处于漕爲齐公子无亏所救戴公卒文公立齐桓公又城楚邱以封之则戴也文也皆爲齐所救而封之也左传齐侯归公乗马祭服归夫人鱼轩重锦是遗戴公也外传齐语曰卫人出庐于漕桓公城楚邱以封之其畜散而无育齐桓公与之系马三百是遗文公也○胡氏安国曰木瓜羙桓而夫子録之善卫人之情也曷爲善之报者天下之利以徳报徳则民有所劝矣○严氏粲曰木瓜羙桓公卫人之情也春秋不与桓公専封所以尊王也】
　　【案诗序木瓜羙齐桓公也卫人思之欲厚报之而作是诗孔颖达解之曰言欲厚报之则时实不能报也心所欲耳经三章皆欲报之词汉唐宋诸儒皆从序説即朱子读尊孟辨亦云诗録木春秋序绩之意亦以善卫人之情也岂以齐桓之事爲尽可法则朱子亦尝用序説矣独至注诗则以爲羙桓之説于经文无所据而疑其爲男女赠荅之诗然曰疑者亦未爲必然之论辅广尊师説谓非羙桓公但经文无男女之词以爲只作寻常问遗解此与后之托爲申培之説者相近总之木瓜之诗言人当薄遗厚报故设爲瓜琼不等之喻谓若有厚于此者报当何如此风人忠厚之情也毛郑指爲羙桓者述其所传朱子改爲赠荅者据文诠义后儒独于此诗袒毛郑而与朱子相左者甚众今从集传亦不废笺义在读诗者善观而防通之可耳】
　　卫国十篇三十四章二百三句
　　集传张子曰卫国地濵大河其地土薄故其人气轻浮其地平下故其人质柔弱其地肥饶不费耕耨故其人心怠惰其人情性如此则其声音亦淫靡故闻其乐使人懈慢而有邪僻之心也郑诗放此【辅氏广曰郑卫之俗淫靡非独习俗之弊盖亦风土所致张子发此説可谓能通天地人矣】
　　集説【朱氏公迁曰卫多君子于诗可见如淇奥之武公固非诸国所有而文公兴卫亦卓卓可称者其余如凯风之孝子北门之忠臣北风之智者干旄之贤大夫简兮之贤伶官考槃之隐君子岂不特然于变风时其次则乗舟之争死者亦有可悯之一节又如贤妇人六人则庄姜共姜许穆宋桓夫人泉水竹竿之女也若燕燕之全淑慎伯兮之守专一雄雉之知徳行谷风被弃而有德音又在六妇人以外然则卫不特多君子亦可谓多贤妇人矣】

　　钦定诗经传説彚纂卷四
<经部,诗类,钦定诗经传说汇纂>
　　钦定四库全书
　　钦定诗经传说彚纂卷五
　　王一之六
　　集传王谓周东都洛邑王城畿内方六百里之地【孔氏颖逹曰周以镐京为西都故谓王城为东都王城即洛邑汉书地理志云初洛邑与宗周通封畿东西长南比短短长相覆千里案西周方八百里八八六十四为方百里者六十四东周方六百里六六三十六为方百里者三十六二都方百里者百方千里也】在禹贡豫州大华外方之间【孔氏颖逹曰大华即华山外方即嵩高也○金氏履祥曰外方今河南伊阳县伊阙鎭之西陆浑山其山固嵩高之连然谓为嵩高则非尔】北得河阳【孔氏颖逹曰左传称襄王赐晋文公阳樊温原之田晋于是始启南阳杜预云在晋山南河北故曰南阳是未赐晋时为周畿内故知比得南阳】渐冀州之南也【孔氏頴逹曰河内曰冀州知河比之地渐冀南境也】周室之初文王居丰武王居镐至成王周公始营洛邑为时防诸侯之所以其土中四方来者道里均故也自是谓丰镐为西都而洛邑为东都【郑氏康成曰始武王作邑于镐京谓之宗周是为西都成王在丰欲宅洛邑使召公先相宅既成谓之王城是为东都今】
　　【河南是也召公既相宅周公徃营成周今洛阳是也○陈氏大猷曰镐京谓之宗周以其为天下所宗也洛邑谓之东都又谓之成周以周道成于此也于洛邑定鼎以朝诸侯宅土中以涖四海其示天下也公于镐京定都以据形胜处上游以制六合其虑天下也逺】至幽王嬖襃姒生伯服废申后及太子宜臼宜臼奔申申侯怒与犬戎攻宗周弑幽王于戏【音义○严氏粲曰戏骊山下地名亦水名】晋文侯郑武公迎宜臼于申而立之是为平王徙居东都王城【李氏樗曰自丰镐而言之则宗周为西周而王城为东周周既东迁则成周为东周而王城为西周】于是王室遂卑与诸侯无异故其诗不为雅而为风然其王号未替也故不曰周而曰王【陆氏徳明曰平王东迁政遂微弱诗不能复雅下列称风以王当国犹春秋称王人○孔氏颖逹曰言王国变风者称王而列于诸侯之上在风则卑矣当言周而言王则尊之也○苏氏辙曰其风及其竟内而不能被天下与诸侯比○陈氏栎曰平王以后诗不入于大小雅而侪爲十五国风其事遂始载于春秋而诗终乎此矣】其地则今河南府及怀孟等州是也【皇舆表河南府即今河南府懐州今怀庆府孟州今孟县竝隶河南】
　　集说【孔氏颖逹曰王室虽衰天命未改言与诸侯无异者以其王爵虽在政教才行于畿内化之所及与诸侯相似也诗者縁政而作风雅系政广狭王爵虽尊犹以政狭入风风雅之作本自有体非谓采得其诗乃贬之也○张子曰王次衞者恐混于二南故以三衞间之○曹氏粹中曰春秋之作始于隐公隐公之元年即平王之四十九年也天下无王而寄元于鲁故曰王者之迹熄而诗亡○李氏樗曰孟子所谓诗亡者雅颂之诗亡也既以平王之诗为国风则是下列于诸侯矣然春秋或书天王者所以存王道也○郑氏樵曰七月者西周之风黍离者东周之风○朱子语类问王风是他风如此不是降为国风曰其辞语可见风多出于在下之人雅乃士大夫所作雅虽有刺而其辞与风异○陈氏埴曰雅诗多是朝防燕飨乐章或是公卿大臣规谏献纳之所作东迁以后朝廷既无制作公卿又无献纳故雅诗遂亡独有民俗歌谣其体制声节与列国之风同也○王氏应麟曰范甯谷梁序孔子就大师正雅颂因鲁史修春秋列黍离于国风齐王徳于邦君明其不能复雅政化不足以被羣后也然左传襄二十九年季札观乐于鲁已为之歌王矣孔子至哀十一年始自衞反鲁乐正雅颂得所则降王于国风非孔子也】
　　彼黍离离彼稷之苖行迈靡靡中心摇摇知我者谓我心忧不知我者谓我何求悠悠苍天【叶铁因反】此何人哉集传赋而兴也黍谷名苖似芦高丈余穗黑色实圆重【孔子家语黍者五谷之长祭先王以为上盛○严氏粲曰说文曰黍禾属而黏者也以大暑而种故谓之黍本草唐本注云黍似粟而非粟也○黄氏一正曰黍有丹白黄黒四色粒多而黏谷之可为酒者也】离离垂貌稷亦谷也一名穄【音祭】似黍而小或曰粟也【尔雅粢稷也○邢氏昺曰左传云粢食不凿曲礼云稷曰明粢是也郭云今江东人呼粟为粢然则粢也稷也粟也止是一物○严氏粲曰说文曰稷百谷之长】迈行也靡靡犹迟迟也摇摇无所定也【孔氏颖逹曰楚威王曰寡人心摇摇然如悬旌而无所薄是心忧而无附着之意】悠悠逺貌苍天者据逺而视之苍苍然也【毛氏苌曰苍天以体言之】○周既东迁大夫行役至于宗周【郑氏康成曰宗周镐京也】过故宗庙宫室尽为禾黍闵周室之顚覆傍徨不忍去故赋其所见黍之离离与稷之苖以兴行之靡靡心之摇摇【朱氏公迁曰黍之实垂有靡靡之意稷之苖动有摇摇之意本因感叹黍稷而赋之但其下两句义又相因故为赋而兴】既叹时人莫识己意又伤所以致此者果何人哉追怨之深也【李氏樗曰含蓄其辞不欲指斥其人也】
　　集说【李氏樗曰箕子过故殷墟作麦秀之诗曰麦秀渐渐兮禾黍油油与此诗意同○辅氏广曰人忧则行自迟而心无所定国家颠覆在臣子固不能无所忧此诗人忧之得其正者也○严氏粲曰言彼处有黍彼处又有稷见无处不然所谓尽为禾黍也人有知我之情者谓我心有所忧不知我之情者怪我久留不去谓我有何所求也唯呼天而诉之而苍然悠逺叹其诉而不闻也】
　　○彼黍离离彼稷之穗【音遂】行迈靡靡中心如醉知我者谓我心忧不知我者谓我何求悠悠苍天此何人哉集传赋而兴也穗秀也【严氏粲曰论语觧云吐华曰秀是秀为未穗今所谓秀则已成穗而秀茂与彼秀别】稷穗下垂如心之醉故以起兴
　　集说【毛氏苌曰醉于忧也○李氏公凯曰忧甚而不自知如醉于酒○朱氏道行曰如醉摇摇之感深而沈冥也】
　　○彼黍离离彼稷之实行迈靡靡中心如噎【于结反叶于悉反】知我者谓我心忧不知我者谓我何求悠悠苍天此何人哉
　　集传赋而兴也噎忧深不能喘息如噎之然【孔氏颖逹曰噎咽喉闭塞之貌言忧深也】稷之实如心之噎故以起兴
　　集说【朱氏公迁曰虚则通实则塞而噎○朱氏道行曰如噎摇摇之鬰结而息滞也】
　　总论【孔氏颖逹曰诗人以黍秀时至稷则尚苖未得还归遂至于稷之穗又至于稷之实三章歴道其所更见稷则穂实改易黍则常云离离欲记其初至故不变黍文大夫役当有期而反但事尚未周也○范氏处义曰忧思乱于中则瞻视于外闵周室者黍稷莫分念父母者莪蒿莫辨此黍稷蓼莪所为作也】
　　黍离三章章十句
　　集传元城刘氏曰常人之情于忧乐之事初遇之则其心变焉次遇之则其变少衰三遇之则其心如常矣至于君子忠厚之情则不然其行役徃来固非一见也初见稷之苖矣又见稷之穗矣又见稷之实矣【张子曰言苖言穗言实作文者须是如此】而所感之心终始如一不少变而愈深此则诗人之意也【辅氏广曰久而不忘者天理之常也防集旋涸者人欲之无定也情得其正则自然久而不忘矣】
　　集说【王氏柏曰周大夫亦善于为诗者感慨深而言不廹切反覆歌咏之自见其凄怆追恨之意○谢氏枋得曰文武成康之宗庙尽为禾黍而能为闵周之诗者一行役大夫之外无人也吾观书至文侯之命所以训戒晋文侯者惟曰自保其国而已王室之盛衰故都之兴废悉置度外吾于黍离之诗重有感也夫○朱氏善曰周之王业公刘开拓之于豳太王创造之于岐文王光大之于丰武王成就之于镐皆在西都八百里之内其土地则先王之土地其人民则先王之人民也为子孙者正当守之而不去今乃举旧都弃之而即安于东行役之大夫既已见而忧之且追怨之岂容付之无可奈何而己邪谓宜请于平王号令诸侯整师辑旅光复旧物诸侯见王之有志孰不奔走而服从当是时晋之义知郑之掘突既皆王室之旧勲齐借太公之故基鲁承周公之遗烈衞凭康叔之威灵亦皆足以左右王室而王自弃之为之臣者又寂无一人以为言噫周辙之不西有由矣夫】
　　君子于役不知其期曷至哉【叶将黎反】鸡栖【音西】于埘【音时】日之夕矣羊牛下来【叶陵之反】君子于役如之何勿思【叶新赍反】集传赋也君子妇人目其夫之辞凿墙而栖曰埘【许氏慎曰日在西方而鸟栖○郭氏璞曰今寒乡穿墙栖鸡○冯氏复京曰禽经云陆鸟曰栖水鸟曰宿○徐氏鳯彩曰徐锴云鸡稽也能稽时也其鸣也知时其栖也知隂】日夕则羊先归而牛次之【陆氏佃曰羊性畏露晚出而早归常先于牛】○大夫久役于外其室家思而赋之曰君子行役不知其反还之期且今亦何所至哉鸡则栖于埘矣日则夕矣羊牛则下来矣是则畜产出入尚有旦暮之节而行役之君子乃无休息之时使我如何而不思也哉
　　集说【苏氏辙曰君子行役而无至期曽鸡与牛羊之不若奈何勿思哉○辅氏广曰知其归期则思有所止也知其所在则思有所向也今也不知其期则不知其几时可归也曷至哉则不知其今在何所也覩物兴思虽欲自已而有所不能也○严氏粲曰君子往而行役不知期以何时而归乎言其时之久也且今何所至哉又不知其所至之处言其地之逺也鸡栖日夕羊牛又下牧地而来归皆有休息之时君子行役乃无休息如之何而使我不思乎】
　　○君子于役不日不月曷其有佸【户括反叶户劣反】鸡栖于桀日之夕矣羊牛下括【古活反叶古劣反】君子于役苟无饥渴【叶巨列反】
　　集传赋也佸防桀杙【尔雅鸡栖于弋为桀○李氏廵曰弋橜也○陆氏徳明曰弋亦作杙】括至苟且也○君子行役之久不可计以日月而又不知其何时可以来防也亦庶几其免于饥渴而已矣此忧之深而思之切也【李氏公凯曰既不得归则庶几其在道路之间且无饥渴之患亦可矣】
　　集说【郑氏康成曰行役反无日月何时而有来防期且得无饥渴忧其饥渴也○辅氏广曰可以日月讣则思犹有节也知其防期则思犹有止也不日不月则不可计以日月也曷其有佸则不知其何时可以来防也苟无饥渴则不敢必其归而但幸其不至于饥渴而己其忧思之情益甚矣○王氏柏曰君子于役闺思之正也感时念逺固人之常情至情所钟聚在苟无饥渴一语上】
　　总论【许氏谦曰上三句谓君子之役无期可归次三句则家中目前之所覩者鸡则必栖于埘与桀犹人必当止于家今乃不得止息日夕则牛羊必来犹人出有期必当归今乃无期可归则思君子之心容可已乎○朱氏公迁曰前章极思之之心后章致愿之之心○沈氏守正曰诗意因思而触物非感物而兴思也不知其期计时也曷至哉计地也不日不月数徃日也曷其有佸伤来日也苟无饥渴则知思之无可奈何而但冀其生还思益深矣】
　　君子于役二章章八句
　　集说【谢氏枋得曰雨雪霏霏遣戍役而预言归期也卉木栖萋劳还卒而详言归期也四牡之使寜几何时劳之曰我心伤悲吉甫在镐不过千里劳之曰我行永久先王之心惟恐一人之劳苦惟恐一人之怨咨本于推己及物之恕发而为序情闵劳之仁岂有无期度乎哉君子于役至于不知其期仁恕之义泯然矣文武宣王之治何时而可复见乎○沈氏守正曰草虫殷靁平淡之思也君子于役哀伤之思也世有盛衰而妇人女子之口传之此之谓风也】
　　【案序说君子行役无期度大夫思其危难而作是诗孔颖逹谓在家之大夫思君子僚友在外之危难也朱子改为大夫行役而室家念之之诗从室家而言其情更为真切而无衍说若从同僚而思其危难则篇中未露此意故朱子不从当为正解】
　　君子阳阳左执簧【音黄】右招我由房其乐【音洛】只【音止】且【子余反】集传赋也阳阳得志之貌【毛氏苌曰阳阳无所用其心也○董氏逌曰阳阳者气充于内容貌不枯也】簧笙竽管中金叶也盖笙竽皆以竹管植于匏中而窍其管底之侧以薄金叶障之吹则鼔之而出声所谓簧也故笙竽皆谓之簧笙十三簧或十九簧竽三十六簧也【邢氏昺曰笙管必有簧故或谓笙为簧○陈氏旸曰乐记云匏笙簧则簧之为物笙竽有焉其羙在中所以鼔中声也○严氏粲曰簧笙之舌也】由从也房东房也【刘氏熈曰房旁也在堂两旁也○朱子曰由房只是人出入处古人于房前有壁后无壁所以通内】只且语助辞○此诗疑亦前篇妇人所作盖其夫既归不以行役为劳而安于贫贱以自乐其家人又识其意而深叹羙之皆可谓贤矣岂非先王之泽哉或曰序说亦通宜更详之【序曰君子阳阳闵周也君子遭乱相招为禄仕全身逺害而已○辅氏广曰先生谓此诗疑亦前篇妇人所作者盖篇首皆以君子为言而又相聫属此固不害于义然安知其非偶然而然也故又取或者之说以为序说亦通宜更详之盖欲仍旧也】集说【毛氏苌曰由用也国君有房中之乐○孔氏颖逹曰路寝之常乐天子以周南诸侯以召南是天子诸侯皆有房中之乐也○君子禄仕贱职招呼其友此君子之友陈其呼己之事言有君子在于乐官之位左手执其笙簧右手招我用此房中乐官之位言道教不行且相与乐此而已○胡氏一桂曰朱子初解云君子知道之不行为贫而仕所以辞尊居卑辞富居贫相招为禄仕虽役于伶官之贱而阳阳自得若诚有乐乎此者其所以全身逺害之计深矣虽非圣贤出处之正然比于不量其力贪利以没身者岂不贤哉】
　　○君子陶陶左执翿【徒刀反】右招我由敖【五刀反】其乐只且集传赋也陶陶和乐之貌【孙氏愐曰陶喜也○叚氏昌武曰记云人喜斯陶陶斯咏】翿舞者所持羽旄之属【孔氏颖逹曰释言云翿纛也孙炎曰纛舞者所持羽也又曰纛翳也郭璞云所持以自蔽翳也】敖舞位也
　　集说【朱氏公迁曰由东房入后堂然后就舞位言之序也如序说则房为作乐之处敖为舞之位其言亦有序矣】
　　总论【程子曰阳阳自得陶陶自乐之状皆不任忧责全身自乐而已○陈氏旸曰古之为乐播诸声音而有簧以鼔之形诸动静而有翿以容之乐莫大焉故诗人取之以见意○李氏樗曰乐官之职岂君子所当为哉盖以衰乱之世贤者多穷处草野及不得已而仕者皆居于下位此简兮之诗之义也○范氏处义曰周之贤者执乐舞之器招同志之友相与为人君房中之乐在人君遨逰之所其容充盛其志自得贤者之所为固未易窥也○严氏粲曰君子之乐如此盖非所乐而乐焉知时事之不可为矣○李氏公凯曰君子遭乱不欲居尊位以懐天下之忧也】
　　君子阳阳二章章四句
　　集说【蘓氏辙曰君子以贱为乐则其贵者不可居也虽有贵位而君子不居则周不可辅矣此所以为闵周也○邓氏元锡曰君子阳阳贤隐也古贤多隐伶官夫伶贱工也然司乐节得节礼乐而乐有平心反性之益焉君子之阳阳乐独得其道也云尔故仕为贫而道存焉】
　　扬之水不流束薪彼其【音记】之子不与我戍申怀【叶胡威反】哉怀哉曷月予还【音旋】归哉
　　集传兴也扬悠扬也水缓流之貌彼其之子戍人指其室家而言也戍屯兵以守也申姜姓之国平王之母家也在今邓州信阳军之境【孔氏颖逹曰申今南阳宛县是也在陈郑之南后竟为楚所灭○梁氏益曰申伯爵初为侯平王母申姜国楚灵王迁之今信阳之方城内也○皇舆表邓州属南阳府信阳军今信阳州属汝宁府竝隶河南】怀思曷何也○平王以申国近楚数被侵伐故遣畿内之民戍之而戍者怨思作此诗也兴取之不二字如小星之例【辅氏广曰此兴体之中又别是一例不然则又似比体】
　　集说【孔氏颖达曰役人所思当思其家但既怨王政不均羡其在家处者虽托辞于处者愿早归而见之其实所思之甚在于父母妻子耳○黄氏震曰古注云是子独处乡里不与我来守申是思之言也防云政教颇僻彼子在家不与我戍申是怨不均平也至欧阳程苏则以为国人怨诸侯不戍申言周人不当逺戍也诗记诗缉皆从之晦庵传独从古注云彼其之子戍人指室家而言夫室家岂有同戍之理而诗人云尔者思之情然也】
　　附録【欧阳氏修曰激扬之水力弱不能流束薪犹东周政衰不能召发诸侯彼其之子周民谓他诸侯国之当戍者也○苏氏辙曰扬之水非自流之水也水不能自流而或扬之虽束薪之易流有不流矣水之能自流者物斯从之安在其扬之哉周之盛也诸侯听役于王室无敢违命及其衰也虽令而不至其曰不与我戍申者怨诸侯不戍之辞也曷月予还归哉久戍而不得代之辞也】
　　○扬之水不流束楚彼其之子不与我戍甫怀哉怀哉曷月予还归哉
　　集传兴也楚木也【张氏揖曰楚荆也牡荆蔓荆也○陆氏佃曰楚者楚地所出其一名荆故楚入春秋称荆而荆州亦以此木得名也】甫即吕也亦姜姓书吕刑礼记作甫刑而孔氏以为吕侯后为甫侯是也当时盖以申故而并戍之今未知其国之所在计亦不逺于申许也【王氏应麟曰史记吕尚先祖为四岳佐禹治水有功虞夏之际受封于吕括地志故吕城在邓州南阳县西四十里吕氏春秋吕在宛县西】
　　集说【孔氏颖逹曰周语云胙四岳为侯伯赐姓曰姜氏曰有吕又曰申吕虽衰齐许犹在是申与甫许同为姜姓诗人重章变文借甫许以言申其实不戍甫许也六国时秦赵皆伯益之后同为嬴姓史记汉书多谓秦为赵亦此类也】
　　○扬之水不流束蒲【叶滂古反】彼其之子不与我戍许懐哉怀哉曷月予还归哉
　　集传兴也蒲蒲柳春秋传云董泽之蒲杜氏云蒲杨柳可以为箭者是也【陆氏玑曰蒲柳有两种皮正青者曰小杨其一种皮红者曰大杨○蘓氏颂曰蒲柳又谓之萑蒲即水杨也○严氏粲曰毛以为草郑以为蒲柳皆通蒲草见陈泽陂蒲柳见陈东门之杨】许国名亦姜姓今颍昌府许昌县是也【皇舆表颍昌府许昌县今开封府许州隶河南】
　　集说【黄氏佐曰戍守专为申戍甫与许则以申之故以事势轻重为先后之序也】
　　总论【王氏质曰当是役夫逺戍而悯其妻贫苦之独处愿与之同戍而有所不可则逆计以数归期也○沈氏守正曰思处即是其怨处不明言役非其职而但言思室家诗人微婉之意如此耳】扬之水三章章六句
　　集传申侯与犬戎攻宗周而弑幽王则申侯者王法必诛不赦之贼而平王与其臣庶不共戴天之雠也今平王知有母而不知有父知其立已为有徳而不知其弑父为可怨至使复雠讨贼之师反为报施酬恩之举则其忘亲逆理而得罪于天已甚矣又况先王之制诸侯有故则方伯连帅以诸侯之师讨之王室有故则方伯连帅以诸侯之师救之天子乡遂之民供贡赋衞王室而已今平王不能行其威令于天下无以保其母家乃劳天子之民逺为诸侯戍守故周人之戍申者又以非其职而怨思焉则其衰懦微弱而得罪于民又可见矣【王氏应麟曰营谢戍申其笃于母家一也一美焉一刺焉宣王亲亲平王忘雠也】呜呼诗亡而后春秋作其不以此也哉【辅氏广曰此正平王之诗故曰诗亡然后春秋作】集说【程子曰周人劳戍申而怨思诸侯有患天子命保衞之亦宜也平王独私其母家耳非有王者保天下之心人怨宜也况天子当使方伯邻国保助之岂当独劳畿内之民也○李氏樗曰以公存心则如采薇以私存心则如扬之水遣戍则同而美刺则异也○张氏栻曰胡文定公云案邶鄘而下多春秋时诗而谓诗亡然后春秋作何也自黍离降为国风天下无复有雅而王者之诗亡春秋作于隐公适当雅亡之后夫黍离所以为国风者平王自为之也平王忘讐于是王者之迹熄而诗亡故孔子惧而作春秋】
　　中谷有蓷【吐雷反】暵【呼但反】其干矣有女仳【匹指反】离嘅【口爱反】其叹【土丹反】矣嘅其叹矣遇人之艰难矣
　　集传兴也蓷鵻【音锥】也【陆氏徳明曰鵻尔雅作萑音同】叶似萑【许氏谦曰尔雅注作叶似荏荏者白苏紫苏类也】方茎白华华生节间即今益母草也【孔氏颖逹曰释草云萑蓷郭璞曰今茺蔚也陆玑防云旧说及魏博士周元明皆云庵闾是也韩诗及三苍说悉云益母案本草云益母茺蔚也○严氏粲曰旧说以蓷草宜生高陆生谷中则伤于水非也据本草茺蔚正生海濵池泽其性宜湿】暵燥【孔氏颖达曰易曰燥万物者莫暵乎火】仳别也嘅叹声艰难穷厄也○凶年饥馑【陆氏徳明曰饥糓不熟馑蔬不熟】室家相弃妇人览物起兴而自述其悲叹之词也集说【程子曰蓷谷中所生之物待隂润而后能生故暵则干矣兴夫妇乐嵗则能相保凶年则至相弃也○严氏粲曰诗以嵗旱草枯兴饥年之憔悴萧索无润泽气象由此而致夫妇衰薄遂以相弃故曰遇人之艰难盖弃妻不怨其夫而以为时之艰难使然】
　　○中谷有蓷暵其修【叶式竹反】矣有女仳离条其歗【叶息六反】矣条其歗矣遇人之不淑矣
　　集传兴也脩长也或曰干也如脯之谓脩也条条然歗貌【范氏王孙曰条者是长逺之义汉郊祀歌声气逺条】歗蹙口出声也悲恨之深不止于叹矣淑善也古者谓死丧饥馑皆曰不淑盖以吉庆为善事凶祸为不善事虽今人语犹然也○曾氏曰凶年而遽相弃背盖衰薄之甚者而诗人乃曰遇斯人之艰难遇斯人之不淑而无怨怼过甚之词焉厚之至也
　　集说【严氏粲曰长茂者亦为所暵兴饥馑甚则粗给者亦乏絶矣条条然而长歗其悲恨深于叹矣不善犹言不幸也○邹氏泉曰不淑亦只是艰难之意言遇斯人遭不善之事非谓其人之不善也】
　　○中谷有蓷暵其湿矣有女仳离啜【张劣反】其泣矣啜其泣矣何嗟及矣
　　集传兴也暵湿者旱甚则草之生于湿者亦不免也啜泣貌【郑氏康成曰泣者伤其君子弃已】何嗟及矣言事已至此末如之何穷之甚也【苏氏辙曰叹之者知其不得已也歗者怨之深也泣则穷之甚也】集说【辅氏广曰方其叹且恨之时而曰遇人之艰难遇人之不淑而无怨怼过甚之辞固见其厚矣及其至于伤而泣也则亦曰何嗟及矣而已殆有知其不可奈何而安于命之意此尤见其厚也○严氏粲曰生于湿者又难暵于脩者今亦为所暵兴富足者亦乏絶矣凶年饥馑之甚贫富皆憔悴也○朱氏道行曰中谷最下处时时常湿暵所不及者至是亦干旱之至残之尽也虽嗟泣无及于事艰难不淑之相仍莫可如之何也已】
　　总论【范氏处义曰以脆弱之物喻衰薄之俗盖有深意使坚强之物虽遇旱暵未至俱燥使忠厚之俗虽遇凶歉未至相弃诗人可谓长于譬喻也○刘氏辰翁曰干者已暵脩者又暵湿者亦暵其为旱势可胜言哉旱愈甚则仳离之怨叹愈甚矣○王氏柏曰中谷有蓷虽妇人为夫所弃想出于凶年不得已之情而非有所怨恶也是以有闵之之心而无恨之之意】
　　中谷有蓷三章章六句
　　集传范氏曰世治则室家相保者上之所养也世乱则室家相弃者上之所残也其使之也勤其取之也厚则夫妇日以衰薄而凶年不免于离散矣伊尹曰匹夫匹妇不获自尽民主防与成厥功故读诗者于一物失所而知王政之恶一女见弃而知人民之困周之政荒民散而将无以为国于此亦可见矣【辅氏广曰范氏之说得读诗之防】集说【李氏樗曰孔子系易言夫妇之道不可以不久也故受之以恒恒者久也则常而久者乃夫妇之道也凶年饥馑为夫妇者正当患难相恤岂至弃而不保可以见平王不能厚风俗也此中谷有蓷所由作也○谢氏枋得曰凶年饥嵗上而王朝有司徒荒政十二以聚民下而有司能以时告其上发仓廪开府库懋迁化居以赈民必无夫妇衰薄室家相弃之事矣此诗三章言物之暵一节急一节民之怨恨者一节深一节始曰遇人之艰难怜其穷苦也中曰遇人之不淑怜其遭凶祸也终曰何嗟及矣夫妇既已离别虽怨嗟亦无及也夫妇人之大伦饥馑而相弃人道之大变妇无一语怨其夫而有哀矜恻怛之意焉知其无可奈何而安之若命此义妇也与忠臣孝子同道矣】
　　有爰爰雉离于罗我生之初尚无为【叶吾禾反】我生之后逢此百罹【叶良何反】尚寐无吪
　　集传比也性隂狡爰爰缓意【孔氏颖逹曰无所拘制爰爰然而缓】雉性耿介【罗氏愿曰雉轻死亦其性然○陈氏子龙曰周礼春官大宗伯云士执雉注取其守介不失节】离丽罗网【孔氏颖逹曰释器云鸟罟谓之罗李廵曰鸟飞张网以罗之】尚犹罹忧也尚庶几也【姚氏舜牧曰尚无为尚字作犹字解尚寐尚字作可字解若曰寕可如此云尔】吪动也【黄氏震曰古注吪动也盖动则忧寐则不知故欲无吪】○周室衰微诸侯背叛君子不乐其生而作此诗言张罗本以取今狡得脱而雉以耿介反离于罗以比小人致乱而以巧计幸免君子无辜而以忠直受祸也【范氏处义曰爰爰而自得雉则忧网罗之多故不乐其生者自比于雉也】为此诗者盖犹及见西周之盛故曰方我生之初天下尚无事及我生之后而逢时之多难如此然既无如之何则但庶几寐而不动以死耳或曰兴也以爰兴无为以雉离兴百罹也【黄氏佐曰脱祸则安静雉入罗则有忧其义相因而可以为兴】下章放此
　　集说【欧阳氏修曰兔爰雉离叹物有幸有不幸也其曰我生之初尚无为者谓昔时人尚幸世无事而闲缓如兔之爰爰也我生之后逢此百罹者谓今时人不幸遭此乱世如雉防于网罗盖伤己适丁其时也○苏氏辙曰狡而难取雉介而易执世乱则轻狡之人肆而耿介之士常被其祸其曰尚寐无化寜死而不欲见之之辞也○辅氏广曰玩章未一句则为君子不乐其生而作无可疑者至于周室衰微诸侯背叛亦东迁以后所有之实事故先生取以为说所谓小人幸免君子被祸者以章首二句为比则当如此说又观君子不乐其生之意则亦容有此事也或以为兴者毛氏说也然与其他兴体又似不同故先生谓若以为兴则当以爰兴无为雉离兴百罹则其说亦简易可通不然则只当作比体】
　　○有爰爰雉离于罦【音孚叶歩庙反】我生之初尚无造我生之后逢此百忧【叶一笑反】尚寐无觉【居孝反叶居笑反】
　　集传比也罦覆车也可以掩【孔氏颖逹曰释器云繴音壁谓之罿罿罬音拙也罬谓之罦罦覆车也孙炎曰覆车网可以掩者也郭璞曰今之翻车也有两辕中施罥音绢以捕鸟○钟氏惺曰覆车既是两辕可以网鸟亦可以网兽】造亦为也【范氏处义曰周之君子既不乐生于是叹曰我生之初时未乱离也尚无有造此者】觉寤也
　　集说【郑氏康成曰不乐其生者寐不欲觉之谓也○欧阳氏修曰郑氏以雉喻政有缓急诗言欲寐而不觉其恶时甚矣政有缓急未为大害也矧夫政自当有缓有急就令寛猛失中诗人未至欲寐而不觉也】
　　○有爰爰雉离于罿【音冲】我生之初尚无庸我生之后逢此百凶尚寐无聪
　　集传比也罿罬也【朱氏道行曰罿即施于车上之罬】即罦也或曰施罗于车上也庸用聪闻也无所闻则亦死耳【李氏樗曰聪耳有闻也言我欲长寐而无所闻知也诗谓鲜民之生不如死之久矣又曰知我如此不如无生皆此意也】集说【顾氏起元曰无造无庸意同无庸者凡有事则有所用无事则无所用矣无觉付天下事于不知也无聪天下之变皆不入于耳也】
　　总论【孔氏颖达曰序云君子不乐其生三章下五句皆言不乐其生之事首二句言君子为此而不乐也○范氏处义曰是诗三章皆比而赋之也○辅氏广曰无吪无觉无聪义无轻重但趂韵耳○顾氏起元曰三章各首二句比君子得祸而小人独免下皆是叹其所遭而安于死也】
　　爰三章章七句
　　集说【季氏本曰周道衰微政刑紊乱君子欲自晦而作此诗也○邹氏泉曰此诗见世道之变至于使人不乐其生可为长叹息矣用小人者安能辞其责乎】
　　附録【孔氏颖达曰作爰诗者闵周也桓王失信于诸侯诸侯背叛王乃兴师伐诸侯诸侯御之与之交战王师伤败国危役赋不息使君子之人皆不乐其生焉故作此诗以闵伤之也隐三年左传曰郑武公庄公为平王卿士王贰于虢郑伯怨王故周郑交质及周人将畀虢公政郑祭足帅师取温之麦又取成周之粟周郑交恶是桓王失信之事也桓五年左传曰王夺郑伯政郑伯不朝是诸侯背叛也又曰王以诸侯伐郑郑伯御之战于繻葛祝聃射王中肩是王师伤败之事也】
　　緜緜葛藟【力轨反】在河之浒【呼五反】终逺【于万反】兄弟谓他人父【夫矩反】谓他人父亦莫我顾【叶果五反】
　　集传兴也緜緜长而不絶之貌岸上曰浒【毛氏苌曰水厓曰浒○严氏粲曰岸近水之岸】○世衰民散有去其乡里家族而流离失所者作此诗以自叹言緜緜葛藟则在河之浒矣今乃终逺兄弟而谓他人为已父已虽谓彼为父而彼亦不我顾则其穷也甚矣【朱氏公迁曰物得其所人失所依人不如物故以起兴○邹氏泉曰诸说皆云此诗兴至四句止但观集传今乃字与则其字若相照应且终逺兄弟四句皆是失所依而穷之甚意宜作兴至未为当】
　　集说【朱子曰葛藟枝蔓聨属有宗族之义○辅氏广曰世治则人皆安土重迁各亲其亲者其本性然也世乱则人多流离失所疎其所亲亲其所踈者夫岂性之所欲哉不得已也使民不得已而倒行逆施如此卒至于穷困而无所告焉则其责必有任之者矣○钱氏天锡曰此诗以叹己之穷为主责人之意轻緜緜与终逺字相应盖緜緜是长蔓而不絶如终逺则不长相聚矣】
　　○緜緜葛藟在河之涘【音俟叶矣始二音】终逺兄弟谓他人母【叶满彼反】谓他人母亦莫我有【叶羽已反】
　　集传兴也水厓曰涘【孔氏颖逹曰释邱云涘为厓李廵曰涘一名厓郭璞云谓水邉也】谓他人父者其妻则母也有识有也【罗氏中行曰识音志记而不忘也】春秋传曰不有寡君【许氏谦曰左传昭三年郑罕虎如晋叔向曰君若不有寡君虽朝夕辱于敝邑寡君猜焉又二十年齐公孙青聘于衞宾将掫掫行夜主人辞宾曰寡君之下臣君之牧圉也若不获扞外役是不有寡君也注有相亲有】
　　集说【严氏粲曰莫我有视之若无也○范氏王孙曰俱以终逺兄弟振起则所重兄弟也谓他人父是认非同本者为兄弟也谓他人母亦是认非同胞者为兄弟也而踈者讵可强为亲乎】
　　○緜緜葛藟在河之漘【顺春反】终逺兄弟谓他人昆【叶古匀反】谓他人昆亦莫我闻【叶微匀反】
　　集传兴也夷上洒【音跣犹洗也】下曰漘【孙氏炎曰平上陗下故名曰漘】漘之为言唇也【许氏谦曰岸上面平夷而下为水洗荡齧入若唇也】昆兄也闻相闻也【李氏公凯曰如不闻有我而不见亲也○顾氏起元曰言视己之穷困漠不相闻也】集说【辅氏广曰顾亲于有有重于闻诗曰顾我复我至于亦莫我闻则漠然而不相领畧矣夫亲乃天属也其可强为之哉○王氏志长曰母之所以为母昆之所以为昆皆由于父苟谓他人父则谓他人母谓他人昆不待言而可知矣故曰天之生物也使之一本】
　　总论【邹氏泉曰此诗三章一意但始言父次言母次言兄有次序耳○郝氏敬曰兄弟相亲以父母同也不顾兄弟即是不顾父母谓他人为父母也不直斥其薄而讽之以二本所谓怨而不怒也○张氏彩曰本同父母而为昆弟者尚相弃如路人而乃望路人收我如子弟此必不得之数也则其不我顾不我有不我闻又何怪乎】
　　葛藟三章章六句
　　集说【黄氏佐曰左传曰葛藟犹能庇其本根似此诗托兴之义○沈氏守正曰即人之流离失所而民间之不能睦族可知即民间之不能睦族而上之所风可知诗语中无尤人意总是自伤之词】
　　彼采葛【叶居谒反】兮一日不见如三月兮
　　集传赋也采葛所以为絺绤【许氏慎曰葛絺绤草也】盖淫奔者托以行也故因以指其人而言思念之深未久而似久也
　　集说【徐氏光啓曰彼采葛兮盖托言以指其人犹氓之称复关耳○顾氏起元曰上一句指所思之人下二句言思念之情】
　　附録【孔氏颖逹曰采葛以兴臣有使出其事虽小忧惧于谗一日不得见君如三月不见日久情疎为惧益甚故以多时况少时也○严氏粲曰人臣任事于外则谗间易生一日不见于君己惧小人乘闲而谗之如三月之久矣盖谗人众多君子动辄疑惧畧不可以有所为事之大者谁敢任之】
　　○彼采萧【叶疎鸠反】兮一日不见如三秋兮
　　集传赋也萧荻也白叶茎麄科生有香气祭则焫【音爇】以报气故采之【孔氏颖逹曰李巡曰荻一名萧陆玑云今人所谓荻蒿者是也郊特牲云既奠然后爇萧合馨香是萧所以供祭祀也】曰三秋则不止三月矣集说【孔氏颖逹曰年有四时时皆三月三秋谓九月也设言三春三夏其义亦同作者取其韵耳】
　　○彼采艾兮一日不见如三嵗【本与艾叶】兮
　　集传赋也艾蒿属【尔雅艾氷台注今艾蒿】干之可炙故采之【陆氏佃曰艾字从乂草之可以乂病者也一名炙草博物志曰削冰令圆举以向日以艾承其影则得火艾曰冰台以此】曰三嵗则不止三秋矣
　　集说【朱氏公迁曰思念之意以渐而深○张氏彩曰楚辞云何昔日之芳草兮今直为此萧艾也意盖本此】
　　总论【吕氏祖谦曰葛为絺绤萧供祭祀艾疗疾特训释三物见采之由不于此取义也○姚氏舜牧曰葛生于初夏采于盛夏故下承三月萧采于秋后故下承三秋艾必三年之久为佳故下承三嵗】附録【孔氏颖达曰三章如此次者既以葛萧艾为喻因以月秋嵗为韵积日成月积月成时积时成嵗欲先少而后多故以月秋嵗为次也臣之惧谗小事大事其忧等耳未必小事之忧如月急事之忧如嵗设文各从其韵也○欧阳氏修曰诗人刺谗以积少成多为患○苏氏辙曰朝有谗人则下不敢有为采葛采萧采艾虽事之无疑者犹不敢行畏往而有谗之者是以一日不见君而如三月之久也】采葛三章章三句
　　附録【黄氏震曰古以采葛去君侧故惧谗特采葛非人臣之事于事情未通晦庵传以为淫奔者托以行然亦意之之词至诗传折衷载晦庵新说乃以采葛比听谗愚案晋风采苓之诗亦以比听谗则此说近人情而不反古矣】
　　大车槛槛毳【尺锐反】衣如菼【吐敢反】岂不尔思畏子不敢集传赋也大车大夫车【孔氏颖逹曰春官巾车职云革路以封四衞四衞四方诸侯守衞者又云大夫乘墨车然则王朝大夫于礼当乘墨车以大夫出封如子男之服则车亦得乘诸侯之车此大车盖革路也】槛槛车行声也毳衣天子大夫之服【孔氏颖逹曰春官司服云子男之服自毳冕而下春官典命职曰王之三公八命其卿六命其大夫四命及其出封皆加一等出封谓出于封畿即得加命故得如子男之衣服】菼芦之始生也毳衣之属衣绘而裳绣五色皆备其青者如菼【刘氏济曰毳衣以宗彛为首盖画虎蜼虎蜼浅毛故谓之毳○刘氏瑾曰毳衣所画者三章宗彛也藻也粉米也裳所绣者二章黼也黻也所画所绣皆备五色所谓以五采彰施于五色者也】尔淫奔者相命之词也子大夫也【郑氏康成曰子者称所尊敬之词】不敢不敢奔也○周衰大夫犹有能以刑政治其私邑者故淫奔者畏而歌之如此然其去二南之化则逺矣此可以观世变也
　　集说【辅氏广曰不明言其大夫而但言车服而己亦可见其畏之意○朱氏公迁曰此诗之言所谓小人革面民免而无耻者盖政刑之效视徳化不能及也故去二南为逺○顾氏起元曰槛槛以所闻言毳衣以所见言盖其一时气势威灵不敢玩视○畏非畏其车服只平素慑其政刑故不觉望而生惧心耳但诗自含蓄不曽道及一政刑字】
　　附録【孔氏颖达曰言古者大夫乘大车服毳冕巡行邦国决男女之讼于时男女莫不畏之有女欲奔者谓男子云我岂不于汝思为无礼之交与畏子大夫之政必将罪我故不敢也古之大夫使民畏之若此今之大夫不能然故陈古以刺之也○苏氏辙曰古者大夫巡行邦国以听男女之讼其听之也明而止之有道民闻其车声而见其衣服则畏而不敢矣非待刑之而后已也】
　　○大车啍啍【他敦反】毳衣如璊【音门】岂不尔思畏子不奔集传赋也啍啍重迟之貌【孔氏颖达曰啍啍行之貎故为重迟上言行之声此言行之貎互相见也】璊玉赤色【孔氏颖达曰璊玉赪色也禾之赤苖谓之璊玉色如之】五色备则有赤
　　集说【黄氏佐曰此二章即耳目之所感而畏相从于今生见其畏刑政于一时】
　　○谷则异室死则同穴【叶户橘反】谓予不信有如皦【古了反】曰集传赋也谷生穴圹皦白也○民之欲相奔者畏其大夫自以终身不得如其志也故曰生不得相奔以同室庶几死得合葬以同穴而已谓予不信有如皦日约誓之辞也
　　集说【吴氏师道曰前二章言不敢不奔犹不失为善也此章犹言生不得相从死犹不变云尔故申以约誓之辞亦邪思之不解者也○黄氏佐曰此章因志愿之相违而坚所约于没后见其畏刑政于终身】
　　附録【孔氏颖达曰檀弓曰合葬非古也自周公以来未之有改然则周法始合葬也经称死则同穴则陈古者陈周公以来贤大夫○苏氏辙曰生则有内外之别而死则同穴夫妇之正也古之听男女之讼者非独使淫奔者止也乃使其夫妇相与以礼久要而无相弃也○严氏粲曰言古者男女皆守礼之正生则异室不至相渎死则同穴从一以终谓予不信有如皦日观其自誓之词所守之坚可知矣此由上之风化使然也】
　　总论【辅氏广曰世变虽下而大夫能使人畏之如此亦可谓贤也已始则不敢奔而已终则知其虽没身不得遂其志则其刑政之效亦非无常者之所能也○黄氏佐曰记云君子礼以坊徳刑以坊淫又曰夫礼坊民所淫章民之别故男女无媒不交无币不相见恐男女之无别也大夫能使民生畏心则其所以坊之者必有礼以为政刑之本矣○朱氏道行曰此诗归美周大夫之贤能慑俗淫奔少见王风之正○姚氏舜牧曰周之纪纲壊极矣一大夫以刑政治其私邑犹能使淫奔者畏惮而不敢是一木之支也】
　　附録【孔氏颖达曰三章皆陈古者大夫善于听讼之事○李氏樗曰孔子曰听讼吾犹人也必也使无讼乎古之听讼者何待于言哉观大车之诗深得夫子无讼之意也】
　　大车三章章四句
　　集说【辅氏广曰汉广之游女端荘静一人见而知其不可求野有死麕之女子贞洁自守人见而知其不可犯此所以为二南之化也岂至于有淫奔之心必待有所畏而后不敢哉今观此诗则世变之愈下可知矣○朱氏公迁曰哀痛如黍离可谓悲矣以刑政治民如大车亦可谓有能者矣变虽云变而东都之大夫则寥寥乎仅见者也】
　　附録【吕氏祖谦曰此诗所谓陈古其犹在文武成康之后欤盖惟能止其奔未能革其心与行露之诗异矣亦仅胜于东迁之时而已】
　　丘中有麻彼留子嗟彼留子嗟将【七羊反】其来施施【叶时遮反】集传赋也麻谷名子可食皮可绩为布者【黄氏一正曰麻高四五尺叶如荏而圆锐花黄子房生色黒而茎方房八棱者名巨胜茎圆而房棱或四或六者名胡麻皮可为布花白色者则曰麻蕡曰大麻曰麻勃也】子嗟男子之字也将愿也【吕氏大临曰将之为言犹欲也】施施喜悦之意【吕氏祖谦曰孟子曰施施从外来】○妇人望其所与私者而不来故疑丘中有麻之处复有与之私而留之者今安得其施施然而来乎
　　集说【朱子曰将其来施施望之之词○黄氏佐曰因麻麦及李似桑中之约而又有所留故易岩穴之贤为奸私之事不从小序】
　　附録【毛氏苌曰丘中墝埆之处尽有麻麦草木乃彼子嗟之所治○施施难进之意○郑氏康成曰子嗟放逐于朝去治卑贱之职而有功所在则治理所以为贤施施舒行伺闲独来见己之貌○张氏栻曰贤人放逐越在他国故国人思之曰丘中有麻彼盖可以留子嗟而使不外适也其所以欲留之者欲其不越吾国庶几犹可望其施施而来也则其思而望之盖亦切矣】
　　○丘中有麦彼留子国彼留子国将其来食
　　集传赋也子国亦男子字也来食就我而食也集说【严氏粲曰庶几从我食犹言中心好之曷饮食之之意】
　　附録【毛氏苌曰子国子嗟父○郑氏康成曰言子国使丘中有麦着其世贤○孔氏颖逹曰毛时书籍犹多或有所据○此章言其父亦是治理之人耳】
　　○丘中有李彼留之子【叶奬里反】彼留之子贻我佩玖【叶举里反】集传赋也之子并指前二人也贻我佩玖冀其有以赠己也
　　集说【辅氏广曰三章所谓望之之情益厚冀其有以赠己则厚于望其就我而食望其就我而食则厚于望其施施然而来也先生所谓语意不庄非望贤之意】
　　附録【毛氏苌曰玖石次玉者言能贻我美寳○孔氏颖逹曰传以为作者思而不能见乃陈其昔日之功言彼留氏之子有能遗我以美道谓在朝所施之政教笺亦以佩玖喻美道冀望其来敬己而遗己耳】
　　总论【黄氏佐曰上二章各指其人而冀其就已下一章总指其人而冀其赠已】
　　附録【欧阳氏修曰庄王之时贤人被放逐退处于丘壑国人思之以为麻麦之类生于丘中以其有用皆见收于人惟彼贤如子嗟子国者独留于彼而不见录其来施施难于自进也将其来食思其来而录之也贻我佩玖谓其有美徳也子嗟子国当时贤士之字泛言之也○叚氏昌武曰陈曰有麻有麦有李言其所居有此足以自养无求于外犹韩子云盘之土可稼而食也】
　　丘中有麻三章章四句
　　集说【范氏王孙曰朱子以为淫诗宋氏曰昔二南之化江汉有不淫之士野麕有守贞之女无何西辙不回葛覃既变为采葛矣卷耳之怀复变为丘中之思兹其所以有黍离也欤】附録【黄氏震曰古以留为氏或以为滞留之留合两存之以俟知者○胡氏一桂曰愚案诸家皆本序说毛氏曰留大夫氏子嗟字曹曰留本邑名其大夫以为氏李氏曰所谓彼留子嗟者亦犹陈风所谓子仲之子岂必求之他书有子仲乃言其姓氏乎盖诗中所陈便是实事迹苏氏曰子嗟隐居邱陵之闲而殖麻麦果实以为生者民思其贤庶其肻徐来以从我严氏曰庄王不能用贤使国人私致其爱慕欲其相与游从不能飬贤使国人私致其殷勤以饮食之不能使贤者金玉王度使国人望其私淑于己是可叹也姑备诸说观焉○钱氏天锡曰东周之俗似非郑衞比以大车二诗为淫诗阙疑可也】
　　【案朱子以此诗为妇人望其所私者而不来疑丘中复有与私而留之者盖有子嗟子国二人焉其说自朱子始后儒闲有疑之以为如此则夫子删诗时何取于田野之淫人而录之欤毛传留大夫之氏子嗟子国为父子郑康成曰着其世贤若然则贤大夫而隐君子也毛苌去古未逺其说当有所本惜衰周之季古籍云亡无得而考矣】
　　王国十篇二十八章百六十二句
　　集说【张氏耒曰或问王风之诗凡十篇而闵周之诗四当是时平王东迁丰镐为墟文武之旧已埽地矣此黍离所以闵也兵败祸结此爰之所以闵也风俗衰薄室家不相保此中谷有蓷之所以闵也国家有是三者闵之宜矣君子阳阳之序曰君子遭乱相招为禄仕全身逺害而已盖君子犹未去也何遽闵之哉曰序此诗者其知道乎国家之患莫大于有君子而不能知小人在位而贤人在下也其小人不为尽心未害也至于君子不为尽心苟求免于饥寒熟视其祸而不肻救者国恒亡此知微君子所以嗟伤而闵之也彼黍离爰中谷有蓷之乱苟有君子其至是乎○辅氏广曰读诗者可以怨则诗人固无怨怼过甚之词然予读王风则见其怨诗尤为平和此可见周人之风俗也】
　　郑一之七
　　集传郑邑名本在西都畿内咸林之地宣王以封其弟友为采地后为幽王司徒而死于犬戎之难是为桓公其子武公掘【一作滑竝音鹘】突定平王于东都亦为司徒又得虢桧之地【服氏虔曰东郑古郐国之地○杜氏预曰鄫国在荥阳密县东北○陆氏徳明曰武公随平王东迁遂灭虢鄫而居之○许氏谦曰文王二弟虢仲封东虢郑灭之即郑之制今郑州荥阳县也虢叔封西虢晋灭之今陜州是若虢州则其竟之所至也】乃徙其封而施旧号于新邑是为新郑咸林在今华州郑县【皇舆表今陜西西安府华州】新郑即今之郑州是也【皇舆表今河南开封府新郑县】其封域山川详见桧风
　　集说【郑氏康成曰初郑桓公为幽王大司徒甚得周众与东土之人问于史伯曰王室多故余惧及焉其何所可以逃死史伯曰其济洛河颖之闲乎是其子男之国虢郐为大虢叔恃势郐仲恃险皆有骄侈怠慢之心加之以贪冒君若以周难之故寄帑与贿不敢不许是骄而贪必将背君君以成周之众奉辞罚罪无不克矣若克二邑鄢蔽补丹依畴歴华君之土也修典刑以守之惟是可以少固桓公从之后三年幽王为犬戎所杀桓公死之其子武公与晋文侯定平王于东都王城卒取史伯所云十邑之地右洛左济前华后河食溱洧焉○孔氏颖达曰畿内之国政教禀于天子善恶归于其上无假风谏不当有诗桓公国于西周本在畿内武公初迁亦在东周畿内及并十邑盟防列于诸侯灼然在畿外故缁衣传曰诸侯入为天子卿士是畿外之君称入也○缁衣序曰父子竝为周司徒则桓公之死武公即代为司徒是作卿士在并十邑之前也○王氏应麟曰吴氏曰齐诗刺哀襄而季札观乐乃曰泱泱乎大风也哉郑美武公而札乃曰其细已甚曰大曰细自其土地风气之发于音声者言之而非系乎辞也○朱氏公迁曰诸侯并吞则周衰周衰则侯国异政自近者始衞王郑相次其以此欤○胡氏绍曽曰郑初封在圻内风所以次王且周之衰郑为之也桓公时王室多故谋及史伯寄帑于虢桧之间以隂谋鬰成大国然新郑即成皋荥阳虎牢之分岩险闻天下故春秋战争之多者无如郑】
　　缁衣之宜兮敝予又改为兮适子之馆【叶古玩反】兮还予授子之粲兮
　　集传赋也缁黑色【周礼考工记三入为纁五入为緅七入为缁注染纁者三入而成又再染以黒则为緅又复再染以黒乃成缁】缁衣卿大夫居私朝之服也【孔氏颖逹曰缁衣即士冠礼所云冠朝服缁带素韠是也卿士旦朝于王服皮弁不服缁衣退适治事之馆释皮弁而服以听其所朝之政也】宜称改更适之馆舍【郑氏康成曰卿士之馆在天子之宫如今之诸庐也○孔氏颖逹曰考工记外有九室九卿朝焉注云九室如今朝堂诸曹治事之处谓天子宫内卿士各立曹司有庐舍以治事也】粲餐【音孙】也【郭氏璞曰今河北人呼食为粲○郑氏康成曰爱之欲饮食之】或曰粲粟之精凿【音作】者【王氏安石曰粲粟治之精者○许氏谦曰粟一石得米六斗为粝粝米一石舂为八斗为凿】○旧说郑桓公武公相继为周司徒善于其职周人爱之故作是诗言子之服缁衣也甚宜敝则我将为子更为之且将适子之馆既还而又授子以粲言好之无己也
　　集说【范氏祖禹曰桓公武公之为司徒上得于君下得于民其君子好之愈久而愈不厌适子之馆亲之也既亲之又授之以饮食此好贤之至也○辅氏广曰缁衣之宜美武公之徳称其服也改为欲其服之常新授粲欲其粟之常继发乎情形乎歌咏好善之诚心也○黄氏佐曰宜是一徳相传于父子而五教敬敷乎逺迩馆即私朝也非私馆也苏氏曰诸侯入为卿士皆授馆于王室还乃司徒退食而还其私室也彼自有粲固无待于人之授也而我授之者特以致其爱耳】
　　○缁衣之好兮敝予又改造【叶在早反】兮适子之馆兮还予授子之粲兮
　　集传赋也好犹宜也
　　集说【季氏本曰好亦谓徳与服称也】
　　○缁衣之蓆【叶祥籥反】兮敝予又改作兮适子之馆兮还予授子之粲兮
　　集传赋也蓆大也【孔氏颖逹曰言服缁衣大得其宜也】程子曰蓆有安舒之义服称其徳则安舒也
　　集说【黄氏佐曰蓆训大盖服而不衷只见其小今桓武相继善于职有以宜此服故人自见其庄严尊大也】
　　总论【李氏樗曰以诗观之宜好蓆只是一意言国人之爱武公父子缁衣之敝我将为子改作之盖欲其久于其职也○朱氏善曰始之厚者不能保其终之不薄始之勤者不能保其终之不怠惟缁衣之好贤不然其改造改作既始终之无闲而适馆授粲复前后之如一彼夏屋之渠渠者其始非不盛也而终或每食之无余此诗人所以叹其权舆之不继也】
　　缁衣三章章四句
　　集传记曰好贤如缁衣又曰于缁衣见好贤之至
　　集说【吕氏祖谦曰此诗武公入仕于周而周人美之也若郑人所作何为三章皆言适子之馆兮好贤如缁衣所谓贤即谓武公父子也后之讲师习其读而不知其义误以为称武公之好贤遂曰明有国善善之功失其防矣○严氏粲曰说者多以此诗为郑人所作谓周人之诗当在王风非也破斧伐柯九罭狼跋皆周大夫所作而附于豳此武公为司徒善于其职周人善之而作耳周人爱武公欲其常为卿士至其子荘公不克肖其徳周人遂畀虢公政而缁衣之意替矣】
　　将【七羊反】仲子兮无逾我里无折【之舌反】我树杞岂敢爱之畏我父母【叶满彼反】仲可怀【叶胡威反】也父母之言亦可畏【叶于非反】也
　　集传赋也将请也仲子男子之字也我女子自我也里二十五家所居也【孔氏颖逹曰地官遂人云五家为邻五邻为里是二十五家为里也】杞柳属也生水傍树如柳叶麤而白色理微赤盖里之地域沟树也【王氏应麟曰杞有三无折我树杞柳属也南山有杞在彼杞棘梓杞也集于苞杞言采其杞隰有杞桋枸檵也】○莆田郑氏曰此淫奔者之辞集说【刘氏瑾曰此女犹知畏惮故其托辞如此郑风之中亦所罕见也○朱氏道行曰仲子私来父母知之必谓以我之故致仲之来岂得不畏而惟情之怀乎故戒之以无逾无折】
　　附録【毛氏苌曰仲子祭仲也○郑氏康成曰祭仲骤谏荘公不能用其言故言无逾我里喻无干我亲戚也无折我树杞喻无害我兄弟也段将为害我岂敢爱之而不诛以父母之故故不为也】
　　○将仲子兮无逾我墙无折我树桑岂敢爱之畏我诸兄【叶虗阳反】仲可怀也诸兄之言亦可畏也
　　集传赋也墙垣也古者树墙下以桑
　　○将仲子兮无逾我园无折我树檀【叶徒沿反】岂敢爱之畏人之多言仲可怀也人之多言亦可畏也
　　集传赋也园者圃之藩其内可种木也【周礼太宰九职二曰园圃毓草木】檀皮青滑泽材彊韧可为车【陆氏玑曰檀木与檕音计迷相似又似梓榆】
　　集说【徐氏常吉曰由逾里而墙而园仲之来也以渐而廹也由父母而诸兄而众人女之畏也以渐而逺也】
　　总论【胡氏一桂曰三章皆有所畏而不轻身以从其所懐亦庶几止乎礼义者也】
　　附録【孔氏颖逹曰庄公有弟名段其母爱之令公处之大都公不能胜止其母遂至使骄而作乱也此叔未乱之前有臣祭仲者谏公令早为之所而公不听小不忍以致大乱国焉经三章皆陈拒谏之辞岂敢爱之畏我父母是小不忍也后乃兴师伐之是致大乱国也○吕氏祖谦曰辞虽拒仲而意则与之岂敢爱之畏我父母则于段非有所不忍也仲可懐也父母之言亦可畏也则拳拳于叔而不得已于姜氏者可见矣畏我诸兄畏人之多言特廹于宗族国人之议论非爱段也具文见意而庄公之情得矣】将仲子三章章八句
　　集说【辅氏广曰此虽为淫奔之诗然其心犹有所畏未至于荡然而无忌也故列于郑诗之首以见其为风之始变也欤】
　　附録【孔氏颖逹曰此事见于隐元年传○黄氏佐曰左传襄二十六年郑伯为衞侯如晋晋侯言衞侯之罪使叔向告郑伯子展赋将仲子兮晋侯乃许归衞侯即此诗也○吴氏肃公曰子展赋此诗取兄弟相护之意则岂淫奔语乎】
　　【案此诗朱子取莆田郑樵之说定为淫奔玩其诗辞乃一篱落闲女子虽不能自遏其情而犹畏父母兄弟国人之言不敢轻身以从其人者也然考左传载衞侯见囚于晋齐侯郑伯为衞侯故如晋以请衞侯子展赋将仲子兮而衞侯得归使其为本国淫奔之诗当日晋侯赋嘉乐齐侯赋蓼萧郑伯赋缁衣皆寓意逺子展何取以同赋而复见许于叔向耶今从集传为正解而录序说以备览】
　　叔于田【叶地因反】巷无居人岂无居人不如叔也洵美且仁集传赋也叔庄公弟共叔段也事见春秋【毛氏苌曰叔大叔段也○孔氏颖逹曰其字曰叔以宠禄过度时呼为大叔左传谓之京城大叔是由宠而异其号也】田取禽也【邢氏昺曰白虎通义曰四时之田总名为田为田除害也】巷里涂也【孔氏颖逹曰里内之涂道也】洵信美好也仁爱人也○段不义而得众国人爱之故作此诗言叔出而田则所居之巷若无居人矣非实无居人也虽有而不如叔之美且仁是以若无人耳或疑此亦民间男女相悦之词也集说【孔氏颖逹曰仁是行之美名叔乃作乱之贼谓之信美好而又仁者言国人悦之辞非实仁也○黄氏佐曰美字俱自便捷轻利而言仁字如颁禽均以及众之谓也相媚悦以从之其所谓仁不过私爱之饰词郑伯克段京人叛之则信美且仁岂由衷之言哉】
　　○叔于狩【叶始九反】巷无饮酒岂无饮酒不如叔也洵美且好【叶许厚反】
　　集传赋也冬猎曰狩【杜氏预曰狩围守也冬物毕成获则取之无所择也】集说【郑氏康成曰饮酒谓燕饮也○邹氏泉曰二章之美槩言其善饮酒也而好则指其献酬欢洽而言也】
　　○叔适野【叶上与反】巷无服马【叶满补反】岂无服马不如叔也洵美且武
　　集传赋也适之也郊外曰野服乘也【孔氏颖逹曰易称服牛乘马俱是驾用之义故服马犹乘马也】
　　集说【辅氏广曰因其服马故称其武○邹氏泉曰三章之美槩言其善服马而武则指其控御驰骋之武勇也】
　　总论【杨氏时曰仁且有武焉固宜国人之所悦而归之也而诗以为不义得众何也盖先王之迹微而礼义消亡国俗伤败故人之好恶不足以当是非而毁誉不足以公善恶叔段不义而为众所悦者亦以衰俗好恶毁誉不当其实故也然则所谓仁者岂诚有仁哉所谓武者亦若此而已以是观之则俗之所好恶可知矣○范氏处义曰美且仁谓其威仪也美且好谓其燕乐也美且武谓其善御也叔之处京缮甲治兵岂为田猎而国人悦之如此能无后患乎○许氏谦曰终篇虽全称美畧无讥刺之辞而所美者惟田狩饮酒之事舍是盖无足言者祸败之来豫知之矣】
　　叔于田三章章五句
　　集说【范氏处义曰自古小人为恶亦必行小惠善矫师以要民誉然后能惑众为乱此诗与晋扬之水沃盛强国人将叛而归沃之意同皆一时愚俗为小人所欺至形之歌咏孔子删诗何取焉盖以戒后之人君谨于其初勿使小人得志以成难圗之势此圣人录诗之意也○彭氏执中曰玩味此诗如见叔段轻獧浮扬之意闾里少年朋徒追逐而极口夸美之也次篇放此】
　　附録【严氏粲曰诗人之意谓段之不令而羣小相与纵防如此必为厉阶以自祸庄公曷为不禁止之乎故序曰刺庄公也】
　　叔于田乘乘【下绳证反】马【叶满补反】执辔如组【音祖】两骖如舞叔在薮【素口反叶素苦反】火烈具举襢【音但】裼【素歴反】防虎献于公所将【七羊反】叔无狃【女九反叶女古反】戒其伤女【音汝】
　　集传赋也叔亦段也车衡【车轭也】外两马曰骖如舞谓谐和中节【董氏逌曰五御之法有舞交衢者盖诗所谓如舞也骖与服谐和然服制于衡不得如舞其言舞者骖也】皆言御之善也【刘氏瑾曰善御其马是以辔则柔顺如组骖则谐和如舞也】薮泽也【毛氏苌曰禽之府也○陆氏徳明曰韩诗云禽兽居之曰薮○孔氏颖逹曰郑】
　　【有圃田此言在薮盖圃田也】火焚而射也烈炽盛貌具俱也【曹氏粹中曰王制云昆虫未蛰不以火田故尔雅谓火田为狩惟冬田乃用火若夫刈草以为防驱禽而纳诸防中然后焚而射焉则四时之田皆然也】襢裼肉襢也【孔氏颖逹曰李廵曰襢裼脱衣见体曰肉袒孙炎曰襢去裼衣】防空手搏兽也公庄公也【毛氏苌曰叔从公田也】狃
　　习也【孔氏颖逹曰释言云狃复也复亦贯习之意】国人戒之曰请叔无习此事恐其或伤汝也盖叔多材好勇而郑人爱之如
　　此【刘氏瑾曰章首四句所谓材也次四句所谓勇也末二句则国人爱之之词也】
　　集说【朱氏道行曰乘马执辔皆在道时事在薮以下则至田所从事矣火烈具举非此无以搜兽故未田先焚襢裼而曓得虎而献见叔勇敢惧虎之伤戒其无狃见叔不自爱与国人爱叔情况悉宛然矣○张氏彩曰防虎危矣以此而骄其兄则又危故曰将叔无狃戒其伤女言其不可恃也】
　　○叔于田乘乘黄两服上襄两骖鴈行【戸郎反】叔在薮火烈具扬叔善射忌【音记】又良御【叶鱼驾反】忌抑磬【苦定反】控【口贡反】忌抑纵送忌
　　集传赋也乘黄四马皆黄也【陆氏佃曰黄马之上色明堂位曰周人黄马蕃鬛言吉事乘此】衡下夹辕两马曰服【孔氏颖逹曰车有一辕而四马驾之中央夹辕者名服马两边名騑马亦曰骖马】襄驾也马之上者为上驾犹言上驷也【郑氏康成曰上驾言马之最良也】鴈行者骖少次服后如鴈行也扬起也忌抑皆语助辞骋马曰磬止马曰控【范氏处义曰磬谓使之曲折如磬控谓控制不逸】舍【音舍】防【音跋】曰纵覆彇曰送【梁氏益曰拔矢末也所谓括也亦作筈箭本受处彇与箫同弓之梢末所谓弭也曲礼左手执箫疏云弓头稍剡差斜似箫故名曰箫又谓之弰】
　　集说【孔氏颖逹曰叔能磬骋马矣又能控止马矣言欲疾则走欲止则住能纵矢以射禽矣又能纵送以逐禽矣言发则能中逐则能及是叔之善射善御也○严氏粲曰既言叔良御忌遂言其能磬以骋马控以止马则马之进退惟其意所以实其良御也既言叔善射忌遂言其能后手防而纵前手攧而送则矢去劲而有力所以实其善射也○黄氏佐曰称其射御之善乃喜其无伤之词也末章注云亦喜其无伤之词盖承此章而解耳】
　　○叔于田乘乘鸨【音保叶补苟反】两服齐首两骖如手叔在薮火烈具阜【符有反】叔马慢【叶黄半反】忌叔发罕【叶虚旰反】忌抑释掤【音氷】忌抑鬯【敇亮反】弓【叶姑反】忌
　　集传赋也骊白杂毛曰鸨今所谓乌骢也齐首如手两服竝首在前而两骖在防稍次其后如人之两手也阜盛慢迟也发发矢也罕希释解也掤矢筩盖春秋传作冰【孔氏颖逹曰昭二十五年左传云公徒执冰而踞字异音义同服虔云冰椟丸盖杜预云椟丸是箭筩○严氏粲曰用矢则举掤以开筩既用则纳矢筩中释下掤以覆筩】鬯弓囊也与韔同【孔氏颖逹曰谓弢弓而纳诸鬯中】言其田事将毕而从容整暇如此【郑氏康成曰马行迟发矢希盖矢弢弓言田事毕】亦喜其无伤之词也
　　集说【刘氏瑾曰上章及此亦皆言其田猎射御之善而喜其毕事无偒皆所谓多才好勇而得众者也○朱氏公迁曰马慢发罕则兽几尽释掤鬯弓则事亦已昔惧其或伤今喜其无伤首末两章相应也】总论【郑氏伯熊曰叚以国君介弟之亲京城太叔之贵而所好者驰骋弋猎也所矜者襢裼防虎也所贤者射御足力也出而人思之者饮酒服马之俦也气习到此而又恃其君母之爱玩于庄公之惟其所欲而不谁何也欲不为乱得乎○黄氏櫄曰司马温公常言君子挟才以为善小人挟才以为恶大叔多才而不义所谓挟才而为恶者也○朱氏善曰段之为人以射则善以御则良以容止则甚习以材力则甚武如是而甚不仁夫不仁而国人爱之若此者岂尽出于公哉上教不明人心不古顚倒是非混殽黑白固有不胜其可叹者矣】
　　大叔于田三章章十句
　　集传陆氏曰首章作大叔于田者误苏氏曰二诗皆曰叔于田故加大以别之不知者乃以段有大叔之号而读曰泰又加大于首章失之矣【严氏粲曰两叔于田其短篇者止曰叔于田其长篇者加大以别之】
　　集说【吕氏祖谦曰鸷鸟将击必匿其形二诗所载段之轻浅如此宜其为庄公之所易也○吴氏肃公曰叔于田下篇全是讽语如猗嗟之美鲁庄公意全在言外戒其狃而伤女智者已见其端倪叔不悟耳】
　　附録【孔氏颖逹曰叔负才恃众必为乱阶而公不知禁故刺之】
　　清人在彭【叶普郎反】驷介旁旁【补彭反叶补冈反】二矛重【直龙反】英【叶于良反】河上乎翱翔
　　集传赋也清邑名清人清邑之人也【郑氏康成曰清者高克所帅众之邑也】彭河上地名【毛氏苌曰彭衞之河上郑之郊也○王氏质曰临河名清者甚多郦氏以清阳亭即清人城引诗清人在彭当是此地左氏衞侯甯喜盟于彭水之上衞郑相近彭或是此○王氏应麟曰杜预春秋释地云中牟县西有清阳亭】驷介四马而被甲也【孔氏颖逹曰介是甲之别名】旁旁驰驱不息之貌二矛酋矛夷矛也英以朱羽为矛饰也酋矛长二丈夷矛长二丈四尺竝建于车上则其英重叠而见【黄氏一正曰矛上锐而旁句盖可刺可句之器也】翱翔游戏之貌○郑文公【孔氏颖达曰文公捷厉公子】恶高克使将清邑之兵御狄于河上【孔氏颖达曰是时狄侵衞衞在河北郑在河南恐其渡河侵郑故使高克将兵于河上御之】久而不召师散而归郑人为之赋此诗言其师出之久无事而不得归但相与游戏如此其势必至于溃散而后已尔
　　集说【郑氏伯熊曰夫拥大众于外而无所事不为乱则必溃散耳○严氏粲曰狄去无事乃使四马被甲驱驰不息车上建矛翱翔于河上之地何为者耶】
　　○清人在消驷介麃麃【表骄反】二矛重乔河上乎逍遥集传赋也消亦河上地名麃麃武貌矛之上句【音勾】曰乔所以悬英也英弊而尽所存者乔而已
　　○清人在轴【轴音胄】驷介陶陶【叶徒候反】左旋右抽【叶敕救反】中军作好【叶许候反】
　　集传赋也轴亦河上地名【孔氏颖逹曰彭消轴皆河上之地久不得归师有迁移三地亦应不甚相逺】陶陶乐而自适之貌左谓御在将车之左执辔而御马者也旋还车也右谓勇力之士在将车之右执兵以击刺者也抽拔刃也中军谓将在鼓下居车之中即高克也好谓容好也○东莱吕氏曰言师久而不归无所聊赖姑游戏以自乐必溃之势也不言已溃而言将溃其词深其情危矣
　　集说【孔氏颖达曰毛以为左右中总谓一军之事笺以左为军之左旋右为人之右手于事不类故易传以为一车之事左谓御者在车左右谓勇力之士在车右中谓将居车中也车是御之所主也故习旋回之事右主持兵故抽刃击刺之高克自居车中以此一车所为之事为军之容好此谓将之所乘车耳若士卒兵车则左人持弓右人持矛中人御御车不在左也○黄氏佐曰左旋是挽车盘旋以为戏右抽是抽刃抚视以为乐左右儿戏而中军之将虽作好而强留亦岂能久哉】
　　总论【范氏处义曰师之出处当严其期今乃翱翔之久不思班师师之屯次当谨其备今乃逍遥自适同于儿戏佳兵者不祥之器今乃左旋右抽以军作好不败何待○陈氏推曰在彭在消在轴有迁徙无常爰居爰处之意旁旁麃麃陶陶俱指乘驷介之人言有无事不归自为驰驱之意重英重乔有师久英弊而虚备故事之意】
　　清人三章章四句
　　集传事见春秋【闵公二年冬十二月狄入衞郑弃其师】○胡氏曰人君擅一国之名宠生杀予夺惟我所制耳使高克不臣之罪已着案而诛之可也情状未明黜而退之可也爱惜其才以礼驭之亦可也乌可假以兵权委诸竟上坐视其离散而莫之防乎春秋书曰郑弃其师其责之深矣
　　集说【苏氏辙曰翱翔于河上非所以御狄也以御狄为名而逐高克也以君而逐大夫不能而假兴师焉以为大无政刑矣故曰弃师】
　　羔裘如濡【叶而朱而由二反】洵直且侯【叶洪姑洪钩二反】彼其【音记】之子舍【音赦】命不渝【叶容朱容周二反】
　　集传赋也羔裘大夫服也如濡润泽也洵信直顺侯美也其语助辞舍处渝变也○言此羔裘润泽毛顺而美彼服此者当生死之际又能以身居其所受之理而不可夺【郑氏康成曰谓守死善道见危授命之等】葢美其大夫之词然不知其所指矣
　　集说【范氏处义曰服是服者称莫濡泽之美人臣惟信而直乃能处君命而不变○辅氏广曰舍命不俞所包者濶命有指理而言者有指气而言者以理言则居其理而不变以气言则居其分而不逾理可以兼气故集传止以理言之○严氏粲曰命天所赋于我者舍则居之而安也君子安于命临利害而不变】
　　○羔裘豹饰孔武有力彼其之子邦之司直
　　集传赋也饰缘【去声】袖也礼君用纯物臣下之故羔裘而以豹皮为饰也【孔氏颖逹曰唐风云羔裘豹袪羔裘豹袖然则缘以豹皮谓之为袪袖也】孔甚也豹甚武而有力故服其所饰之裘者如之司主也【严氏粲曰司直谓直遒之宗主官名多称司言主掌之也】
　　集说【范氏处义曰服是服者称其豹饰之有力人臣惟强而有力乃能主国是而不摇○黄氏一正曰大夫羔裘所以象其礼也豹饰所以象其义也又言其体柔而文之以刚其义上达也】
　　○羔裘晏兮三英粲兮彼其之子邦之彦【叶鱼旰反】兮集传赋也晏鲜盛也三英裘饰也未详其制【程子曰三英者若素丝五紽之类葢衣服制度之节○段氏昌武曰曹曰古者素丝以英裘葢以素丝织为组紃以英饰裘缝也三者其数也】粲光明也彦者士之美称
　　集说【黄氏佐曰此言晏粲之美故称其为彦也彦即是美士犹君子成徳之名三英相称亦是大夫正直之义】
　　总论【辅氏广曰首言其能舍命不渝次言其为邦之司直末乃以为邦之彦而结之然则为臣之道主于正直不阿而已虽孔子之在朝亦以便便訚訚侃侃为常至于柔行防入委曲以就事亦固有时而当用要之其出于不得已而已○朱氏公迁曰一章美其存心二章美其从政三章美其为人○朱氏善曰舍命不渝则必不徼幸而苟得而于守身之道得矣邦之司直则必不谀悦以求容而于事君之道尽矣既能顺命以持身又能忠直以事上此所以为邦之彦也欤】
　　羔裘三章章四句
　　集说【陈氏子龙曰义所难裁莫深于贵宠之际事所难处莫甚于强大之间郑之奢偪桓武以来亦难调矣其国疲小则晋楚之事亦孔艰矣是不可姑息治而怯懦定者猛兽有不采之威君子有不辱之色其之子之谓乎】
　　遵大路兮掺【所览反】执子之袪【叶起据反】兮无我恶【乌路反】兮不寁【市坎反】故也
　　集传赋也遵循掺擥【许氏谦曰擥与揽同撮持也】袪袂【孔氏颖逹曰袂是袪之本袪为袂之末俱是衣袖】寁速【严氏粲曰犹言仓卒也】故旧也○淫妇为人所弃故于其去也擥其袪而留之曰子无恶我而不留故旧不可以遽絶也宋玉赋有遵大路兮揽子袪之句亦男女相说之词也【刘氏瑾曰宋玉登徒子好色赋曰郑衞溱洧之间羣女出桑臣观其丽者因称诗曰遵大路兮揽子袪赠以芳华辞甚妙集传援此为证者盖宋玉去此诗之时未逺其所引用当得诗人之本防彼为男语女之词犹此诗为女语男之词也】
　　集说【朱氏道行曰言相与己故母以喜新一念见恶而遽絶之斯成子之厚耳】
　　附録【郑氏康成曰思望君子于道中见之则欲擥持其袂而留之○严氏粲曰子无恶我而仓卒于故旧也谓弃去之速也不言其恶庄公而以为恶我婉词也言故旧以先君之义讽之庶其或留也】
　　○遵大路兮掺执子之手兮无我魗【市由反叶齿九反】兮不寁好【叶许口反】也
　　集传赋也魗与丑同欲其不以已为丑而弃之也好情好也
　　集说【黄氏佐曰故旧己不可遽弃而况情好之人乎留之之意以渐而深也○朱氏道行曰以手易袪更亲言魗以见恶之由言好以见时虽故而情犹在据章面不寁故与好则恶之魗之者自处浇薄似亦宜有责焉不得偏诋掺执者之非也】
　　总论【辅氏广曰无我恶兮不寁故也犹假义以责之至无我魗兮不寁好也则真情见而词益哀矣○范氏王孙曰大凡衣故不弃物故不毁故以故字动之美必代丑貌不胜心故以好字动之】附録【范氏处义曰既欲揽其袪又欲执其手以见为王留行之意甚坚既陈故旧之情复陈昔日之好以见诗人述己之私情期君子之必听非爱君忧国者安得此言哉】
　　遵大路二章章四句
　　附録【曹氏粹中曰申公白生强起穆生曰独不念先王之徳欤即此诗欲留君子之意○吕氏祖谦曰武公之朝葢多君子矣至于庄公尚权谋专武力气象一变左右前后无非祭仲高渠弥祝聃之徒也君子安得不去之乎不寁故也不寁好也诗人岂徒勉君子迟迟其行也感于事而懐其旧者亦深矣】
　　【案序思君子也庄公失道君子去之国人思望焉朱子初解云君子去其国国人思而望之于其循大路而去也揽持其祛以留之曰子无恶我而不留故旧不可遽絶也是亦尝从序义矣后定为淫妇留其人之词引宋玉赋有遵大路兮揽子袪之句以为证刘瑾谓宋玉去古未逺其所引用当得诗人本防辨之者曰小序首句国史所题尤去古未逺也况遵大路见非私径宋元明诸儒于此篇都从序说故节存大意以俟考】
　　女曰鸡鸣士曰昧旦子兴视夜明星有烂将翱将翔弋鳬【音符】与鴈
　　集传赋也昧晦旦明也昧旦天欲旦昧晦未辨之际也【吕氏祖谦曰列子曰将旦昧爽之交日夕昏明之际】明星啓明之星先日而出者也【尔雅释天明星谓之启明○严氏粲曰今俗所谓晓星也毛氏谓天将晓而小星不见惟明大之星烂然虽不指为啓明然将晓而明大者惟啓明耳】弋缴【音灼】射谓以生丝系矢而射也【许氏谦曰周礼司弓矢矰矢茀矢用诸弋射注疏结缴于矢谓之矰缴绳也矰高也取向上射飞鸟之义茀之言刜也以弋飞鸟刜罗之谓结缴以罗取而刜杀之也】鳬水鸟如鸭青色背上有文【李氏廵曰野曰鳬家曰鹜○陆氏佃曰沈鳬善没而又容与与波上下】○此诗人述贤夫妇相警戒之词言女曰鸡鸣以警其夫而士曰昧旦则不止于鸡鸣矣妇人又语
　　其夫曰若是则子可以起而视夜之如何意者明星已出而烂然则当翱翔而徃弋取鳬鴈而归矣其相与警戒之言如此则不留于晏昵之私可知矣集说【孔氏颖逹曰鸡鸣女起之常节昧旦士起之常节皆是自言起节而彼既以时而起此亦不敢淹留即是相警之义也各以时起是不为色而留也○邹氏泉曰弋鳬与鴈正是勤业处不独为饮食之故而已】
　　○弋言加【叶居之居何二反】之与子宜【叶鱼竒鱼何二反】之宜言饮酒与子偕老【叶吕吼反】琴瑟在御莫不静好【叶许厚反】
　　集传赋也加中【去声】也史记所谓以弱弓微缴加诸凫鴈之上是也【陆氏佃曰弱弓微矢乘风振之曰弋○朱氏道行曰弋言加谓应而倒弓缴出其上也】宜和其所宜也内则所谓鴈宜麦之属是也【郑氏康成曰言其气味相成】○射者男子之事而中馈妇人之职故妇谓其夫既得凫鴈以归则我当为子和其滋味之所宜以之饮酒相乐期于偕老而琴瑟之在御者亦莫不安静而和好其和乐而不淫可见矣
　　集说【李氏樗曰饮酒偕老郑氏谓宜乎我燕乐宾客而饮酒与之俱至老亲爱之言也欧阳氏以为宾客一时相接岂有偕老之理与子者皆妇人谓其夫也御其琴瑟莫不安好是夫妇相爱之意也○辅氏广曰家道和夫妇睦则凡其器用自然觉得安静而和好况乎琴瑟本以为和乐之具哉○徐氏常吉曰君子无故琴瑟不离于侧凡物在手曰御莫不静好见以心之和形而为声之和也】
　　○知子之来【叶六直反】之杂佩以赠【叶音则】之知子之顺之杂佩以问之知子之好【呼报反】之杂佩以报之
　　集传赋也来之致其来者如所谓修文徳以来之杂佩者左右佩玉也上横曰珩下系三组贯以蠙珠【许氏谦曰蠙蚌之别名】中组之半贯一大珠曰瑀末悬一玉两端皆锐曰冲牙两防组半各悬一玉长博而方曰琚其末各悬一玉如半璧而内向曰璜又以两组贯珠上系珩两端下交贯于瑀而下系于两璜行则冲牙触璜而有声也吕氏曰非独玉也觿【许规反】燧箴【与针同】管【熊氏刚大曰觿解结燧取火箴贮以管】凡可佩者皆是也【范氏处义曰杂佩或谓珩璜琚瑀冲牙之类或谓觿燧箴管凡可佩之物是诗既为民俗而作佩玊非民闲所常有当以后说为是】赠送顺爱问遗也【孔氏颖逹曰曲礼云凡以苞苴箪笥问人者左传云衞侯使以弓问子贡皆遗人物谓之问】○妇又语其夫曰我苟知子之所致而来及所亲爱者则当解此杂佩以送遗报荅之盖不惟治其门内之职又欲其君子亲贤友善结其驩心而无所爱于服饰之玩也
　　集说【张子曰言妇人之好徳甚于男子○辅氏广曰一意而三叠之以见其情之不能自已也夫勤劳以成业和乐以宜家此妇人之贤徳然情犹未已也则无所爱于服饰之玩而欲其君子之亲贤乐善以辅成其徳是又加于人一等矣○徐氏鳯彩曰来之既致其来宜赠其徃也顺之志同道合故问以通情愫也好者好其善彼以善施我以物报也】
　　总论【王氏质曰大率此诗妇人为主辞故子兴视夜以下皆妇人之词○朱氏善曰鸡鸣而兴昧旦而往言其时之有常也翱翔而往凫鴈而归言其事之有常也弋而取之于外宜而和之于内盖欲各供其职也酒食以飬其身琴瑟以和其志盖欲同享其乐也来者致其来赠者送其往顺以爱之好以亲之皆来之之意问以遗之报以荅之皆赠之之意又见其重不在物而在乎徳也前二章相戒以职分之当为后一章相勉以徳业之交修○汪氏应蛟曰家之兴始于忧勤道之成始于闺阃鸡鸣夫妇早夜警戒矣又以亲贤友善为君子愿内有贤助外有良朋士之所以成徳业显当世也】
　　女曰鸡鸣三章章六句
　　集说【朱子曰此诗意思甚好读之使人有不知手舞足蹈者○辅氏广曰郑国之俗虽曰淫乱然在下之人夫妇之闲犹知礼义勤生业不昵于宴私相安于和乐而又能赞助君子以成其徳此可以观先王之泽与民性之善矣○朱氏公迁曰此诗与齐鸡鸣同意然彼言防朝之事可知其为国君之妃此其男子躬亲射弋则士庶人之妻也】
　　有女同车顔如舜华【叶芳无反】将翱将翔佩玉琼琚彼美孟姜洵美且都
　　集传赋也舜木槿也树如李其华朝生暮落【陆氏玑曰舜一名木槿一名榇一名椵齐鲁之闲谓之王蒸五月始华故月令仲夏木槿荣】孟字姜姓洵信都闲雅也【孔氏颖逹曰都者美好闲习之言司马相如上林赋云妖冶闲都】○此疑亦淫奔之诗言所与同车之女其美如此而又叹之曰彼美色之孟姜信美矣而又都也
　　集说【辅氏广曰舜华言其容色之美琼琚言其仪饰之盛洵美且都又极称道其好乐之情也】附録【郑氏康成曰郑人刺忽昭公忽庄公子不娶齐女故称同车之礼齐女之美言孟姜信美好且闲习妇礼○孔氏颖逹曰忽不与齐为昏卒以无大国之助至于见逐故国人假言忽实娶齐女与之同车之事以刺之桓六年传曰北戎侵齐齐侯使乞师于郑郑太子忽帅师救齐是忽尝有功于齐也传又云公之未昏于齐也齐侯欲以文姜妻郑太子忽忽辞及其败戎师也齐侯又请妻之固辞如左传文齐侯前欲以文姜妻忽后复欲以他女妻忽再请之此言齐女贤谓复请妻者非文姜也○严氏粲曰忽以弱见逐国人恨其不取齐女言忽所取他国之女行亲迎之礼而与之同车者特取其色尔如木槿之华朝生暮落不足恃也翱翔佩玉徒有威仪服饰之可观而无益于事也曷若彼美好齐国之长女忽若取之则有大国以为援而不至于见逐矣】
　　○有女同行【叶户郎反】顔如舜英【叶于良反】将翱将翔佩玉将将【七羊反】彼美孟姜徳音不忘
　　集传赋也英犹华也将将声也【毛氏苌曰将将鸣玉而后行○孔氏颖逹曰上章言玉名此章言玉声互相足】徳音不忘言其贤也
　　集说【王氏安石曰古之人于玉比徳焉于琼琚言徳之容于将将言徳之音各以其类也】总论【顾氏起元曰一章悦其色二章悦其徳也】
　　附録【范氏处义曰同车同行亲迎之礼也舜华舜英徳之见于容也琼琚将将徳之称其服也洵美且都信美而且闲雅也徳音不忘美名之不可忘也诗人之言如此非贤女不足以当之盖指忽再辞昏之齐女也】
　　有女同车二章章六句
　　集说【辅氏广曰郑诗惟此篇为男悦女之辞世衰道降徇情肆欲所美非美者多矣】
　　【案诗序刺忽也衍之者曰忽不昏于齐后以无大国之援而见逐故国人刺之其事见于春秋传朱子以为忽之辞昏未为不正至其失国以势孤援弱亦未有可刺之罪也又云此诗未必为忽而作其论可谓极正大矣然既以为未必为忽而作则将据何说以解之乎集传以其在郑风也曰疑亦淫奔之诗后儒谓诗曰同车则有御轮之礼曰佩玉则有矩歩之莭曰孟姜则本齐族之贵淫奔而越国有若是之威仪盛饰昭彰耳目乎不知朱子特辨序说因孟姜二字为齐女遂指刺忽之为傅防其曰淫奔盖疑词也诗固在人之善观矣】
　　山有扶苏隰有荷华【叶芳无反】不见子都乃见狂且【子余反】集传兴也扶苏扶胥【疎须二音】小木也荷华芙蕖也【陆氏玑曰荷芙蕖其华未发为菡萏已发为芙蕖】子都男子之美者也【孔氏颖逹曰都谓美好而闲习于礼法也○季氏本曰子都古之美男子借以为喻】狂狂人也【孔氏颖逹曰都是美好则狂是丑恶】且语辞也○淫女戏其所私者曰山则有扶苏矣隰则有荷华矣今乃不见子都而见此狂人何哉
　　集说【许氏谦曰此诗恐是滛女见絶于男子而复私于人乃思絶者之美好而厌所私者之狂狡也○朱氏道行曰扶苏荷华俱有体色可爱以物之宜有者有之兴人之不宜见者反见之也女谑男丑一时调之词】
　　附録【郑氏康成曰人之好羙色不往覩子都乃反往覩狂丑之人以兴忽好善不任用贤者反任用小人其意同○吕氏祖谦曰山宜有扶苏者也隰宜有荷华者也朝宜有贤俊者也今观昭公之朝不见子都乃见狂且焉则昭公所美非美可知矣】
　　○山有桥松隰有游龙不见子充乃见狡童
　　集传兴也上竦无枝曰桥亦作乔游枝叶放纵也龙红草也一名马蓼叶大而色白生水泽中高丈余【孔氏颖逹曰释草云红茏古其大者蘬舍人曰红名茏古其大者名蘬是龙红一草而别名也○张子曰龙是荭草其枝榦樛屈着土处便有根如龙也本草云荭草一名鸿防音缬如马蓼而大即水红也诗注云一】
　　【名马蓼马蓼自是一种也】子充犹子都也【童氏逌曰子充不见于书疑亦以美着也】狡童狡狯之小儿也【郑氏康成曰狡童有貌而无实】
　　总论【朱氏公迁曰狡甚于狂故以为序○朱氏道行曰借子都子充相形狂狡狂以情之荡言狡以情之诈言】
　　附録【范氏祖禹曰山不惟有小木而又有大材隰不惟有华而又有草然则一国之大贤材无不有人君所美宜得其美者也○范氏处义曰在山则扶苏之与桥松在隰则荷华之与游龙孰为美孰为非美宜若易辨也今所用之人乃狂狡之童而子都子充之美乃不见用则美恶倒置矣二章皆比而赋之也】
　　山有扶苏二章章四句
　　附録【孔氏颖逹曰此篇刺昭公之飬臣失宜不以狡童为昭公也】
　　【案此诗朱子初解曰所美非美谓贤者佞智者愚也吕祖谦取其说着之读诗记朱子亦曾与之后改是篇为淫女戏其所私者而作而祖谦己不及见矣然后之儒者卒多袒序说而朱传自孤行于天壤虽属令甲所尊亦以其持论之正也欤然即就序说诠之毛苌以诗之狡童为斥昭公郑康成以为喻昭公之所用非人孔颖逹曰笺义为长狡童之不斥昭公昔人已有定论矣】
　　萚【他落反】兮萚兮风其吹女【音汝】叔兮伯兮倡【昌亮反】予和【胡卧反叶户圭反】女
　　集传兴也萚木槁而将落者也【毛氏苌曰萚槁也○孔氏颖逹曰七月云十月陨萚传曰萚落也然则落叶谓之萚此云萚槁者谓枯槁乃落也】女指萚而言也叔伯男子之字也【孔氏颖逹曰士冠礼为冠者作字云伯某甫则叔伯是长幼之异字】予女子自予也女叔伯也【孔氏颖逹曰予女相对之语】○此淫女之词言萚兮萚兮则风将吹女矣叔兮伯兮则盍倡予而予将和女矣
　　集说【徐氏光啓曰以叶萚而风吹兴彼倡而此和取相应相求之意○朱氏道行曰风吹萚落男倡女和情有固然但不应啓自女口望倡予者之亟亟而令予得以和也】
　　附録【郑氏康成曰叔伯羣臣相谓也羣臣自以强弱相服女倡矣我则将和之言此者刺其自专也○李氏樗曰君行于上臣从于下今也臣行事而不禀命于君是专命也○严氏粲曰此小臣有忧国之心呼诸大夫而告之言槁叶风吹不能久矣岂可坐视以为无与于己而不相与扶持之乎叔伯诸大夫其亟圗之患无其倡不患无和之者也】
　　○萚兮萚兮风其漂【匹遥反】女叔兮伯兮倡予要【于遥反】女集传兴也漂飘同【毛氏苌曰漂犹吹也】要成也【唐氏汝谔曰要有成终之义】集说【辅氏广曰尔能倡予则予将成女之志视前章所谓和女者其情益急矣】
　　总论【朱氏公迁曰此专以语相应为兴先和之后要之言之序也】
　　附録【吕氏祖谦曰昭公微弱孤危其羣臣相谓国势如槁叶之待冲风难将及矣叔乎伯乎盍各自谋尔倡我则我和女要女矣要谓要结也】
　　萚兮二章章四句
　　附録【胡氏绍曾曰旧谓木叶槁待风乃落人臣待君倡而后和风喻号令也今羣臣自相倡和故刺其专又或因国势不安不啻如发蒙振落者遂相呼而有同心之乎此则犹是忠义之情矣】
　　【案此诗序以为君弱臣强不倡而和盖指忽微弱孤危难将及矣叔伯羣臣相谓也朱子以为此亦淫女之词叔伯男子之字一则曰忧国之篇一则曰狭邪之作相去何啻霄壤然朱子以后诸儒卒从序说者多盖以诗词未见有男女之情事也大抵去圣久逺微意难窥而因经释义朱传可得其八九然汉儒以事证诗考见当时得失虽闲有傅防而其近理者要亦不可废尔】
　　彼狡童兮不与我言兮维子之故使我不能餐【七丹反叶七宣反】兮
　　集传赋也此亦淫女见絶而戏其人之词言悦己者众子虽见絶未至于使我不能餐也
　　集说【唐氏汝谔曰反言以戏之第此戏谑生于见弃之后与山有扶苏不同○相与言者有人岂以】
　　【狡童之故而食不下咽盖絶意之词】
　　附録【郑氏康成曰不与我言者贤者欲与忽圗国之政事而忽不能受之故云然○严氏粲曰忽不与贤人图事贤者忧之不欲斥忽而斥其所用之人也为告忽言之故指狡童为彼而称忽为子曰彼狡狯之童少不更事恃权宠而侮老成故不与我言也彼狡童不足恤吾惟忧君之故恐为所误至于不能餐也○旧说既以狡童指忽又以子为指忽非也彼以指忽之所用子以称忽则语意抑扬分明矣彼者薄之之辞子者亲之之辞也】
　　○彼狡童兮不与我食兮维子之故使我不能息兮集传赋也息安也
　　集说【黄氏佐曰戏之之意反复道之】
　　总论【朱子曰圣人言郑声淫者盖郑人之诗多是言当时风俗男女淫奔故有此等语狡童想说当时之人非刺其君也○经书多被人说壊且如狡童诗安得当时人民敢指其君为狡童况忽之所为可谓之愚岂得为狡当是男女相怨之诗○辅氏广曰男子之淫佚非狂则狡○以狡童二字言之则知其下两句是反而戏之之辞若以为眞不能餐与息则不应谓之狡童也】
　　附録【范氏祖禹曰昭公孤危将亡君子忧之至于不能餐息爱君之至也夫不与我言不与我食则弃贤可知也然贤人岂以君之不知而浩然以忘之哉亦尽其忠爱以忧之而已○吕氏祖谦曰贤者于忽恳恳如此而忽不之察焉上下可谓不交矣疎其可亲亲其可疎斯其所以亡也】
　　狡童二章章四句
　　附録【严氏粲曰狡童或以为指忽或以为指蔡仲春秋书忽乃圣人笔削以示褒贬首序称忽亦国史所题经圣人之手忽以世子为郑君其当时国人作诗义不得目为狡童也若指祭仲则仲自庄公时已为卿且为庄公取邓曼而生昭公当昭公即位仲已老矣不应目为童也今考山有扶苏诗刺忽所美非美乃见狂且狡童是所用之人非狂即狡此诗正指忽所用之人耳圣人删诗以垂世教安取目君为狡童乎】
　　【案序狡童刺忽也不能与贤人图事权臣擅命也毛苌解狡童即斥忽程子曰春秋书忽止曰郑忽盖不以忽为君故也不以为君故诗人目之为狡童是亦箕子黍离歌之遗意矣朱子谓忽不幸而失国况方刺其不能与贤人圗事则犹在位也岂可忘君臣之分而以狡童目之斯论有闗纲常名教者甚大足正千古传习之失但以为淫女见絶反言以戏之曰悦己者众子虽见絶未至于使我不能餐与息也未至之义诗无其文朱子门人疑诗谓彼谓子非指一人而言云不能餐者为忧忽之辞云彼狡童者指当时擅命之臣尝以质诸讲席矣至严粲直断曰彼以指忽所用之人子以称忽语意分明又儒先谓礼诸侯即位未逾年称子如此解则足显诗人忠爱之心而不失君臣之分似当以严说为优矣】
　　子惠思我褰裳渉溱【侧巾反】子不我思岂无他人狂童之狂也且【子余反】
　　集传赋也惠爱也溱郑水名【水经潧水出郑县西比南入于洧水○陆氏徳明曰说文溱作潧云潧水出郑溱水出桂阳也】狂童犹狂且狡童也且语辞也○淫女语其所私者曰子惠然而思我则将褰裳而渉溱以从子子不我思则岂无他人之可从而必于子哉狂童之狂也且亦谑之之辞
　　集说【魏氏浣初曰褰裳渉溱子思专而我思亦专岂无他人子意泛而我意亦泛○朱氏道行曰思我则褰裳以就不思我则又顾之他较赋扬水者维予与女之歌又不可同日道矣】
　　附録【郑氏康成曰子者斥大国之正卿○范氏处义曰忽之与突更入迭出皆祭仲之徒为之故国人思大国仗义以定其邪正也大国苟能惠然肯来思我国之乱当褰裳渉溱而至非甚难也○黄氏佐曰言诸侯众矣尔不我思则当有他国思我者耳朱子旧注曰所以然者狂童之狂已甚而不可缓也】
　　○子惠思我褰裳渉洧【叶于己反】子不我思岂无他士【鉏里反】狂童之狂也且
　　集传赋也洧亦郑水名【梁氏益曰地理志云洧水出阳城山东南至长平入颍今汴梁之洧川县地近郑州】士未娶者之称
　　总论【唐氏汝谔曰此淫女欲所私者思己而故谑之也○溱洧未必褰裳可渉特明其至之易耳狂童直是谑辞有相眷恋之意】
　　附録【黄氏櫄曰祭仲恣其狂狡之行弄其君于股掌之上故国人思大国之正已而怨诸侯之不我救也且言狂童之狂日甚以见权臣擅命而举郑国无如之何也】
　　褰裳二章章五句
　　集说【辅氏广曰妇人从一而终者也狡童褰裳之诗则其纵欲而贼理也甚矣】附録【严氏粲曰郑人始作萚兮望大夫相与扶持之既无其人则又作褰裳望大国之见正也王道既微小国无所控愬往往思方伯之拯已霸圗能无兴乎是可以观世变矣】
　　【案序褰裳思正已也孔颖逹曰狂童谓突也忽以桓十一年立其年九月突归于郑忽出奔衞桓十五年突出奔蔡忽复归于郑其年九月突入于栎与忽争国忽微弱不能逐突故国人思大国之正己也左传郑六卿饯韩宣子于郊皆赋子大叔赋褰裳宣子曰起在此敢勤子至于他人乎子大叔拜盖拜韩起之有郑而许己也是自有此诗皆不作淫风观矣朱子初解亦云所以然者狂童之狂已甚不可缓也本从序义后以刺忽之诗太多故定为淫女谑其所私之词况郑风语意类多轻佻律以男女调笑固亦相符也】
　　子之丰【芳容反叶芳用反】兮俟我乎巷【叶胡贡反】兮悔予不送兮集传赋也丰丰满也巷门外也【孔氏颖逹曰门外之道也】○妇人所期之男子己俟乎巷而妇人以有异志不从既则悔之而作是诗也
　　集说【朱氏道行曰此诗意在与行与归而发端在悔予二字子之丰兮嘉其貎之扬也俟巷不送见属意自子负情自予以是悔谢之】
　　附録【郑氏康成曰子谓亲迎者有亲迎我者面貌丰丰然丰满出门而俟我于巷中悔我不送是子而去也】
　　○子之昌兮俟我乎堂兮悔予不将兮
　　集传赋也昌盛壮貌将亦送也
　　集说【朱氏道行曰俟堂则较巷而更密迩矣将不止送便有昵就之意】
　　○衣【于既反】锦褧【苦迥反】衣裳锦褧裳叔兮伯兮驾予与行【叶户郎反】
　　集传赋也褧襌【音丹】也【郑氏康成曰以襌縠为之中衣裳用锦而上加襌谷焉庶人之妻嫁服也○孔氏颖逹曰妇人之服不殊裳而经衣裳异文者以诗须韵句故别言之耳其实妇人之服衣裳连俱用锦皆有褧下章倒其文互言之】叔伯或人之字也【毛氏苌曰叔伯迎己者○郝氏敬曰叔伯不定其人之辞】○妇人既悔其始之不送而失此人也则曰我之服饰既盛备矣岂无驾车以迎我而偕行者乎
　　集说【沈氏守正曰始之不往有别志也叔伯非呼其初迎之人也】
　　○裳锦褧裳衣锦褧衣叔兮伯兮驾予与归
　　集传赋也妇人谓嫁曰归
　　总论【朱氏公迁曰既悔不从其人继又变志于他人纵欲之意以渐而深○胡氏绍曾曰人当悔其前失何反悔其不奔也郑之俗日以偷而欲之中人有愈汨愈迷者】
　　丰四章二章章三句二章章四句
　　集说【辅氏广曰亲迎之礼在六礼之后岂有亲迎者己在乎堂而反不行者况郑风之淫乱乎】
　　附録【李氏樗曰观此章则郑风俗可见矣始也男子亲迎女则不从其失正也如此及其终也已失身于他人欲复从昔日亲迎之男子其失正也又如此此诗所以刺之也】
　　【案序丰刺乱也郑孔以为郑国衰乱昏姻礼废有男亲迎而女不从者已而悔焉思复从之其失在女子也朱子则不作亲迎观以女所期之男子俟巷俟堂而女有异志不从既悔失此人而又言服饰既盛备岂无迎我者则其欲为更奢矣盖先王之教化不行民闲之风俗日壊而郑为尤甚存此诗者重伤其淫乱也】
　　东门之墠【音善叶上演反】茹【音如】藘【力于反】在阪【音反叶乎脔反】其室则迩其人甚逺
　　集传赋也东门城东门也【严氏粲曰东门郑要防之地隐公四年左传宋公陈侯蔡人衞人伐郑围其东门】墠除地町町者【梁氏益曰蝉除地去草也封土为坛除地为墠町町言有町畦】茹芦茅搜也一名茜可以染绛【陆氏玑曰茹藘蒨草也齐人谓之茜今圃人或作畦种莳货殖传云巵茜千石亦比千乘之家】陂者曰阪【郭氏璞曰陂陀不平】门之旁有墠墠之外有阪阪之上有草识其所与淫者之居也室迩人逺者思之而未得见之词也集说【郑氏康成曰其室则近谓所欲奔男之家望其来迎己而不来则为逺○严氏粲曰东门有墠其墠之外有阪茹藘之草生焉此男子所居之处也女欲奔之而未遂故言其室则近不难至也其人甚逺未得就之也】
　　○东门之栗有践家室岂不尔思子不我即
　　集传赋也践行列貌门之旁有栗【毛氏苌曰栗行上栗也○孔氏颖逹曰栗在东门之外不处园圃之闲则是表道树也故云行上栗行谓道也左传云赵武魏绛斩行栗杜预注云行栗表道树】栗之下有成行列之家室亦识其处也即就也【辅氏广曰思之切而冀其亟来就己之辞】
　　集说【孔氏颖逹曰栗有美味已有美色故女以自喻曰我岂不于汝思望之乎但子不于我来就迎之故我无由得往耳女当待礼从男今欲男就迎即去故刺之○朱氏道行曰栗在门傍栗下家室成行抒写上文景物之未尽者不我即有冀其终即意曰人曰子指男子言○姚氏舜牧曰贞者惟恐其凂淫者惟恐其不即】
　　总论【范氏处义曰始期于茹藘之阪奈其人则尚相逺终期于栗林之室奈其人不相即刺其相奔之情而谓迩其室而未亲履其室而未就也】
　　东门之墠二章章四句
　　集说【孔氏颖逹曰二章皆女奔男之事也上篇女违而不至此复有不待礼而相奔者俱是淫风故名为刺也○许氏谦曰朱子谓刺诗虽有铺陈其事不加一辞者而赋之之人常在所赋之外凡若其自言者则淫邪之人所自赋也尝于桑中之序论之是固然矣然以后世观之放淫之辞深能道狎邪之情状者未必皆其所自作亦当时善为词章而深知风俗者为之也故愚于东门之墠以为诗人道其男女倡和淫邪之言非其自作此类亦多非独此篇亦非独淫邪之诗为然也】
　　风雨凄凄【七西反】鸡鸣喈喈【音皆叶居奚反】既见君子云胡不夷集传赋也凄凄寒凉之气喈喈鸡鸣之声【钱氏天锡曰凄凄喈喈极道其时之无聊也】风雨晦冥盖淫奔之时君子指所期之男子也夷平也【严氏粲曰毛传以夷为悦心悦则夷平忧则鬰结也】○淫奔之女言当此之时见其所期之人而心悦也
　　集说【朱子曰我得见此人则我心之所思岂不坦然而平哉○朱氏道行曰凄凄风雨既寒且濡喈喈鸡鸣尚未逹旦乘此际得见君子向之种种反侧者至此克慰故曰夷】
　　附録【毛氏苌曰兴也风且雨鸡犹守时而鸣○郑氏康成曰喻君子虽居乱世不变改其节度思而见之云何而心不说○范氏处义曰鸡鸣必以时为徳之信故诗人有取焉】
　　○风雨潇潇鸡鸣胶胶【叶音骄】既见君子云胡不瘳【叶怜萧反】集传赋也潇潇风雨之声胶胶犹喈喈也【钱氏文子曰胶胶声杂也○严氏粲曰胶胶扰扰是杂之意谓羣鸡之声也】瘳病愈也言积思之病至此而愈也
　　集说【朱氏道行曰胶胶之鸣羣起相属也积思之病一见而忘故曰瘳】
　　○风雨如晦【叶呼洧反】鸡鸣不已既见君子云胡不喜集传赋也晦昏已止也
　　集说【辅氏广曰喜甚于瘳瘳甚于夷云胡不喜言云如之何而不喜也盖喜剧之辞】
　　附録【郑氏康成曰鸡不为如晦而止不鸣○范氏祖禹曰如晦又甚于潇潇而鸡鸣不已此所以为不改其度】
　　总论【顾氏起元曰此淫女见所朝而悦也三章一意上二句言其时指其所期也下二句表其心如其所期也】
　　附録【陆氏佃曰言鸡之信度如此秋气惨而凄凄风雨如此则疑于不能和秋物脱而潇潇风雨如此则疑于不能固向晦则君子入以宴息之时也风雨如此则又疑于己今曰喈喈胶胶不已则乱世君子不改其度之譬也】
　　风雨三章章四句
　　附録【范氏处义曰嵗寒而后知松柏疾风而后知劲草遭乱世而不改其度君子人也故诗人思之】
　　【案序鸡鸣思君子也乱世则思君子不改其度焉所谓乱世者稽诸郑谱疏及严粲诗缉之说以郑公子之乱时事反覆士之怵于利害失其常度故诗人有思夫君子是在突与忽更入更出之闲也其诗见采于国史后郑之贤大夫皆诵习之于燕享之防至赋以言志焉所以自两汉六朝及唐宋诸儒皆传其说守而不易独至朱子而直断为诗词轻佻狎昵非思贤之意风雨晦冥为淫奔之时而南宋元明诸儒率不宗其说且辨之曰淫诗未见有称其人为君子者盖风雨杂至而如晦喻世之昏乱鸡鸣在暗而思曙喻君子居乱而思治君子不改其度则世道可挽故见之而心悦如疾之去其体焉以此观诗古说亦可通也夫】
　　青青子衿【音金】悠悠我心纵我不往子宁不嗣音
　　集传赋也青青纯【音准】缘【去声】之色具父母衣纯以青【孔氏颖逹曰衿色虽一青而重言青青者古人之复言也下言青青子佩谓青组绶耳都人士狐裘黄黄谓裘色黄耳深衣云具父母衣纯以青孤子衣纯以素是无父母者用素】子男子也衿领也【尔雅衣皆音恣谓之襟○孙氏炎曰交领也○孔氏颖逹曰衿与襟音义同衿是领之别名】悠悠思之长也我女子自我也嗣音继续其声问也此亦淫奔之诗
　　集说【邹氏泉曰思其服想见其人也○朱氏道行曰悠悠之心欲往之心也我往难而子音易以是尤其不嗣音思之切而冀之至矣】
　　附録【毛氏苌曰青衿学子之所服嗣习也古者教以诗乐诵之歌之之舞之○郑氏康成曰学子俱在学校之中已留彼去故随而思之嗣续也女曾不传声问我以思责其忘己○程子曰世乱学校不修学者弃业贤者念之故曰悠悠我心纵我不可以反求于汝谓往教强聒也子宁不思其所学而继其音问遽尔弃絶于善道乎】
　　○青青子佩【叶蒲睂反】悠悠我思【叶新赍反】纵我不往子宁不来【叶陵之反】
　　集传赋也青青组绶之色佩佩玉也【孔氏颖逹曰礼不佩青玉而云青青子佩者佩玉以组绶带之士佩瓀珉而青组绶故云青青谓组绶也○许氏谦曰绶玉藻注所以贯佩玉相承受者组绶一物也】
　　集说【朱氏道行曰来则不止嗣音我心慰矣】
　　附録【严氏粲曰既不继声问亦不来访】
　　○挑【他刀反】兮达【他末反叶他悦反】兮在城阙兮一日不见如三月兮
　　集传赋也挑轻儇【烜平声】跳跃之貌逹放恣也
　　集说【季氏本曰男子好游而不来也○顾氏梦麟曰一日不见即如三月之久而况不止一日也则思何能已】
　　附録【郑氏康成曰君子之学以文防友以友辅仁独学而无友则孤陋而寡闻故思之甚○孔氏颖逹曰毛以为礼乐之道不学则废何为废学而游观○释宫云观谓之阙孙炎曰宫门双阙旧章悬焉使民观之因谓之观如尔雅之文则宫门观阙不宜乗之侯望此言城之上别有高阙非宫阙也○欧阳氏修曰朋友不复羣居桃逹城阙间日遨游无度者也】
　　总论【辅氏广曰此淫女望其所与私者既无音问又不见其来而极其怨思之辞也○朱氏公迁曰一章二章致思而微责之末章切责而深思之】
　　子衿三章章四句
　　附録【孔氏颖逹曰郑国衰乱不修学校学者分散或去或留经三章皆陈留者责去者之辞○校是学之别名非谓郑国独称校也言学校废者谓郑国之人废于学问耳非谓废毁学宫也○程子曰世治则庠序之教行有法以率之不率教者有至于移屏不齿又礼义廉让之风所渐陶父兄朋友之义所劝督故人莫不强于进学及夫乱世上不复主其教则无以率之风俗杂乱浮偷父兄所教者趋利朋友所习者从时故人莫不肆情废惰为自弃之人虽有贤者欲强之于学亦岂能也故悲伤之而已】
　　【案序子衿刺学校废也世乱则学校不修焉左传襄公三十一年郑人游鄊校以论执政然明曰毁乡校如何子产曰何为盖郑之有学校也旧矣郑康成曰国乱人弃学业范祖禹曰大乱五世学废之由也此诗自汉及唐宋元明诸儒皆主学校之说而集传定为淫奔之作他日朱子作白鹿洞赋云广青衿之疑问则仍用序说矣今集传已是不刋而古义亦有可据且朱子曽所引用故节録昔儒之说如右】
　　扬之水不流束楚终鲜【息浅反】兄弟维予与女【女汝同】无信人之言人实迋【居望反】女
　　集传兴也兄弟婚姻之称【尔雅妇之党为婚兄弟壻之党为姻兄弟注云古人皆谓婚姻为兄弟】礼所谓不得嗣为兄弟是也【见礼记曾子问○陈氏栎曰夫妇有兄弟之义夫倡妇随犹兄先弟从所谓宴尔新婚如兄如弟是也○陈氏澔曰兄弟者亦亲亲之辞也】予女男女自相谓也人他人也迋与诳同【杜氏预曰迋欺也】○淫者相谓言扬之水则不流束楚矣终鲜兄弟则维予与女矣岂可以他人离闲之言而疑之哉彼人之言特诳女耳
　　集说【辅氏广曰悠扬缓弱之水不足以流东楚故以兴兄弟之寡少维予与女而已此淫女为人所离间而自解于其所私之辞】
　　附録【郑氏康成曰作此诗者同姓臣也○范氏祖禹曰扬之水不流束楚弱也终鲜兄弟唯予与女无亲也无信人之言人实迋女小人众也○朱子曰兄弟既不相容所与亲者二人而已然亦不能自保于谗闲此忽之所以亡也】
　　○扬之水不流束薪终鲜兄弟维予二人无信人之言人实不信【叶斯人反】
　　集传兴也
　　总论【姚氏舜牧曰迋是一时之妄言不信是其平素之不诚也○朱氏道行曰两章一意縂是坚维予与女之信】
　　附録【吕氏祖谦曰无信人之言非教之以不信人言也忽既微弱强公子复多其臣大抵怀二心而外市仅有一二人实心向之者乃暗于情伪不知所倚故提耳而告之也】
　　扬之水二章章六句
　　附録【严氏粲曰忽非无臣也臣非忠良虽有之如无之扬之水三篇王风言平王不能令诸侯唐风言晋昭不能制沃此诗言忽不能制权臣皆兴微弱也忽能用忠臣良士则转弱为强矣】
　　【案序扬之水闵无臣也汉唐宋诸儒之解曰忽微弱政令不行于臣下而亲戚擕贰终寡友于之恩又无忠良之士与之同心将至亡灭故君子闵之是此诗之作在忽未遇髙渠弥之难之前也吕祖谦读诗记载朱子初解以为所亲者惟二人亦不能自保于谗闲此忽之所以亡是与序义同矣后改为淫女相谓其所私之言而于兄弟二字难解则曰兄弟婚姻之称礼所谓不得嗣为兄弟是也后儒疑之以壻辞于女家曰恐不得嗣为兄弟者言有大故不可嫁娶将无中表兄弟之续非夫妇而有兄弟之称然兹亦一解不必具论即就婚姻诠释兄弟后儒谓与终鲜文义究有未协况扬之水三篇皆兴微弱一言平王一言晋昭此言郑忽诗同一例则似仍从朱子初解之为长矣】
　　出其东门有女如云虽则如云匪我思存缟【古老反】衣綦【巨基反】巾聊乐【音洛】我员【于云反】
　　集传赋也如云美且众也缟白色綦苍艾色【孔氏颖逹曰广雅云缟细缯也战国防云强弩之余不能穿鲁缟然则缟是薄缯不染故色白也綦者青色之小别青而微白为艾草之色也】缟衣綦巾女服之贫陋者【冯氏复京曰按礼记左佩纷帨纷帨即巾也此巾宜为佩巾或以为妇人裹头之巾】此人自目其室家也员与云同语辞也○人见淫奔之女而作此诗以为此女虽美且众而非我思之所存也如己之室家虽贫且陋而聊可以自乐也是时淫风大行而其间乃有如此之人亦可谓能自好而不为习俗所移矣羞恶之心人皆有之岂不信哉
　　集说【辅氏广曰目之所覩若可美也反之于心而知其非所当慕缟衣綦巾聊乐我员则安分自乐而不狥俗以忘己也】
　　○出其闉【音因】阇【音都】有女如荼【音徒】虽则如荼匪我思且【子余反】缟衣茹藘聊可与娱
　　集传赋也闉曲城也【陈氏鹏飞曰门之外有副城回曲以障门者谓之闉】阇城台也【孔氏颖逹曰阇是城上之台谓当门台也】荼茅华轻白可爱者也【毛氏苌曰荼英荼也○孔氏颖逹曰荼是茅草秀出之穗言英荼者英是白貌吴语黄池之防白常白旗素甲白羽之矰望之如荼○李氏樗曰汉礼乐志曰顔如荼应邵曰荼野菅白华也顔师古曰菅茅也言美色如茅荼之柔也】且语助辞茹藘可以染绛故以名衣服之色娱乐也
　　集说【辅氏广曰聊乐我员自乐其乐也聊可与娱夫妇同乐其乐也○黄氏佐曰两言缟衣而分綦巾与茹藘者巾以拥蔽其面茹藘则染其布裳者犹今云荆钗布裙也自足之意反覆道之】总论【陈氏组绶曰诗意只重不慕非礼之色其言自乐于己者正见不动心于彼也】
　　出其东门二章章六句
　　集说【朱子曰此诗却是个识道理人做郑诗虽淫乱然此诗却如此好女曰鸡鸣一诗亦好○王氏柏曰郑诗多淫奔忽有出其东门一诗守义安分为得性情之正可见天理之在人心有未尝亡】
　　【案出其东门序曰闵乱也毛苌以为兵革不息男女相弃民人思保其室家故诗人闵之歴代儒者竝沿其说然细玩经文词意从容无干戈扰攘男奔女窜景象朱子定为郑风淫乱而此人能不染污俗安其室家之贫陋以自止于礼义可谓得风人之正解矣乃知序言闵乱者是闵淫乱彼牵郑事以说诗于经无所当也至经云如云如荼者言冶容诲淫尽成习气犹举世皆浊之意若实指为出东门而见淫女之众如此则又以词而害志矣】
　　野有蔓草零露漙【徒端反叶上兖反】兮有美一人清扬婉兮邂逅相遇适我愿【叶五逺反】兮
　　集传赋而兴也蔓延也漙露多貌清扬睂目之闲婉然美也【黄氏佐曰清扬以睂目之闲言者犹楚辞目成之意】邂逅不期而防也【严氏粲曰邂逅谓其议速成犹迨其今兮之意今人言事之速者云邂逅而成】○男女相遇于野田草露之闲故赋其所在以起兴言野有蔓草则零露矣有美一人则清扬婉矣邂逅相遇则得以适我愿矣
　　集说【欧阳氏修曰诗文是男女昏娶失时邂逅相遇于野草之闲耳郑以蔓草有露为仲春遂引周礼防男女之礼者衍说也○魏氏浣初曰此赋其相遇之情蔓草得露其泽渥美人得遇其意浓故又以为兴】
　　附録【孔氏颖逹曰王肃云草之所以能延蔓被盛露也民之所以能蕃息防君泽也○恩泽不流于下男女失时于时之民乃思得有美好之一人邂逅适愿由不得早婚故思相逢遇】
　　○野有蔓草零露瀼瀼有美一人婉如清扬邂逅相遇与子偕臧
　　集传赋而兴也瀼瀼亦露多貌臧美也与子偕臧言各得其所欲也
　　集说【范氏处义曰男女相悦由其顔色之美故反复言清扬之婉】
　　总论【辅氏广曰适我愿矣与子偕臧则与前篇之聊乐我员聊可与娱者异矣大抵乐于理者和易安徐乐于欲者沉溺荡肆○朱氏公迁曰喜幸之意反覆道之】
　　野有蔓草二章章六句
　　附録【蘓氏辙曰郑人困于乱政感蔓草之得露零以生而自伤不及也故思得君子以被其膏泽思之而不可得然犹庶几邂逅而见之以适我愿故郑伯享赵文子于垂陇子太叔赋野有蔓草文子曰吾子之惠也意取此矣或曰有美一人妇人之谓也然则彼姝者子何以畀之亦妇人也哉○吴氏肃公曰蔓草为朋友期防之诗韩诗外传孔子遭齐程木子于郯倾盖而语终日顾子路束帛十匹以赠先生子路对曰士不中道相见女无媒而嫁者君子不行也孔子曰夫诗不云乎野有蔓草零露兮有美一人清扬婉兮邂逅相遇适我愿兮齐程木子天下之贤士也吾于是而不赠终身不之见也】
　　【案序野有蔓草思遇时也盖言思得君子以被其膏泽庶几邂逅而遇之其诗两见于左传郑享赵孟而子太叔赋此赵孟以为受其惠郑饯韩起而子齹又赋此宣子以为孺子善哉吾有望矣一见于韩诗外传孔子遭齐程木子于郯倾盖而语顾子路束帛以赠子路对曰士不中道相见孔子乃咏此诗以晓之是皆取士君子邂逅相遇为义有美云者犹简兮之称彼美尔时未有讲师之说也至毛苌辈衍之曰君之泽不下流民穷于兵革男女失时思不期而防焉其谓泽不下流者因零露之文取反兴以为解犹属寓言也逮朱子则言田野草露之间男女邂逅心许目成以苟合为偕臧因赋其事以起兴是实有之矣盖以郑风而意之也縂之观诗而不胶其文则前説皆可旁通若执字句以求则经防甚浅朱子所解原属不可易也欤】
　　溱与洧方涣涣【叶于元反】兮士与女方秉蕑【古顔反叶古贤反】兮女曰观乎士曰既且【子余反】且往观乎洧之外洵訏【况于反】且乐【音洛】维士与女伊其相谑赠之以勺药
　　集传赋而兴也涣涣春水盛貌盖冰解而水散之时也【陆氏徳明曰涣韩诗作洹音丸说文作泛音冯○王氏应麟曰三月桃花水下之时】蕑兰也其茎叶似泽兰广而长节节中赤高四五尺【陆氏玑曰蕑即兰香草也】且语辞洵信訏大也勺药亦香草也三月开花芳色可爱【刘氏瑾曰本草注曰勺药有二种有草勺药木勺药】○郑国之俗三月上巳之辰采兰水上以祓除不祥【应氏劭曰周礼女巫嵗时以祓除衅浴禊者洁也已者祉也邪疾已去祈介祉也○黄氏一正曰上巳者三月第一巳也续汉书礼仪志曰三月上巳官人竝禊饮东流水上宋书云魏已后但用三日不复用已】故其女问于士曰盍往观乎士曰吾既往矣女复要之曰且往观乎葢洧水之外其地信寛大而可乐也于是士女相与戏谑且以勺药为赠【陆氏佃曰韩诗曰勺药离草也牛亨问曰将离相赠以勺药者何也董子荅曰勺药一名可离将别故赠之亦犹相招赠之以文无故文无一名当归】而结恩情之厚也此诗淫奔者自叙之词
　　集说【郑氏康成曰男女竝出托采芬香之草而为淫泆之行○陈氏鹏飞曰勺药者溱洧之地富有之诗人赋物有所因也○黄氏一正曰水上祓除之事古今有之但郑之士女于此相要戏谑为风俗淫乱耳○陈氏推曰采兰水上郑俗皆然故以士女秉蕑为赋而又以溱与洧引起士与女为兴此在诗体中又是一格】
　　○溱与洧浏【音留】其清矣士与女殷其盈矣女曰观乎士曰既且且往观乎洧之外洵訏且乐维士与女伊其将谑赠之以勺药
　　集传赋而兴也浏深貌殷众也【朱氏道行曰殷其盈通溱洧上皆是士女】将当作相声之误也【严氏粲曰将相将也方且也犹将安将乐之将】
　　集说【陆氏佃曰溱洧祓除其风俗之旧也及其甚也淫风大行过时而不反来者日益以众故二章曰士与女殷其盈矣】
　　总论【辅氏广曰郑国土地寛平人物繁丽情意骀荡风俗淫泆读是诗者可以尽得之○黄氏佐曰俗荒于游淫奔之所由起也方且托之声诗以相夸诩慆淫之渐染也深且久矣】
　　溱洧二章章十二句
　　集说【辅氏广曰郑风淫奔诸篇皆有所属惟溱洧之诗则见其国俗淫荡盖无人不如此也故居其未以见郑俗之不美焉○严氏粲曰郑衞多淫诗汉地理志皆以为风土之习固然若是则教化为虚言而二南之义诬矣】
　　附録【孔氏颖逹曰男女当以礼相配今淫泆如是故陈之以刺乱○张氏彩曰此篇曰士曰女皆旁观而述之之词所谓直书其事而丑秽自见者也】
　　郑国二十一篇五十三章二百八十三句集传郑衞之乐皆为淫声然以诗考之衞诗三十有九而淫奔之诗才四之一郑诗二十有一而淫奔之诗已不翅七之五【王氏应麟曰公羊疏许氏云郑诗二十一篇说妇人者十九】衞犹为男悦女之词而郑皆为女惑男之语衞人犹多刺讥惩创之意而郑人几于荡然无复羞愧悔悟之萌是则郑声之淫有甚于衞矣故夫子论为邦独以郑声为戒而不及衞葢举重而言固自有次第也诗可以观岂不信哉【刘氏瑾曰自昔说诗者唯以东门之墠与溱洧为淫诗今朱子乃例以淫奔斥之者盖即其辞而得其情正以发明放郑声之防不然则衞齐陈诗诸篇非无淫声夫子何独以郑声为当放哉】
　　集说【班氏固曰郑土陿而险山居谷汲男女亟聚防故其俗淫○范氏祖禹曰乐之淫者曰郑衞如有王者必放郑声然则乱闗睢者莫如郑衞故郑诗终于乱之极者焉】附録【严氏粲曰郑衞皆淫声孔子独先于郑今郑之淫诗顾少于衞何也诗之见在者孔子所存以为世戒也圣笔所删多矣言郑声淫者举其大体言之不系今诗之多寡不必尽黜国史所题例目之为男女之诗也○杨氏守陈曰序多推诗意于言外而为迂曲之说传多求诗意于辞闲而立坦明之论此其所以异之大畧也○杨氏愼曰郑声淫淫者声之过也水溢于平曰淫水雨过于节曰淫雨声溢于乐曰淫声一也非谓郑诗皆淫也】
　　【案衞风桑中篇序谓刺奔郑风溱洧篇序谓刺乱吕祖谦于桑中篇申其説朱子于二诗俱改为淫奔者所自作举祖谦之説辨之至详且切矣然自南宋以迄元明诸儒卒多异议大约不出马端临之说而或又进曰放郑声者主声不主诗子夏对文侯所谓宋郑衞齐四音皆淫于色而宋本无诗或曰凡乐非雅者皆谓之郑声故汉志云郑声施于朝廷或曰得声而得诗者三百篇则系之风雅颂得诗而不得声者则置之谓之逸诗或曰刺奔刺乱国史所题应是当时情事所以王应麟方回辈以为前辈未了公案而莫敢定也夫圣人编诗原以正乐非以説义入汉而齐鲁韩毛以训诂相高而声音之道日微然太乐氏肄业仲尼三百篇瞽史例或能歌逮东汉末雅乐郎杜防已老只记习鹿鸣驺虞伐檀文王四篇余声不传太和末又失其三至晋室而鹿鸣又无传是诗存而声失盖已久矣朱子止据理与词以求诗诚为卓识祖谦祖述中声之説可置勿论至集传谓淫者自述古序谓闻者作刺縂于圣人录以垂戒之意相符在古序传流既逺原不能尽废而朱子案经诠解更为较切自足昭示后世矣】





　　钦定诗经传说彚纂卷五
<经部,诗类,钦定诗经传说汇纂>
　　钦定四库全书
　　钦定诗经传说彚纂卷六
　　齐一之八
　　集传齐国名【司马氏迁曰齐所以为齐以天齐也司马贞注临淄城南有天齐泉五泉竝出有异于常】本少昊时爽鸠氏所居之地【孔氏颖达曰爽鸠氏司宼也少皞以鸟名官其人之名氏则未闻也】在禹贡为青州之域周武王以封太公望【王氏应麟曰地理志成王灭蒲姑以封师尚父注武王封太公于齐初未得爽鸠之地成王以益之也左传曰晏子曰昔爽鸠氏始居此地也季萴因之有逢伯陵因之薄姑氏因之而后太公因之】东至于海西至于河南至于穆陵北至于无棣太公姜姓本四岳之后【孔氏颖达曰齐世家云吕尚者其先世为四岳封于吕姓姜氏从其封姓故曰吕尚西伯猎遇于渭阳与语大悦曰自吾先君太公曰当有圣人适周周兴子眞是耶吾太公望子久矣故号之曰太公望载与俱归立为太师武王平啇封于营邱】既封于齐通工商之业便鱼盐之利民多归之故为大国【辅氏广曰地理志言太公以齐地负海舄卤少五谷而人民寡廼劝以女工之业通鱼盐之利而人物辐凑管仲又设轻重之权以富国故齐人织作冰纨绮绣纯丽之物号为冠带衣履天下以是言之则所谓工者女工为多然至田齐时临淄海岱之闲为一都防其】
　　【中具五民服防以五民为士农啇工贾则或百工皆具焉】今青齐淄【庄持反】潍德棣等州是其地也【皇舆表青州今青州府齐州今济南府淄州今淄川县潍州今潍县徳州今陵县棣州今乐安县竝隶山东】
　　集说【郑氏康成曰武王封太师吕望于齐地方百里都营邱周公致太平敷定九畿成王用周公之法制广大邦国之境而齐受上公之地更方五百里其子丁公嗣位于王官后五世哀公政衰荒淫怠慢齐人变风始作○孔氏颖达曰鲁为季札歌齐曰美哉此诗皆云刺彼云美哉者以鸡鸣有思贤妃之事东方未眀虽刺无节尚能促遽自警诗人懐其旧俗故有箴规季札美其声非谓诗内皆是美事○严氏粲曰政令仅行于郊畿而畿内之郑亦自为列国王室之微甚矣于是乎齐始霸故王郑之后次以齐也子夏言郑音好滥淫志衞音趣数烦志齐音傲僻骄志皆淫于色而害于徳齐亦二南之变也○熊氏禾曰齐乃东方形胜要害之地世号为东西秦秦得百二齐亦得十二盖可见矣大抵齐地富强近利故孔子谓齐变而后至鲁也】
　　附录【许氏谦曰东至于海北至于无棣索隠曰淮南有故穆陵门是楚之境无棣在辽西孤竹服防以为太公受封境界所至不然也盖言其征伐所至之域】
　　鸡旣鸣矣朝【音潮】旣盈矣匪鸡则鸣苍蝇之声
　　集传赋也言古之贤妃御于君所至于将旦之时必告君曰鸡既鸣矣【陈氏子龙曰刘向云鸡者主司时起居人管辂别传鸡者兑之畜故太白扬辉则鸡鸣】防朝之臣既已盈矣欲令君早起而视朝也然其实非鸡之鸣也乃苍绳之声也【段氏成式曰蝇类有苍者声雄壮负金者声清聒其声在翼也蔡氏卞曰青蝇善乱色苍蝇善乱声】○盖贤妃当夙兴之时心常恐晚故闻其似者而以为眞非其心存警畏而不留于逸欲何以能此故诗人叙其事而美之也
　　集说【毛氏苌曰鸡鸣而夫人作朝盈而君作○郑氏康成曰鸡鸣朝盈可以起之常礼夫人以蝇声为鸡鸣则起早于常礼敬也○孔氏颖达曰夫人御于君之礼大师奏鸡鸣于阶下夫人鸣玉佩于房中告去则鸡鸣以告当待大师告之此夫人自听鸡呜者说夫人相警戒不必待告方起也○李氏樗曰鸡鸣之声与苍蝇大小不相类而乃闻蝇声以为鸡鸣者志之所在惟恐其失时也】
　　○东方明【叶谟郎反】矣朝既昌矣匪东方则明【同上】月出之光集传赋也东方明则日将出矣昌盛也此再告也集说【毛氏苌曰东方明则夫人纚笄而朝朝已昌盛则君听朝○郑氏康成曰夫人以月光为东方明则朝亦敬也○孔氏颖达曰上章言朝既盈矣谓朝已有人君可以起此言朝既昌矣谓盛于盈时羣臣毕集故君可以听朝也○辅氏广曰一章疑于耳也二章疑于目也古之贤妃进御于君当其夙兴之时心常恐晚故于耳目闻见之际疑其似者而以为眞玩绎其辞则其战兢警惕眞有临深履薄之意至诚所感则其为君焉有留于宴昵之私者哉】
　　○虫飞薨薨甘与子同梦【叶莫縢反】会且归矣无庶予子憎集传赋也虫飞夜将旦而百虫作也甘乐会朝也○此三告也言当此时我岂不乐与子同寝而梦哉然羣臣之会于朝者俟君不出将散而归矣无乃以我之故而并以子为憎乎
　　集说【毛氏苌曰古之夫人配其君子亦不忘其敬○孔氏颖达曰上言欲君早起此又述其欲早起之意君若不早听朝则事不速讫罢朝必晚众臣憎君是由我故故欲令君早起也○王氏安石曰甘与子同梦情也会且归矣无庶予子憎义也○苏氏辙曰予岂不欲与子同梦欤然羣臣之会于朝者亦欲退朝而归治其家事是以为之早作○姚氏舜牧曰朝无会归之理甚言起不早臣子之心将厌倦欲归耳○徐氏常吉曰不曰君之荒于内而言己之甘于同梦不曰以君之故憎我而反言以己之故及君其言温厚和平】
　　总论【范氏祖禹曰圣人顺天地隂阳之理观万物之情明而动晦而休故以鸡鸣为夙兴之节至于虫飞薨薨则不独以怠于政事亦非为寐之时也君子之修身不以有事而早无事则晏其兴居皆顺天地之理所以为常也○辅氏广曰前两章但述贤妃儆畏之诚至末章方极其情意以致戒诗人其亦善于形容讽谏者哉非诚意有以感之于先则亦岂能使其君听信之也○黄氏震曰古说皆谓贤妃欲其夫之早起误以蝇声为鸡声晦庵云心常恐晚闻其似者而以为眞至曹氏始谓哀公以鸡声为蝇声严氏宗之云蝇以天将明乃飞而有声鸡未鸣之前无蝇声也戴氏曰哀公荒淫鸡鸣矣乃托辞曰此苍蝇之声耳东方明矣乃托辞曰此月出之光耳一以为贤妃之言一以为哀公之言未知孰是然读者且当从古说庶三章之义联贯○黄氏佐曰案三章虽有初告再告三告之不同然皆一时之言也首章即所闻以告君二章即所见以告君三章即将旦之候以告君本心常恐晚故言之复耳】
　　鸡鸣三章章四句
　　集说【李氏樗曰自古人君修身谨行非特有忠臣义士亦由贤妃贞女夙夜警戒以成其徳周宣之姜后齐桓之衞姬楚庄之樊妃是也○王氏柏曰齐诗十有一篇止鸡鸣一篇为美诗耳○刘氏瑾曰夫为妻纲古之人身修而家齐者上也思齐所谓刑于寡妻是也夫道不足幸有贤妃助之成徳者次也此诗所述是也】
　　【案序鸡鸣思贤妃也后之说诗者因以人实之曰哀公荒淫怠惰故陈贤妃贞女夙夜警戒相成之道焉朱子曰此序得之但哀公未有所考盖以史载哀公被纪侯之谮为周所害不闻其有荒淫之事也故集传只作古之贤妃御于君所其告戒于君者如此而诗人叙其事以美之眞德秀诗説亦云指古之贤妃是当以朱传为允】
　　子之还【音旋】兮遭我乎峱【乃刀反】之闲【叶居贤反】兮竝驱从两肩兮揖我谓我儇【许全反】兮
　　集传赋也还便捷之貎峱山名也【许氏愼曰峱山在齐地】从逐也兽三嵗曰肩【陆氏徳明曰肩说文云三嵗豕肩相及者本亦作豜音同○孔氏颖达曰大司马云大兽公之七月云献豜于公则肩是大兽】儇利也○猎者交错于道路且以便捷轻利相称誉如此而不自知其非也则其俗之不美可见而其来亦必有所自矣【刘氏瑾曰集传但言必有所自葢不质其为哀公所致也】
　　集说【郑氏康成曰子也我也俱出田猎而相遭竝并也并驱而逐禽兽子则揖耦我谓我儇誉之也誉之者以报前言还也○苏氏辙曰言齐人好田至以还儇相誉而不知耻之则荒之甚也○严氏粲曰国人好田成俗俱出而相从既归而相谓曰以子之便捷还然向来遭我于峱山之闲我与子竝行驱马从逐两兽子乃揖我谓我甚儇利也以子之能尚且见推此自矜于其党以气陵之之辞也○黄氏佐曰还字与儇意义相照应轻利由便捷故也○章氏潢曰子之还兮已誉人也谓我儇兮人誉已也竝驱则人已皆与有能也诗人直述其词不加一语以致美刺之意然齐人矜夸之俗昭然不容揜矣】
　　○子之茂【叶莫口反】兮遭我乎峱之道【叶徒厚反】兮竝驱从两牡兮揖我谓我好【叶许厚反】兮
　　集传赋也茂羙也
　　集说【郑氏康成曰誉之言好者以报前言茂也○黄氏佐曰茂字与好意义相照应技好由才美也】
　　○子之昌兮遭我乎峱之阳兮竝驱从两狼兮揖我谓我臧兮
　　集传赋也昌盛也山南曰阳狼似犬锐头白颊高前广后【孔氏颖达曰舍人曰狼牡名貛牝名狼貛音欢】臧善也
　　集说【季氏本曰三章言兽皆以有力者矜其能也○黄氏佐曰昌字与臧意义相照应艺善由盛壮也】
　　总论【范氏处义曰谓便捷之子茂美而昌盛相値于山之闲山之道山之阳竝马驱兽有肩有牡有狼从之曰两言非一也揖我谓我驰骤之轻利便好而尽善曰遭曰竝曰揖以见从禽者众更相称誉也○黄氏櫄曰田猎不足为贤而谓之贤驱驰非可为好而谓之好此犹郑之国人以大叔之善射善御而谓之洵美且武也○辅氏广曰古者四时各有田猎所以奉顺天时发抒民气而以之习戎事备典礼也然田猎不以时或耽乐于此则先王必以为戒今齐以游畋成俗互称誉其便捷轻利以为美则其心荒肆而失其是非之正矣○郝氏敬曰诗述民闲尚勇好胜之习见化之所从来耳时虽霸业未兴而功利夸诈已有其渐矣○姚氏舜牧曰所尚者弋猎便捷便见齐俗之急功利处所遇者相称誉便见齐俗之喜夸诈处】
　　还三章章四句
　　集说【范氏祖禹曰表记曰上之所好恶不可不愼也是民之表也国君禽荒而国人以习于田猎为贤闲于驰逐为好安于所习而不自知其非道民之道可不愼哉○吕氏祖谦曰当是时齐以游畋成俗驰驱相遇意气飞动郁郁见于睂睫之闲染其神者深矣夫岂一朝一夕所能反哉周迁商民既歴三纪之后毕命犹不敢忘其忧良有以也】
　　俟我于着【直据反叶直居反】乎而充耳以素【叶孙租反】乎而尚之以琼华【叶芳无反】乎而
　　集传赋也俟待也我嫁者自谓也着门屏之闲也【孔氏颖达曰释宫云门屏之闲谓之宁李巡曰门屏之闲谓正门内两塾闲着与宁音义同】充耳以纩【音旷】悬瑱【吐殿反】所谓紞【音胆】也尚加也琼华美石似玉者即所以为瑱也【孔氏颖达曰充耳用素丝为紞以悬琼华之石为瑱○紞悬瑱之绳用杂防线织之琼是玉之美名华谓色有光华此石似琼玉之色○张子曰充耳非一物先以纩塞后以玉加之○朱子曰古人充耳以瑱或用玉或用象看来是以线穿垂在当耳处】○东莱吕氏曰昏礼壻往妇家亲迎【去声】既奠鴈御轮而先归俟于门外妇至则揖以入时齐俗不亲迎故女至壻门始见其俟已也
　　集说【张子曰俟我言夫之俟我也着夫家之着也如是则不亲迎也○严氏粲曰设为嫁者之辞言其夫服此服饰而止俟我于其家门屏之闲而壻往妇家之礼不行矣○黄氏佐曰此女子叙其夫俟已之处与夫俟已之饰如此即此而观便见齐俗不曾亲迎】
　　○俟我于庭乎而充耳以青乎而尚之以琼莹【音荣】乎而集传赋也庭在大门之内寝门之外【李氏如圭曰堂下至门谓之庭】琼莹亦美石似玉者【郑氏康成曰石色似琼似莹也】○吕氏曰此昏礼所谓壻道妇及寝门揖入之时也
　　集说【朱氏道行曰俟我于庭由着而进迎之再也】
　　○俟我于堂乎而充耳以黄乎而尚之以琼英【叶于良反】乎而
　　集传赋也琼英亦美石似玉者【孔氏颖达曰释草云木谓之华草谓之荣荣而不实者谓之英然则英是华之别名言琼英犹琼华也英华是玉光色耳】○吕氏曰升阶而后至堂此昏礼所谓升自西阶之时也【吕氏祖谦曰既不亲迎故但行妇至壻家之礼壻道妇入故于着于庭于堂每节皆俟之也】
　　集说【朱氏道行曰俟我于堂歴阶而上迎之三也○张氏彩曰服饰不同皆自素而文俟处不同皆以渐而近】
　　总论【谢氏枋得曰其充耳则以素以青以黄其加饰则琼华琼莹琼英修容盛饰非不美也惜乎不知礼耳○邹氏泉曰玩吕氏及朱传引昏礼俟于门外次道妇及寝门揖入次升自西阶则齐俗所缺者只是前靣亲迎奠鴈御轮一截事耳齐本重礼之国而古制之壊如此世道之趋可知矣】
　　着三章章三句
　　集说【范氏处义曰着之诗刺时不亲迎说者谓陈亲迎之礼以刺之非也三章所陈皆不亲迎之事耳○吕氏祖谦曰前汉地理志载齐之风俗曰俟我于着乎而此亦其舒缓之体也虽非此篇意之所主然广谷大川异制民生其闲异俗刚柔轻重迟速异齐五味异和器械异制衣服异宜皆学者所当观也诗可以观其此类欤○叶氏向高曰礼惟天子不亲迎使三公迎后诸侯以下皆当亲迎故冕而亲迎夫子所以告哀公履緰逆女春秋所以讥纪子也是故亲迎于渭是世子而亲迎也韩侯迎止是诸侯而亲迎也齐山东望国独不闻此乎】
　　东方之日兮彼姝【赤朱反】者子在我室兮在我室兮履我即兮
　　集传兴也履蹑即就也言此女蹑我之迹而相就也【范氏处义曰谓我入室而处则迹我所居而就也】
　　集说【欧阳氏修曰彼姝之子顔色美盛履我即者相邀以奔之词也此述男女淫风但知称其美色以相夸荣而不顾礼义也下章之义亦然○朱氏公迁曰此即所见以为兴盖淫奔多在夜旦也诗中之兴语不相应义不相因者始见于此○黄氏佐曰东方之日谓早也日出而行来相就也彼姝者子鄘风指大夫言此以女子言犹美人可以称盛王亦可以称妇女也】
　　○东方之月兮彼姝者子在我闼【叶它悦反】兮在我闼兮履我发【叶方月反】兮
　　集传兴也闼门内也【陆氏徳明曰韩诗云门屏之闲曰闼○徐氏常吉曰室在寝内闼在门内】发行去也言蹑我而行去也【孔氏颖达曰行必发足而去故以发为行也○范氏处义曰谓我由闼而出则迹我所出而行也】
　　集说【黄氏佐曰东方之月谓夜也月生于西则其明未盛及出于东方则明盛之时可以行而去矣○袁氏炜曰此女盖旦来而暮去者来则在室去则在闼自室而出于闼将行也○朱氏道行曰向晦入息故言在闼竚此曰即行去曰发罔所不履歩亦歩趋亦趋也】
　　总论【黄氏震曰诸家皆以日为喻君然诗中似无此意惟戴岷隐云男女相奔不夙则暮日出早也月出暮也此为近事情○邹氏忠曰序以为君臣失道男女淫奔不能以礼化也毛郑遂以日月喻君臣于诗义何渉韩诗及欧阳氏皆以日月喻姝子顔色美盛犹为近之神女赋云其始来也耀乎若白日初出照屋梁其少进也皎若明月舒其光此喻意也○沈氏守正曰日月皆曰东方昧爽而来初昏而去履即迎之也履发送之也只泛作淫诗足矣】
　　东方之日二章章五句
　　集说【胡氏绍曾曰毛喻古君臣明盛日喻君月喻臣下言昏姻之正礼刺今不然履礼也郑以首句为诉之词又以东方为未明盛说各不同总不如朱传耳】
　　东方未明【叶谟郎反】顚倒【都老反】衣裳顚之倒【叶都妙反】之自公召之
　　集传赋也自从也羣臣之朝【音潮】别【必列反】色始入○此诗人刺其君兴居无节【孔氏颖达曰兴起也居安坐也言坐起无时节也】号令不时【郑氏康成曰号令犹召呼也○孔氏颖达曰以经言自公召之故云犹召呼也】言东方未明而颠倒其衣裳则既早矣而又已有从君所而来召之者焉葢犹以为晚也【孔氏颖达曰臣起已太早君兴又早于臣也】或曰所以然者以有自公所而召之者故也集说【苏氏辙曰为政必有节及其节而为之则用力少而事举苟为无节缓急皆所以害政也夫东方未明起而顚倒其衣裳可谓急矣然犹有以为缓而自公召之者则政将何以堪之然则东方未明尚可以徐服其服而无至于顚倒也○黄氏佐曰此虽只言其兴之早已见得他日不免又太晚意故曰无节玩末章不夙则莫一句可见顚倒衣裳者盖东方未明不得其要领故顚倒之也若辨色则从容齐整何至匆遽错乱至是哉夫东方未明未当来召今而召之故曰不时】
　　○东方未晞顚倒裳衣倒之顚【叶典因反】之自公令【力证反叶力呈反】之
　　集传赋也晞明之始升也【孔氏颖达曰晞是日之光气湛露云匪阳不晞谓见日之光而物干故以晞为干蒹葭云白露未晞言露在朝旦未见日气故亦为干义此无取于干故言明之始升谓将旦时日之光气始升也】令号令也【范氏处义曰令谓号召臣下非出令也】集说【何氏楷曰上章言召之第谓召见其人耳此则将有所使之虽不指言其事而此时非听政出治之时则此令何为而至哉】
　　○折【音哲】柳樊圃【叶博故反】狂夫瞿瞿【俱具反】不能辰夜【叶羊茹反】不夙则莫【音慕】
　　集传比也柳杨之下垂者柔脆之木也【许氏愼曰柳小杨也○陆氏佃曰柳柔脆易生之木与杨同类】樊藩也圃菜园也【孔氏颖达曰孙炎曰樊圃之藩也郭璞曰谓藩篱也种菜之地谓之圃其外藩篱谓之园】瞿瞿惊顾之貌夙早也○折柳樊圃虽不足恃然狂夫见之犹惊顾而不敢越以比辰夜之限甚明人所易知今乃不能知而不失之早则失之莫也【李氏樗曰言不能时节其夜之早晚也】
　　集说【毛氏苌曰古者有挈壶氏以水火分日夜以告时于朝辰时也○孔氏颖达曰释训云不辰不时也是辰为时也○程子曰柳柔脆之物折之以为藩篱非坚固也狂夫亦知其有限见之则躩然而惊昼夜之限非不明也乃不能知而不早则晏言无节之甚○辅氏广曰兴居有节号令有时然后能常不然则始虽若豫而勤终则必至于怠而失之莫矣且昼夜昏明人所当知所当守也今乃顚倒错缪如此则其他越礼乱常之事不言而可知矣】
　　总论【许氏谦曰人君勤则国治惰则政昏固其理也未日出而视朝可以言勤乎而遽已兴刺何欤盖天下之道中而止圣人制礼因人心之所同然未有不由乎中也鸡鸣视朝之晚此诗视朝之早皆不能中圣人于齐竝存之岂无意哉君子读诗以自警则于应事必求合于中使无可议则善矣○沈氏守正曰上二章叹其无节末章怪其易知而不知也○陈氏推曰惟兴居无节斯号令不时而臣下之奔走伺候者亦将无可凖信此诗人所以刺也】
　　东方未明三章章四句
　　集说【黄氏櫄曰若挈壶氏不能掌其职则当刺挈壶氏不当刺朝廷若朝廷兴居无节则当刺朝廷不当刺挈壶氏今诗人两责之者盖诗人微其意以责其臣而作序者原其本以责君也○许氏谦曰诗意但言兴居无节号令不时而无明刺挈壶氏之语故传亦无挈壶之意若果刺挈壶氏则三章是也○郝氏敬曰兴居号令非辰夜者所得司无所归咎不敢斥君而求诸挈壶氏所谓敢告仆夫云尔】
　　南山崔崔【子虽反】雄狐绥绥鲁道有荡齐子由归既曰归止曷又怀【叶胡威反】止
　　集传比也南山齐南山也【孔氏颖达曰诗人自歌土风山川不出其境】崔崔高大貎狐邪媚之兽【孔氏颖达曰对文则飞曰雌雄走曰牝牡散则可以相通左传曰获其雄狐亦谓牡为雄也】绥绥求匹之貌鲁道适鲁之道也【冯氏复京曰水经注汶水南迳钜平县故城东西南流城东有鲁道诗所谓鲁道有荡今汶上夹水有文姜台】荡平易也齐子襄公之妹鲁桓公夫人文姜襄公通焉者也【孔氏颖达曰襄公名诸儿僖公子○刘氏瑾曰桓公名轨一名允惠公庶子】由从也妇人谓嫁曰归怀思也止语辞○言南山有狐以比襄公居高位而行邪行且文姜既从此道归于鲁矣襄公何为而复思之乎【何氏楷曰朱子从王肃说谓怀指襄公】集说【孔氏颖达曰言南山高大崔崔然以喻国君之位尊高如山也雄狐相随绥绥然失阴阳之匹以襄公居尊位而失匹配故举以责之言鲁之道路荡然平易齐子既归于鲁自有夫矣襄公何为复思之而与之防乎○苏氏辙曰人君之尊如南山之崔崔襄公之行如雄狐之绥绥疾其以人君而为此行也】
　　○葛屦五两【如字又音亮】冠緌【如谁反】双【叶所终反】止鲁道有荡齐子庸止既曰庸止曷又从止
　　集传比也两二屦也【孔氏颖达曰屦必两只相配故以一两为一物○曹氏粹中曰屦人辨外内命夫命妇之命屦功屦散屦注云有纁屦黄屦白屦黑屦散屦所谓五两也】緌冠上饰也【许氏谦曰礼书二组属于笄顺頥而下结之谓之缨缨之垂者谓之緌】屦必两緌必双物各有耦不可乱也【吕氏大临曰屦与屦为耦虽五两各相耦冠緌之双亦自为耦襄公文姜非其耦也】庸用也用此道以嫁于鲁也从相从也【孔氏颖达曰文姜既用此道以归鲁止襄公何复从为淫泆之行】
　　集说【毛氏苌曰葛屦服之贱者冠緌服之尊者○郑氏康成曰冠屦不宜同处犹襄公文姜不宜为夫妇之道○苏氏辙曰葛屦五两则屦具于下矣冠緌双止则緌具于上矣言文姜有匹于鲁而襄公有耦于齐曷为又相从哉】
　　○蓺麻如之何衡【音横】从【子容反】其亩【莫后反】取【七喻反】妻如之何必告【工毒反】父母【莫后反】既曰告【同上】止曷又鞠【居六反】止集传兴也蓺树【孔氏颖达曰大司徒云敎稼穑树蓺则树蓺皆种之别名也】鞠穷也○欲树麻者必先纵横耕治其田亩【毛氏苌曰衡猎之从猎之种之然后得麻○孔氏颖达曰猎是行歩践履之名衡猎纵猎谓既耕而东西践蹑槩摩之也○陆氏德明曰衡亦作横韩诗云东西耕曰横从韩诗作由云南北耕曰由○曹氏粹中曰齐民要术云种麻欲得良田耕不厌熟纵横七遍以上则麻生无叶衡从其亩盖古法也】欲娶妻者必先告其父母【毛氏苌曰必告父母庙○郑氏康成曰取妻之礼议于生者卜于死者此之谓告○孔氏颖达曰婚有纳吉之礼卜而得吉使告女家是娶妻必卜之士冠礼云筮于庙门明卜亦在庙也昭元年左传楚公子围娶于郑其辞云围布几筵告于庄恭之庙而来是娶妻自有告庙之法也】今鲁桓公既告父母而娶矣又曷为使之得穷其欲而至此哉
　　集说【朱子曰桓公之娶文姜也既告而成礼矣曷为不能禁止○吕氏祖谦曰纳之不正则容有不敢制者今鲁侯既以正礼纳文姜当蚤裁制之也○季氏本曰桓公娶妻时父母已没而此云告父母者告庙也】
　　○析薪如之何匪斧不克取妻如之何匪媒不得既曰得止曷又极止
　　集传兴也克能也极亦穷也【毛氏苌曰极至也】
　　集说【郑氏康成曰女既以媒得之矣何不禁制而恣极其邪意令至齐乎又非鲁桓○黄氏佐曰析薪用斧犹娶妻用媒故以为兴上言告此言媒皆理之当然也而淫纵其欲者何哉】
　　总论【吕氏大临曰上二章所谓曷又怀止曷又从止者言其理如是而襄公违之以淫泆何也下二章所谓曷又鞠止曷又极止者言其理如是桓公纵之穷极其恶何也○辅氏广曰既曰归止既曰庸止既曰告止既曰得止言其始之幸得其正也曷又怀止曷又从止曷又鞠止曷又极止惜其终之肆行纵欲而莫之正也○沈氏守正曰两言鲁道有荡见齐子之归人人瞩目也举告父母通媒妁者见婚姻之正也所以不能穷止之故诗人不言也词归鲁桓耻之也意主齐襄恶之也】
　　南山四章章六句
　　集传春秋桓公十八年公与夫人姜氏如齐公薨于齐传曰公将有行遂与姜氏如齐申繻【音需】曰女有家男有室无相渎也谓之有礼易此必败公防齐侯于泺【匹沃反】遂及文姜如齐齐侯通焉公谪之以告夏四月享公使公子彭生乘公公薨于车此诗前二章刺齐襄后二章刺鲁桓也
　　集说【范氏处义曰此变风之直指其事不暇诡辞以明其过之大也○朱氏道行曰讥齐襄在怀从二字讥鲁桓在鞠穷二字通诗全以诘问法令其难以置对录齐风带见鲁事合观敝笱载驱猗嗟诸章有深意焉读者不可漫言鲁有颂无风而不一致思也】
　　无田【音佃】甫田维莠【羊九反】骄骄【叶音高】无思远人劳心忉忉【音刀】
　　集传比也田谓耕治之也【孔氏颖达曰田甫田犹多方云宅尔宅田尔田今人谓佃食古之遗语也】甫大也【毛氏苌曰大田过度而无人功终不能获】莠害苖之草也骄骄张王之意忉忉忧劳也○言无田甫田也田甫田而力不给则草盛矣无思远人也思远人而人不至则心劳矣以戒时人厌小而务大忽近而图远将徒劳而无功也
　　集说【辅氏广曰厌小而务大田甫田者也妄作者之所为也忽近而图远思远人者也妄想者之所冀也妄作则事不遂妄想则心徒劳】
　　附录【郑氏康成曰喻人君欲立功致治必勤身修德积小以成高大无德而求诸侯徒劳其心耳○孔氏颖达曰以襄公所求非道故设辞以戒之○严氏粲曰甫田非不可耕远人非不可致今言无田无思者盖言襄公求之者非其道耳若谓以若所为求若所欲则必不可得也思远人谓求诸侯也】
　　○无田甫田维莠桀桀无思远人劳心怛怛【叶旦悦反】集传比也桀桀犹骄骄也【吕氏祖谦曰骄骄桀桀皆稂莠侵陵嘉谷之状】怛怛犹忉忉也【黄氏一正曰怛怛惨切貌】
　　○婉兮娈【叶龙眷反】兮总角丱【古患反叶古县反】兮未几【居岂反】见兮突而弁兮
　　集传比也婉娈少好貌丱两角貌【严氏粲曰童子总聚其髪以为两角如丱字之形】未几未多时也突忽然高出之貌【陆氏德明曰方言云凡卒相见谓之突】弁冠名【孔氏颖达曰周礼掌冠冕者其职谓之弁师则弁者冠之大号也】○言总角之童见之未久而忽然戴弁以出者非其躐等而强求之也盖循其序而势有必至耳此又以明小之可大迩之可远能循其序而修之则可以忽然而至其极若躐等而欲速则反有所不达矣集说【辅氏广曰末章又以其事之易见而人所共知者为比以晓之】
　　附录【郑氏康成曰人君内善其身外修其德居无几何可以立功犹是婉娈之童子少自修饰丱然而稚见之无几何突耳加冠为成人也○苏氏辙曰夫总角之童而至于突然弁也岂其求之哉其道则有所必至也君子之得诸侯亦未尝求之矣苟修其身而治其政令诸侯不来而将安往○吕氏祖谦曰苟由其道而循其序则小者俄而大微者俄而着厥德修罔觉非计功求获者所能与也】
　　总论【朱子诗传遗说问甫田诗志大心劳曰小序说志大心劳已是说他不好人若能循序而进求之以道则志不为徒大心亦何劳之有人之所期固不可不逺大然下手做时也湏一歩敛一歩着实做始得若徒然心务高远而不下着实之功亦何益哉○邓氏元锡曰田甫田歆于大也穷大而失其归荒矣思远人羡于远也远人以为思荡矣婉娈而丱也已突而弁也亦毋庸远思为矣故易积小以高大记行远自迩自然之体也】
　　甫田三章章四句
　　附录【孔氏颖达曰甫田诗者齐之大夫所作以刺襄公也上二章刺其求大功卒章刺其不能修德皆言其所求非道之事】
　　【案此诗国史题为刺襄公也毛苌軰解曰无礼义而求大功不修德而求诸侯志大心劳所以求者非其道也朱子曰未见其为襄公之诗故泛指为戒时人厌小务大忽近图远者而作又毛苌谓兴也朱子改作比盖以兴言则无思远人是诗旨则正求诸侯之说也若以比言则无思远人句亦是比矣诸儒窃谓不知所比何事或欲以理言则厌小务大忽近图远与下婉娈总角皆说理矣何以为比且襄公无礼义而求诸侯霸业卒以无成事具于春秋传而此诗恰在南山敝笱之闲因是与朱传解各不同然风人作诗意在言外或有谓或泛言皆不可知集传止从文以求其义不欲遇一诗必摭一事以实之自是朱子说经大本领处】
　　卢令令【音零】其人美且仁
　　集传赋也卢田犬也【孔氏颖达曰犬有田犬守犬战国策云韩国卢天下之骏犬东郭逡海内之狡兔韩卢逐东郭俱为田父之所获是卢为田犬也】令令犬颔下环声【董氏逌曰韩诗作卢泠泠说文引诗作獜】○此诗大意与还略同
　　集说【苏氏辙曰时人以田猎相尚故闻其缨环之声而美之曰此仁人也犹还曰揖我谓我儇兮耳○王氏质曰其人言纵犬猎兽之人也此当是旁观而为之夸誉者也○黄氏佐曰逐兽者犬也发纵指示者人也美与仁皆当自田猎上言美即便捷轻利之云仁则从狩必俱而不自私颁禽必均而不自吝友爱之意充溢于顔靣闲也正与叔于田之仁字同如此方与下章鬈偲相称】
　　○卢重【直龙反】环其人美且鬈【音权】
　　集传赋也重环子母环也【孔氏颖达曰重环谓环相重大环贯一小环也】鬈须鬓好貌【毛氏苌曰鬈好貌○陆氏德明曰说文云髪好貌】
　　○卢重鋂【音梅】其人美且偲【七才反】
　　集传赋也鋂一环贯二也【许氏愼曰鋂大锁也○孔氏颖达曰一大环贯二小环○朱氏谋防曰环鋂制其逸也】偲多须之貌春秋传所谓于思即此字古通用耳【刘氏瑾曰左传宣公二年宋之城者讥华元曰于思于思弃甲复来陆氏曰思西才反多须貌则此思字音顋】
　　总论【陆氏佃曰言田事弥饰而弥有制环以制之重鋂又言贯制之众也○辅氏广曰仁美其德也鬈与偲美其貌也○王氏志长曰仁内美也鬈与偲外美也惟有内美所以见其鬈亦美见其偲亦美】卢令三章章二句
　　集说【姚氏舜牧曰叔于田称不如叔也洵美且仁是郑习之不美处卢令令其人美且仁是齐俗之不美处敎化关国之习俗信然哉】
　　附录【孔氏颖达曰作卢令诗者以襄公性好田猎用毕以掩兔用弋以射鴈国内百姓陈古者田猎之事以风刺焉经三章皆言有德之君顺时田猎与百姓共乐之事○曹氏粹中曰古者禽兽多或为人害故包牺氏作结绳而为网罟以佃以渔本以为人除害而已后世虽广为四时之田意不异此而因以寄军政焉皆所以修民事也○陈氏鹏飞曰此诗与孟子言今王田猎于此百姓闻王车马之音见羽旄之美举欣欣然有喜色同意】
　　敝笱在梁其鱼鲂鳏【古顽反叶古伦反】齐子归止其从【才用反】如云
　　集传比也敝坏笱罟也【许氏谦曰说文笱曲竹捕鱼】鲂鳏大鱼也【孔氏颖达曰孔丛子云卫人钓得鳏鱼其大盈车是则鳏为大鱼也○冯氏复京曰毛以鳏为大鱼次章释鲂鱮亦云大鱼则鳏特鲂鱮之类耳非必大至于盈车也盈车则鳏之尤大者】归归齐也【张子曰反归于齐也】如云言众也○齐人以敝笱不能制大鱼比鲁庄公不能防闲文姜【朱子曰防所以止水闲所以扞物故防闲有禁制之意】故归齐而从之者众也
　　集说【胡氏明朂曰笱本可以制鱼今乘梁之空者笱则敝也安能制乎大鱼沛然于梁之中者则鱼鲂鳏也岂能见制于敝笱庄公威令不行不能制文姜是以车马仆从不俟庄公之命而惟文姜是从也】附录【孔氏颖达曰鲂鳏之大鱼非敝败之笱所能制喻鲁桓之微弱不能制文姜也又言文姜初归于鲁国其从者庶姜庶士众多如云以此强盛故桓不能禁也○胡氏旦曰鲂鳏鱼之可制者为其笱之敝败而不能制也文姜本可以防闲而制之由鲁桓微弱致文姜骄伉而难制也】
　　○敝笱在梁其鱼鲂鱮【才吕反】齐子归止其从如雨集传比也鱮似鲂厚而头大或谓之鲢【陆氏玑曰鱮似鲂厚而头大鱼之不美者故里语曰网鱼得鱮不如防茹○陆氏佃曰鱮性旅行故其字从与亦谓之鲢也】如雨亦多也
　　附录【杨氏时曰如云如雨言从之者众也许穆夫人思归唁其兄许人尢之终以义不得而止若鲁桓公刚而有制使鲁人无肯从者如许人焉则文姜虽欲适齐尚可得乎】
　　○敝笱在梁其鱼唯唯【维癸反】齐子归止其从如水集传比也唯唯行出入之貌【陆氏德明曰唯唯韩诗作遗遗言不能制也○姚氏舜牧曰唯唯者惟所出入而无忌之貌】如水亦多也
　　集说【严氏粲曰一鱼或出或入而众鱼随之唯然顺从无复限制也如水言从之者顺犹孟子言民归之如水之就下也】
　　总论【辅氏广曰如云盛也如雨多也如水与之俱流而不止也鲂鳏鲂鱮但言其大耳唯唯则言其出入之自如也○季氏本曰此诗三章皆以敝笱比鲁庄公也夫死从子庄公当知所自立矣齐子反归于齐而从者如云如雨如水言其众多而势不可遏也○邓氏元锡曰春秋曰夫人孙于齐称孙明大归也称夫人不氏明絶属也父之所絶子不得而复属乃属而复归归而从如云如雨如水也于敝笱岂有异哉父母在可言归宁孙可言大归不可以归名圣人之所甚愼也】
　　敝笱三章章四句
　　集传案春秋鲁庄公二年夫人姜氏防齐侯于禚【音灼○杜氏预曰禚齐地○胡氏安国曰妇人无外事送迎不出门既嫁从夫夫死从子今防齐侯于禚是庄公不能防闲其母失子道也】四年夫人姜氏享齐侯于祝邱【杜氏预曰鲁地○胡氏安国曰两君相见享于庙中礼也非两君相见又去其国而享诸侯甚矣】五年夫人姜氏如齐师【胡氏安国曰曰防曰享犹为之名也至是如齐师羞恶之心亡矣夫人之行不可复制矣】七年夫人姜氏防齐侯于防又防齐侯于谷【胡氏安国曰防鲁地谷齐地一嵗而再防焉其为恶益远矣】
　　集说【季氏本曰此刺鲁庄公不能防闲文姜旧说鲁桓微弱不能防闲则桓公时文姜尚未肆集传得之矣○沈氏守正曰于禚于祝邱如齐师于防于谷皆庄公时事其从如云如雨如水刺文姜之恬不知耻正刺庄公之威令不行也】
　　【案序敝笱刺文姜也说者谓齐人恶鲁桓公微弱不能防闲文姜使至淫乱为二国患朱子曰桓当作庄盖以鲁桓公被害之后自鲁庄公嗣位之二年以至四年五年七年文姜凡防襄公者五前此在桓公时迹尚未纵故以此诗为刺庄也其说固当但胡旦杨时在朱子之前彼承序说以为鲁桓而刘瑾通释径改为鲁庄凑合朱传大全遂袭其谬是诬前人矣故于附录中正之】
　　载驱薄薄【普各反】簟茀朱鞹【苦郭反】鲁道有荡齐子发夕【叶祥龠反】
　　集传赋也薄薄疾驱声簟方文席也茀车后戸也【孔氏颖达曰簟字从竹用竹为席其文必方车之蔽曰茀】朱朱漆也鞹兽皮之去毛者盖车革质而朱漆也【尔雅舆革前谓之鞎音痕后谓之茀竹前谓之御后谓之蔽郭璞注鞎以韦靶音霸车轼茀以韦靶后户御以簟衣轼蔽以簟衣后户○陈氏祥道曰鞎与茀皆革为之诗所谓朱鞹是也御与蔽皆竹为之诗所谓簟茀是也】夕犹宿也发夕谓离于所宿之舍【毛氏苌曰发夕自夕发至旦】○齐人刺文姜乗此车而来防襄公也【王氏质曰簟茀朱鞹自是文姜所乘之饰不必言襄公之路车也】集说【严氏粲曰言有疾驱其车以竹簟为车之茀蔽又有朱色之皮革以靶车之前后者乃鲁之道路荡然平易而齐子文姜夕发于鲁而来齐也其来何为耶不必言及襄公而襄公之恶自见矣旧说上二句言襄公下二句言文姜硕人云翟茀以朝则妇人之车亦言茀矣今以四句竝言文姜文意方贯○陈氏所学曰疾驱齐境而发夕鲁道实鲁夫人而但言齐子此诗人微词】
　　○四骊【力驰反】济济【子礼反】垂辔濔濔【乃礼反】鲁道有荡齐子岂【开改反】弟【叶待礼反】
　　集传赋也骊马黑色也济济羙貌【毛氏苌曰四骊言物色盛也○孔氏颖达曰夏官校人云凡军事物马而颁之注云物马齐其力言四言骊道其物色俱盛也】濔濔柔貌【毛氏苌曰垂辔辔之垂者濔濔众也○沈氏万钶曰释名云辔拂也言牵引拂戾以制马也家语曰善御马者正身以总辔】岂弟乐易也言无忌惮羞耻之意也集说【吕氏祖谦曰齐子岂弟盖于此而乐易也美恶不嫌同辞○严氏粲曰文姜车驾四马皆是鐡骊之色济济然而美其六辔之垂者濔濔然而众乐易安舒恬然无慙耻之色】
　　○汶【音问】水汤汤【失章反】行人彭彭【必亡反】鲁道有荡齐子翱翔
　　集传赋也汶水名在齐南鲁北二国之竟【曹氏粹中曰汶水有二许氏以为出琅邪朱虚县东泰山东至安邱入潍桑钦以为出泰山莱芜县西南入济说者主钦义以为在齐南鲁北】汤汤水盛貌彭彭多貌言行人之多亦以见其无耻也
　　集说【严氏粲曰汶水在齐境自鲁至齐必渡汶水言文姜渡汶水而来其道路平易众庶往来而文姜翱翔彷徉无耻甚矣旧说汶水之上盖有都焉襄公与文姜所防考春秋姜氏防齐侯之地禚也祝邱也防也谷也无防汶之事】
　　○汶水滔滔【吐刀反】行人儦儦【表骄反叶音褎】鲁道有荡齐子游敖
　　集传赋也滔滔流貌儦儦众貌【朱氏道行曰滔滔流之长儦儦队之多】游敖犹翱翔也
　　总论【范氏处义曰曰发夕则以宵而逝犹有自赧之意曰岂弟则安然乐易已无自歉之色曰翱翔则廻翔从容而后去曰游敖则游观惬适而忘反虽指齐子而言襄公无礼无义之迹不可掩矣○辅氏广曰首章言文姜疾驱其车离于所宿之舍而来防襄公也二章言其四马之美六辔之柔而其人则无忌惮羞愧之意也三章四章则又言行道之人甚众而彼乃翱翔游遨于其闲也人而无羞恶之心则亦何所不至哉○谢氏枋得曰诗人铺叙之详形容之巧刺之深疾之甚也】
　　载驱四章章四句
　　集说【孔氏颖达曰序言疾驱于通道大都若鲁桓尚存不应公然如此此篇所陈盖是庄公时事】
　　猗嗟昌兮颀【音祈】而长兮抑若扬兮美目扬兮巧趋跄兮射则臧兮
　　集传赋也猗嗟叹词昌盛也颀长貌抑而若扬美之盛也【钱氏文子曰言进退高下不失其宜也】扬目之动也跄趋翼如也【孔氏颖达曰曲礼云士跄跄注又云行而张足曰趋礼有徐趋疾趋为之有巧有拙故美其巧趋跄兮】臧善也○齐人极道鲁庄公威仪技艺之美如此所以刺其不能以礼防闲其母若曰惜乎其独少此耳集说【辅氏广曰容止之美固美也至于射则又善则可见其才之称也射者男子之事故三章皆言射以终之○严氏粲曰威仪技艺本是可美之事而伤叹言之有所不满何也文姜之事盖难言之首章微寓其意于猗嗟之辞而未遽言之也】
　　○猗嗟名兮美目清兮仪既成兮终日射【食亦反】侯不出正【音征】兮展我甥【叶桑经反】兮
　　集传赋也名犹称也言其威仪技艺之可名也清目清明也仪既成言其终事而礼无违也侯张布而射之者也正设的于侯中而射之者也大射则张皮侯而设鹄賔射则张布侯而设正【孔氏颖达曰射皆三番而止而云终日射侯者美其久射而常中也○正者侯中所射之处布侯画正正大如鹄三分侯广而正居一焉侯身长一丈八尺者正方六尺侯身一丈四尺者正方四尺六寸大半寸侯身一丈者正方三尺三寸少半寸正以防画为之王射五正诸侯射三正孤卿大夫士同射二正其外畔凖侯广狭各居其侯三分之一中央之采方二尺正之言正也射者内志正则能中正亦鸟名鸟之捷者射之难中以中为俊故取名焉○刘氏瑾曰周礼梓人有皮侯采侯兽侯天子大射用皮侯賔射用采侯燕射用兽侯鹄以皮为之正则布为之射义注画布曰正栖皮曰鹄是也】展诚也姊妹之子曰甥【冯氏复京曰尔雅曰男子谓姊妹之子为出谓我舅者吾谓之甥也邢昺疏甥犹生也取相亲之义】言称其为齐之甥而又以明非齐侯之子此诗人之微词也案春秋桓公三年夫人姜氏至自齐六年九月子同生即庄公也十八年桓公乃与夫人如齐则庄公诚非齐侯之子矣
　　集说【郑氏康成曰容貌技艺如此诚我齐之甥言诚者拒时人言齐侯之子○辅氏广曰仪言文也射则武也以展我甥兮为诗人微词者极当】
　　○猗嗟娈【叶龙眷反】兮清扬婉【叶许愿反】兮舞则选【雪恋反】兮射则贯【叶扃县反】兮四矢反【叶孚绚反】兮以御乱【叶灵眷反】兮
　　集传赋也娈好貌清目之美也扬睂之美也婉亦好貌【王氏安石曰婉好睂目也】选异于众也【孔氏颖达曰舞能胜人伦等之中上选也】或曰齐于乐节也【毛氏苌曰选齐○薛氏汉曰言其舞则应雅乐也】贯中而贯革也【李氏樗曰大射礼曰不贯不释】四矢礼射每发四矢反复也中皆得其故处也【郑氏康成曰礼射三而止每射四矢皆得其故处此之谓复射必四矢者象其能御四方之乱也】言庄公射艺之精可以御乱如以金仆姑射南宫长万可见矣【许氏谦曰左氏传庄公十年齐桓公宋闵公伐鲁战于乗邱公以金仆姑射南宫长万金仆姑矢名长万宋大夫】
　　集说【范氏祖禹曰射足以御乱而礼不足以防淫故卒章深疾之○苏氏辙曰君子之于射也将安用之亦以御乱焉耳今庄公徒以为技而已○季氏本曰清扬婉娈容貌羙也舞则选兮礼度习也贯革之射足以御乱技艺精也○王氏志长曰不出正兮言其巧也射则贯兮言其力也四矢反兮巧之中又有巧焉所以详言其射之臧也】
　　总论【谢氏枋得曰一章射则善矣德则未见其善亦可惜也二章诚是我齐国之甥今人乃以为齐侯之子亦可惜也三章庄公善射似可以御乱也齐侯文姜之淫乱则无策以御之亦可惜也○刘氏瑾曰射则臧不出正舞则选四矢反皆技艺之美其余所言皆威仪之美】
　　猗嗟三章章六句
　　集传或曰子可以制母乎赵子曰夫死从子通乎其下况国君乎君者人神之主风敎之本也不能正家如正国何若庄公者哀痛以思父诚敬以事母威刑以驭下车马仆从莫不俟命夫人徒往乎夫人之往也则公哀敬之不至威命之不行耳【辅氏广曰赵子匡之说义理之正圣贤复生不可易也】东莱吕氏曰此诗三章讥刺之意皆在言外嗟叹再三则庄公所大阙者不言可见矣
　　集说【孔氏颖达曰此诗以其齐人所作故系之于齐○李氏樗曰夫子曰君子多乎哉不多也后世乃专心于此而忘其本故庄公有威仪技艺而不免猗嗟之刺昭公习仪以亟而不能止干侯之祸虽多材艺而不能务本何所补哉○严氏粲曰变风之体意在言外有全篇首尾皆托之他词但中间冷下一二语自然使人黙会如此诗自猗嗟而下句句称美处节节是叹息不满处词不急迫而意深切矣】
　　齐国十一篇三十四章一百四十三句
　　集说【许氏谦曰齐自太公十二世至襄公齐诗十一篇惟南山敝笱载驱猗嗟四篇为襄公诗余不可考○朱氏公迁曰齐俗惟以射猎轻儇相尚淫奔之事惟东方之日一篇而已民闲荒秽未甚也襄公之恶圣人着之而鲁桓庄之丑亦有不可掩者虽父母之国不可讳也】
　　魏一之九
　　集传魏国名本舜禹故都【孔氏颖达曰舜都蒲坂禹都平阳或安邑皆属河东然则魏都河北蒲坂安邑皆偪近之谓境内有其都尔魏不居其墟也】在禹贡冀州雷首之北析城之西【孔氏颖达曰禹贡云壶口雷首至于太岳底柱析城至于王屋地理志云雷首在蒲坂南析城在濩泽西南皆在河东界内是其属冀州也】南枕【之鸩反】河曲北涉汾水【孔氏颖达曰地理志云魏在晋之南河曲故其诗曰彼汾一曲寘诸河之干兮是南枕河曲也汾沮洳曰彼汾沮洳言采其莫明其境逾汾矣故知北涉汾水】其地陿隘而民贫俗俭盖有圣贤之遗风焉【吕氏祖谦曰水经注故魏国城南西竝去大河可二十余里北去首山十余里处河山之闲土地迫隘】周初以封同姓【孔氏颖达曰左传曰虞虢焦滑霍杨韩魏皆姬姓也魏世家絶不知所封为谁】后为晋献公所灭而取其地今河中府解【下买反】州即其地也【皇舆表河中府解州今平阳府解州隶山西】苏氏曰魏地入晋久矣其诗疑皆为晋而作故列于唐风之前犹邶鄘之于卫也【苏氏辙曰邶鄘者卫之所灭也魏者晋之所灭桧者郑之所灭也桧诗不为郑而邶鄘为卫魏为晋何也邶鄘魏之诗作于既灭其诗所为作者卫晋也至于桧风桧之未亡而作也】今案篇中公行【戸郎反】公路公族皆晋官疑实晋诗又恐魏亦尝有此官盖不可考矣集说【郑氏康成曰昔舜耕于歴山陶于河濵禹菲饮食恶衣服卑宫室此一帝一王俭约之化于时犹存及今魏君啬且褊急不务广修徳于民敎以义方其与秦晋邻国日见侵削国人忧之当周平桓之世魏之变风始作至春秋鲁闵公元年晋献公竟灭之以其地赐大夫毕万自尔而后晋有魏氏○孔氏颖达曰闵公以前魏国尚存故平桓之世得作诗也魏无世家而郑云葛屦至十亩之闲为一君伐檀硕防为一君者以上五篇刺俭下二篇刺贪其事相反故分为异君或父祖或子孙不可知○曹氏粹中曰毕万毕公高之后也○魏晋皆有俭啬之风然其诗若作在晋献公幷吞已后则其俗渐已荒侈此诗每刺其君俭勤故知其作诗在未幷于晋以前也然序皆不着其时君无得而知之○朱氏公迁曰魏诗为晋而作似矣然国小无政似非晋事俭啬褊急与勤俭质朴亦不同直以为晋诗不可也故苏氏朱子之说皆有疑字】
　　纠纠【吉黝反】葛屦可以履霜掺掺【所衔反】女手可以缝裳要【于遥反】之襋【纪力反】之好人服【叶蒲北反】之
　　集传兴也纠纠缭戾寒凉之意夏葛屦冬皮屦【孔氏颖达曰夏日之有葛屦犹絺绤所以当暑特为便于时耳非行礼之服若行礼虽夏犹当用皮】掺掺犹纤纤也【孔氏颖达曰掺掺为女手之状则为纤细之貌古诗云纤纤出素手是也】女妇未庙见【音现】之称也娶妇三月庙见然后执妇功【孔氏颖达曰三月庙见谓无舅姑者妇入三月乃见于舅姑之庙若有舅姑则士昏礼云质明赞见妇于舅姑不待三月也虽即见舅姑亦三月乃助祭行未祭行亦未成妇也】要裳要襋衣领好人犹大人也【黄氏佐曰犹今言大人不当亲细事耳】○魏地陿隘其俗俭啬而褊急故以葛屦履霜起兴而刺其使女缝裳又使治其要襋而遂服之也此诗疑即缝裳之女所作集说【苏氏辙曰葛屦而以履霜及其暑也将安用矣妇之未庙见也而使之缝裳及其成为妇也将安使之矣○辅氏广曰纠纠葛屦本非可以履霜然自俭啬者言之则亦可用以履霜矣以兴掺掺女手本未可以缝裳然自褊急者言之则亦可使之缝裳矣夫人之情俭啬者必褊急褊急而不已则较计琐屑务省而不适宜谋利而不顾礼将无所不至矣所以不但使女缝裳而又使之治其要襋而遂服之也】
　　○好人提提【徒兮反】宛【于阮反】然左辟【音避】佩其象揥【勅帝反】维是褊心是以为刺【叶音砌】
　　集传赋也提提安舒之意宛然让之貌也【严氏粲曰宛委曲逊顺貌】让而辟者必左【徐氏鳯彩曰古人以右为尊故让者辟右就左大人之仪容也】揥所以摘【音剔】髪用象为之贵者之饰也其人如此若无有可刺矣所以刺之者以其褊迫急促如前章之云耳
　　集说【辅氏广曰此章刺其内外表里之不相副○严氏粲曰尊贵之人其容止提提然安徐而审谛其辞让而左辟也其仪宛然而逊顺又以象骨为搔首之揥而佩之其威仪服饰之羙无可讥者独其中之褊急为可刺耳好人泛言尊贵者不欲斥其君也○张氏彩曰言其容止以见其知礼言其服饰以见其居人上夫礼不丰不杀惟其称耳国人不足责矣今居上位而闲于礼者犹且褊狭迫促若此抑独何哉】
　　总论【范氏祖禹曰魏俗所以机巧趋利如此者君心之所为也故是诗惟刺其褊○朱氏谋防曰曰左辟曰象揥贵者饰也冬服夏屦女执妇功在贫贱可耳贵者之家则固陋矣○王氏志长曰葛屦履霜俭也女手缝裳勤也勤与俭立国之先务也何刺焉曰为国以礼礼者上下有章而已矣当时魏之卿大夫皆习其君之敎而为此褊急无礼之行故以为刺也佩其象揥则非士庶已下可知汾沮洳云殊异乎公路殊异乎公族风人之意盖昭然矣不然风之趋于奢与惰也若水之就下也而谓圣人汲汲以刺褊立敎令奢与惰者得借口哉】
　　葛屦二章一章六句一章五句
　　集传广汉张氏曰夫子谓与其奢也宁俭则俭虽失中本非恶德然而俭之过则至于吝啬迫隘计较分毫之闲而谋利之心始急矣葛屦汾沮洳园有桃三诗皆言急迫琐碎之意
　　集说【辅氏广曰俭本非恶德故葛屦汾沮洳二诗虽有所刺而必先言其美好也】
　　彼汾【扶云反】沮【子豫反】洳【如豫反】言采其莫【音慕】彼其【音记】之子美无度美无度殊异乎公路
　　集传兴也汾水名出太原晋阳山西南入河【王氏应麟曰水经汾水西至汾阴县北西入于河入河之处即魏之旧国】沮洳水浸处下湿之地莫菜也似柳叶厚而长有毛刺可为羮【孔氏颖达曰陆玑疏云莫茎大如箸赤节节一叶今人缫以取茧绪其味酢而滑五方通谓之酸迷河汾之闲谓之莫】无度言不可以尺寸量也【孔氏颖达曰宛丘云游荡无度賔之初筵云饮酒无度皆谓无节度也此不得为美无节度故为无复度限也】公路者掌公之路车晋以卿大夫之庶子为之○此亦刺俭不中礼之诗言若此人者美则美矣然其俭啬褊急之态殊不似贵人也集说【郑氏康成曰于彼汾水渐洳之中采其莫以为菜是俭以能勤是子之德美信无度矣虽然其采莫之事则非公路之礼也○苏氏辙曰汾水出于晋其流及魏涉汾而采莫其俭信美而非法也○朱氏道行曰采莫者必因其地贵介者必称其望两相因而不相违也彼其之子居养优崇而趋纤袭陋文物之不娴而狭隘之是甘不意官公路者所为若此殊可异也○徐氏鳯彩曰以贱草生下地犹有微美可采兴之子有美而不足观】
　　○彼汾一方言采其桑彼其之子美如英【叶于良反】美如英殊异乎公行【戸郎反】
　　集传兴也一方彼一方也史记扁鹊视见垣一方人【史记扁鹊传扁鹊姓秦氏名越人遇长桑君出其怀中药予扁鹊饮是以上池之水扁鹊饮药三十日视见垣一方人以此视病尽见五藏症音征结司马贞注方犹边也言能隔墙见彼边之人○刘氏瑾曰垣一方犹此诗言汾一方古语皆然也】英华也公行即公路也以其主兵车之行列故谓之公行也【孔氏颖达曰公路与公行一也宣二年左传云晋成公立乃宧卿之适以为公族其庶子为公行赵盾请以括为公族公许之冬赵盾为軞音毛车之族是其事也赵盾自以为庶子让公族而为公行服防云軞车戎车之倅杜预云公行之官是也】
　　○彼汾一曲言采其藚【音续】彼其之子美如玉羙如玉殊异乎公族
　　集传兴也一曲谓水曲流处藚水舄【音昔】也叶如车前草【孔氏颖达曰郭璞云水蕮如续断寸寸有节拔之可复陆玑疏云今泽蕮也】公族掌公之宗族晋以卿大夫之适子为之【孔氏颖达曰成十八年左传曰晋荀会栾黡音黯韩无忌为公族大夫使训卿之子弟是公族主君之同姓也此公族公行诸侯之官故魏晋有之周礼六官皆无公族公行之官是天子诸侯异礼也】
　　集说【黄氏佐曰如玉亦当自着于外者言之公族比公路公行为贵故一诗之意自轻而重也】总论【辅氏广曰沮洳一方一曲皆言其小也魏之俗吝啬褊急不中礼节故虽公路公行公族之官而或自采莫采桑采藚于汾水之侧故因以起兴言若而人者美则美矣然其所为俭不中礼屑为卑下之事殊不似夫贵人也所谓美无度如英如玉者亦犹葛屦末章之首所言耳夫俭以能勤而不顾礼则苟可以得者无不为也采莫采桑诗人特举其一事耳然则作此诗者盖生乎其时而不溺其习者也○许氏谦曰公路公行公族大夫也采莫采桑采藚细民之事也大夫而为细民之事是急于利而用心褊也彼其之子虽美奈夺民之利何此其所以兴刺也】
　　汾沮洳三章章六句
　　集说【范氏处义曰是诗疑为晋诗盖俭而不中礼既近于蟋蟀之所刺汾水又出于晋公族亦为晋官岂晋既幷魏之后得此诗于魏之故地欤○朱氏公迁曰此与前篇可谓知君子之大体】
　　园有桃其实之殽心之忧矣我歌且谣【音遥】不知我者谓我士也骄彼人是哉【叶将黎反】子曰何其【音基】心之忧矣其谁知之其谁知之盖亦勿思【叶新赍反】
　　集传兴也殽食也合曲曰歌徒歌曰謡【孔氏颖达曰释乐云徒歌谓之謡謡既徒歌则歌不徒矣故曰曲合乐曰歌乐即琴瑟行苇传曰歌者合于琴瑟也歌謡对文如此散则歌为总名未必合乐也】其语辞【张氏彩曰何其犹檀弓言何居盖述讥已者反问之词言不喻其志也】○诗人忧其国小而无政故作是诗言园有桃则其实之殽矣心有忧则我歌且謡矣然不知我之心者见其歌謡而反以为骄【王氏安石曰俭而非之则疑于骄○辅氏广曰居褊急之时则以忧世而歌謡者为骄】且曰彼之所为已是矣而子之言独何为哉盖举国之人莫觉其非而反以忧之者为骄也于是忧者重嗟叹之以为此之可忧初不难知彼之非我特未之思耳诚思之则将不暇非我而自忧矣【朱子曰或云比也园有桃则食其实国有民则用其力或云赋也诗固有一章而三义者在人观之如何耳】
　　集说【程子曰观此诗可见其忧深思逺矣桃果之贱者园有桃亦用其实以为殽兴国有民虽寡能用则治今不能用其民故心忧之至歌且謡重言人不知者不思耳其情至深切也○季氏本曰士未仕之称骄者以其轻世肆志而言彼人指当国之人也以当国者为是则同流合汚之类所以为不知我也○吕氏柟曰如其思之则知所以用其民者盖在德敎而不在区区之小俭矣必不以我忧为非也○顾氏梦麟曰歌而且谣者只是不一歌而足之意自此以下每二句为一转既诉已之难怀亦望人之有悟】
　　○园有棘其实之食心之忧矣聊以行国【叶于逼反】不知我者谓我士也罔极彼人是哉子曰何其心之忧矣其谁知之其谁知之盖亦勿思
　　集传兴也棘枣之短者聊且略之辞歌謡之不足则出游于国中而写忧也极至也罔极言其心纵恣无所至极【范氏祖禹曰谓我士也罔极言责君无已也】
　　集说【辅氏广曰聊以出游写其忧正以其无可告语者故耳罔极则不止以为骄也重言人不知为不思者犹欲其反思以得其是非之正也】
　　总论【季氏本曰此诗言当国者无意于治所以忧世者不能不切于心也然不知我者谓我乃士也而骄纵无极以其无志不以世道为忧故不思也思则必能知我忧世之心矣○钱氏天锡曰兴意与前篇同亦兴之兼赋者也所云国小无政只是安于俭啬固陋而不知经制之大振起之谋也】园有桃二章章十二句
　　集说【辅氏广曰黍离之忧忧王室之已覆也园有桃之忧忧魏国之将亡也忧其已覆而不我知则亦已矣忧其将亡而不我知则欲其思之者亦宜也○严氏粲曰陈国区区而衡门欲诱掖其君桧至微矣而羔裘欲其君自强于政治与园有桃诗意同盖国无不可为患其君不能为耳此孟子告滕文公之意也】
　　陟彼岵【音戸】兮瞻望父兮父曰嗟予子行役夙夜无已上愼旃哉犹来无止
　　集传赋也山无草木曰岵【孔氏颖达曰释山云多草木岵无草木屺传言无草木曰岵下云有草木曰屺与尔雅正反当是传写误也】上犹尚也○孝子行役不忘其亲故登山以望其父之所在因想像其父念已之言曰嗟乎我之子行役夙夜勤劳不得止息又祝之曰庶几愼之哉犹可以来归无止于彼而不来也【钟氏惺曰犹来者不敢必之词愼心所发也】盖生则必归死则止而不来矣或曰止获也言无为人所获也【李氏樗曰左传庄九年秦子梁子以公旗避于下道是以皆止是古者见获于敌皆谓之止】
　　集说【张氏栻曰直述所以念父之意未若思父所以念已之心之为深切也○辅氏广曰行旅之人登陟高处可以眺望则必有思慕乡里亲旧之心昔狄仁杰登大行山望白云而思其亲之在下者是也○邹氏忠曰男子生而志四方东西南北惟命是从者亦往役之义则然然采薇以公义言故曰我行不来陟岵以私情言故曰犹来无止】
　　○陟彼屺【音起】兮瞻望母【叶满彼反】兮母曰嗟予季行役夙夜无寐上愼旃哉犹来无弃
　　集传赋也山有草木曰屺季少子也尤怜爱少子者妇人之情也无寐亦言其劳之甚也【李氏公凯曰夙夜无寐无暇眠也】弃谓死而弃其尸也
　　附录【吕氏祖谦曰母尚恩故曰无弃言无弃母而不归也】
　　○陟彼冈兮瞻望兄【叶虚王反】兮兄曰嗟予弟行役夙夜必偕【叶举里反】上愼旃哉犹来无死【叶想止反】
　　集传赋也山脊曰冈【陈氏鹏飞曰岵也屺也冈也皆山之高处而可以瞻望者诗人各取其一以协韵耳】必偕言与其侪同作同止不得自如也集说【苏氏辙曰必偕必与同役者偕无独行也○钱氏天锡曰夙夜必偕见离我同胞而与同侪为侣也】
　　总论【辅氏广曰既思其父又思其母又思其兄既想像其念已之言又想像其祝已之言曰庶几其谨之哉则斯人也必能以其亲之心为心亦可谓贤矣○刘氏瑾曰诗人以已之思亲而知亲之念已虽曰设为亲念已之言实以深寓已念亲之心也章末二语所以自警亦所以自悲可以见其忠孝之心矣○朱氏公迁曰三章皆以愼言则凡所以谨其身者宜无不至矣】
　　陟岵三章章六句
　　集说【曾氏巩曰先王之世上之所以接下惟恐失其养父母之心其劳使臣之辞则然而推至于戍役之人亦劳之以王事靡盬忧我父母则先王之政即人之心莫大于此也及其后世或任使不均或苦于征役而不得养父母则有北山之感鸨羽之嗟或行役不已而父母兄弟离散则有陟岵之思诗人皆推其意见于国风所谓发乎情止乎礼义者也○朱氏公迁曰观陟岵而魏之所以役其民者可知观硕鼠而魏之所以赋其民者可见】
　　十亩之闲【叶居贤反】兮桑者闲闲【叶胡田反】兮行与子还【叶音旋】兮集传赋也十亩之闲郊外所受场圃之地也【张子曰周制国郛之外有听为场圃之地者疑家授十亩以毓草木○胡氏绍曾曰亩古作畮司马法云六尺为步步百为畮畮百为夫】闲闲往来者自得之貌行犹将也还犹归也【孔氏颖达曰还兮相呼而共归下云逝兮相呼而共往】○政乱国危贤者不乐仕于其朝而思与其友归于农圃故其词如此集说【苏氏辙曰虽有十亩之田桑者闲闲其可乐也行与子归居之夫有十亩之田其所以为乐者亦鲜矣而可以易仕之乐则仕之不可乐也甚矣○黄氏佐曰场圃之地即冬筑之以为场而纳禾稼春治之以为圃而毓草木者闲闲固是往来自得其实有黜陟不知理乱不闻意】
　　○十亩之外【叶五坠反】兮桑者泄泄【以世反】兮行与子逝兮集传赋也十亩之外邻圃也泄泄犹闲闲也逝往也集说【朱氏道行曰言外则益广泄泄舒而不迫意曰逝则长往不返矣】
　　总论【辅氏广曰危邦不入乱邦不居君子仕止之常法也使贤者以场圃之采桑者为自得而思与其友归焉则其不乐仕之意可见矣○黄氏佐曰先言我之圃次言邻之圃逝为往彼之辞或相与旋归或相与偕往皆见闲暇无所事也○姚氏舜牧曰曰十亩之闲又曰十亩之外曰桑者闲闲又曰桑者泄泄盖深嫉朝市之莫可居而欲飘然于风尘之外也仕者之心如是岂世道之福哉】
　　十亩之闲二章章三句
　　集说【吕氏祖谦曰横渠指桑地为场圃合于古制但又谓魏地侵削外无井受之田徒有近郭园廛而已则似不然果如是民将何所食乎政使周制果家赋园廛十亩魏既削小岂容尚守古法容或数家共之也况诗所谓十亩者特甚言之尔未可以为定数也○姚氏舜牧曰细玩魏之诗见魏之俗尚大抵以褊急胜君子不欲仕而乐就桑者之闲闲小人不欲居而甘就乐土之得所则其时其政盖可知已】
　　坎坎伐檀【叶徒沿反】兮寘之河之干【叶居焉反】兮河水清且涟【力防反】猗【于宜反】不稼不穑胡取禾三百廛【直连反】兮不狩不猎胡瞻尔庭有县【音】貆【音暄】兮彼君子兮不素餐【七丹反叶七宣反】兮
　　集传赋也坎坎用力之声【曹氏粹中曰檀木坚韧故伐之之声坎坎然非若丁丁之易也】檀木可为车者寘与置同干厓也【孔氏颖达曰易渐卦鸿渐于干注云干谓大水之傍故停水处与此同也】涟风行水成文也【孔氏颖达曰释水云河水清且澜猗大波为澜涟澜虽异而义同】猗与兮同语词也书断断猗大学作兮庄子亦云而我犹为人猗是也种之曰稼敛之曰穑【许氏愼曰禾之秀实为稼谷可收曰穑○孔氏颖达曰以稼穑相对皆先稼后穑故知种之曰稼敛之曰穑若散则相通大田云曾孙之稼非唯种之也汤誓云舍我穑事非唯敛之也】胡何也一夫所居曰廛【孔氏颖达曰一夫之居曰廛谓一夫之田百亩也地官遂人云夫一廛田百亩扬子云有田一廛与此传同也○曹氏粹中曰三百廛为田三万亩以汉志凖之亩收一石有半三百廛之所收当四万五千石下章三百亿其数与三百廛甚相辽絶故知诗人情性之言亦不甚拘于名数也】狩亦猎也【郑氏康成曰冬猎曰狩宵田曰猎○孔氏颖达曰此对文耳散即猎通于昼夜狩兼于四时若周礼云大田猎王制云佐车止则百姓田猎不必皆宵田也驷驖云从公于狩未必皆冬猎也】貆貉类【郑氏康成曰貉子曰貆】素空餐食也○诗人言有人于此用力伐檀将以为车而行陆也今乃寘之河干则河水清涟而无所用虽欲自食其力而不可得矣然其志则自以为不耕则不可以得禾不猎则不可以得兽是以甘心穷饿而不悔也诗人述其事而叹之以为是眞能不空食者后世若徐穉之流非其力不食其厉志盖如此【刘氏瑾曰后汉徐孺子家贫常自耕稼非其力不食盖其厉志之勤必欲服劳而后食亦若此诗贤者之志也】
　　集说【辅氏广曰不稼不穑则不可以得粒食不狩不猎则不可以得鲜食人之所食虽多而此二者为大故举而言之所谓甘心穷饿而不悔者诗中虽无此意然观其志之所存如此而诗人又以为眞能不素餐者则必当有是事矣○严氏粲曰伐檀则供劳贱之役河干则在寂寞之濵贤者不得其所矣然其心无入而不自得故见河水之清涟而玩而乐之不戚戚于得丧也○曹氏居贞曰伐檀而寘之河之干此劳于事而不得以食其力者也然天下之事固有为其事而无其功者未有不为其事而能有其功者矣君子之心宁劳而无功必不肯无功而食人之食此先难后获之意也】
　　附录【郑氏康成曰谓君子之人不得进仕在位贪鄙无功而受禄也彼君子者斥伐檀之人仕有功乃肯受禄○吕氏祖谦曰坎坎伐檀寘之河干悠然遗佚而不怨阨穷而不闵者也国人见君子在下者如此小人在位者如彼乃责之曰汝未尝稼穑禾何为而积汝未尝狩猎貆何为而来独不见夫彼河干之君子义不素餐亲伐檀以自食者乎此特旁观者之辞若所谓伐檀之君子方且陶陶不改其乐岂较短量长者哉】
　　○坎坎伐辐【音福叶笔力反】兮寘之河之侧【叶庄力反】兮河水清且直猗不稼不穑胡取禾三百亿兮不狩不猎胡瞻尔庭有县特兮彼君子兮不素食兮
　　集传赋也辐车辐也伐木以为辐也【毛氏苌曰辐檀辐也○季氏本曰辐在车轮中辏毂者老子所谓三十辐共一毂也亦伐檀为之】直波文之直也【毛氏苌曰直直波也○苏氏辙曰水平则流直】十万曰亿盖言禾秉之数也【孔氏颖达曰三百亿与三百廛三百囷相类若为釡斛之数则大多不类故为禾秉之数秉把也谓刈禾之把数也】兽三岁曰特
　　○坎坎伐轮兮寘之河之漘【顺伦反】兮河水清且沦猗不稼不穑胡取禾三百囷【邱伦反】兮不狩不猎胡瞻尔庭有县鹑【音纯】兮彼君子兮不素飧【素门反叶素伦反】兮
　　集传赋也轮车轮也伐木以为轮也【毛氏苌曰檀可以为轮】沦小风水成文转如轮也【陆氏德明曰韩诗云顺流而风曰沦沦文貌○黄氏一正曰沦小波相次有伦理也】囷圆仓也鹑防属熟食曰飧【孔氏颖达曰说文云飧水浇饭也】
　　总论【刘氏瑾曰有劳心而得食者有劳力而得食者有躬耕而自食者岂必人人自耕以食哉但不可无其事而食其食耳伐檀君子意正如此故诗人美其甘贫乐贱虽不见用而不苟食也○黄氏佐曰此诗三章意思相近重自厉其志上易曰颐贞吉观颐自求口实颐贞吉养正则吉也观颐观其所养也自求口实观其自养也口体之养曰自求者反观于己考其善不善也德之养在其中矣伐檀君子以之】附录【范氏处义曰诗人本以是诗刺贪谓在位者皆贪鄙之人无功而得禄而君子乃不得进仕失其所矣非谓君子自为伐檀之事也○黄氏櫄曰言君子有其功而无其禄小人有其禄而无其功因取物理之倒置者言之坎坎伐檀反寘之河之干而不稼不穑不狩不猎反有禾貆特鹑之富其文意易明不必以艰深而求之也】
　　【案朱子注此诗谓伐檀之人欲自食其力而不可得则宁甘穷饿而不悔诗人因叹其为不素餐之君子盖全就一人之厉志上说而以古序为未得诗指固已然考孟子之荅公孙丑君子不耕而食之问也曰其君用之则安富尊荣其子弟从之则孝弟忠信不素餐兮孰大于是朱子注云诗魏国风伐檀之篇无功而食禄谓之素餐则仍节取序说矣故录郑吕二说以存古义之大略云】
　　伐檀三章章九句
　　集说【朱氏道行曰读十亩知士不贪位读伐檀知士不慕禄有先王遗风】
　　硕鼠硕鼠无食我黍三岁贯【古患反】女【音汝】莫我肯顾【叶果五反】逝将去女适彼乐【音洛下同】土乐土乐土爰得我所
　　集传比也硕大也【孔氏颖达曰释兽于鼠属有鼫鼠孙炎曰五技鼠郭璞曰大鼠好在田中食粟豆舍人樊光同引此诗以鼫鼠为彼五技之鼠也许愼云鼫鼠五技能飞不能上屋能游不能渡谷能缘不能穷木能走不能先人能穴不能覆身陆玑疏云今河东有大鼠食人禾苖亦有五技或谓之雀鼠其形大故序云大鼠也魏国今河北县是也言其方物宜谓此鼠非鼫鼠也案此经作硕鼠训之为六不作鼫鼠之字其义或如陆言也】三岁言其久也贯习【黄氏佐曰贯训习谓久而熟事之也】顾念逝往也乐土有道之国也爰于也○民困于贪残之政故托言大鼠害己而去之也
　　集说【辅氏广曰三岁贯女则民之于上至矣莫我肯顾则上之于民甚矣于是而决去焉非民之罪也○严氏粲曰言魏国用此重敛之人已三岁矣我今将去女而适彼乐土谓适有道之国也连称乐土者喜乐于彼以见其厌苦于此也】
　　○硕鼠硕鼠无食我麦【叶讫力反】三岁贯女莫我肯德逝将去女适彼乐国【叶于逼反】乐国乐国爰得我直
　　集传比也德归恩也【严氏粲曰不肯德惠我也】直犹宜也【黄氏佐曰直训宜者久抑于此得伸其志于彼与之相宜也】
　　集说【姚氏舜牧曰元元赤子全赖长我者之顾复取之尽锱铢而略不一轸顾焉秦越人之视也民宁不转而之他哉居上者导利惠民上之直也居下者安生乐业下之直也爰得我直盖谓此可以安生乐业云尔】
　　○硕鼠硕鼠无食我苖【叶音毛】三岁贯女莫我肯劳逝将去女适彼乐郊【叶音高】乐郊乐郊谁之永号【戸毛反】
　　集传比也劳勤苦也谓不以我为勤劳也永号长呼也言既往乐郊则无复有害已者当复为谁而永号乎
　　集说【张氏栻曰国人疾之甚而欲去之而着其情于诗乃其所未忍絶者也谁之永号谓我将去尔而适乐郊当谁复永号于尔之土者乎此则尤可见其情也○严氏粲曰魏人为尔重敛所迫至于长号彼乐郊则谁长号乎谓无叹息愁恨之声也○谢氏枋得曰食黍不足而食麦食麦不足而食苖苗者禾方树而未秀也食至于此其贪甚矣】
　　总论【辅氏广曰首章冀得其所次章冀适其宜末章则冀其得免于永号而已读硕鼠之诗固当知民之情不可以久隳而又当知民之情亦无敢有过求也○季氏本曰民苦虐政不得已而欲归仁当此时贤者不能不避地况于凡民乎其情亦可闵矣】
　　硕鼠三章章八句
　　集说【严氏粲曰硕鼠指聚敛之臣即伐檀序所言在位贪鄙者也此軰奉承其君以重敛于民故曰三岁贯女谓其君任用此人而吾事之已三嵗矣国史题其事于篇端但曰刺重敛耳其后说诗者乃以为刺其君若大鼠程子谓序有失诗之意者此类是也臣之奉行由君政使然谓刺其君重敛可也便以硕鼠为称其君不可也】
　　魏国七篇十八章一百二十八句
　　集说【辅氏广曰寛裕者其流长急迫者其意短魏以地陿而褊急如此其何以传世至于长久哉故变风作于平桓之世而国遂灭于惠公之十七年止五六十年闲耳诗人之意固忧之矣○严氏粲曰魏唐无淫诗盖犹有先代之风化焉○朱氏公迁曰陟岵思亲孝子也伐檀食力卓行者也园有桃有忧乱之心十亩之闲有去乱之志则皆见几者也魏虽小国而有贤如此】



　　钦定诗经传说彚纂卷六
<经部,诗类,钦定诗经传说汇纂>
　　钦定四库全书
　　钦定诗经传说彚纂卷七
　　唐一之十
　　集传唐国名夲帝尧旧都【郑氏康成曰今曰大原晋阳是尧始居此后乃迁河东平阳】在禹贡冀州之域大行恒山之西大原大岳之野【孔氏颖逹曰大行恒山皆在河北故属冀州晋之东境迫此二山故云之西禹贡云既修大原至于岳阳郑注云岳阳县大岳之南大岳在河东名霍大山河东大原皆晋境所及故云大原大岳之野】周成王以封弟叔虞为唐侯【孔氏颖逹曰晋世家云成王与叔虞戏削桐叶为珪曰以此封若于是封叔虞于唐】南有晋水【王氏应麟曰水经汾水过晋阳县东晋水从县南东流注之晋水出县西悬瓮山】至子燮乃改国号曰晋后徙曲沃又徙居绛【严氏粲曰晋之迁徙不一歴歴可考自叔虞始封于晋阳其后三世至成侯自晋阳徙曲沃八世至穆侯自曲沃徙绛十世至昭侯自绛徙翼自昭公以曲沃封桓叔至其孙武公幷晋又自曲沃徙绛】其地土瘠民贫勤俭质朴忧深思逺有尧之遗风焉【班氏固曰河东夲唐尧所居有先王遗敎君子深思小人俭啬○张氏栻曰尧之遗风只是俭而用礼一事亦不必事事称有遗风也】其诗不谓之晋而
　　谓之唐葢仍其始封之旧号耳唐叔所都在今大原府曲沃及绛皆在今绛州【皇舆表大原府即今大原府曲沃今平阳府闻喜县绛今平阳府翼城县绛州今平阳府绛州竝山西】
　　集说【郑氏康成曰昔尧之末洪水九年下民其咨万国不粒于时杀礼以救艰厄其流乃被于今当周公召公共和之时成侯曽孙僖侯甚啬爱物俭不中礼国人闵之唐之变风始作○苏氏辙曰晋诗而谓之唐以为此尧之旧而非日徳之所及也○范氏处义曰日之为晋久矣而诗犹谓之唐葢具二美焉一则以尧之遗泽在人心者万世如一日故存唐之名示不忘尧也一则以见圣人之思古故凡有古之名号存于世者不轻变易也○刘氏瑾曰叔虞封唐变侯号晋十七传至晋侯缗为曲沃武公所幷然武公能灭晋之宗而不能灭唐之号能冒晋之号而不能继唐之统君子欲絶武公于晋而不可故总名其诗为唐以寓意焉然则晋诗称唐见曲沃武公灭宗国之罪而魏风首晋又以见曲沃献公灭同姓之恶世变如比春秋欲不作不可也】
　　蟋蟀在堂嵗聿【允橘反】其莫【音慕】今我不乐【音洛下同】日月其除【直虑反】无已大【音泰】康职思其居【叶音据】好【呼报反】乐无荒良士瞿瞿【俱具反】
　　集传赋也蟋蟀虫名似蝗而小正黑有光泽如漆有角翅或谓之促织【陆氏玑曰蟋蟀一名蛬一名蜻幽州人谓之趋织里语曰趋织鸣懒妇惊是也】九月在堂聿遂莫晚【孔氏颖达曰七月之篇说蟋蟀云九月在戸此言在堂谓在室户之外与户相近时当九月嵗未为暮而言嵗聿其暮者言其过此月后则嵗遂将暮耳】
　　除去也大康过于乐也职主也瞿瞿却顾之貌【朱氏公迁曰顾其后也】○唐俗勤俭故其民闲终嵗劳苦不敢少休及其嵗晚务闲之时乃敢相与燕饮为乐而言今蟋蟀在堂而嵗忽已晚矣当此之时而不为乐则日月将舍我而去矣然其忧深而思逺也故方燕乐而又遽相戒曰今虽不可以不为乐然不已过于乐乎盍亦顾念其职之所居者使其虽好乐而无荒若彼良士之长虑而却顾焉则可以不至于危亡也葢其民俗之厚而前圣遗风之逺如此
　　集说【朱子曰唐风自是尚有勤俭之意作是诗是一个不敢放懐底人说今我不乐日月其除便又说无已大康职思其居○辅氏广曰今我不乐日月其除张而不弛文武不能也无已大康职思其居弛而不张文武不为也好乐无荒良士瞿瞿一张一弛文武之道也○姚氏舜牧曰士农工商各有其职各有其居就其职而思其居则必各止其所无然游纵以荒其职矣○张氏彩曰此诗大意谓穷窘迫促非可久之道如此嵗暮休藏之时曷尝不可为乐惟无至于大康而忘其当修之豫备则乐亦何妨于事哉观彼瞿瞿之良士何尝不乐但不至于荒耳】
　　○蟋蟀在堂嵗聿其逝今我不乐日月其迈【叶力制反】无已大康职思其外【叶五坠反】好乐无荒良士蹶蹶【俱衞反】
　　集传赋也逝迈皆去也外余也其所治之事固当思之而所治之余亦不敢忽葢其事变或出于平常思虑之所不及故当过而备之也【欧阳氏修曰职思其外者谓广为周虑也○苏氏辙曰既思其职又思其职之外】蹶蹶动而敏于事也【孔氏颖达曰释诂云蹶动也释训云蹶蹶敏也○朱氏公迁曰动即勤动之义】
　　集说【辅氏广曰人无逺虑必有近忧故常思虑在事外也思之虽周而为之不敏则亦无益矣】
　　○蟋蟀在堂役车其休今我不乐日月其慆【吐刀反叶佗侯反】无已大康职思其忧好乐无荒良士休休
　　集传赋也庶人乘役车嵗晚则百工皆休矣【孔氏颖达曰春官巾车注云役车方箱可载任器以供役然则收纳禾稼亦用此车故役车休息是农工毕也○苏氏辙曰嵗晚则入居于室而役车止】慆过也休休安闲之貌乐而有节不至于淫所以安也【季氏夲曰休休以安为念亦惧意也】
　　集说【黄氏佐曰既思职内之事又思职外之事内外若无遗患矣然忧患之来又有出于非常以为逺而又在近所谓谨备其所憎祸常生于所爱则亦不可不思虑也如此则思患豫防无所不至矣焉有不安者乎】
　　总论【刘氏瑾曰此诗必曰蟋蟀在堂而后曰今我不乐则能不游于逸矣既曰今我不乐又曰无已大康则能不淫于乐矣曰职思其外则儆戒无虞也曰好乐无荒则无怠无荒也以诗人之克勤克俭所忧所思虽无唐虞君臣之徳业而其发于诗者与伯益告戒之辞同条共贯信乎前圣遗风之逺也○邹氏泉曰此诗言愈紧而意愈切首言居犹是夲分常事未及其余也次言外则及其余矣然犹是过而备之耳未切于忧也言忧则操心危虑患深常在多凶多惧之地而比上之思备其余者益切矣】蟋蟀三章章八句
　　集说【张子曰晋以土地薄民贫故其俗本来俭俭而用礼乃有尧之遗风指诗人而言也惟晋诗此意为多可以意求○刘氏瑾曰自尧而至于周葢千余年矣而其风化流传固结于唐人之心故其民闲质实勤俭之习亲爱和乐之恩警戒忠告之情备见于诗比其俗之所以为厚也】
　　山有枢【乌侯昌朱二反】隰有榆【夷周以朱二反】子有衣裳弗曳弗娄【力侯力俱二反】子有车马弗驰弗驱【祛尤亏于二反】宛【于阮反】其死矣他人是愉【他侯以朱二反】
　　集传兴也枢荎【音垤】也今刺榆也【吕氏祖谦曰陆玑疏云枢其针刺如柘其叶如榆为茹美滑于白榆也榆之类有十种叶皆相似皮及理异耳】榆白枌也【吕氏祖谦曰尔雅疏曰榆之皮色白者名枌】娄亦曳也【孔氏颖逹曰曳者衣裳在身行必曳之娄与曳连则同为一事○黄氏一正曰曳娄盖服衣裳而行动之意】驰走驱策也【孔氏颖达曰走马谓之驰策马谓之驱】宛坐见貌愉乐也○此诗葢亦荅前篇之意而解其忧故言山则有枢矣隰则有榆矣子有衣裳车马而不服不乘则一旦宛然以死而他人取之以为已乐矣葢言不可不及时为乐然其忧愈深而意愈蹙矣
　　集说【朱子曰诗所以能兴起人处全在兴如山有枢隰有榆别无意义只是兴起下面子有车马子有衣裳耳○刘氏瑾曰宛其死矣而衣裳车马徒为他人之乐是其忧逺及于身后其意欲尽乐于生时则虽解前篇深逺之忧而忧反愈深虽荅前篇为乐之意而意则愈蹙矣】
　　○山有栲【音考叶去九反】隰有杻【女九反】子有廷内弗洒弗埽【叶苏后反】子有钟鼓弗鼔弗考【叶去九反】宛其死矣他人是保【叶补苟反】集传兴也栲山樗【勅居反】也似樗色小白叶差狭【孔氏颖达曰郭璞曰栲似樗生山中亦类漆树俗语曰櫄樗栲漆相似如一】杻檍【音亿】也叶似杏而尖白色皮正赤其理多曲少直材可为弓弩榦者也【陆氏玑曰杻枝叶茂好二月中叶疏华如楝而细蘂正白今官园种之正名曰万嵗】考击也保居有也【范氏处义曰他人是保谓保而有之也】
　　集说【孔氏颖达曰上云他人是愉为得已乐以为乐此云他人是保为得已之安以为安也】
　　○山有漆【音七】隰有栗子有酒食何不日鼔瑟且以喜乐【音洛】且以永日宛其死矣他人入室
　　集传兴也君子无故琴瑟不离于侧永长也人多忧则觉日短饮食作乐可以永长此日也
　　总论【辅氏广曰蟋蟀但言不可不及时以自乐而遂相戒以为不已过于乐乎则是初未必敢为乐也故国人又作山有枢之诗以荅其意而寛其忧然其所谓乐者岂或至于溺情极欲流而不反者哉观于唐风之所谓乐或不及而失于蹙然愈于过而流于奢者多矣○谢氏枋得曰始言他人是愉中言他人是保末言他人入室一节悲一节此亦忧深思逺也○许氏谦曰蟋蟀以为不可过于乐而豫防事变忧患之不测其忧固已深矣然其勤俭自守思患豫防其意犹可制而此诗所思又若朝不谋夕者故曰忧愈深而意愈蹙也】
　　山有枢三章章八句
　　集说【吕氏祖谦曰前汉地理志云唐诗蟋蟀山有枢葛生三篇皆思奢俭之中念死生之虑○辅氏广曰以此诗为荅前篇之意而寛其忧则句句有着落有意味此义葢自先生发之然亦因天保为报上之诗故幷既醉假乐诸篇皆得其正也】
　　扬之水白石凿凿【子洛反】素衣朱襮【音博】从子于沃【叶鬰鏄反】既见君子云何不乐【音洛】
　　集传比也凿凿巉岩貌襮领也诸侯之服绣黼领而丹朱纯【音准】也【孔氏颖达曰释器云黼领谓之襮孙炎曰绣刺黼文以褗领是襮为领也郊特牲云绣黼丹朱中衣大夫之僭礼知诸侯当服之中衣者朝服祭服之里衣也大夫中衣亦用素不必以绣黼为领绣黼唯诸侯乃得服之耳】子指桓叔也沃曲沃也○晋昭侯【陆氏徳明曰昭公左传及史记作昭侯○严氏粲曰疏曰昭公伯文侯仇之子】封其叔父成师于曲沃是为桓叔【孔氏颖达曰封沃者使专有之别为沃国不复属晋地理志云河东闻喜县故曲沃也应劭曰武帝于此闻南越破改曰闻喜】其后沃盛强而晋微弱国人将叛而归之故作此诗言水缓弱而石巉岩以比晋衰而沃盛故欲以诸侯之服从桓叔于曲沃且自喜其见君子而无不乐也
　　集说【欧阳氏修曰激扬之水其力弱不能流移白石以兴昭公微弱不能制曲沃而桓叔之强于晋国如白石凿凿然其民从而乐之○苏氏辙曰昭公始封桓叔于曲沃沃盛强昭公防弱虽欲去之而不可得矣譬如扬水以求其能流虽物之易流者有不能流矣而况于石乎只以益其凿凿耳民知昭公之不振也故将具诸侯之衣以从桓叔于沃】
　　附録【严氏粲曰水喻昭公石喻桓叔又设为国人相语之辞言以素丝为中衣以丹朱为缘以绣黼为领此诸侯之服也今子欲奉此服于桓叔我将从子往沃以见此桓叔则如何不乐乎子指叛者设言其人其意谓国中有相与为叛以应曲沃者矣此防词以泄其谋欲昭公闻之而戒惧早为之备也】
　　○扬之水白石皓皓【胡老反叶胡防反】素衣朱绣【叶先妙反】从子于鹄【叶居号反】既见君子云何其忧【叶一笑反】
　　集传比也朱绣即朱襮也【毛氏苌曰绣黼也○孔氏颖达曰传言绣黼者谓于缯之上绣刺以为黼非训绣为黼也】鹄曲沃邑也
　　集说【孔氏颖达曰晋封桓叔非独一邑而已其都在曲沃其旁更有邑也】
　　○扬之水白石粼粼【利新反】我闻有命【叶弥幷反】不敢以告人集传比也粼粼水清石见之貌【毛氏苌曰粼粼清澈也○许氏愼曰水生厓石闻粼粼也】闻其命而不敢以吿人者为之隐也桓叔将以倾晋而民为之隐葢欲其成矣【苏氏辙曰命桓叔之政命也】○李氏曰古者不轨之臣欲行其志必先施小惠以收众情然后民翕然从之田氏之于齐亦犹是也故其召公子阳生于鲁国人皆知其已至而不言所谓我闻有命不敢以告人也
　　集说【郑氏康成曰不敢以告人而去者畏昭公谓已动民心○辅氏广曰民为桓叔隐而欲其事之成此可见其情之大可畏也】
　　附录【严氏粲曰昭公诸诗皆以沃强为忧此诗末章之云葢反辞以见意故泄其谋欲昭公知之忠之至也自桓叔至武公屡得志矣而晋人终不服相与攻而去之其后更六世逾六七十载迫于王命而后不敢不聼在昭公之初晋人之心岂从沃哉若助桓叔而匿其情则此诗不作可也亦既声之于诗使采诗者飏之以讽其君矣安在其为匿之也故言不敢告人者乃所以告昭公言我闻有命者又以见其事已成祸至甚迫所以激发昭公者至切切也】
　　总论【刘氏敞曰非扬之水不能使白石凿凿非昭公微弱不能驱百姓归沃沃以盛强卒章曰我闻有命者道民将叛之实也○李氏樗曰既见君子云何不乐以见其得众心也我闻有命不敢以告人亦是言得众心也张横渠曰民爱桓叔闻有叛逆之命不敢以告人以见民心之爱桓叔其深如此○范氏处义曰素衣绣黼在邑而服侯服国人宜恶之乃反以为美皆欲从之以为可以乐而无忧则桓叔之所为必有以要民誉而收众情故国人闻桓叔叛逆之命不敢以语人恐其或致人言以害其成也】扬之水三章二章章六句一章四句
　　集说【孔氏颖达曰作扬之水诗者刺晋昭公也昭公分国封沃已为不可国人将叛又不能抚之也故刺之】
　　附录【严氏粲曰时沃有簒宗国之谋而潘父隂主之将为内应而昭公不知此诗正发潘父之谋其忠告于昭公者可谓切至若眞欲从沃则是潘父之党必不作此诗以泄漏其事且自取败也○郝氏敬曰此托为国人从沃之辞刺昭公之失民也民心贰而后敌人乘之叚之叛郑也国人先美之沃之叛晋也国人先从之诗皆以为刺而圣人皆存之所以为万世长民者戒逺矣】
　　【案集传云国人将叛晋而归沃故作此诗闻其命而不敢以告人者民为之隐而欲其事之成也葢是时晋衰沃盛民知昭公之不振而乐从桓叔与欧阳修苏辙之说同惟严粲诗缉以为昭公时晋人之心尚未涣散其乐从沃者沃之党耳作诗者设为国人相语之词其曰我闻有命不敢以告人正所以泄沃党之谋而非叛晋者之所自作也其说亦似近理故姑存之以备一解】
　　椒聊之实蕃衍盈升彼其【音记】之子硕大无朋椒聊且【子余反】逺条且
　　集传兴而比也椒树似茱萸有针刺其实味辛而香烈聊语助也朋比也【陆氏徳明曰比必履反谓无比例也○李氏樗曰言其强盛而无比也】且叹词逺条长枝也○椒之蕃盛则采之盈升矣彼其之子则硕大而无朋矣椒聊且逺条且叹其枝逺而实益蕃也【陈氏鹏飞曰是椒也其条逺矣言子孙大也】此不知其所指序亦以为沃也
　　集说【范氏祖禹曰椒聊且者本其始也逺条且者言其枝别将逺而无穷也○严氏粲曰椒实蕃衍采之盈升喻桓叔子孙众多也彼其硕大盛彊无与伦比矣然方兴未艾将不止于今日之所观故复叹是椒新长之条益逺则实益蕃喻桓叔他日之子孙将日益众多也桓叔日彊昭公其危哉为告昭公故称桓叔为彼也○朱氏公迁曰以椒之蕃衍兴沃之盛大葢用蕃盛之意为兴也晋至于沃而势愈盛犹椒至逺条而实益蕃此则比也】
　　○椒聊之实蕃衍盈匊【九六反】彼其之子硕大且笃椒聊且逺条且
　　集传兴而比也两手曰匊【李氏樗曰陆农师谓两手为匊两匊为升先曰升后曰匊互相备而已○李氏公凯曰匊言其繁衍盛多而不可以升较】笃厚也【顾氏起元曰笃是盘根深厚不可防意】
　　总论【严氏粲曰此诗言桓叔之彊而不及昭公其意则忧昭公之弱而非主桓叔言在此而意在彼也○邓氏元锡曰椒聊忧晋也曲沃昌晋防矣硕大无朋况大都耦国也硕大且笃况厚施得众也复咏椒聊逺条三致意焉其志隐其思深诗其有忠臣之心哉】
　　椒聊二章章六句
　　集说【孔氏颖达曰作椒聊诗者刺晋昭公也君子见沃国之盛彊知其后世稍复蕃衍盛大子孙将幷有晋国焉昭公不知故刺之○范氏处义曰以春秋左氏传考之昭公封成师于曲沃乃鲁恵公之二十四年至鲁荘公十六年曲沃伯为晋侯葢几七十年诗人于昭公之世已知沃之子孙将有晋国非君子知微知彰不能为此言也沃之修其政多歴年所中闲屡有簒夺之祸而昭公以来略不知所为备至于失国而后已此可以为永鍳也○辅氏广曰案扬之水椒聊二诗述当时民情弃旧君而乐桓叔也如此则其俗之薄甚矣圣人何取焉夫民罔常怀怀于有仁民之去就系上之人如何耳故圣人录此二诗以见民无常懐而在止者不可不强于自治也】
　　绸【直留反】缪【芒侯反】束薪三星在天【叶铁因反】今夕何夕见此良人子兮子兮如此良人何
　　集传兴也绸缪犹纒绵也【苏氏辙曰薪之为物束之则合释之则解是则绸缪固之而后可以望其合也】三星心也【罗氏中行曰心东方苍龙七宿之第五星】在天昏始见于东方建辰之月也【胡氏一桂曰毛以三星为参星今朱子从郑说葢以见其失嫁娶之时也○刘氏瑾曰心宿之象三心鼎立故因谓之三星然凢三星者非止心之一宿而知此诗为指心宿者葢春秋之初辰月末日在毕昏时日沦地之酉位而心宿始见于地之东方此诗男女既过仲春之月而得成婚故适见心宿也】良人夫称也【冯氏复亰曰仪礼郑注云妇人称夫曰良】○国乱民贫男女有失其时而后得遂其婚姻之礼者诗人叙其妇语夫之词曰方绸缪以束薪也而仰见三星之在天今夕不知其何夕也而忽见良人之在此旣又自谓曰子兮子兮其将奈此良人何哉
　　喜之甚而自庆之词也
　　集说【郑氏康成曰三星谓心星也心有尊卑夫妇父子之象又为二月之合宿故嫁娶者以为候焉昏而火星不见嫁娶之时也今我束薪于野乃见其在天则三月之末四月之中见于东方矣故云不得其时○王氏安石曰见此良人言女子之失时者也○曹氏粹中曰诗人每以薪喻昏姻如翘翘错薪析】
　　【薪如之何是也束薪者析于彼而合于此有昏姻之义焉】
　　○绸缪束刍【叶侧九反】三星在隅【叶语口反】今夕何夕见此邂【戸解反】逅【胡豆反叶狠口反】子兮子兮如此邂逅何
　　集传兴也隅东南隅也昏见之星至此则夜久矣邂逅相遇之意此为夫妇相语之词也
　　集说【唐氏汝谔曰张南轩疑昏姻不得称邂逅然而得自过时喜出望外亦若有不期而防者故云○张氏彩曰昏姻恒久之事而曰邂逅者指初防之时为言】
　　○绸缪束楚三星在戸【侯古反】今夕何夕见此粲【采旦反】者【叶章与反】子兮子兮如此粲者何
　　集传兴也戸室戸也戸必南出昏见之星至此则夜分矣粲美也【张氏彩曰粲者华美之意意以女之服貌为言】此为夫语妇之词也或曰女三为粲一妻二妾也【李氏樗曰国语虽曰女三为粲而又曰粲美物也是言美女也】
　　集说【王氏安石曰见此粲者言男子之夫时也○朱氏公迁曰昏而正东夜久而东南隅夜分而正南葢众星随天而转以夜之浅深为序】
　　总论【范氏处义曰国乱则征役无时赋敛无节民既不得安居且乏货财不能备礼此昏姻所以失时也○吕氏祖谦曰三星见则非昏姻之时在天在隅在戸随所见而互言之不必以为时之先后○辅氏广曰昏姻礼之常也及其时行其礼虽曰可嘉然亦常事耳何至喜之甚而自庆如此惟其失时之久而一旦得遂其礼故喜幸之词至于不能自胜也诵绸缪之诗则足以知民之情而为人上者其可不使之得其常哉○许氏谦曰仲春防男女礼也今过时之人自谓昏姻之道失矣而忽得遂此所以乐也诗上四句皆诗人述夫妇之言下二句皆诗人自道其夫妇之喜】
　　绸缪三章章六句
　　集说【李氏樗曰此诗与衞有狐郑野有蔓草陈东门之杨皆言世变多故昏姻不得其时然陈郑衞之诗淫乱为多葢当时政教不修礼义不明此所以有相奔之俗至于唐风则不然葢淫泆之祸在于奢侈唐之风俗尚俭虽不得其时犹未至于淫奔也】
　　有杕【徒细反】之杜其叶湑湑【私叙反】独行踽踽【俱禹反】岂无他人不如我同父【扶雨反】嗟行之人胡不比【毗至反】焉人无兄弟胡不佽【七利反】焉
　　集传兴也杕特也杜赤棠也【严氏粲曰赤棠白棠解见甘棠】湑湑盛貌踽踽无所亲之貌【李氏樗曰案孟子何为踽踽凉则踽踽然无所亲之意也】同父兄弟也比辅佽助也【钱氏天锡曰比有眷恋意佽有扶持意】○此无兄弟者自伤其孤特而求助于人之词言杕然之杜其叶犹湑湑然人无兄弟则独行踽踽曾杜之不如矣然岂无他人之可与同行也哉特以其不如我兄弟是以不免于踽踽耳于是嗟叹行路之人何不闵我之独行而见亲怜我之无兄弟而见助乎集说【邓氏元锡曰天生物使一本也岂无他人不如我同父一本故也○朱氏道行曰诗以独生之杜犹叶茂起独行之人终无与此反兴也无兄弟者顾影踽踽而望比佽于他人他人非同父知其不如而庶几于万一之我比我佽无聊頼之词也○钱氏天锡曰不如我同父言其不我亲不我助也我亲我助则他人犹同父矣以不如兄弟之人而以兄弟之义望之正所以为自伤也】
　　○有杕之杜其叶菁菁【子零反】独行睘睘【求萤反】岂无他人不如我同姓【叶桑经反】嗟行之人胡不比焉人无兄弟胡不佽焉
　　集传兴也菁菁亦盛貌睘睘无所依貌【曹氏粹中曰说文云睘睘惊视也独行多惧故睘睘也】
　　集说【严氏粲曰同姓亦谓兄弟变文成章耳○朱氏公迁曰由同父而同姓以亲疎为次序也】总论【季氏夲曰此诗之意欲人厚于兄弟而笃亲亲之恩言杕杜虽特生亦有湑湑菁菁之叶以庇本根人苟独行而无兄弟则无庇矣见人不可无兄弟也非兄弟则为行路之人行路之人相遇何尝相亲比乎此即常棣所谓虽有良朋况也永叹之意○顾氏起元曰各上五句自伤其孤特下四句求助于人也踽踽睘睘就情义上说此只是孤特岂无他人二句原其所以为孤特也】
　　杕杜二章章九句
　　集说【辅氏广曰读是诗者见人生世闲不可独居无与而他人又不如同气之为亲也葢有常棣之遗意庶几于大序所谓厚人伦者○姚氏舜牧曰杕杜凢三见一见于此伤已之无兄弟也再见于后伤已之寡弱不足恃也三见于小雅伤征夫在外而未归也总是孤特无倚之意】
　　羔裘豹袪【起居起据二反】自我人居居【斤于斤御二反】岂无他人维子之故【攻乎古慕二反】
　　集传赋也羔裘君纯羔大夫以豹饰袪袂也【孔氏颖达曰袂是袖之大名袪是袖头之小称其通皆为袂也】居居未详
　　集说【毛氏苌曰自用也居居懐恶不相亲比之貌○郑氏康成曰羔裘豹袪在位卿大夫之服也其役使我之民人其意居居然有悖恶之心不恤我之困苦此民卿大夫采邑之民也故云岂无他人可归往者乎我不去者乃念子故旧之人○朱子曰在位者不恤其民故在下者谓之曰彼服是羔裘豹袪之人○胡氏绍曾曰诗美其人则指其服饰曰羔裘豹饰孔武有力刺其人则曰羔裘豹袪自我人居居夫一服而见好见恶服无美恶葢其人乎其人可望而知之】
　　○羔裘豹褎【徐救反】自我人究究岂无他人维子之好【呼报反叶呼候反】
　　集传赋也褎犹袪也究究亦未详
　　集说【毛氏苌曰究究犹居居也○郑氏康成曰我不去而归往他人者乃念子而爱好之也民之厚如此亦唐之遗风】
　　总论【孔氏颖达曰在位之臣当助君忧民经二章皆刺在位懐恶不恤下民之辞○释训云居居究究恶也李廵曰居居不狎习之恶孙炎曰究究穷极人之恶此言懐恶而不与民相亲是不狎习也用民力而不忧其困是穷极人也○范氏处义曰晋之诸臣尸位素餐不闻以民事言于上者故羔裘刺之终篇皆责以不恤民之言作是诗者葢与在位之人有旧好是以原其为民设官之意告之冀其必聼也】羔裘二章章四句
　　集传此诗不知所谓不敢强解
　　集说【辅氏广曰先生但以居居究究四字不可晓故以为不敢强解此正得阙疑之意然曰羔裘豹袪则是指其卿大夫也明矣岂无他人维子之故则其欲去而不忍去之意亦可见矣近世诸儒皆据尔雅有居居究究恶也之训故多从毛郑之说然先生尝谓尔雅乃是集诸儒训诂以成书其闲葢亦不能无误者则居居究究之训亦未可据也】
　　【案朱子以居居究究之文止见尔雅未敢据以解经故云此诗不知所谓然羔裘豹袪不得不指为卿大夫之服也详绎居居究究云者必非颂羙之词况尔雅之为训兴于中古在毛郑之前与其废斯篇于不解且姑从传疏以求通似亦可矣】
　　肃肃鸨羽集于苞栩【况禹反】王事靡盬【音古】不能蓺稷黍父母何怙【候古反】悠悠苍天曷其有所
　　集传比也肃肃羽声鸨鸟名似鴈而大无后趾【陆氏玑曰鸨鸟连蹄性不树止树止则为苦】集止也苞丛生也【毛氏苌曰苞稹也○孔氏颖逹曰孙炎曰物丛生曰苞齐人名曰稹郭璞曰今人呼物丛致者爲稹】栩柞栎也其子为皁斗殻可以染皁者是也【陆氏玑曰徐州人谓栎为杼或谓之为栩】盬不攻致【音稚】也【孔氏颖达曰盬为蛊字异义同左传云于文皿虫为蛊谷之飞亦为蛊然则虫害器败谷者皆谓之蛊是盬为不攻牢不坚致之意也】蓺树怙恃也○民从征役而不得养其父母故作此诗【何氏楷曰序谓君子下从征役今案篇中有蓺稷黍等语似与君子不类】言鸨之性不树止而今乃飞集于苞栩之上如民之性本不便于劳苦今乃久从征役而不得耕田以供子职也悠悠苍天何时使我得其所乎集说【辅氏广曰王事靡盬者或是勤王之事或是敌王之忾皆不可知使民久从征役父母饥饿无所恃頼则其穷亦甚矣然但呼天而告之犹冀有时而得所也惟君子为能通天下之志必使斯民飬生送死仰事俯肓之无憾不然则赤何所不至哉○季氏夲曰鸨本水鸟性不树止以下无可栖之地而集于苞栩之上如易之所谓鸿渐于木或得其桷以比民之性本欲安居而久劳征役急于求息也○朱氏道行曰子少则怙父母既壮则父母怙子所谓相依为命也怙父母正子之所乃今不得故呼悠悠苍天而叹之○徐氏凤彩曰言王事者必唐国之民役于王室者也逺从征缮故以羽声肃肃为比】
　　○肃肃鸨翼集于苞棘王事靡盬不能蓺黍稷父母何食悠悠苍天曷其有极
　　集传比也极已也
　　集说【范氏祖禹曰曷其有极者言劳役之无已也○黄氏佐曰征役已则得耕田以供子职矣】
　　○肃肃鸨行【戸郎反】集于苞桑王事靡盬不能蓺稻粱父母何尝悠悠苍天曷其有常
　　集传比也行列也【陆氏佃曰说文曰□音宝相次也葢鸨性羣居如鴈自然而有行列故从□诗曰鸨行以此故也】稻即今南方所食稻米水生而色白者也【黄氏一正曰稻一名稌水田夏种冬收髙四五尺叶细而长有赤白紫芒数种米粒霜白】粱粟类也有数色【王氏逢曰本草注凡云粱米皆是粟类青粱殻穗有毛粒青米亦防青而细于黄白粱黄粱穂大毛长谷米俱麤于白粱】尝食也常复其常也
　　集说【范氏祖禹曰思得休息以反其常厌乱之甚也○朱氏公迁曰复其常则遂安居之乐矣】总论【孔氏颖逹曰三章皆上二句言从征役之苦下五句恨不得供飬父母之辞○范氏处义曰语意虽切不敢怨其上诗人之忠厚也○朱氏公迁曰一章言居处何时而可定二章言行役何时而可已三章言旧时之乐何时而可复○徐氏凤彩曰黍稷稻粱非成熟于一时者而今皆不得蓺见从役非一日矣】
　　鸨羽三章章七句
　　集说【陈氏鹏飞曰春秋之时诸侯犹以王命征役故曰王事靡盬但调发未必均故君子苦之○刘氏瑾曰变风多作于春秋时斯时也天下不知有王之时也而北门云王事适我伯兮云为王前驱此诗亦云王事而且以靡盬为言虽皆怨者之词犹幸王命之行于列国亦可以见君臣之义根于人心也亦可以见文武成康之遗泽也○黄氏佐曰朱传既曰征役则以征伐之役言如伯兮之诗曰久从征役则是以征伐言也若夫殷其雷曰从役君子于役曰久役皆未尝有征字则泛说为是】
　　岂曰无衣七兮不如子之衣安且吉兮
　　集传赋也侯伯七命其车旗衣服皆以七为节【孔氏颖达曰晋唐叔之封爵称侯侯伯之礼冕服七章故请七章之衣○吕氏祖谦曰周礼注鷩冕七章衣三章一曰华虫画以雉即鷩也二曰火三曰宗彛皆画为缋裳四章一曰藻二曰粉米三曰黼四曰黻皆絺以为绣○许氏谦曰车旗衣服谓繁缨之就属车之乗旗之斿服之章皆以七为节】子天子也○史记曲沃桓叔之孙武公【严氏粲曰桓叔成师始封曲沃荘伯鱓桓叔子也武公称荘伯子也】伐晋灭之尽以其寳器赂周厘【与僖同】王王以武公为晋君列于诸侯此诗葢述其请命之意言我非无是七章之衣也而必请命者葢以不如天子之命服之为安且吉也葢当是时周室虽衰典刑犹在武公既负弑君簒国之罪则人得讨之而无以自立于天地之闲故赂王请命而为说如此然其倨慢无礼亦已甚矣厘王贪其宝玩而不思天理民彝之不可废是以诛讨不加而爵命行焉则王纲于是乎不振而人纪或几乎絶矣呜呼痛哉
　　集说【毛氏苌曰诸侯不命于天子则不成为君○郑氏康成曰云我岂无是七章之衣乎晋旧有之非新命之服○辅氏广曰安谓不陧杌吉谓无后患此时以利害言耳非诚知义理之所在也○请命于天子而敢自谓岂曰无衣不如子之所命则其辞之悖慢无礼亦甚矣大率意得志满者其辞多如此】附录【孔氏颖达曰天子命诸侯必赐之以服故请其衣就天子之使请天子之衣故云子之衣也武公幷晋心不自安故得王命服则安且吉兮○世家称武公厚赂周僖王僖王乃赐之命是于法武公不当赐之羙之者其臣之意羙之耳○严氏粲曰子者指天子之使言之言我非不能造此衣之七章然不如子之赐我者为安且吉也曲沃自桓叔以来屡得志矣晋人不服每攻而去之故以请于天子者为安吉然曰我非无之虽曰不要君吾不信也】
　　○岂曰无衣六兮不如子之衣安且燠【于六反】兮
　　集传赋也天子之卿六命【孔氏颖达曰典命云王之三公八命其卿六命其国家宫室车旗衣服礼仪亦如之】变七言六者谦也不敢以当侯伯之命得受六命之服比于天子之卿亦幸矣【孔氏颖达曰晋实侯爵之国非天子之卿所以请六章衣者谦不敢必当侯伯之礼故求得受六命之服也】燠暖也言其可以久也【程子曰燠暖亦谓安耳○徐氏鳯彩曰燠服久则暖也】
　　集说【孔氏颖达曰侯伯入为卿士依其夲国之命不服六章也晋之先世不得有六章之衣而云岂曰无衣六者从上章之文饰辞以请命耳非实有也○辅氏广曰敢求侯伯七命之服既又自贬而欲比于天子之卿则其无忌惮可知矣】
　　总论【吕氏祖谦曰以史记左传考之平王二十六年晋昭侯封季弟成师于曲沃专封而王不问一失也三十二年潘文弑昭侯欲纳成师而王又不问二失也四十七年曲沃荘伯弑晋孝侯而王又不问三失也桓王二年曲沃荘伯攻晋王非特不能讨反使尹氏武氏助之四失也至是武公篡晋僖王反受赂命之为诸侯五失也以此观之则礼乐征伐移于诸侯降于大夫窃于陪臣其所由来者渐矣○黄氏佐曰武公灭宗国而自立不顾天理矣书曰恵廸吉顺理之谓也请命之意但以势压人免凶祸耳岂曰无衣跋扈要君之意显然矣】
　　附录【严氏粲曰武公之事国人所不与序言美之者特武公大夫之意耳武公有无王之心而后动于恶篡弑大恶也王法之所不容诛也彼其请命于天子之使岂真知有王哉正以人心所不与非假王灵则终不能定晋此正与唐藩镇戕其主帅而代之以坐邀桂节者无以异无衣之诗不删者所以着世变之穷也他曰三家分晋王又移其命武公者命三家矣君子是以知周之不复振也】
　　无衣二章章三句
　　集说【杨氏守陈曰无衣序谓美晋武公朱夫子辨说至当矣然辨犹开两说谓此诗若非武公自作以述其防王请命之意则诗人所作以着其事而阴刺之至传则直以为武公之所自作者耳愚谓武公乱贼也若果其所自作则乱贼之言圣人未必录之葢诗人阴刺如辨之后说云耳然传说正大严厉足以诛千古之贼党而正万世之人心解经垂训之功莫大于此】
　　【案序无衣美晋武公也武公始幷晋国其大夫为之请命乎天子之使而作是诗也孔颖达曰就天子之使请衣故云子之衣程子曰武公始有晋国而能请命天子故诗人美之吕祖谦曰刘氏云此之谓变风变之中有羙羙之中有刺取其一节不兼其义无衣之诗其力足以兼国然不自安也待天子之命然后安是之取尔至朱子谓此诗若非武公自作以述其赂王请命之意则诗人所作以着其事而阴刺之耳序乃以是为羙吾恐其奬奸诲盗而非所以为教也斯论可谓卓越乎前儒矣及着集传则定为武公所自作就其倨慢之辞以正其簒弑之罪则尤春秋讨贼之义也而严粲则申颖达之意以为自桓叔至武公沃晋相攻相逐逾六七十载晋人终不服至是特廹于王命不得已而从之岂以武公为可羙哉特武公大夫之意耳子者指天子之使言之此正与朱子辨小序后一说所谓诗人着其事而阴刺之者合也然则以为美者特曲沃大夫党恶之情诗人代述其请命之辞正所以彰其无君之罪尔】
　　有杕之杜生于道左彼君子兮噬【韩诗作逝】肯适我中心好【呼报反】之曷饮【于鸩反】食【音嗣】之
　　集传比也左东也【严氏粲曰以南为正则左为东】噬发语词曷何也○此人好贤而恐不足以致之故言此杕然之杜生于道左其防不足以休息如已之寡弱不足恃赖则彼君子者亦安肯顾而适我哉然其中心好之则不已也但无自而得饮食之耳夫以好贤之心如此则贤者安有不至而何寡弱之足患哉
　　集说【沈氏守正曰以杕杜比寡弱者诗人好贤之谦词其实晋非寡弱之邦也贤者之去防亦不以势好贤之心如此耳曷饮食之有不可冀望之意正好之深也○钱氏天锡曰噬肯适我此心惟恐贤人弃他惊疑顾虑正是中心笃好处即据天府四塞而自视犹歉然不拘拘在势力寡弱上论也曷饮食之是几望之语非絶意之词】
　　○有杕之杜生于道周彼君子兮噬肯来游中心好之曷饮食之
　　集传比也周曲也【孔氏颖达曰言道周绕之故为曲也】
　　总论【朱氏公迁曰道左则僻道周则迂杕杜生于僻左迂廻之地力薄位卑有若此矣故两章皆合两句为比适我且不肯况昔来以遨游乎以意之浅深为次序○邹氏泉曰此诗二章上四句言势不足以致贤下言心实切于好贤以杕然无枝之杜生于僻左迂廻之地其廕不足以休息如已寡弱无爵以贵人无禄以富人势不足頼则不足以行其道故贤者不至中心好之正表已好贤之诚不能自己无自饮食之所谓恐不足以致之也末见此人势不足以致贤而其心诚于好贤如此彼有可致之势顾使野有遗贤亦独何哉】
　　有杕之杜二章章六句
　　集说【徐氏常吉曰此所谓士之尊贤非王公之尊贤者也读之者可以想见其切至之情】
　　葛生蒙楚蘝【音廉】蔓于野【叶上与反】予美亡此谁与独处集传兴也蘝草名似栝楼叶盛而细蔓延也予美妇人指其夫也○妇人以其夫久从征役而不归故言葛生而蒙于楚蘝生而蔓于野各有所依托而予之所美者独不在是则谁与而独处于此乎【朱氏公迁曰此以人不如物起兴○徐氏光啓曰谁与独处仅四字而意则两转诗有一句二韵者此类是也易亦有之匪冦婚媾】
　　集说【程子曰此诗思存者非悼亡者葛之生记于物蘝之生依于地兴妇人依君子谁与独处谁与乎独处而已○陆氏佃曰言葛生髙而防楚蔹生卑蔓于野各系所遇犹之妇人外成于夫荣悴随焉所以一心乎君子】
　　○葛生蒙棘蔹蔓于域予美亡此谁与独息
　　集传兴也域茔【音营】域也息止也
　　集说【钱氏天锡曰变野言域即此葛生之地旋有永毕之志矣】
　　○角枕粲兮锦衾烂兮予美亡此谁与独旦
　　集传赋也粲烂华美鲜明之貌独旦独处至旦也集说【范氏祖禹曰角枕之粲锦衾之烂则其嫁未久也○严氏粲曰枕华衾鲜思始嫁之具而叹今之独宿也独旦犹王仲宣诗言独夜也思者苦长夜而难旦长夜漫漫何时旦之意也】
　　○夏之日冬之夜【叶羊茹反】百嵗之后归于其居【叶姬御反】集传赋也夏日永冬夜永【毛氏苌曰言长也○郑氏康成曰思者于昼夜之长时尤甚故极言之以尽情】居坟墓也○夏日冬夜独居忧思于是为切然君子之归无期不可得而见矣要死而相从耳郑氏曰言此者妇人专一义之至情之尽苏氏曰思之深而无异心此唐风之厚也
　　集说【程子曰昼夜之永时思念之情尤切故期于死而同穴乃不相离也○苏氏辙曰夏之日冬之夜思者于是剧矣思之而不可得则曰不可生得而见之矣要之百嵗之后归于其居而已○唐氏汝谔曰夏非独思于日但思因夏日而益永冬非独思于夜但思随冬夜而俱长总昼夜计之则思亦无冬无夏矣】
　　○冬之夜【同上】夏之日百嵗之后【叶音戸】归于其室
　　集传赋也室圹也
　　集说【李氏樗曰夫妇之道生则异室死则同穴故曰归于其居归于其室】
　　总论【辅氏广曰前三章人情之常也后二章唐风之厚也大序所谓发乎情民之性也止乎礼义先王之泽也者是诗可以当之矣】
　　葛生五章章四句
　　集说【张氏栻曰葛生之诗虽妇人思存者而作然以献公攻战不休知其死亡之无日也则断之以百嵗之后庶几得同归于邱而已其亦伤之至也】
　　采苓采苓首阳之巅【叶典因反】人之为言苟亦无信【叶斯人反】舍【音舍下同】旃【之然反】舍旃苟亦无然人之为言胡得焉
　　集传比也首阳首山之南也【孔氏颖达曰首阳之山在河东蒲坂县南○李氏樗曰亦名雷首山○刘氏瑾曰集传以首为山名阳为山之南春秋传亦曰赵宣子田于首山然此诗下章又云首阳之东则似首阳二字同为山名论语集注亦尝指首阳为山名矣岂泛名其山则曰首山主山南而言则又独得首阳之称乎】巅山顶也旃之也○此刺听谗之诗言子欲采苓于首阳之巅乎然人之为是言以告子者未可遽以为信也姑舍置之而无遽以为然徐察而审听之则造言者无所得而谗止矣或曰兴也下章放此【朱子曰采有听取之义故以采苓起兴○朱氏公迁曰山巅之苓可采而谗人之言难信反意相承则兴体也】
　　集说【郑氏康成曰首阳山之上信有苓矣然而今之采者未必于此山然而人必信之喻事有似而非○彭氏执中曰人之为言不可遽信则固当舍置然舍之而不究其实则谗言犹幸于得中而无所惩必究其有无之实则为言者无所得而自止矣○季氏夲曰人之为言或有不可信者谓不必其皆实也若舍之而或不以为然则人之为言岂有得行者哉正以其必可信而略无所疑故人得以行其言耳不为必然之辞而曰苟者不敢自决其无招谤之实而欲人之少加察也婉而不廹亦可见其心气之和平矣○张氏榜曰谗人似是之言能投于卒然之顷而不能不露于审察之后故舍旃舍旃为止谗之法】
　　○采苦采苦首阳之下【叶后五反】人之为言苟亦无与舍旃舍旃苟亦无然人之为言胡得焉
　　集传比也苦苦菜也生山田及泽中得霜甜脆而美与许也
　　○采葑采葑首阳之东人之为言苟亦无从舍旃舍旃苟亦无然人之为言胡得焉
　　集传比也从听也
　　总论【辅氏广曰凡有言者不审而遽听之则谗言日进反是而一切拒絶之则忠言又不复可闻矣二者胥失之也故谗谮之人不畏人之不听而畏人之能审今虽不听彼将浸润而入之则异日或不能不听矣惟能审察而真有以见其情伪之所以然则不惟不敢进而亦无自而进矣此止谗之法也○朱氏善曰采苓于首阳非必果无是事也而犹曰无遽以为信则欲其察之详也曰舍之而无遽以为然则欲其听之审也能如是则虽诳之以理之所有其计且有所不行况欲昧之以理之所无其计果孰得而行哉小人之为谗谮或积小以成大或饰虚以为实其为害大矣人君徐察而审听之则造言者无所遁其情而被谗者亦可以免于祸矣】
　　采苓三章章八句
　　集说【吕氏祖谦曰采苓采苦采葑不曰郊野而曰首阳者兴采聼之当逺也孔子曰浸润之谮肤受之愬不行焉可谓逺也已矣不轻听易动而徐观其是非惟逺者能之毛氏以采苓为细事首阳为幽辟孔氏引而伸之谓谗言之起由君数问小事于小人虽求之太过然实天下之名言也】
　　唐国十二篇三十三章二百三句
　　集说【朱氏公迁曰忧深思逺唐风之厚杕杜好贤葢亦知所崇尚者听谗有刺征役有怨亦无责于变风时惟武公之元恶大憝则国风中所无有也】
　　秦一之十一
　　集传秦国名【郑氏康成曰秦者陇西谷名○孔氏颖达曰地理志云秦今陇西秦亭秦谷是也】其地在禹贡雍州之域近鸟鼠山【孔氏颖达曰鸟鼠与秦今俱在陇西尔雅云鸟鼠同穴其鸟为鵌其鼠为鼷是鸟鼠共处一山以为名】初伯益佐禹治水有功赐姓嬴氏【孔氏颖达曰郑语云嬴伯翳之后地理志云嬴伯益之后则伯翳伯益声转宇异犹一人也○未子语类问姓氏如何分别曰姓是大总脑处氏是后来次第分别处如鲁本姬姓后有孟氏季氏同为姬姓而氏不同】其后中【音仲】潏【音决】居西戎以保西垂六世孙大骆生成及非子非子事周孝王养马于汧【音牵】渭之闲【刘氏瑾曰地理志曰汧水出扶风汧县西北入于渭】马大繁息孝王封为附庸而邑之秦至宣王时犬戎灭成之族宣王遂命非子曾孙秦仲为大夫【郑氏康成曰始有车马礼乐侍御之好国人美之秦之变风始作】诛西戎不克见杀及幽王为西戎犬戎所杀平王东迁秦仲孙襄公以兵送之王封襄公为诸侯【孔氏颖达曰本纪云襄公于是始国与诸侯通使聘享之礼】曰能逐犬戎即有岐丰之地襄公遂有周西都畿内八百里之地【孔氏颖达曰周之二都相接为畿其地东西横长西都方八百里也本纪云赐襄公岐以西之地襄公生文公遂收周余民有之地至岐岐以东献之周案终南山在岐之东南大夫之戒襄公已引终南为喻则襄公亦得岐东非唯自岐以西也明襄公救周即得之矣】至孙徳公又徙于雍【孔氏颖达曰案夲纪秦世居西垂非子封为附庸别居槐里寕公徙平阳至徳公乃徙雍僖十三年左传云秦输粟于晋自雍及绛昭元年左传云秦后子享晋侯自雍及绛是秦自徳公已后常居雍也】秦即今之秦州雍今京兆府兴平县是也【皇舆表秦州即今巩昌府秦州京兆府兴平县即今西安府兴平县竝隶陕西】
　　集说【孔氏颖达曰邾滕纪莒之等以其国小蔑而不録其诗而録秦仲附庸之风者秦土地广寛虽未得爵命而大于邾莒诗者縁政而作故附庸而得盲诗也且秦于襄公之后国大而录其诗因秦仲先已有诗故幷录之耳○左传季札见歌秦曰美哉此之谓夏声杜预云秦本在西戎汧陇之西秦仲始有车马礼乐去戎狄之音而有诸夏之声故谓之夏声耳○曹氏粹中曰汉兴六郡良家子选给羽林期门以材力为官名将多出焉故秦诗多言战鬭田猎之事○沈氏万钶曰李氏曰郑风都曼齐风阑缓秦风防劲亦由风声气习使然其形诸声音也秦独大于诸国】
　　有车邻邻有马白颠【都田反叶典因反】未见君子寺人之令【力星反】
　　集传赋也邻邻众车之声【孔氏颖达曰车有副贰明非一车故以邻邻为众车之声】白颠额有白毛今谓之的颡【孔氏颖达曰车既众多则马亦多矣故于马见其毛色而已○王氏安石曰白颠葢名马骍骝盗骊赤兔的卢之称】君子指秦君寺人内小臣也【孔氏颖达曰左传齐有寺人貂晋有寺人披是诸侯之官有寺人也寺人是在内细小之臣】令使也【范氏祖禹曰寺人所以传内外之命君臣相信故其下得以使之也】○是时秦君始有车马及此寺人之官将见者必先使寺人通之【张氏栻曰寺人之令若今之通谒者也令者役使之称未见君子者得以令寺人则其谒之无壅可知矣】故国人创见而夸美之也【苏氏辙曰凡此皆人君之常礼而秦之先君昔所未有也】
　　集说【辅氏广曰古人相见之际必为之摈相以诏其礼介绍以传其命是岂圣人固为多事以美观听哉葢皆理之当然者今观车邻之诗以秦君有寺人而夸美之则人之情亦可见矣○黄氏佐曰此章是创有中国之仪向也身为大夫大夫虽不徒行然车马则未备也今则车马备矣昔也位为百乘百乘虽有家臣然寺人则未有也今则使令足矣】
　　○阪【音反】有漆隰有栗既见君子竝坐鼔瑟今者不乐【音洛】逝者其耊【田结反叶地一反】
　　集传兴也八十曰耊○阪则有漆矣【毛氏苌曰陂者曰阪○曹氏粹中曰说文阪山胁也地理志陇西有陇坻音底在其西注陇阪也即今陇山三秦记其阪九曲欲上者七日乃越髙处东望秦川然则阪固秦地之所有也】隰则有栗矣既见君子则竝坐鼔瑟矣【黄氏佐曰竝坐者同坐非竝肩而坐也】失今不乐【范氏祖禹曰今者不乐恐失时也】则逝者其耊矣【李氏樗曰逝者与日月逝矣之逝同皆言其嵗月之徃○刘氏辰翁曰俯仰一时之景以冩其中之所甚快者此所以为兴也朱子每句着则矣字多得兴意】集说【郑氏康成曰竝坐鼔瑟君臣以闲暇燕饮相安乐也○苏氏辙曰人君之有礼乐犹阪之有漆隰之有栗也苟不与人用之则亦为无用之物而已○吕氏祖谦曰既见君子竝坐鼔瑟简易相亲之俗也今者不乐逝者其耊悲壮感叹之气也秦之强以此而止于为秦者亦以此○辅氏广曰未见秦君而覩其车马之盛寺人之命而夸羙之矣则其既见秦君也相与竝坐鼔瑟而又叹以为苟今时而不作乐则逝者其耋矣葢礼仪初备而人情喜乐故至如此】
　　○阪有桑隰有杨既见君子竝坐鼓簧今者不乐逝者其亡
　　集传兴也簧笙中金叶吹笙则鼔动之以出声者也集说【沈氏万钶曰夫击瓮扣缶弹筝拊髀而歌乌鸟快耳目者真秦之声也今鼓瑟鼔簧非其旧声创见可知】
　　总论【顾氏起元曰邻邻是车之多白颠是马之羙寺人对车马防此皆昔无而今有者阪有漆二章各上四句兴其作乐以为乐下叹其宜及时以为乐也国家方兴人心踊跃以乐其上而乐其有车马寺人意亦在其中】
　　车邻三章一章四句二章章六句
　　集说【严氏粲曰秦反周之政者也秦兴而帝王之影响尽矣车邻其滥觞也世道兴衰升降之机在是欤○沈氏守正曰未见而传衞之森严既见而略其名分与国中雄桀之士慨慷悲歌勉其及时以就功名即安能邑邑待数十百年之意也读车邻秦之规模定矣】
　　驷驖【田结反】孔阜【符有反】六辔在手公之媚【睂冀反】子从公于狩【叶始九反】
　　集传赋也驷驖四马皆黑色如铁也【陆氏佃曰说文曰马深黒色骊马赤黒色驖非特有取于色葢亦取其坚壮如铁也】孔甚也阜肥大也六辔者两服两骖各两辔而骖马两辔纳之于觖【觖与觼同古穴反】故惟六辔在手也【孔氏颖达曰每马有二辔四马当八辔矣言六辔者以骖马内辔纳之于觖故在手者惟六辔耳○严氏粲曰在手言把握其辔能制马之迟速帷手之是听也】媚子所亲爱之人也【朱氏道行曰媚子指左右便嬖从公于狩即前者寺人之令意】此亦前篇之意也
　　集说【吕氏大临曰公之媚子不必如媚于天子媚于庶人者也此诗称其始为诸侯未必能用贤但人君之奉稍备云尔○曹氏粹中曰冬田曰狩田之大者也始命而能狩侈之也○黄氏佐曰此章将狩之时言车马之盛使令之多○徐氏鳯彩曰驷驖孔阜齐色又齐力秦以牧马开国其后犹大蕃息欤】
　　○奉时辰牡辰牡孔硕【叶常灼反】公曰左之舍【音舍】拔【蒲末反】则获【叶黄郭反】
　　集传赋也时是辰时也牡兽之牡者【曹氏粹中曰祭祀之牲不用牝皆以牡为贵】辰牡者冬献狼夏献麋春秋献鹿豕之类【孔氏颖达曰兽之供食各有时节故谓之时牡】奉之者虞人翼以待射【音石】也【孔氏颖达曰奉是时牡谓虞人也兽人献时节之兽以供膳故虞人亦驱时节之兽以待射耳】硕肥大也公曰左之者命御者使左其车以射兽之左也葢射必中其左乃为中杀五御所谓逐禽左者为是故也【朱子曰逐禽左逆驱禽兽使左当人君以射之也○何氏士信曰御者从左以逐之君从左以射之公羊传解第一杀第二杀第三杀皆自左膘音缥射之达于右则左当人君之左指禽兽之左膘而言】拔矢括也【孔氏颖达曰矢末为括】曰左之而舍拔无不获者言兽之多而射御之善也
　　集说【叚氏昌武曰吾为之范我驰驱终日而不获一禽公曰左之守御法也而舍拔则无不获马○许氏谦曰以君所乘车而言四马一色君车之选也媚子公之御者也六辔在手在其手也公曰左之命此人也舍拔则获君射之善又以见御之良也咏其词意则车马侍从之盛不言而可见矣○黄氏佐曰此章则正狩时也言待狩之礼行狩之善】
　　○游于北园四马既闲【叶胡田反】輶【音由】车鸾镳【彼骄反】载猃【力验反】歇【许竭反】骄【许乔反】
　　集传赋也田事已毕故游于北园闲调习也輶轻【去声又如字】也鸾铃也效鸾鸟之声镳马衔也驱【音去又音区】逆之车置鸾于马衔之两防【孔氏颖达曰夏官田仆掌设驱逆之车注云驱驱禽使前趋获逆御还之使不出围轻车即驱逆之车也○陆氏佃曰輶车置鸾于镳异于乘车者驱逆之车则尚轻疾故也】乘车则鸾在衡和在轼也【曹氏粹中曰马动则鸾鸣与车轼之和相应此言卽不失节也】猃歇骄皆田犬名长喙【音讳】曰猃短喙曰歇骄以车载犬葢以休其足力也韩愈画记有骑拥田犬者亦此类
　　集说【黄氏佐曰此章狩毕之时也言劳逸之节综理之周马无事于驰驱但见其闲习而已车无事于逐禽但见其有声而已当斯时也以是车也休田犬之足力焉○徐氏常吉曰人游而马闲车轻而犬休见从容整暇之意○王氏志长曰末章旧说以为追论未猎之前调习车马之事不若今说之顺】总论【辅氏广曰驷驖孔阜言其马之盛也六辔在手言其御之善也公之媚子从公于狩言公有所亲爱之人随公以田猎疑即指御者而言也奉时辰牡辰牡孔硕虞人奉翼大兽以待公之射礼仪之备也公曰左之舍拔则获射御之精也游于北园因出狩而游观也四马既闲车马皆闲习也輶车鸾镳载猃歇骄虽田犬而亦处之得宜也此皆昔无而今有故歴叙其事而夸羙之也○沈氏守正曰猎非先秦之所无也威仪气象之改观则今所创见耳】
　　驷驖三章章四句
　　集说【孔氏颖逹曰作驷驖诗者美襄公也秦自非子以来世为附庸未得王命今襄公始受王命为诸侯有游田狩猎之事园囿之乐焉故羙之也○张氏栻曰读车邻驷驖之诗则知秦之立国自其始创不过盛其车马奉养之事竞于射猎之为而已葢不及于用贤制民也则其流风亦习乎是而已○刘氏瑾曰朱子虽以此序稍平不复辨说然又谓秦诗时世多不可考今据诗中言公乃臣子称其君之词疑此诗亦作于襄公受命为侯之后也】
　　小戎俴【钱浅反】收五楘【音木】梁辀【陟畱反】游环胁驱【叶俱惧反又居录反】阴靷【音】鋈【音沃】续【叶辞屡反又如字】文茵【音因】畅【勅亮反】毂【叶又去声】驾我骐【音其】馵【之树反又之录反】言念君子温其如玉在其板屋乱我心曲
　　集传赋也小戎兵车也【范氏处义曰案考工记有兵车有田车有乘车至车人又有大车之名释者曰大车平地载任之车也乘车为大则兵车为小此小戎之说也】俴浅也收轸也谓车前后两端横木所以收敛所载者也凡车之制广皆六尺六寸其平地任载者为大车则轸深八尺兵车则轸深四尺四寸故曰小戎俴收也【孔氏颖逹曰兵车前轸至后轸帷深四尺四寸人之升车自后登之入于车内故以深浅言之○朱氏道行曰兵车】
　　【以驰突攻击为事取其便利故收从浅】五五束也楘歴録【音禄】然文章之貌也梁辀从前轸以前稍曲而上至衡则向下钩之衡横于辀下而辀形穹隆上曲如屋之梁又以皮革五处束之其文章歴録然也【陈氏鹏飞曰辀车辕也其前驾于服马之衡之上其后则乘前轸直逼后轸梁辀则穹其上以便服马之进退车之进退以辕为主惧辀之不坚也故一辕则五分其穹每分以皮束之使坚是谓五楘○刘氏瑾曰梁辀即所谓軏也】游环靷环也以皮为环当两服马之背上游移前却无定处引两骖马之外辔贯其中而执之所以制骖马使不得外出左传曰如骖之有靷是也【陆氏徳明曰靷本又作靳○梁氏益曰左传定九年齐人王猛谓东郭书曰吾从子如骖之靳言已从书如骖马之随靳也】胁驱亦以皮为之前系于衡之两端后系于轸之两端当服马胁之外所以驱骖马使不得内入也【曹氏粹中曰两服马驾句衡之下防有两骖马齐于服马之颈惧骖之外出也故以环贯骖之外辔以禁其出欲出则此环牵之惧骖之内入乱服马也故以韦二条系衡与轸防服马胁以止骖之入欲入则此皮从而约之也】阴揜軓【音范】也軓在轼前而以板横侧揜之以其阴映此軓故谓之阴也【朱氏公迁曰横侧揜之者横用一板揜其前侧用二板揜其左右板之内与軓相映也】靷以皮二条前系骖马之颈后系阴板之上也【苏氏辙曰靷骖之所引也○范氏处义曰以韦帯四各系于骖马之颈而两之故谓之靷】鋈续阴板之上有续靷之处消白金沃灌其环以为饰也【严氏粲曰靷端作环相接谓之续】葢车衡之长六尺六寸止容二服骖马之颈不当于衡故别为二靷以引车亦谓之靳【朱氏道行曰骖马不当衡更无用力处故别设二靷】左传曰两靷将絶是也【孔氏颖达曰哀二年左传邮无恤云两靷将絶吾能止之驾而乘材两靷皆絶是横軓之前别有骖马二靷也】文茵车中所坐虎皮褥也【范氏处义曰以虎皮为车中之褥有文之可观故谓之文茵】畅长也毂者车轮之中外持辐内受轴者也大车之毂一尺有半兵车之毂长三尺二寸故兵车曰畅毂【朱子曰毂所以贯车轮者○朱氏道行曰畅毂者兵车驱驰险阻毂短虞脱辐故长比大车倍之】骐骐文也【孔氏颖达曰色之青黑者名为綦马名为骐知其色作綦文】马左足白曰馵君子妇人目其夫也温其如玊羙之之词也板屋者西戎之俗以板为屋【孔氏颖达曰地理志云天水陇西山多林木民以板为屋然则秦之西垂民亦板屋言西戎板屋者念想君子伐得而居之也】心曲心中委曲之处也○西戎者秦之臣子所与不共戴天之雠也襄公上承天子之命率其国人往而征之故其从役者之家人先夸车甲之盛如此而后及其私情葢以义兴师则虽妇人亦知勇于赴敌而无所怨矣【辅氏广曰此诗所谓板屋者可见是伐西戎时事故先生于序下虽以为时世无所据而未可知然于诗之首章下复以襄公为说也】
　　集说【严氏粲曰妇人言其君子以此车马徃伐西戎我念君子温然如玊今乃思而不得见乱我心中之委曲也闺门之情若曰战阵乃武勇者之事而我君子之温然恐其不堪劳苦序所谓闵也○顾氏起元曰小戎至畅毂是车驾我骐馵是马小戎句言车轸之制五楘句言车辕之制游环句言御骖马内外之制阴靷句言使骖马引车之制文茵句言车上所用之制○徐氏鳯彩曰约而计之攻木之工三收也辀也毂也攻革之工四游环也胁驱也阴靷也文茵也攻金之工一鋈是也一车而工聚如此】
　　○四牡孔阜【扶有反】六辔在手骐駵【音畱】是中【叶诸仍反】騧【古花反】骊是骖【叶疏簪反】龙盾【顺允反】之合鋈以觼【古穴反】軜【音纳】言念君子温其在邑【叶于合反】方何为期胡然我念之
　　集传赋也赤马黑鬛曰駵中两服马也黄马黑喙曰騧骊黑色也盾干也【孔子颖达曰盾以木为之】画龙于盾合而载之以为车上之衞必载二者备破毁也【黄氏震曰盾狭而车广一盾不足为衞必以二盾比而合之】觼环之有舌者軜骖内辔也置觼于轼前以系軜故谓之觼軜亦消沃白金以为饰也【孔氏颖达曰马之有辔者所以制马之左右令之随逐人意骖马欲入则偪于胁驱内辔不须牵挽故知纳者纳骖内辔系于轼前也○苏氏辙曰骖之外辔则御者軓之】邑西鄙之邑也【曹氏粹中曰温其在邑言在彼无患苦也】方将也将以何时为归期乎何为使我思念之极也
　　集说【黄氏佐曰此章已帯器械说○范氏王孙曰马力有上驷中驷下驷之殊而马性又有宜中宜左宜右之别秦不徒以天闲之骏甲天下实以驾驭之略雄天下是中是骖者曰是宜为中是宜为骖也】
　　○俴驷孔羣厹【音求】矛鋈錞【徒对反叶朱伦反】蒙伐有苑【叶音氲】虎韔【勅亮反】镂【音漏】膺交韔二弓【叶姑反】竹闭绲【古本反】縢【直登反】言念君子载寝载兴厌厌【于盐反】良人秩秩徳音【叶一陵反】集传赋也俴驷四马皆以浅薄之金为甲欲其轻而易于马之旋习也【孔氏颖达曰成二年左传说齐侯与晋战云不介马而驰之是战马皆被甲也】孔甚羣和也【孔氏颖达曰金甲坚刚则苦其不和故羙其能甚羣言和调也物不和则不得羣聚故以和为羣也】厹矛三隅矛也鋈錞以白金沃矛之下端平底者也【孔氏颖达曰厹矛刃有三角曲礼曰进戈者前其鐏存去声后其刃进矛防者前其镦錞同注云锐底曰鐏平底曰镦】防杂也伐中干也盾之别名苑文貌画杂羽之文于盾上也【毛氏苌曰蒙讨羽也○郑氏康成曰防厖也讨杂也○孔氏颖达曰以防为讨羽谓画杂鸟之羽以为盾饰也夏官司兵掌五盾各辨其等注云五盾干橹之属橹是大盾故以伐为中干干伐皆盾之别名也】虎韔以虎皮为弓室也镂膺镂金以饰马当胷带也【孔氏颖达曰兵车马帯用力尤多故用金为膺饰取其坚牢】交韔交二弓于韔中谓颠倒安置之必二弓以备坏也闭弓檠【音景】也仪礼作防绲绳縢约也以竹为闭而以绳约之于弛弓之里檠弓体使正也【陈氏祥道曰柲以竹为之状如弓然约于弓里命之曰柲所以备损伤也柲以闭之故亦谓之闭绲以系之故亦谓之绁如此则纳之韣中足以定往来之体祛翩反之病矣○徐氏鳯彩曰闭为弓檠用竹则不屈挠縢以约弓用防则久纒绵也】载寝载兴言思之深而起居不寕也厌厌安也【朱氏公迁曰言其徳之安重也】秩秩有序也【曹氏粹中曰徳音嗣续不失条理葢有常者也○朱氏公迁曰声誉之着自内及外自近及逺所谓秩秩之徳音也】
　　集说【郑氏康成曰此既闵其君子寝起之劳又思其性与徳○呉氏瑞登曰厹矛鋈錞利撃刺也此主敌人防伐有苑备矢石也此主自卫】
　　附録【范氏处义曰韔以虎皮为之而以金镂饰其膺也膺胷也谓弓室之胷也○严氏粲曰传以膺为马带疏释之为镂胷之鞶即钩膺也然此首言虎韔继言镂膺下文又言交韔二弓竹闭绲縢则皆言弓耳不得以镂膺为钩膺也补传义长】
　　总论【辅氏广曰一章主言车二章主言马三章主言兵器所谓妇人必其卿大夫为将帅之妻也葢君子良人温其如玊厌厌秩秩皆非士卒所能当也极其忧思情也无所怨刺义也二者竝行而不相悖○严氏粲曰小戎之诗铺陈兵车器械之事津津然夸说不已以妇人闵其君子而犹有鼔勇之意其真秦风也哉○刘氏瑾曰毎章前六句夸车甲也后四句私情也○姚氏舜牧曰三称言念君子以致其私情而必先叙其军容之盛是妇人亦知公义之为重也】
　　小戎三章章十句
　　集说【孔氏颖达曰作小戎诗者羙襄公也襄公能备具其兵甲以征讨西方之戎于是之时西戎方渐强盛而襄公征伐不休国人应苦其劳妇人应多怨旷襄公能说以使之国人忘其军旅之苦反矜夸其车甲之盛妇人无怨旷之志则能闵念其君子皆襄公使之得所故序外内之情以羙之○朱子曰西戎方强则征伐宜休矣而不休征伐不休则国人宜怨矣而不怨反为诗以羙其主而圣人亦有取焉何哉襄公上承天子之命以报君父之雠其所以不能自己者岂忮忿之私心哉乃人伦之正天理之发以大义驱其人而战之敌之强弱战之胜负皆不暇有所顾而惟知仇雠之不可以不复此襄公所以能用其人而秦人所以乐为之用也圣人有取乎此亦春秋大复雠而与讨贼之意欤】
　　蒹【古恬反】葭【音加】苍苍白露为霜所谓伊人在水一方遡【所路反】洄【音回】从之道阻且长遡游从之宛在水中央
　　集传赋也蒹似萑【音丸】而细髙数尺又谓之薕【音防○陆氏佃曰今人以为帘箔因以得名】葭芦也【陆氏佃曰孔氏云初生为葭长大为芦成则为苇】蒹葭未败而露始为霜【祭氏卞曰露之繁在夏至秋则成霜释而为露结而为霜】秋水时至百川灌河之时也伊人犹言彼人也一方彼一方也遡洄逆流而上也遡游顺流而下也宛然坐见貌在水之中央言近而不可至也○言秋水方盛之时所谓彼人者乃在水之一方上下求之而皆不可得然不知其何所指也
　　集说【朱氏善曰白露为霜言其时之暮也在水一方言其居之逺也迫之以时之暮限之以水之逺所谓伊人果若何而求之将欲逆流而上以求之欤则既逺而不可即将欲顺流而下以求之欤则虽近而不可至味其辞有敬慕之意而无亵慢之情则必指贤人之肥遯者】
　　○蒹葭凄凄白露未晞所谓伊人在水之湄遡洄从之道阻且跻遡游从之宛在水中坻【直尸反】
　　集传赋也凄凄犹苍苍也晞干也【季氏夲曰未晞秋露重而不易干也】湄水草之交也【孔氏颖达曰谓水草交际之处水之岸也】跻升也言难至也【郑氏康成曰升者言其难至如升阪】小渚曰坻【孔氏颖达曰释水云小沚曰坁然则坁是小沚言小渚者渚沚皆水中之地小大异也以渚易知故繋渚言之】
　　○蒹葭采采【叶此礼反】白露未已所谓伊人在水之涘【叶以始二音】遡洄从之道阻且右【叶羽轨反】遡游从之宛在水中沚集传赋也采采言其盛而可采也已止也右不相直【音値】而出其右也【郑氏康成曰右者言其迂廻也○孔氏颖达曰出其左亦迂廻言右取其】
　　【涘沚为韵】小渚曰沚
　　总论【朱氏公迁曰秦无尊贤好徳之风又无男女淫奔岂朋友相念而作欤○黄氏佐曰天下岂有求不可至之理者诗人大槩如此说以意逆志是为得之后之人思其人而不得或托之道阻或托之一方此之谓也如简兮三章本思盛世之显王乃托曰西方○唐氏顺之曰秦时风俗为声利所驱虽豪杰亦且侧足于寺人媚子闲而不知愧乃有遗世独立溏乎埃之外若斯人者岂所谓一国之人皆若狂而此独醒者欤乃并其姓名而逃之此其所以为至也】
　　蒹葭三章章八句
　　集说【胡氏一桂曰此诗毛氏谓刺襄公能用周礼则可以固国如蒹葭得霜露则可用诸家皆因之至伊人郑氏以为知周礼之贤人乃在大水一邉葢言其逺也欲求而用之陈氏欧阳氏谓伊人斥襄公东莱谓伊人犹曰所谓此理葢指周礼也襄公所以未能用周礼者疑其迂耳故诗人讽之以礼甚易且近特人求之非其道耳此皆序说愈巧而愈凿如此】
　　【案序蒹葭刺襄公未能用周礼朱子以为其说近于凿然集传所谓彼人者仍不知其何所指也今反覆读之曰伊人曰从之曰宛在恍若有髙人逸士隐于水濵潜深伏隩可望不可即者则以是篇作懐人思贤咏观可也】
　　终南何有有条有梅【叶莫悲反】君子至止锦衣狐裘【叶渠之反】顔如渥【于角反】丹其君也哉【叶将黎反】
　　集传兴也终南山名【毛氏苌曰终南周之名山中南也○孔氏颖达曰昭四年左传曰荆山中南九州之险是此一名中南也○严氏粲曰长乐刘氏云终南在镐亰之南也以其在南故云南山班固西都赋云表以大华终南之山大华虽高而在东不若终南在前举头剈见故周多以南山言之】在今京兆府南【皇舆表京兆府即今陕西西安府】条山楸【音秋】也皮叶白色亦白材理好宜为车版【曹氏粹中曰条梅皆良材言终南所有富而且羙也】君子指其君也至止至终南之下也锦衣狐裘诸侯之服也玊藻曰君衣狐白裘锦衣以裼之【孔氏颖逹曰诸侯在国服麑裘不服狐白狐裘为朝廷之服诸侯在天子之朝廷服此服耳诸侯受天子之赐归则服之以告庙于后不复服之○冯氏复京曰古人之裘最重狐白故天子以为朝服诸侯以为赐服凡在朝君臣同服而惟卿大夫得衣之又别其裼衣天子诸侯以锦卿大夫以素葢礼服之重者也】渥渍【疾赐反】也【季氏本曰渥丹犹简兮所谓渥赭言其有乐意而顔色赤泽也】其君也哉言容貌衣服称其为君也【刘氏辰翁曰其君也哉亦似赋其始见也】此秦人美其君之词亦车邻驷驖之意也
　　集说【程子曰终南崇髙厚大以兴君位之尊山之高大必生美材人君尊崇必有令徳故宜称显服又美其容貌称人君之位○苏氏辙曰终南则有草木以自交被而成其深君子则有服章以自严饰而成其尊其君也哉严惮之词也○朱子曰襄公虽未能遽有周地然既有天子之命矣谷梁子曰王者无外命之则成矣○严氏粲曰平王以岐西之地赐襄公岐西之地其名山莫如终南举终南则可以谈岐西言岐西山髙木茂气象葱鬰我襄公自周受命而归其将被显服正顔色俨然君临于此土也哉其者将然之辞哉者疑而未定之辞】
　　○终南何有有纪有堂君子至止黻【音弗】衣绣裳佩玊将将【七羊反】寿考不忘
　　集传兴也纪山之廉角也堂山之寛平处也【毛氏苌曰纪基也堂毕道平如堂也○孔氏颖逹曰基谓山基也释邱云毕堂墙郭璞曰今终南山道名毕其邉若堂之墙】黻之状亚两已相戾也绣刺【七亦反】绣也【毛氏苌曰黑与青谓之黻五色备谓之绣○孔氏颖达曰黻皆在裳言黻衣者衣大名与绣裳异其文耳】将将佩玊声也寿考不忘者欲其居此位服此服长久而安寜也【朱子曰亦戒劝之辞】
　　集说【程子曰纪棱角堂平寛纪兴礼法堂兴徳度山必有纪堂君必有礼徳故宜其服称其位当修其徳保其位故曰寿考不忘也○曹氏粹中曰襄公虽据秦国形势之壮当尽臣节服其命服以时而来聘享于王庭久而不失其职佩玉将将然徳音有常而无懈乃得长享有秦国寿考不忘矣此戒劝之意】总论【范氏处义曰有条有梅则材木可用有纪有堂则形势可居诗人谓岐丰之地其美如此而襄公以王命而得之又受诸侯之显服顔如渥丹其君也哉谓其容貌之盛足以称人君之位也佩玉将将寿考不忘谓其佩服之美终身不可忘周之赐也○辅氏广曰棊人见其君名位衣服之盛三夸美之以至颂祷其安且久也此亦可见君臣之彜常有不容己者其或怨刺之作则必有大不得已者焉】终南二章章六句
　　集说【孔氏颖达曰美之者美以功徳受显服戒劝之者戒令修徳无倦劝其务立功业也○李氏樗曰襄公能却西戎之锋敌王所忾使周室得以东迁洛邑以是封诸侯受显服大夫恐其志骄意满怠于修徳故因羙之而遂以戒劝也】
　　交交黄鸟止于棘谁从穆公子车奄息维此奄息百夫之特临其穴【叶戸橘反】惴惴其栗彼苍者天【叶铁因反】歼【子廉反】我良人如可赎兮人百其身
　　集传兴也交交飞而往来之貌从穆公从死也【沈氏守正曰诗作于己殉之后故称穆公】子车氏【孔氏颖达曰左传作子舆舆车字异义同】奄息名【孔氏颖逹曰传以奄息为名仲行亦为名笺云仲行为字者以伯仲叔季为字之常也然则鍼虎亦名矣或名或字取甚韵耳】特杰出之称【王氏安石曰百夫之特则特出于百夫】穴圹也惴惴惧貌栗惧歼尽良善赎贸【音茂】也○秦穆公卒【严氏粲曰疏曰穆公任好徳公子】以子车氏之三子为殉【孔氏颖达曰杀人以葬璇环其左右曰殉】皆秦之良也国人哀之为之赋黄鸟事见春秋传【刘氏瑾曰见文公六年】即此诗也言交交黄鸟则止于棘矣谁从穆公则子车奄息也葢以所见起兴也临穴而惴惴葢生纳之圹中也三子皆国之良而一旦杀之若可贸以他人则人皆愿百其身以易之矣集说【曹氏粹中曰黄鸟声音顔色之美人所爱悦犹三良为人之所爱也○严氏粲曰黄鸟飞而往来止于棘木得其所也今良人从死非其所也此奄息之死若可以他人赎之则当以百人之身赎之言百人不如一贤也】
　　○交交黄鸟止于桑谁从穆公子车仲行【戸郎反】维此仲行百夫之防临其穴惴惴其栗彼苍者天歼我良人如可赎兮人百其身
　　集传兴也防当也【吕氏祖谦曰训防为当者葢如隄防之防水○朱氏道行曰防取捍卫意】言一人可以当百夫也
　　集说【徐氏常吉曰唯其才可以当百夫故愿百其身以赎之】
　　○交交黄鸟止于楚谁从穆公子车鍼【其廉反】虎维此鍼虎百夫之御临其穴惴惴其栗彼苍者天歼我良人如可赎兮人百其身
　　集传兴也御犹当也【王氏安石曰百夫之御则能御百夫者也】
　　总论【苏氏辙曰臣之托君犹黄鸟之止于木交交其和鸣今三子独不得其死曽鸟之不若也然三良之死穆公之命也康公从其言而不改其亦异于魏颗矣故黄鸟之诗交讥之也○朱子曰三人者不食其言以死从君而诗人不为美者死不为义不足羙也】
　　黄鸟三章章十二句
　　集传春秋传曰君子曰秦穆公之不为盟主也宜哉死而弃民先王违世犹贻之法而况夺之善人乎今纵无法以遗后嗣而又收其良以死难以在上矣君子是以知秦之不复东征也愚案穆公于此其罪不可逃矣但或以为穆公遗命如此而三子自杀以从则三子亦不得为无罪今观临穴惴栗之言则是康公从父之乱命迫而纳之于圹其罪有所归矣又案史记秦武公卒初以人从死死者六十六人至穆公遂用百七十七人而三良与焉葢其初特出于戎狄之俗而无明王贤伯以讨其罪于是习以为常则虽以穆公之贤而不免论其事者亦徒闵三良之不幸而叹秦之衰至于王政不纲诸侯擅命杀人不忌至于如此则莫知其为非也呜呼俗之弊也乆矣其后始皇之葬后宫皆令从死工匠生闭墓中尚何怪哉
　　集说【黄氏佐曰秦献公元年始下命止从死者然则自穆公以至康公其国俗既以愿殉为义国亦不立法禁也责穆公不察其非理无遗命以变其俗则可责穆公有遗命迫其从死则不可也惟孙太山止责康公而不及其他此为得其情者至朱子之论而是非始定○钱氏天锡曰夫死生之际亦重矣三良之从死岂能不介于怀临穴惴惴非其本心也夫亦有所迫而不获已耳东坡过秦穆公墓云穆公生不诛孟明岂有死之日而忍用其良罪康公也】
　　鴥【伊称反】彼晨风【叶孚愔反】郁彼北林未见君子忧心钦钦如何如何忘我实多
　　集传兴也鴥疾飞貌晨风鹯也【陆氏玑曰鹞似鹞青黄色燕颔句喙向风揺翅乃因风飞急疾撃鸠鸽燕雀食之】郁茂盛貌君子指其夫也钦钦忧而不忘之貌○妇人以夫不在而言鴥彼晨风则归于郁然之北林矣故我未见君子而忧心钦钦也彼君子者如之何而忘我之多乎此与扊扅之歌同意葢秦俗也【孙氏愐曰扊扅户牡所以止扉或作剡移○刘氏瑾曰晋献公灭虞百里奚亡秦走宛楚鄙人执之秦穆公闻其贤以五羖羊皮赎之授以国政后因作乐所赁澣妇自言知音呼之援琴而歌曰百里奚五羊皮临别时烹伏扶富反雌炊扊扅今富贵忘我为因问之乃其妻也】集说【朱氏公迁曰物有所归则意甚得人无所托则忧不忘人不如物故以起兴○黄氏佐曰言我既不忘君子君子宜亦以我之心为心可也今从事于外如之何而莫我肯顾以日月计之不日不月而忘我之多岂一日一月乎哉以朝夕计之靡朝靡夕而忘我之多岂一朝一夕乎哉○忘我实多与不我遐弃相反○钱氏天锡曰只不归便是忘曰多者以时之久言也】
　　附録【毛氏苌曰先君招贤人贤人往之驶疾如晨风之飞入北林○郑氏康成曰先君谓穆公○孔氏颖达曰穆公能招贤故贤者疾往而归之穆公未见君子之时思望之忧心钦钦然惟恐不见今康公乃弃其贤臣故以穆公之意责之○程子曰以晨风兴君子取其来去之疾人君好贤待士有道则贤者归之礼貌不至则浩然去矣林木茂盛则飞鸟所集兴朝廷有道则贤者所就也此诗主贤者见弃之意而言故云忘我如何如何叹其如是也】
　　○山有苞栎【卢狄反叶歴各反】隰有六駮【邦角反】未见君子忧心靡乐【音洛】如何如何忘我实多
　　集传兴也駮梓榆也其皮青白如駮○山则有苞栎矣【陆氏玑曰秦人谓柞栎为栎河内人谓木蓼为栎此秦诗也宜从其方土之言柞栎是也】隰则有六駮矣【孔氏颖达曰释畜云駮如马倨牙食虎豹然则此兽名駮而已言六者王肃云据所见而言也陆玑疏云下章云山有苞棣隰有树檖皆山隰之木可配不宜云兽此言非无理也但笺传不言】未见君子则忧心靡乐矣靡乐则忧之甚也集说【朱氏公迁曰山高隰下则有乐与駮夫妇离合则有靡乐之忧心物与地相宜而情与事相系也故以爲兴○姚氏舜牧曰山隰有上下喻夫妇之倡随也】
　　附録【郑氏康成曰山之栎隰之駮皆其所宜有也言贤者亦国家所宜有之○程子曰言当念下之有贤才也栎山之所有也而有茂盛而苞者众人之中固有秀异者矣隰有六駮亦然六见其盛多也义亦苞聚之类如下之有贤则当求而用之故于未见则忧而靡乐如何反忘我乎】
　　○山有苞棣隰有树檖未见君子忧心如醉如何如何忘我实多
　　集传兴也棣唐棣【吕氏祖谦曰解见何彼秾矣】檖赤罗也【郭氏璞曰今杨檖也○陆氏佃曰其文细宻如罗故曰罗又有白罗虽皆文木然赤罗为上】实似梨而小酢可食如醉则忧又甚矣
　　总论【程子曰钦钦靡乐如醉浅深之次渐言其至也○邹氏泉曰首章以物之有所止兴已之有所忧二三章亦以山与隰之所有兴未见君子而有忧也】
　　晨风三章章六句
　　集说【赵氏一元曰雍州无郑衞浮靡之习故其民多深厚之思晨风之歌是也夫秦民轻生乐战弃其室家而莫之顾寜保其无相忘乎吁视汝坟殷靁之风逺矣】
　　附録【范氏处义曰此诗乃穆公旧臣谓穆公待贤之礼厚而康公弃其贤臣也○吕氏祖谦曰此诗亦如权舆刺康公与贤者有始而无终也】
　　【案晨风诗毛郑以后诸儒皆从序说刺康公忘穆公之业始弃其贤臣与权舆篇同类而观之朱子则改为妇人念其君子之词又引扊扅歌以证西秦风俗葢康公弃贤固无从考其实事而思妇独居与贤士失所亦情之相似而理之可通者也】
　　岂曰无衣与子同袍【抱毛反叶歩谋反】王于兴师修我戈矛与子同仇
　　集传赋也袍襺【音茧】也【孔氏颖达曰玊藻云纩为襺緼为袍纯着新绵名为襺杂用旧絮名为袍】戈长六尺六寸【陈氏祥道曰五兵之便于用者戈而已可以摏可以斩可以撃可以钩】矛长二丈【孔氏颖达曰谓酋矛也夷矛则三寻长二丈四尺矣记云攻国之兵用短守国之兵用长此言兴师以伐人国知用二丈之矛非夷矛也】王于兴师以天子之命而兴师也○秦俗强悍乐于战鬪故其人平居而相谓曰岂以子之无衣而与子同袍乎葢以王于兴师则将修我戈矛而与子同仇也【陈氏鹏飞曰仇怨也】其懽爱之心足以相死如此苏氏曰秦本周地故其民犹思周之盛时而称先王焉或曰兴也取与子同三字为义【毛氏苌曰兴也上与百姓同欲则百姓乐致其死○孔氏颖达曰言朋友相与同袍以兴君与百姓同欲】后章放此
　　集说【曹氏粹中曰王始曰兴师则民已各修其戈矛矣不戒而孚不令而服也○朱氏公迁曰我有緼袍而与尔共之者非谓尔之无衣也君有仇雠葢欲与尔共报耳市思结死以为君上此奋不顾身者之所为也○沈氏守正曰秦人勇公战怯私閟即平居相要其好勇轻生尚功负气如此苏子所谓秦人好战之心嚣然而未有己者是也曰王于兴师犹知勤王也】
　　附録【郑氏康成曰此责康公之言也君岂尝曰女无衣我与女共袍乎言不与民同欲○君不与我同欲而于王兴师则云修我戈矛与子同仇往伐之刺其好攻战○孔氏颖达曰案此时当周顷王匡王天子之命不行于诸侯天子未尝出师又不见康公从王征伐且从王乃是为臣之义而刺其好攻战者笺言王于出师谓于王法兴师今是康公自兴之王不兴师也以出师征伐是王者之法故以王为言耳】
　　○岂曰无衣与子同泽【叶徒洛反】王于兴师修我矛防【叶讫约反】与子偕作
　　集传赋也泽里衣也以其亲肤近于垢泽故谓之泽【陆氏徳明曰泽如字说文作襗云袴也】戟车防也长丈六尺【郑氏康成曰车防常也○刘氏熙曰防格也旁有枝格也】
　　○岂曰无衣与子同裳王于兴师修我甲兵【叶晡茫反】与子偕行【叶戸郎反】
　　集传赋也行徃也
　　集说【陈氏祥道曰考工记函人为甲犀甲七属兕甲六属合甲五属甲亦曰介曰函曰铠经言甲而不及铠则古者之甲以革为之后世乃用金耳周官司兵军事防同建车之五兵戈殳防酋矛夷矛也歩之五兵无夷矛而有弓矢也然夷矛虽不施于步而弓矢未尝不设于车○陈氏鸿谟曰作有奋发振作意行有踊跃乐从意】
　　总论【讦氏谦曰先王之制民居于近郊者为比闾族党州乡居逺郊者则有邻里鄼鄙县遂使之相保相受其在野则八家同井使之友助扶持有事则防万民为卒伍而用之平居暇日情意之孚恩爱之接固己彼此交得懽心一旦同在战阵而左提右挈协心力战可以扬威而制胜不幸而败亦争相为死此王者之兵所以无敌也秦旧周也先王遗化犹有存者其曰同袍者相赒之意也其曰同仇者相死之心也但秦不善用之一导之以武事而不知以礼故敦厚之风化为刚暴之气而遂至于不可禁也○朱氏善曰与子同袍恩爱相结于无事之时也与子同仇患难相恤于有事之日也曰王于兴师则非从其君之私也诚欲其君奉王命而为讨贼复雠之举也】
　　无衣三章章五句
　　集传秦人之俗大抵尚气概先勇力忘生轻死故其见于诗如此然本其初而论之岐丰之地文王用之以兴二南之化如彼其忠且厚也秦人用之未几而一变其俗至于如此则已悍然有招【音翘举也】八州而朝同列之气矣何哉雍州土厚水深其民厚重质直无郑衞骄惰浮靡之习以善导之则易兴起而笃于仁义以猛驱之则其彊毅果敢之资亦足以彊兵力农而成富彊之业非山东诸国所及也呜呼后世欲为定都立国之计者诚不可不监乎此而凡为国者其于导民之路尤不可不审其所之也
　　集说【陈氏鹏飞曰襄公攘西戎救王室之难因此列为诸侯故其民至是犹知王室之尊然后知东迁之后王室虽防而本于人心者未泯读文侯之命者叹平王之无志其有以哉○谢氏枋得曰考春秋二百四十二年之传可以知天下无复雠之志矣独无衣一诗毅然以天下大义为己任秦国何人所作千载而下闻其风莫不兴起况亲炙其人乎】
　　附录【孔氏颖达曰康公以文七年立案春秋文七年晋人秦人战于令狐十年秦伯伐晋十二年晋人秦人战于河曲十六年楚人秦人灭庸见于经传者已如是序故云刺用兵也不与民同欲章首二句是也好攻战者下三句是也○范氏处义曰襄公征伐不休则诗人羙之谓其有王命而复世雠是民之所同欲也康公征伐出于修怨逞忿且无王命岂民所欲哉诗人再三以王于兴师言深讥其征伐不自天子出也】
　　【案序无衣刺用兵也不指某公郑笺则指康公朱子初解曰襄公攘戎狄报君父之雠故征伐不休而诗人羙之康公令狐之战修私怨逞小忿故好攻战亟用兵而诗人刺之是以此诗为刺也集传以为秦人平居相谓之辞则似羙而非刺然引苏辙之言曰秦本周地其民犹思周之盛时则作东迁以后诗观矣然东迁从康公有令狐河曲及灭庸之举未闻有为王兴师之事则序之以为刺或亦然也】
　　我送舅氏曰至渭阳何以赠之路车乘【绳证反】黄
　　集传赋也舅氏【毛氏苌曰母之昆弟曰舅○孔氏颖达曰舅之与甥氏姓必异故书传通谓为舅氏】秦康公【孔氏颖达曰康公防穆公子】之舅晋公子重【平声】耳也出亡在外穆公召而纳之时康公为太子送之渭阳而作此诗渭水名秦时都雍至渭阳者葢东行送之于咸阳之地也【孔氏颍逹曰雍在渭南水北曰阳晋在秦东行必渡渭地理志云右扶风渭城县故咸阳也其地在渭水之北○王氏应麟曰水经渭水迳长安城北注即咸阳也郡县志京兆府咸阳县本秦旧县渭水南去县三里秦咸阳在今县东二十二里】路车诸侯之车也【董氏逌曰巾车金路以封同姓象路以封异姓革路以封四卫木路以封蕃国皆诸侯也故人君之车曰路车○朱氏道行曰路车繁缨七就乃象革二路若金路玉路非天子封建同姓不得而有】乘黄四马皆黄也
　　集说【严氏粲曰送舅涉渭至水之北何以赠舅氏乎惟路车秉马而已歉然犹以为薄意有余也如采菽云虽无予之路车乘马也见殷勤缱绻于舅而思母之意隐然于不言之中矣○黄氏佐曰赠之只是行者必以赆之意不须说舅归为诸侯我可无路车乘黄之赠乎如此则赠之之意似见不诚矣】
　　○我送舅氏悠悠我思【叶新赍反】何以赠之琼瑰【古回反】玊佩【叶蒲睂反】
　　集传赋也悠悠长也序以为时康公之母穆姬已卒故康公送其舅而念母之不见也【沈氏守正曰诗本送舅而序云康公念母指其意中事也】或曰穆姬之卒不可考此但别其舅而懐思耳琼瑰石而次玉【孔氏颖达曰琼者王之羙名瑰是羙石之名也佩玊之制惟天子用纯诸侯以下则玊石杂用】
　　集说【孔氏颖达曰秦姬生存之时欲使文公反国康公见舅得反忆母宿心故念母之不见见舅如母存也○严氏粲曰送舅而有所思则思母也此诗念母而不言母但言见舅而勤拳不已自有念母之意读之者但觉其味悠然深长也琼瑰玊佩虽赠之贵矣然未足以舒我心之思也】
　　总论【辅氏广曰读是诗者见其情意周至言有尽而意无穷良心之发固如是也○薛氏应旂曰上章是送之有所在而以所乘赠之下章是送之有所思而以所佩赠之】
　　渭阳二章章四句
　　集传案春秋传晋献公烝于齐姜生秦穆夫人太子申生娶犬戎胡姬生重耳小戎子生夷吾骊姬生奚齐其娣生卓子骊姬谮申生申生自杀又谮二公子二公子皆出奔献公卒奚齐卓子继立皆为大夫里克所弑秦穆公纳夷吾是为惠公卒子圉立是为懐公立之明年秦穆公又召重耳而纳之是为文公王氏曰至渭阳者送之逺也悠悠我思者思之长也路车乘黄琼瑰玊佩者赠之厚也广汉张氏曰康公为太子送舅氏而念母之不见是固良心也而卒不能自克于令狐之役【刘氏瑾曰左传文公七年晋败秦师于令狐】怨欲害乎良心也使康公知循是心养其端而充之则怨欲可消矣
　　集说【范氏祖禹曰见舅而思其母此人之情也人能充是心则孝亦无不至矣若康公者未能充之也然其以是心而作是诗亦足以为孝矣○朱氏道行曰读渭阳便见晋伯中原皆西秦羽翼虽曰甥情实奉父命传记穆公为重耳虑与以纪纲之仆三千人皆所以郑重其行借以定晋者也春秋于秦晋交战每主晋客秦多抑扬焉即录诗渭阳之意】
　　于我乎夏屋渠渠今也每食无余于【音吁】嗟乎不承权舆集传赋也夏大也渠渠深广貌【冯氏复京曰案夏屋毛无明训郑则以为大具以食我王肃以为屋室之屋而朱子从之】承继也权舆始也【胡氏一桂曰陈氏曰作量自权始以准量由此而生造车自舆始以葢轸由此而起故谓始曰权舆】○此言其君始有渠渠之夏屋以待贤者而其后礼意寖衰供亿寖薄【杜氏预曰供给亿安也】至于贤者每食而无余于是叹之言不能继其始也
　　集说【苏氏辙曰穆公好贤居之以大屋渠渠其深广至于康公而遇之薄矣食之无余者故曰不承权舆○辅氏广曰以为不能继其始而已无已甚之辞也读是诗者则知可以怨之义矣】
　　○于我乎每食四簋【叶已有反】今也每食不饱【叶捕苟反】于嗟乎不承权舆
　　集传赋也簋瓦器【孔氏颖达曰考工记云旊人为簋则簋是瓦器也易损卦二簋可用享注云离为日日体圆巽为木木器圆簋象则簋亦以木为之也】容斗二胜【王氏逢曰胜孔疏作升】方曰簠圆曰簋簠盛稻粱簋盛黍稷四簋礼食之盛也【孔氏颖达曰案公食大夫礼宰夫膳稻于粱西注云膳犹进也进稻粱者以簠然则稻粱当在簠诗言每食四簋称君礼物大具则宜每器一物不应以黍稷二物分为四簋知此四簋之内兼有稻粱】
　　集说【辅氏广曰夏屋渠渠无不致其备也每食无余无一致其备也每食四簋无不极其至也毎食不饱无一极其至也其进锐者其退速惟有恒者然后可久也○谢氏枋得曰孟子曰古之君子所就三所去三康公之用贤礼貎衰而不去至于每食不饱岂非饥饿免死者乎康公固可刺当时号为贤者亦为可耻矣】
　　总论【范氏处义曰此诗始终言饮食葢人君礼貎其臣意之厚薄即是而可卜也○朱氏公迁曰秦君非有好贤之诚心者故其无恒如此○姚氏舜牧曰凡人君之礼贤与贤者之所自处不独在居食之闲然非此不足以见其意也此而寖薄礼意从可知矣此贤者之所为去也】
　　权舆二章章五句
　　集传汉楚元王敬礼申公白生穆生穆生不嗜酒元王每置酒尝为穆生设醴及王戊即位常设后忘设焉穆生退曰可以逝矣醴酒不设王之意怠不去楚人将钳【巨廉反】我于市遂称疾申公白生强起之曰独不念先王之德欤今王一旦失小礼何足至此穆生曰先王之所以礼吾三人者为道之存故也今而忽之是忘道也忘道之人胡可与久处岂为区区之礼哉遂谢病去亦此诗之意也【辅氏广曰引穆生之事为证者推原诗人之心葢本于此不然则其所计者不过区区于安居餔歇之事而已恐非贤者之志也】
　　集说【孔氏颖逹曰作权舆诗者刺康公也康公遗忘其先君穆公之旧臣不加礼饩与贤者交接有始无终初时殷勤后则疏薄故刺之○严氏粲曰以伐木观权舆周秦气象判然矣】
　　【案是诗朱子初说仍依序指康公而言吕祖谦作读诗记尝引之矣及着集传则泛言其君而不辨序说为非是至章末引楚元王事为证则犹是序意也故前儒从古义者叅録之】
　　秦国十篇二十七章一百八十一句
　　集说【张子曰车邻驷驖小戎诸诗武事备矣葢其地与戎错而秦仲以来武事最胜故能使秦伯有天下者是诗也而使之不二世而失国者亦是诗也夫其严急之风与三代温柔敦厚抑何逺哉○钱氏天锡曰康节论夫子防书以秦誓缀周鲁之后谓其知周之必为秦也即其删诗亦然齐桓晋文更伯以来列国皆已不振唯秦独骎骎乎始大故齐晋之后次以秦风周亡而秦兴夫子已早见其兆矣不然秦始僻逺实与吴楚僭王等乃吴楚诗无传而秦风卒不削以此知康节之言益信】




　　钦定诗经传说彚纂卷七
<经部,诗类,钦定诗经传说汇纂>
　　钦定四库全书
　　钦定诗经传说彚纂卷八
　　陈一之十二
　　集传陈国名太皥伏羲氏之墟【孔氏頴逹曰大皞又号虙戏故连言之虙戏即伏义字异音义同也】在禹贡豫州之东其地广平无名山大川西望外方【许氏谦曰外方见王风】东不及孟诸【孔氏颖达曰明猪尚书作盟猪即左传称孟诸之麋尔雅云宋有孟诸是也但声讹字变耳】周武王时帝舜之胄有虞阏【音遏】父爲周陶正武王頼其利器用与其神明之后以元女大姬妻其子满而封之于陈都于宛丘之侧与黄帝帝尧之后共爲三恪是爲胡公【孔氏颖达曰昭八年左传史赵云胡公不淫故周赐之姓使祀虞帝则胡公姓嬀武王所赐也恪者敬也王者敬先代封其后乐记云武王未及下车封黄帝之后于蓟封帝尧之后于祝封帝舜之后于陈下车乃封夏后氏之后于杞封殷之后于宋明陈与蓟祝共爲三恪杞宋别爲二王之后矣】大姬妇人尊贵好乐【五教反】巫觋【胡狄反】歌舞之事【孔氏颖达曰楚语曰在女曰巫在男曰觋】其民化之今之陈州即其地也【皇舆表陈州今开封府陈州河南】
　　集说【郑氏康成曰大姬好巫觋祷祈鬼神歌舞之乐民俗化而爲之五世至幽公当厉王时政衰大夫淫荒所爲无度国人伤而刺之陈之变风作矣○苏氏辙曰陈之变风原出于大姬葢列国之风皆有所自起方周之盛时王泽充塞其善者笃于善不善者以礼自将亦不至于恶其后周德既衰诸侯各因其旧俗而增之善者因善以入于恶而不善者日以益甚故晋以尧之遗风爲俭不中礼陈以大姬之余俗爲防荡无度亦理势然也○朱氏公迁曰陈桧曹皆小国故居变风之终又变风讫于陈灵陈有灵公之诗亦宜居变风之终但桧曹比陈爲尤小且有思治之诗故二国不可先陈而以陈列于其前也】
　　子之汤【他郎他浪二反】兮宛丘之上【辰羊辰亮二反】兮洵【音荀】有情兮而无望【武方武放二反】兮
　　集传赋也子指逰荡之人也汤荡也四方髙中央下曰宛丘【濮氏一之曰宛丘因以爲其地之名○王氏应麟曰郡县志宛丘在陈州宛丘县南三里括地志县在陈城中古陈国】洵信也望人所瞻望也○国人见此人常逰荡于宛丘之上故叙其事以刺之言虽信有情思而可乐矣然无威仪可瞻望也
　　集说【吕氏祖谦曰汤虽训荡与径斥爲淫荡者辞气缓急犹不同洵有情兮而无望兮从容不廹而讽切之者深矣○辅氏广曰逰荡以爲乐情也威仪之可望礼也溺于情者必不足于礼故诗人讥之】
　　○坎其击鼔宛丘之下【叶后五反】无冬无夏【叶与下同】值【直置反】其鹭羽
　　集传赋也坎击鼓声值植也鹭舂鉏【陆氏佃曰鹭歩于浅水好自低昻故曰舂鉏也】今鹭鸶好而洁白头上有长毛十数枚羽以其羽爲翳舞者持以指麾也【孔氏颖达曰鹭羽执持之物故以植爲持鹭羽可以爲舞者之翳故持之也】言无时不出游而鼔舞于是也集说【范氏祖禹曰冬夏祁寒大暑之时也人之好乐于是时必少息焉今也无冬无夏则其他时可知矣○徐氏常吉曰古者春秋教以礼乐冬夏教以诗书今冬夏值其鹭羽则常舞而无度矣此商书所谓恒舞也】
　　○坎其击缶【方有反】宛丘之道【叶徒厚反】无冬无夏值其鹭翿【音导叶殖有反】
　　集传赋也缶瓦器可以节乐【孔氏颖达曰易离卦九三云鼔缶而歌则乐器亦有缶坎卦六四樽酒簋贰用缶则缶又是酒器也襄九年宋灾左传曰具绠缶备水器则缶是汲水之器然则缶是瓦器可以节乐若今击瓯又可以盛水盛酒即今之瓦盆也】翿翳也
　　总论【辅氏广曰后两章但再述其事以见其游荡之无时耳寒暑而不休则无时而止矣○乐固人之所喜也然必一张一弛时出而用之然后可以和悦其心志舒散其气血倘作乐无时则适足以防溺其心尔】
　　宛丘三章章四句
　　集说【邹氏泉曰此诗见习俗之敝而诗人刺之亦不爲习俗所移者矣】
　　【案序宛丘刺幽公也毛苌解之曰子指大夫经所陈乃大夫之事由君化之使然故举大夫之事以刺之郑康成则曰子者斥幽公也是经序相符也孔颖达申其说曰经之所陈皆幽公之事不宜以爲大夫隐四年公子翚谓隐公曰百姓安子诸侯说子则诸侯之臣亦呼君曰子故易传也朱子曰子指游荡之人也辨小序曰陈国小无事实幽公但以恶諡故得游荡无度之诗未敢信也解经可谓愼矣然曰望人所瞻望也则仍似属有位者言也若闾巷细民鼔舞于宛丘何系轻重而国人作诗以刺之又致夫子録是诗以冠陈风之首重爲后世戒耶葢上行则下效序与传笺推其原则有所指朱子以爲无其据则主泛言然其相因之理一也又集传云大姬好乐巫觋歌舞之事其民化之其説始于汉儒此则又推陈风渍渐之由非谓宛丘之诗也】
　　东门之枌【符云反】宛丘之栩【况浦反】子仲之子婆娑【素何反】其下【叶后五反】
　　集传赋也枌白榆也先生叶郤着荚皮色白【严氏粲曰枌解见唐山有枢栩解见唐鸨羽】子仲之子子仲氏之女也【严氏粲曰次章言不绩其麻知子仲之子爲指女子也】婆娑舞貎【孔氏頴逹曰孙炎曰舞者之容婆娑然○何氏楷曰或婆娑于枌之下或婆娑于栩之下明其非一时非一处也】○此男女聚防歌舞而赋其事以相乐也
　　集说【严氏粲曰陈都宛丘之侧其东门与丘之间乃国之交防其处又有枌栩二种之木可以休息故陈大夫子仲氏之女乃婆娑遨游于其下葢以相诱说也游荡之俗以贵族犹爲之何责于小民乎○徐氏常吉曰东门人所出入宛丘人所往来有枌栩之阴人所趋聚也子仲氏以大夫之女聚舞已非所宜况男女相与而慕悦乎】
　　○谷旦于差【初佳反叶七何反】南方之原【无韵未详】不绩其麻【叶谟婆反】市也婆娑
　　集传赋也谷善差择也○既差择善旦以防于南方之原【欧阳氏修曰男女淫奔多在国之郊野所谓南方之原者犹东门之墠也○李氏樗曰毛郑以原爲陈大夫而以原爲氏不甚明白欧阳以爲南方原野则其说爲简径】于是弃其业以舞于市而往防也
　　集说【范氏祖禹曰先王恶夫饱食而逸居是故君子勤礼小人尽力所以爱日也今也民于善日则择髙明之地而荒乐焉○黄氏櫄曰尝观豳之风俗其男耕其妇馌其女桑至于八月载绩则蚕事毕而麻事起矣今陈之风俗至于男女不纺绩其麻市也婆娑此所谓上有好者下必有甚焉者也○冯氏复京曰案市朝之市在国中者乃是商贾贸易之地揆之地势不宜聚防歌舞于其间也上文云南方之原其地必闲旷而可乐意者如遗人道路之市欤古者八家同井家有私田百亩公田十亩余二十亩爲井灶庐舎即就庐舎以交易市井之名殆出于此而后世因谓国都之市亦爲市井则此诗所谓市者或在野外田间未可知也】
　　○谷旦于逝越以鬷【子公反】迈【叶力制反】视尔如荍【祁饶反】贻我握椒
　　集传赋也逝徃越于鬷众也【郑氏康成曰鬷总也○孔氏颖达曰谓男女总集而合行也】迈行也荍芘【音毗】芣【音浮】也又名荆葵紫色【苏氏辙曰荍小草而多华○罗氏愿曰荆葵比戎葵叶小花似五铢钱大色粉红有紫文缕之一名锦葵大抵似芦菔花】椒芬芳之物也○言又以善旦而徃于是以其众行而男女相与道其慕悦之词曰我视尔顔色之美如芘芣之华于是遗我以一握之椒而交情好也集说【苏氏辙曰男女既相告以相差择今则又相告而徃矣于是遂行徃防之于其防也相谑以荍而相遗以椒相与爲淫荡而莫知耻也○朱氏道行曰于逝之逝有忘返意以鬷而迈谓男女成羣如云如荼也如荍之赞男悦女也握椒之奉女昵男也至是直与溱洧秉蕑之谑勺药之赠同风无复先王家教之遗矣】
　　总论【辅氏广曰夫民劳则思思则善心生逸则淫淫则忘善忘善则恶心生理势之必然也陈国之地广平又以大姬之化故其俗淫荡无度男女聚防歌舞妇人弃其所业相与慕悦各有所赠以交情好动其淫欲者亦其势之必然也】
　　东门之枌三章章四句
　　集説【王氏安石曰东门之枌宛丘之应也】
　　衡门之下可以栖【音西】迟泌【悲位反】之洋洋可以乐【音洛】饥集传赋也衡门横木为门也门之深者有阿塾堂宇【许氏谦曰考工记门阿注栋也疏屋脊考工记注引尔雅门侧之堂谓之塾则堂即塾也又案屋之基亦曰堂周礼堂崇三尺堂崇一筵礼记天子之堂九尺皆指堂基而言则堂字作基説爲长説文宇屋邉即屋四垂】此惟衡木为之【孔氏頴达曰衡古文横假借字也衡横义同门惟横木爲之言其浅也】栖迟游息也泌泉水也【孔氏颖达曰邶风有毖彼泉水知泌爲泉水○严氏粲曰此泌与彼毖字异义同亦当爲泉水之流貎】洋洋水流貌○此隐居自乐而无求者之词言衡门虽浅陋然亦可以游息泌水虽不可饱然亦可以玩乐而忘饥也
　　集説【许氏谦曰衡门之诗隐士所作命士之堂三尺庶人葢无级门之制衡门固隐士之常尔○顾氏起元曰衡门以所居而安言泌水以所玩而乐言泌水非真可饱玩泌水可乐自忘其饥尔】附録【欧阳氏修曰诗人以僖公可以勉进于善而惜其懦无自立之志故作诗以诱进之云衡门虽浅陋若居之不以爲陋则亦可以逰息于其下泌水洋洋然若阅之而乐则亦可以忘饥言陈国虽小若有意于立事则亦可以爲政】
　　○岂其食鱼必河之鲂【音房】岂其取【音娶】妻必齐之姜集传赋也姜齐姓
　　集说【瞿氏景淳曰食鱼取妻虽不是借言然贤者之意自当广也】
　　○岂其食鱼必河之鲤岂其取妻必宋之子【叶奨里反】集传赋也子宋姓
　　集说【陆氏佃曰里语曰洛鲤伊鲂贵于牛羊言洛以深宜鲤伊以清浅宜鲂也河性宜鱼故曰河之鲂河之鲤○朱氏公迁曰食色性之欲也而食鱼不必鲂鲤取妻不必齐姜宋子则凡所以自奉者皆不求全而责备矣素位而行不愿乎其外斯人之谓欤】
　　附録【欧阳氏修曰既言虽小亦可有爲又言何必大国然后可爲譬如食鱼者凡鱼皆可食若必待鲂鲤则不食鱼矣譬如取妻诸姓之女皆可取若必待齐宋之族则不取妻矣是首章之意言小国皆可有爲而二章三章言大国不可待而得也】
　　总论【辅氏广曰此诗以爲隐居自乐而无求者之辞则辞顺理明甚易而实是夫逐物徇外乃人之常情今玩其辞意安愉恬淡非乐内者有所不能也○熊氏朋来曰人须是世味淡则能隐亦须世味淡则能乐衡门可栖迟居不求安也泌可乐饥食不求能也然饮食男女人之大欲故特以食鱼取妻言之○许氏谦曰前一章有自足之意后两章无外慕之心此虽赋体而实似比也○刘氏瑾曰能隐居者必能自乐能自乐者必能无求故三者之意备见于一诗之间首章上二句可见其隐居下二句可见其自乐后两章又可见随遇而安无求于世也】
　　附録【苏氏辙曰夫栖迟必大屋乐饥必饮食食鱼必鲂鲤取妻必姜子则终身有不获者故从其所有而爲之及其至也虽天下之美无加焉不然虽有天下之至美而常挟不足之心以待之则终亦不爲而已矣僖公自谓小国无意于爲治故陈此以诱之】
　　衡门三章章四句
　　集説【王氏柏曰陈风十篇止有衡门一诗爲善其余多男女防遇之作亚于郑风矣○黄氏佐曰隐居者自爲此诗与考槃不同葢考槃是他人美之者也故此诗无赞美之词】附録【孔氏颖达曰作衡门诗者诱僖公也以僖公慤愿而无自立之志故国人作是诗诱使自强行道令兴国致理也○范氏处义曰是诗与甫田皆视其君之失而正救之齐襄公志大心劳所谓过也诗人则抑之陈僖公愿而无立志所谓不及也诗人则诱之与圣人教人之意同也】
　　【案序之说诗于十五国风其防多矣曰美曰刺曰劝曰恶曰思曰闵曰伤曰疾曰怨曰责曰止曰惧曰戒曰哀曰忧至直赋其事者因事以爲文而曰诱者独见于陈风之衡门一篇葢僖公愿而无立志故作是诗以诱掖之也其有忠爱之意欤夫既以爲诱则三章俱作比看朱子改以爲隐者自乐而无求者之词则三章俱作赋看于义似较直防矣然古説亦可通节存其意俾后之穷经者有以博考焉】
　　东门之池可以沤【乌豆反】麻【叶谟婆反】彼美淑姬可与晤【五故反】歌
　　集传兴也池城池也【郑氏康成曰孔安国云停水曰池○孔氏颖达曰以池系门言之则此池近在门外诸诗言东门皆是城门故以池爲城池】沤渍也治麻者必先以水渍之【孔氏颖达曰考工记防音茫氏以涗音税水沤其丝注云沤渐也谓渐渍使之柔韧也】晤犹解也【黄氏佐曰葢我与歌之彼自解之之意】○此亦男女防遇之词盖因其防遇之地所见之物以起兴也
　　集说【孔氏颖达曰黄帝姓姬炎帝姓姜二姓之后子孙昌盛其家之女美者尤多左传引易诗云虽有姬姜无弃憔悴是以姬姜爲妇人美称也○董氏逌曰周姬姓陈因元女以封故诗人犹言淑姬○唐氏汝谔曰以池可治物人可快心爲兴○沈氏守正曰水经注陈城东门内有池水至清洁而不耗竭即其地也见是公共之所人人可徃无禁止也沤者渐渍之词见可以浸淫而无害也】
　　附录【郑氏康成曰于池中柔麻使可缉绩作衣服兴贤女能柔顺君子成其徳教晤犹对也言淑姬贤女君子宜以对歌相切化也○孔氏颖达曰以君淫昏故思得贤女配之与之对偶而歌冀其切化使君爲善○张氏次仲曰淑女非妖丽之称晤歌亦无戏浪笑傲之态池水沤麻以喻渐渍而不觉淑姬晤歌以见婉转而善入】
　　○东门之池可以沤纻【直吕反】彼美淑姬可与晤语集传兴也纻麻属【陆氏玑曰纻科生数十茎宿根在地中至春自生不嵗种也荆扬之间一嵗三收○范氏祖禹曰纻以当署】
　　○东门之池可以沤菅【古顔反叶居贤反】彼美淑姬可与晤言集传兴也菅叶似茅而滑泽茎有白粉柔靭【而振反】宜爲索也【范氏祖禹曰菅以爲屦○濮氏一之曰左传云虽有丝麻无弃菅蒯蒯与菅皆谓苕也黄华者俗名黄芒即蒯也白华者俗名白芒即菅也】
　　总论【许氏天赠曰晤歌与之合曲而歌也晤语与之相荅述也晤言与之相言论也】
　　东门之池三章章四句
　　集说【辅氏广曰序以诗中淑姬二字故生其説正如静女之诗由静女而生説也殊不知彼美淑姬云者乃男悦女之辞彼自以爲美自以爲淑耳非真有贤淑之徳也】
　　附録【郑氏伯熊曰观齐鸡鸣之诗其相警戒之言则闺门之奥笑歌晤言故足以浸渍其君之心而革其恶此东门之诗所以思贤女也】
　　【案东门之池古序以爲刺时衍其说者以爲疾时之不然而思得贤女以配君子也朱子改爲男女聚防之词而以淫诗例之然玩其词气却无亵狎谑浪之意汉儒之说殆以是欤】
　　东门之杨其叶牂牂【子桑反】昏以爲期明星煌煌
　　集传兴也东门相期之地也杨栁之扬起者也牂牂盛貌明星启明也煌煌大明貌○此亦男女期防而有负约不至者故因其所见以起兴也
　　集说【朱氏公迁曰语不相应义不相因特即所见以爲兴○顾氏起元曰此女负约而男作诗也兴意其枝扬则其叶盛反兴约昏爲期而夕不至也明星煌煌言所期不见但仰见明星之煌煌而已】附録【毛氏苌曰言男女失时不逮秋冬○郑氏康成曰杨叶牂牂三月中也喻时晚也失仲春之月亲迎之礼以昏时女留他色不肯时行乃至大星煌煌然○孔氏颖达曰礼当及时配合女当随夫而行至使昏姻失时男女相违如是故举以刺时也○士昏礼执烛前马是亲迎之礼以昏也用昏者取阳徃阴来之义】
　　○东门之杨其叶肺肺【普计反】昏以爲期明星晢晢【之世反】集传兴也肺肺犹牂牂也晢晢犹煌煌也
　　总论【黄氏一正曰言东门之杨叶盛可蔽而又昏以爲期良可相防今乃失约而至于明显之时则不遂所欲矣】
　　东门之杨二章章四句
　　集说【辅氏广曰自宛丘而爲东门之枌自东门之枌而爲东门之池东门之杨葢俗之流而势之下也有国者之于导民可不谨哉】
　　附录【严氏粲曰陈东门之杨与郑丰皆亲迎而女不至言刺时犹言刺乱以时使然也○谢氏枋得曰男亲迎而女不至此风俗之弊人道之变淫乱而不知礼义者也】
　　【案集传此篇改序说爲男女期防而负约不至之诗然考朱子初解曰东门葢此人亲迎之所以其所见起兴曰东门之杨则其叶牂牂矣昏以爲期而明星煌煌矣葢从序説也今姑存之】
　　墓门有棘斧以斯【所宜反】之夫也不良国人知之知而不已谁昔然矣
　　集传兴也墓门凶僻之地多生荆棘斯析也【孔氏颖达曰释言云斯离也孙炎曰斯析之离是斯爲析义也○濮氏一之曰斯庄子斯而析之】夫指所刺之人也谁昔昔也犹言畴昔也【邢氏昺曰毛传云昔久也郭云谁发语词】○言墓门有棘则斧以斯之矣此人不良则国人知之矣国人知之犹不自改则自畴昔而已然非一日之积矣所谓不良之人亦不知其何所指也
　　集说【辅氏广曰人之爲恶初动于隐微之中犹有惧人之知之心至于公然形肆于外则已无所忌惮矣然犹幸其爲人所规正刺讥而有改也今其爲恶至于国人皆知之而犹不自改则非一日之积葢不可得而救药之也○唐氏汝谔曰恶木生于幽僻爲斧所析恶行发于隐微爲人所知此兴意也】附录【郑氏康成曰兴者喻陈佗由不覩贤师良傅之训道至陷于诛絶之罪○苏氏辙曰桓公之世陈人知佗之不臣矣而桓公不去以及于乱是以国人追咎桓公以爲桓公之智不能及其后故以墓门刺焉夫陈佗也佗之不良国人莫不知之者知而不之去昔者谁爲此乎】
　　○墓门有梅有鸮萃止夫也不良歌以讯【叶息悴反】之讯予不顾【叶果五反】顚倒思予【叶演女反】
　　集传兴也鸱鸮恶声之鸟也【陆氏玑曰鸮大如斑鸠绿色入人家凶贾所赋鵩鸟是也其肉甚美可爲羮臛又可爲炙○濮氏一之曰楚辞注鸱鸮二物又云鵩似鸮本草云其实一耳庄子见弹而求鸮炙是也】萃集讯告也顚倒狼狈之状○墓门有梅则有鸮萃之矣夫也不良则有歌其恶以讯之者矣讯之而不予顾至于顚倒然后思予则岂有所及哉或曰讯予之予疑当依前章作而字
　　集说【黄氏一正曰言梅本嘉木鸮本恶鸟今墓门有梅生非其地则鸮亦萃止矣夫也失其故性而不良则岂不有歌以讯之者乎○姚氏舜牧曰凡人之不良者初不畏人之知亦不顾人之讯至于颠倒然后致思则已无及矣此有识者必辨之于早不待狼狈而后爲无及之思也○唐氏汝谔曰僻地有梅则恶声者皆聚其中幽独有思则恶恶者得发其隐故又以爲兴】
　　附録【程子曰前章言有棘言佗之不善后章言有梅深咎辅导之使然梅虽美木生墓门荆棘荒芜之处则恶鸟萃矣虽有良心善性与不善人处则恶归矣】
　　总论【薛氏志学曰上章言积恶不悛而追咎其始深絶之也下章言悔过无及而永思其终微教之也总是爱人无已之意】
　　墓门二章章六句
　　集说【唐氏汝谔曰此爲刺恶之诗】
　　附录【陈氏鹏飞曰此诗虽以刺佗乃是耆旧之贤者备见始末追咎先君不能爲佗置良师也○范氏处义曰佗桓公之弟也桓公卒而佗立明年爲蔡人所杀佗当桓疾病杀太子而以己代之可谓不义陈由是乱国人至于分防所谓恶加于民也序诗者不以爲君直言陈佗盖得春秋不称爵书蔡人杀陈佗之防与书卫州吁郑忽同也】
　　【案朱子初解曰此诗刺佗而追咎先君不能爲佗置良师傅以至于此也又解末章曰夫也不良则有歌其恶以讯之者矣讯之而不予顾至于颠倒然后思予则岂有及哉亦追咎之辞也与诸儒旧説相同及着集传以陈国君臣事无可纪独陈佗以乱贼被讨见书于春秋序遂以此诗与之不知其信然否也葢亦未决之词但序曰刺佗传之国史陈有佗与衞有州吁郑有叔段等采风者皆不得无诗况陈事既无他籍可考而此诗业有古序可据则诸儒之从序説似不必致疑于千载之下矣】
　　防有鹊巢邛【其恭反】有旨苕【徒雕反叶徒刀反】谁侜【陟留反】予美心焉忉忉【都劳反】
　　集传兴也防人所筑以捍水者【周礼稻人以猪畜水以防止水】邛邱【孔氏颖达曰土之髙处草生尤美故邛爲邱○何氏楷曰防邛一説皆陈地名郡国志陈国陈县注引博物记云邛地在县北防亭在焉愚案防隄也朱子之解得之】旨美也苕苕饶也茎如劳豆而细叶似蒺藜而青其茎叶緑色可生食如小豆藿也【孔氏颖达曰苕之华传云苕陵苕此直曰苕草彼陵苕之草好生下湿此则生于髙邱与彼异也】侜侜张也犹郑风之所谓迋【居望反】也【濮氏一之曰侜爲诳诞则字与诪同书云诪张爲幻之意也】予美指所与私者也忉忉忧貌○此男女之有私而忧或间之之词故曰防则有鹊巢矣邛则有旨苕矣今此何人而侜张予之所美使我忧之而至于忉忉乎
　　集说【朱氏公迁曰彼所宜有之物则皆有此所不当有之事乃有之盖以寻常之物兴怪异之事也○黄氏一正曰鹊善相地安则爲巢苕宜荒地不戕则旨今防有鹊巢邛有旨苕则各得其所矣而予之所美者顾爲侜张而不得其所乎○邹氏泉曰言驾不根之词以侜张之而生彼擕贰之心也】附录【郑氏康成曰防之有鹊巢邛之有美苕处势自然喻宣公信多言之人故致此谗人○欧阳氏修曰谗言惑人非一言一日之致必由累积而成如防之有鹊巢渐积构成之尔又如苕饶蔓引牵连将及我也○程子曰侜谓诪张迂回诬罔人者必迂曲以致其恶予美心所贤者忧谗诬贤善也】
　　○中唐有甓【蒲厯反】邛有旨鹝【五厯反】谁侜予美心焉惕惕【吐歴反】
　　集传兴也庙中路谓之唐【毛氏苌曰中中庭也唐堂涂也○孔氏颖达曰以唐是门内之路故知中是中庭孙炎云堂途堂下至门之迳也】甓瓴【音零】甋【音滴】也【郭氏璞曰防甎音鹿专也今江东呼爲瓴甓】鹝小草杂色如绶【董氏逌曰鹝旧作□○刘氏瑾曰案埤雅鹝本鸟名亦名绶鸟咽下有囊如小绶具五色此传所释鹝草之名岂因其似鹝鸟而取义乎】惕惕犹忉忉也
　　集说【黄氏一正曰言中唐有甓人罕践之故能成其美邛有旨鹝人莫戕之故能成其文今予之所美者而人顾侜张之使我心惕惕乎】
　　附録【欧阳氏修曰中唐有甓非一甓也亦以积累而成旨鹝绶草杂众色以成文犹多言交织以成惑义与贝锦同】
　　总论【朱氏公迁曰忧虑之意反覆道之】
　　防有鹊巢二章章四句
　　集说【辅氏广曰游荡歌舞陈之俗也其流爲淫邪者宜矣故陈风之末大抵皆淫乱之诗此诗与郑风扬之水相似】
　　附录【孔氏颖达曰经二章皆上二句言宣公致谗之由下二句言己忧谗之事○严氏粲曰此诗忧谗贼者诗人爲贤者忧之也】
　　【案防有鹊巢序曰忧谗贼也郑康成曰所美谓宣公也程子曰予美心所贤者一言下之诳君以谗人一言奸之诬善以害人皆作诗者忧患之意朱子曰予美指所与私者而定此诗爲男女有私忧或闲之之词然不指其所谓予美者爲男乎爲女乎夫风诗之托兴甚逺简兮之彼美爲盛王葛生之予美爲君子词可作男女夫妇读意可作君亲朋友观即不泥爲宣公而程子之说爲可思矣】
　　月出皎兮佼【古卯反】人僚【音了】兮舒窈【乌了反】纠【已小反】兮劳心悄【七小反】兮
　　集传兴也皎月光也佼人美人也【陆氏徳明曰佼又作姣方言云自关而东河济之闲好谓之姣○李氏樗曰孟子曰子都之姣】僚好貌窈幽逺也纠愁结也【顾氏起元曰言思之幽逺不可穷绾结不可解也】悄忧也【郑氏康成曰思而不见则忧○王氏安石曰悄言不说而静黙】○此亦男女相悦而相念之词言月出则皎然矣佼人则僚然矣安得见之而舒窈纠之情乎是以爲之劳心而悄然也
　　集说【苏氏辙曰妇人之美盛如月出之光○朱氏公迁曰此因所见以起兴葢月出于夜正私心所发之时○沈氏守正曰劳心悄兮忖度其心若谓佼人思己者】
　　○月出皓【胡老反】兮佼人懰【力久反叶朗老反】兮舒懮【于久反】受【叶时倒反】兮劳心慅【七考反】兮
　　集传兴也懰好貌懮受忧思也慅犹悄也【王氏安石曰慅言不安而骚动】
　　○月出照兮佼人燎【力召反】兮舒夭【于表反】绍【实照反】兮劳心惨【当作懆七吊反】兮
　　集传兴也燎明也【董氏逌曰燎则其光与月并】夭绍纠紧之意惨忧也【王氏安石曰惨言不舒而忧愁】
　　集说【辅氏广曰窈纠懮受夭绍大抵是人心忧思牢结而难解之意然有浅深至于纠紧则甚矣○朱氏公迁曰凡人心平则舒缓有忧则纠紧】
　　总论【吕氏祖谦曰此诗用字聱牙意者其方言欤○朱氏善曰月出之诗其悦之也至矣其思之也切矣其忧之也滐矣移是心以好贤亦将何求而不获哉惜也吾未见好徳如好色者也】
　　月出三章章四句
　　集说【沈氏守正曰此诗与泽陂朱子皆以爲男女相悦之词今玩佼人盖男思女之词也】
　　胡爲乎株林从夏【戸雅反】南【叶尼心反下同】匪适株林从夏南集传赋也株林夏氏邑也【王氏应麟曰郡国志陈县注陈有株邑葢朱襄之地寰宇记陈州南顿县西南三十里有夏亭城城北五里有株林郡县志宋州柘城县本陈之株邑诗株林是也】夏南征舒字也【孔氏颖达曰征舒字子南以氏配字谓之夏南】○灵公【严氏粲曰疏曰灵公平国共公朔子】淫于夏征舒之母朝夕而徃夏氏之邑故其民相与语曰君胡爲乎株林乎曰从夏南耳然则非适株林也特以从夏南故耳葢淫乎夏姬不可言也故以从其子言之诗人之忠厚如此
　　集说【范氏处义曰不斥夏姬而言夏南夏南实主其家国人亦预忧其祸必作于夏南也○张氏彩曰意当时灵公讳言夏氏而托株林以爲辞故诗云然】
　　○驾我乘【绳证反】马【叶满补反】说【音税】于株野【叶上与反】乘【平声】我乘驹朝食于株
　　集传赋也说舍也马六尺以下曰驹
　　集说【辅氏广曰首章犹爲之隐也至末章则不容隐矣但惜其车马之被汚而已诗人虽爲公隐而公则自不以爲耻也驰驱乘马而朝食于株则其无耻甚矣○严氏粲曰驾一乘之马则舎说于株林之野乘一乘之驹则又朝食于株原无他往朝朝暮暮只徃株林何爲也哉○沈氏守正曰旣乘马又乘驹非一往也亦见非防行也】
　　总论【姚氏舜牧曰胡爲株林二句是问其行匪适株林二句是实其事驾我乘马二句是道其徃之无他乘我乘驹二句是道其见之欲亟○许氏天赠曰首章本言从夏姬也然但指其子而不直斥其所从之人末章言从夏姬之频也然不指其人而但言其所至之地此诗之厚也】
　　株林二章章四句
　　集传春秋传夏姬郑穆公之女也嫁于陈大夫夏御叔灵公与其大夫孔宁仪行父通焉泄冶谏不听而杀之【宣公九年左传陈灵公与孔宁仪行父通于夏姬皆衷其衵服以戏于朝泄冶谏曰公卿宣淫民无效焉且闻不令君其纳之公曰吾能改矣公告二子二子请杀之公弗禁遂杀泄冶】后卒爲其子徴舒所弑而征舒复爲楚庄王所诛【宣公十年左传陈灵公与孔宁仪行父饮酒于夏氏公谓行父曰征舒似女对曰亦似君征舒病之公出自其廏射而杀之二子奔楚○宣公十一年左传楚子爲陈夏氏乱故伐陈谓陈人无动将讨于少西氏遂入陈杀夏征舒轘诸栗门】集说【朱氏公迁曰荒秽者必亡弑逆者必诛集传举其大要而所以示鉴戒者亦明矣○朱氏善曰卫之乱至于墙有茨而极于是有狄入衞之祸陈之乱至于株林而极于是有楚入陈之祸然则狄非能入衞也宣姜实召之也楚非能入陈也夏姬实召之也此所谓女戎也比事以观可以爲淫乱者之戒矣】
　　彼泽之陂【叶音波】有蒲与荷【音何】有美一人伤如之何寤寐无爲涕【他弟反】泗【音四】滂【普光反】沱【徒何反】
　　集传兴也陂泽障也【孔氏颖达曰谓泽畔障水之岸】蒲水草可爲席者【吕氏祖谦曰说文曰蒲者似莞音官而褊有脊滑柔而温○严氏粲曰莞精蒲麤】荷芙蕖也【尔雅荷芙蕖其茎茄音加其叶蕸音遐其本蔤音密其华菡萏其实莲其根藕其中的的中薏○李氏廵曰分别莲茎花叶实之名芙蕖其总名也】自目曰涕自鼻曰泗○此诗之防与月出相类言彼泽之陂则有蒲与荷矣有美一人而不可见则虽忧伤而如之何哉寤寐无爲涕泗滂沱而已矣
　　集说【孔氏颖达曰陂障之中有蒲与荷之二草以喻男与女聚防之时相悦如是及其分离则忧思相忆云有美好之一人我思之而不能见当如之何乎既不能见益复感伤觉寝之中更无所爲念此美女涕泗滂沱淫风如此○苏氏辙曰妇人之色如蒲荷之美思而不见故忧伤涕泗也○朱氏公迁曰物与地相称事与愿相违有字相呼而无字反应爲兴】
　　○彼泽之陂有蒲与蕑【古顔反叶居贤反】有美一人硕大且卷【其员反】寤寐无爲中心悁悁【乌反】
　　集传兴也蕑兰也【孔氏颖达曰以溱洧秉蕑为执兰则知此蕑亦爲兰也】卷鬓髪之美也【李氏樗曰卷美也卢令曰其人美且鬈字虽不同其义则一】悁悁犹悒悒也
　　集说【严氏粲曰或疑硕大非妇人之称观卫风以硕人称庄姜车舝称辰彼硕女则诗以硕大称妇人多矣】
　　○彼泽之陂有蒲菡【戸感反】萏【大感反叶待检反】有美一人硕大且俨【鱼检反】寤寐无爲辗转伏枕【叶知检反】
　　集传兴也菡萏荷华也俨矜庄貌辗转伏枕卧而不寐思之深且久也
　　总论【孔氏颖达曰首章言荷指芙蕖之茎卒章言菡萏指芙蕖之华二者皆取华之美以喻女色但变文以取韵耳二章言兰者兰是芬香之草喻女有善闻此淫佚之女必无善声闻但悦者之意言其善耳○范氏处义曰诗人以蒲配荷配蕑配菡萏所谓男女相说也其未得之也则既思其人而感伤又思其人髪之卷又思其人貌之俨寤寐之间不复他有所爲或涕泗俱下或悁悁忧慼或辗转废寝此皆合男女之情而言之诗人言其情而不及于乱亦欲其止乎礼义也】
　　泽陂三章章六句
　　集说【王氏安石曰泽陂株林之应也○辅氏广曰男女相说至于忧思感伤如月出泽陂其末流之害当何如哉男有男之业女有女之事今也寤寐无爲尽废其事业是亦可忧也已情思之流其弊必至于此○张氏彩曰有关雎之风则薰爲桃李之正而麟趾应之有宛丘之俗则流爲株林之淫而泽陂应之防之着也如此夫】
　　陈国十篇二十六章一百一十四句
　　集传东莱吕氏曰变风终于陈灵其间男女夫妇之诗一何多耶曰有天地然后有万物有万物然后有男女有男女然后有夫妇有夫妇然后有父子有父子然后有君臣有君臣然后有上下有上下然后礼义有所错【七故反】男女者三纲之本万事之先也正风之所以爲正者举其正者以劝之也变风之所以爲变者举其不正者以戒之也道之升降时之治乱俗之污隆民之死生于是乎在録之烦悉篇之重复亦何疑哉
　　集説【苏氏辙曰诗止于陈灵何也古之说者曰王泽竭而诗不作是不然矣予以爲陈灵之后天下未尝无诗而仲尼有所不取也原诗之所爲作者发于思虑之不能自已而无与乎王泽之存亡也是以当其盛时其人亲被王泽之纯其心和乐而不流于是焉发而爲诗其诗无有不善则今之正诗是也及其衰也有所忧愁愤怒不得其平淫佚放荡不合于礼者矣而犹知复反于正故其爲诗也乱而不荡则今之变诗是也故曰变风发乎情止乎礼义发乎情民之性也止乎礼义先王之泽也先王之泽尚存而民之邪心未胜则犹取焉以爲变诗及其邪心大行而礼义日逺则诗淫而无度不可复取故诗止于陈灵而非天下之无诗也有诗而不可以训焉尔】
　　桧一之十三
　　集传桧国名【陆氏徳明曰桧本又作郐○王氏应麟曰左传国语作郐地理志作会】高辛氏火正祝融之墟【孔氏颖达曰昭十七年左传梓慎云郑祝融之墟也郑灭桧而处之故知桧是祝融之墟楚语称颛顼命南正重司天以属神火正黎司地以属民则黎爲火正高阳时也言高辛者以重黎是颛顼命之厯及髙辛仍爲此职也黎实祝融以五行官有火正祝融则火官之号】在禹贡豫州外方之北荥波之南【孔氏颖达曰禹贡豫州云荥波既猪注云沇水溢出所爲泽也今塞爲平地荥阳民犹谓其处爲荥泽荥泽荥波一泽名也】居溱洧之间其君妘姓祝融之后【郑氏康成曰祝融氏名黎其后八姓惟妘姓桧者处其地焉○孔氏颖逹曰黎弟呉回复居火正爲祝融呉回生陆终陆终生子六人四曰防人案世本防人即桧之祖也○范氏处义曰王肃曰周武王封祝融之后于济洛河颖之间爲桧子】周衰爲郑桓公所灭而迁国焉今之郑州卽其地也【皇舆表郑州今开封府郑州隶河南】苏氏以爲桧诗皆爲郑作如邶鄘之于衞也未知是否
　　集说【郑氏康成曰周夷王厉主之时桧公不务政事而好絜衣服大夫去之于是桧之变风始作其国北邻于虢○孔氏颖达曰案郑语史伯于幽王之世爲桓公谋灭虢桧至平王之初武公灭之则幽王以前桧国仍在襄二十九年左传鲁爲季札歌诗云自桧以下无讥焉以其国小故也季札不讥风俗无以言焉故郑不言桧之风俗○吕氏祖谦曰桧风之变固在于东迁之前然未必知其爲夷厉之世也○严氏粲曰桧世次莫考诗不言何君曰夷厉之间者郑谱也平王初郑武始灭桧前乎平何以知其非幽也当幽之时仲爲桧君言不刺仲也前乎幽又何以知其非宣也周道复兴之时不得有匪风之思也非幽非宣夷厉当之矣】
　　【案朱子集传其于郑也曰桓公子武公定平王于东都亦爲司徒又得虢桧之地乃徙其封而施旧号于新邑是爲新郑説与郑康成合及叙桧世系则曰周衰爲郑桓公所灭而迁国焉又与郑谱异考国语桓公爲司徒问于史伯因史伯之对乃东寄孥与贿虢郐受之十邑皆有寄地韦昭注曰贾侍中云寄地犹寄止也事在幽王八年至十一年而桓公死幽王之难是桓公时特有灭桧之谋耳周室既东武公继桓公爲平王司徒遂得虢桧之地而迁国焉则桧实灭于武公时矣桓公袭桧之説虽本韩非要当以国语爲信至于苏子由论国风次第曰桧诗不爲郑而鄘爲卫魏爲晋何也邶鄘魏之诗作于既灭其诗所爲作者衞晋也至于桧风桧之未亡而作矣其谱桧曰世次微灭故其诗之世不可得而推也朱子于魏风首引苏氏曰魏诗疑皆爲晋而作犹鄘之于衞也则固然矣及桧风首引苏氏以爲桧诗皆爲郑作如邶鄘之于卫也考苏氏并无此说想属朱子误注或其门人错简耶经义不便前后相贸故特爲正之】
　　羔裘逍遥狐裘以朝【直遥反叶直劳反】岂不尔思劳心忉忉【音刀】集传赋也缁衣羔裘诸侯之朝服锦衣狐裘其朝天子之服也【严氏粲曰狐裘有白有青有黄此诗不指何色郑氏以爲黄衣狐裘谓桧君以祭服而朝也苏氏以爲狐白谓桧君以朝天子之服而聼其国之朝也二说不同狐青爲臣下之服非桧君所服桧君好洁其衣服亦必不服狐黄当从苏氏以爲狐白】旧说桧君好洁其衣服逍遥游宴而不能自强于政治故诗人忧之
　　集说【毛氏苌曰羔裘以游燕狐裘以适朝国无政令使我心劳○孔氏颖达曰逍遥游燕之事轻视朝聼政之事重今先言燕后言朝者见君不能自强于政治惟好逍遥忽于聼政故后言朝也○范氏祖禹曰急于游燕而怠于政治此贤人所以去也夫忠臣之事君言不用而去之不得已也其心岂舎君哉故曰岂不尔思劳心忉忉○张氏栻曰其所事惟在于衣服之闲则其不能自强于政治可知矣】
　　○羔裘翱翔狐裘在堂岂不尔思我心忧伤
　　集传赋也翱翔犹逍遥也堂公堂也
　　集说【孔氏颖达曰上言以朝谓日出视朝此云在堂谓正寝之堂人君日出视朝乃退适路寝以聼大夫所治之政二者于礼同服羔裘今桧君皆用狐裘故二章各举其一○李氏公凯曰在公堂聼朝也我心忧之至于感伤也】
　　○羔裘如膏【古报反】日出有曜【羊照反叶羊号反】岂不尔思中心是悼
　　集传赋也膏脂所渍也日出有曜日照之则有光也集说【孔氏颖达曰上二章唯言变易常礼未言好洁之事故卒章言羔裘之美如脂膏之色羔裘既美则狐裘亦美可知故不复说狐裘之美○严氏粲曰凡人忧劳戒惧则不暇鲜其衣禹恶衣文王卑服衞文大布之衣是也今桧君羔裘之色润泽如以脂膏渍之日出照之则有光曜其衣服之鲜明如此其志虑凡近可见矣安其危而乐其亡我心伤悼之也】
　　总论【苏氏辙曰桧君好盛服故以其朝服燕而以其朝天子之服朝夫君之爲是也则过矣然而非大恶也而大夫以是去之何哉孔子之去鲁爲女乐故也而曰膰肉不至葢讳其大恶而以微罪行桧大夫之羔裘则孔子之膰肉也欤此所谓以道去其君也○辅氏广曰心无二用志于大者必遗于小溺于小者则亦无暇于大矣桧君方冥行而不觉而诗人则爲之忧劳伤悼若不能以一朝居夫人之心其初本同而末流之弊相去如此辽絶岂不哀哉○严氏粲曰诗言衣裘之鲜洁所以形容其宴安无爲之意非以洁其衣服爲大故而去之也】
　　羔裘三章章四句
　　集说【孔氏颖达曰桧既小而迫于大国君好修洁其衣服逍遥游戏而燕乐而不能用心自强于政治之事大夫见其如是谏之而不从故去之作是羔裘之诗言己去君之意也○黄氏櫄曰观羔裘一诗见臣子爱君之心未尝一日忘虽去国矣而不敢无忧国之念君虽不用道矣而不敢言其君之过托其意于羔裘而寓其情于忧伤邶之君子不能奋飞孟子之三宿出昼皆此意也】
　　庶见素冠兮棘人栾栾【力端反】兮劳心慱慱【徒端反】兮集传赋也庶幸也缟冠素纯【音皮】既祥之冠也黑经白纬曰缟缘边曰纰【毛氏苌曰素冠练冠也○孔氏颖达曰郑以练冠者练布爲之而经传之言素者皆谓白绢未有以布爲素者则知素冠非练也故易传以素冠爲既祥之冠王肃亦以素冠爲大祥之冠孙毓以笺説爲长】棘急也丧事欲其总总尔哀遽之状也【苏氏辙曰君子之居丧皇皇若无所容者此所谓棘人也】栾栾瘠貌慱慱忧劳之貌○祥冠祥则冠之禫【徒感反】则除之【刘氏瑾曰防礼再期而大祥自防至此不计闰凡二十五月大祥之后中月而禫中闲也禫祭名澹澹然平安之意至此不计闰凡二十七月】今人皆不能行三年之防矣安得见此服乎当时贤者庶防见之至于忧劳也
　　集说【郑氏康成曰防礼既祥祭而缟冠素纰时人皆解缓无三年之恩于其父母而废其防礼故觊幸一见素冠急于哀戚之人形貌栾栾然膄瘠也劳心者忧不得见○李氏樗曰诗人既刺不能三年故君子思是服既祥之素冠棘人形貌之栾栾者今无此人此心所以慱慱而忧也○辅氏广曰言庶见素冠兮而继之以棘人栾栾兮葢言情与服之相称也不然服于外而忘于内则亦何以爲哉】
　　○庶见素衣兮我心伤悲兮聊与子同归兮
　　集传赋也素冠则素衣矣【孔氏颖达曰大祥之祭其服以素爲裳裳而言衣衣是大名故取衣爲韵】与子同归爱慕之词也
　　集说【郑氏康成曰除成防者其祭也朝服缟冠朝服缁衣素裳然则此言素衣者谓素裳也聊犹且也且与子同归欲之其家观其居处○李氏樗曰言庶防欲见服既祥之素衣者今无此人故我心伤悲也如有其人则我且与之同归也○季氏本曰伤悲者有感于心而兴悲也葢此作诗之人必亦能终三年之防者但以独行无助爲众所憎故忧思如此以其可与共学故欲与同归也】
　　○庶见素韠【音毕】兮我心蕴【于粉反】结【叶讫力反】兮聊与子如一兮
　　集传赋也韠蔽膝也以韦爲之【孔氏颖达曰古者田渔而食因衣其皮先知蔽前后知蔽后后王易之以布帛而犹存其蔽前者重古道不忘本也】冕服谓之韨【分勿反】其余曰韠韠从裳色素衣素裳则素韠矣蕴结思之不解也与子如一甚于同归矣【黄氏一正曰如一谓其志同也】集説【黄氏佐曰如一是视彼准绳求不爽其尺寸由彼法则期不差于毫厘彼能奋不顾俗则我亦不嫌于矫俗也既曰同归又曰如一只是冀望之深而言转切非见素冠则如彼见素衣则如此也】总论【辅氏广曰素衣素冠不祥之服也常情之所厌见也桧国之俗不能行三年之防则不复见此既祥之衣冠矣而当时贤者庶防见之而不可得则至于忧劳如此是其心必有大不安者也幸而得见之则又爲之爱慕而欲与同归爲一焉是又必有大慊于其心者也此秉彜之心也先王之制防服亦以是心而已岂强民而爲之哉○姚氏舜牧曰有三年之防则有既祥之素冠素衣素韠当时无有爲此防者故贤者思一见之若是注慕之深○天理民彝在人心皆有一种恻然相触处故见棘人之栾栾我心自慱慱其忧劳也见素衣而伤悲见素韠而蕴结亦此意】
　　素冠三章章三句
　　集传案防礼爲父爲君斩衰三年昔宰予欲短丧夫子曰子生三年然后免于父母之怀予也有三年之爱于其父母乎三年之丧天下之通丧也传曰子夏三年之丧毕见于夫子援【音袁】琴而衎衎【苦旦反】而乐作而曰先王制礼不敢不及夫子曰君子也闵子骞三年之丧毕见于夫子援琴而切切而哀作而曰先王制礼不敢过也夫子曰君子也子路曰敢问何谓也夫子曰子夏哀已尽能引而致之于礼故曰君子也闵子骞哀未尽能自割以礼故曰君子也夫三年之丧贤者之所轻不肖者之所勉【辅氏广曰子夏闵子骞之事毛传所载与礼记不同先生并取宰予之事言之而不加一辞焉然熟读而详玩之则自有所发而可以爲情性之正矣○非以三年之防爲足以报其亲所谓丧三年以爲极亡则弗之忘矣者也至于圣人既爲中制则贤者必当俯而就不肖者必当跂而及也】集说【郑氏康成曰丧礼子爲父父卒爲母皆三年时人思薄礼废不能行也○范氏祖禹曰桧当夷厉之时已如此则孔子孟子之世可知也】
　　隰有苌【丈羊反】楚猗【于可反】傩【乃可反】其枝夭【于骄反】之沃沃【乌毒反】乐【音洛】子之无知
　　集传赋也苌楚铫【音遥】弋今羊桃也子如小麦亦似桃【陆氏玑曰叶长而狭华紫赤色其枝茎弱过一尺引蔓于草上】猗傩柔顺也夭少好貌【吕氏祖谦曰夭如厥草惟夭之夭】沃沃光泽貌子指苌楚也○政烦赋重人不堪其苦叹其不如草木之无知而无忧也
　　集说【沈氏守正曰有生之乐人孰无之反羡草木之无知则不聊生甚矣与苕华知我如此不如无生皆痛极之词也○唐氏汝谔曰人生有知有知适自苦耳然有知既不乐而无知又不能此徒顾苌楚而兴嗟也○朱氏道行曰苌楚宜下湿故曰隰有其枝猗傩始出柔嫩又少好而光泽子之得全于天者惟无知也予方苦已之有而安能不乐子之无哉桧民苦政烦赋重而作与王风爰尚寐无吪同意】
　　○隰有苌楚猗傩其华【芳无胡瓜二反】夭之沃沃乐子之无家【古胡古牙二反】
　　集传赋也无家言无累也
　　集说【许氏天赠曰无知则无赋役之忧无家则无赋役之累】
　　○隰有苌楚猗傩其实夭之沃沃乐子之无室
　　集传赋也无室犹无家也
　　总论【辅氏广曰人之有知所以爲万物之灵也有家有室所以异于物也今也政烦赋重不堪其苦反叹不如物之无知无家焉则不乐其生甚矣何爲使之至此极哉爲人上者宜有所觉矣○季氏本曰此诗小序以爲疾君淫恣而思无情欲说者遂以苌楚枝柔牵蔓比人之多欲而以未有牵蔓之时生意沃然者爲赤子之心至长有室家而后爲所牵蔓意亦善矣但此诗三章以枝华实爲次葢自枝而华而实能遂其生之意义不在于引蔓故无取焉】
　　隰有苌楚三章章四句
　　集说【邹氏忠曰诗发乎情如其情以爲情者常也亦有反其情以爲情者桧风之苌楚是也夫人懐五常之性爲有生最灵谁则甘防然无知者且有心知即有情欲闻以未有室家爲苦不闻以无之爲快也今桧之民至于不乐有知不乐有家不乐有室致羡乎苌楚之猗傩岂复近于人情乎此所爲反其情以爲情也葢世治则室家相保由上所养世乱则室家相弃由上所残是诗不知作于何时殆亡国之音乎】
　　匪风发【叶方月反】兮匪车偈【起竭反】兮顾瞻周道中心怛【都达反叶旦悦反】兮
　　集传赋也发飘扬貌偈疾驱貌【姚氏舜牧曰风发车偈皆出于陡然不测者】周道适周之路也【濮氏一之曰周道与小雅大东周道如砥同】怛伤也○周室衰微贤人忧叹而作此诗言常时风发而车偈则中心怛然今非风发也非车偈也特顾瞻周道而思王室之陵迟故中心爲之怛然耳
　　集说【张子曰人之不安常如在风中车上○欧阳氏修曰我顾瞻向周之道欲往告以所忧而不得往者非爲风之飘发非爲车之偈偈而不安我中心自有所伤怛而不宁也○董氏逌曰犹匪兕匪虎率彼旷野之意言政之乱而人之不安也】
　　附录【毛氏苌曰发发飘风非有道之风偈偈疾驱非有道之车○郑氏康成曰周道周之政令也○吕氏祖谦曰前汉王吉曰诗云匪风发兮匪车偈兮说曰是非古之风也发发者是非古之车也偈偈者盖伤之也】
　　○匪风飘【符遥反叶匹妙反】兮匪车嘌【匹遥反叶匹妙反】兮顾瞻周道中心吊兮
　　集传赋也回风曰飘【孔氏颖逹曰廻风爲飘释天文李廵曰廻风旋风也一曰飘风别二名】嘌漂揺不安之貌【毛氏苌曰嘌嘌无节度也○孔氏颖逹曰上章言疾车此言无节度车之迟速当有鸾和之节由疾故无节】吊亦伤也
　　○谁能亨鱼漑【古爱反】之釜【符甫反】鬵【音寻】谁将西归懐之好音
　　集传兴也漑涤也鬵釡属【陆氏徳明曰说文云大釡也一曰鼎大上小下若甑曰鬵○孔氏颖达曰释器云防谓之鬵孙炎曰闗东谓甑爲鬵然则鬵是甑亨鱼用釡不用甑双举者以其俱是食器故连言耳】西归归于周也【郑氏康成曰桧在周之东故言西归○孔氏颖逹曰桧在荥阳周都丰镐周在于西故言西也】○谁能亨鱼乎有则我愿爲之漑其釡鬵谁将西归乎有则我愿慰之以好音以见思之之甚但有西归之人即思有以厚之也集说【程子曰鱼美好之物人所欲兴善政人所思谁能亨鱼以食人人将喜而助之谁能归从周之道人将乐而与之懐相要结也好音和声喜乐相从也○朱氏公迁曰亨鱼则可得美味尊王则可得善治此皆可喜可愿之事故用其语相呼爲兴也○姚氏舜牧曰简兮曰云谁之思西方美人此曰谁将西归懐之好音当时致思于西周葢如此】
　　附録【毛氏苌曰亨鱼烦则碎治民烦则散知亨鱼则知治民矣○张子曰溉之釡鬵欲治民不烦也漑沃之使水多也水寛则鱼不壊政亦务寛】
　　总论【辅氏广曰王政不网周室陵迟诸侯放恣无复知有尊王之义者而诗人顾瞻周道爲之忧伤闻有归周之人则爲之叹慕慰勉而不能自已如此熟读而详玩之则足以见夫君臣之彜矣○朱氏公迁曰一章二章叹其衰微三章愿其兴复见文武之徳在人而人不能忘如此○朱氏善曰周之盛时其君则文武成康其臣则周召毛毕东诸侯之朝觐聘问与其臣民之往来以供百役者若百川之赴海葢靡日而不有也而今也征伐会盟之数吾小国仆仆焉奔走以事大国之不暇而适周者寂乎其无闻也则安得不爲之怛然而悲伤乎夫惟适周者之寂然也故又重言以结之曰孰有能西归者乎有则我愿慰之以好音也】
　　匪风三章章四句
　　集说【孔氏颖逹曰作匪风诗者言思周道也以其桧国既小政教又乱君子之人忧其将及祸难而思周道焉○吕氏祖谦曰匪风下泉思周道之诗独作于曹桧何也曰政出天子则强不陵弱各得其所政出诸侯则征发之烦共亿之困征伐之防唯小国偏受其害所以睠懐宗周爲独切也】
　　【案朱子辨序说云周道但爲适周之路此解其字义也至诗之本意是思文武之道不第爲道路而言两义可合观耳】
　　桧国四篇十二章四十五句
　　集说【钱氏天锡曰乱极则治而大乱之余小国多疲于奔命不克保其社稷民间尤哀思烦促故其思治爲独深今观桧风仅四篇而羔裘苦逍遥之君素冠哀纯孝之子苌楚叹不聊生之民时事如此又安得无匪风之思欤变风之终桧曹序诗者盖有深意】
　　曹一之十四
　　集传曹国名其地在禹贡兖州陶邱之北【孔氏颖达曰汉书地理志云济阴定陶县故曹国禹贡陶邱在西南陶邱亭是也言邱在曹之西南则曹在邱之东北止言比者举其大望所在耳】雷夏荷【音歌亦作菏】泽之野【孔氏頴达曰禹贡兖州云雷夏既泽又云导菏泽案地理志雷夏泽在济阴成阳县西北菏泽在济阴定陶县东二泽同属济阴济阴曹都所在是曹之封或在二泽】周武王以封其弟振铎今之曹州卽其地也【皇舆表曹州即今曹县属兖州府曹州隶山东】
　　集说【郑氏康成曰昔尧尝游成阳舜渔于雷泽民俗始化其遗风重厚多君子务稼穑薄衣食以致畜积夹于鲁衞之闲又寡于患难末时富而无教乃更骄侈十一世当周恵王时政衰昭公好奢而任小人曹之变风始作○孔氏颖达曰地理志云济阴定陶诗风曹国曹都虽在济阴其地则逾济北春秋僖三十一年取济西田左传曰济西田分曹地也曹在汶南济东据鲁而言是济西是曹地在济北也○鲁在其东南衞在其西北鲁衞虽大于曹非如齐秦晋楚自专征伐不敢侵曹由此所以寡于患难作诗之时邻国非独鲁衞而已举鲁衞畧余国也○范氏处义曰曹既弱小又不能用贤今所存诗皆言任小人在位无君子则国非其国矣此所以次于桧也】
　　蜉蝣之羽衣裳楚楚【叶创举反】心之忧矣于我归处
　　集传比也蜉蝣渠畧也似蛣【音乞】蜣【音羌】身狭而长有角【朱氏公迁曰诸本脱有字】黄黑色朝生暮死【陆氏玑曰蜉蝣方土语也通谓之渠略似甲虫有角大如指长三四寸甲下有翅能飞夏月阴雨时地中出】楚楚鲜明貌○此诗盖以时人有玩细娯而忘逺虑者故以蜉蝣爲比而刺之言蜉蝣之羽翼犹衣裳之楚楚可爱也然其朝生暮死不能久存故我心忧之而欲其于我归处耳序以爲刺其君或然而未有考也
　　集说【辅氏广曰衣裳楚楚乃是言蜉蝣之羽耳故以爲比体若以蜉蝣之羽兴衣裳楚楚则是兴体也○严氏粲曰奢则国必弊大犹不堪况小而迫乎刺奢而言衣裳楚楚举一端耳○朱氏公迁曰于我归处则将告以人无逺虑必有近忧庶几其有备而无患也】
　　○蜉蝣之翼采采衣服【叶蒲北反】心之忧矣于我归息集传比也采采华饰也息止也
　　集说【郝氏敬曰蜉蝣虽有翼而不能久如人修饰采采之衣服而不知祸之将至我心忧虑何所归息乎】
　　○蜉蝣掘【求勿反】阅麻衣如雪心之忧矣于我归说【音棁叶输爇反】
　　集传比也掘阅未详【孔氏颖达曰此虫土里化生阅者悦怿之意掘阅者言其掘地而出形容鲜阅也○吕氏祖谦曰説文掘作堀】说舎息也
　　总论【辅氏广曰人心之体上下四方无不包括古往今来无不通贯可谓大矣今也玩细娯忘逺虑至如蜉蝣之朝生暮死而不自知则亦不灵甚矣此诗人所以忧之○谢氏枋得曰此忠臣爱君忧国之至情其虑深其思逺若祸至之无日不自知其辞之痛侧也○金氏履祥曰君子念夫人虽不知久逺之计而亦知所以自修故心之忧之而欲其以我爲归也葢君子之于人无不欲其入于善苟有一毫自治之心固君子之所欲进之也】
　　蜉蝣三章章四句
　　集说【陆氏徳明曰郑谱云昭公好奢而任小人曹之变风始作此诗笺云喻昭公之朝是蜉蝣爲昭公作也谱又云蜉蝣至下泉四篇共公时作今诸本此序多无昭公字未详其正也○范氏处义曰桧曹皆小国诗亦相似桧之变风始于羔裘曹之变风始于蜉蝣羔裘刺洁其衣服蜉蝣刺好奢亦类也羔裘之诗不及政治序诗者以其逍遥逰燕而知其必不能自强于政治蜉蝣之诗不及小人序诗者以其将无所依而知其所用皆小人故不足恃然不能自强犹愈于将无所依此曹所以又出桧下也】
　　彼候人兮何【何可反】戈与祋【都律都外二反】彼其【音记】之子三百赤芾【芳勿蒲昧二反】
　　集传兴也候人道路迎送賔客之官何揭祋殳【音殊】也【孔氏颖逹曰夏官序云候人上士六人下士十有二人史六人徒百有二十人此説身荷戈祋谓作侯人之徒属非候人之官长也戈殳俱是短兵祋字从殳故知祋爲殳也】之子指小人芾冕服之韠也【孔氏颖达曰芾是配冕之服形制同于韠别言之则祭服谓之芾他服谓之韠○严氏粲曰芾当作韨古字通也蔽膝之韨从韦黼黻之黻从黹采菽疏云士服爵弁以韎韐配之则服冕者以芾配之芾韠俱是蔽膝之象】一命缊【音温】芾黝【音酉】珩再命赤芾黝珩三命赤芾葱珩大夫以上赤芾乘轩【孔氏颍达曰韨之言蔽也緼赤黄之闲色所谓韨也珩佩玉之珩也黑谓之黝青谓之葱周礼公侯伯之卿三命下大夫再命上士一命然则曹爲伯爵大夫再命是大夫以上皆服赤芾于法又得乘轩故连言之】○此刺其君逺君子而近小人之词言彼候人而何戈与祋者宜也彼其之子而三百赤芾何哉晋文公入曹数其不用僖负羁【许氏谦曰曹贤大夫】而乘轩者三百人其谓是欤【严氏粲曰事见左传僖二十八年】
　　集说【辅氏广曰诸侯之制大夫五人而已而曹国之小赤芾而乘轩者至三百之众此末章所以有荟蔚朝隮之比也○黄氏佐曰兴意取候人宜于所役小人不宜于所服相反爲兴○顾氏起元曰三百赤芾已是服之盛而宠之至故下二章遂承此而典不称其服不遂其媾也】
　　附录【孔氏颖达曰言共公疏逺君子贤者之官不过候人是逺君子也又亲近小人曹朝三百人皆服赤芾是其近小人也○范氏处义曰内君子而外小人泰之象也内小人而外君子否之象也候人之官逺在边境所掌者何戈与祋之役而使君子居之赤芾者卿士之服常在君侧而使小人居之是内小人而外君子也故序以逺近言之曹之爲国视此可知矣】
　　【案候人首章毛传主赋葢言贤者之官不过候人而不贤者佩赤芾乃三百人所谓逺君子而近小人也朱传主兴葢言候人而何戈与祋固宜彼其之子而三百赤芾何哉是专指近小人而言也至末章季女斯饥始见逺君子之意在毛传朱传其解诗之大义相同而首章有赋与兴之各别然赋则直陈兴则婉喻耳与作诗者之旨皆无害也】
　　○维鹈【徒低反】在梁不濡其翼彼其之子不称【尺证反】其服【叶蒲北反】
　　集传兴也鹈洿【音乌又火故反】泽水鸟也俗所谓淘河也【孔氏颖逹曰郭璞曰鹈鹕好羣飞入水食鱼故名洿泽陆玑疏云鹈形如鹗而极大喙长尺余颔下胡大如数升囊若小泽中有鱼便羣共杼水满其胡而弃之令水竭尽鱼陆地乃共食之故曰淘河梁水中鱼梁也】集説【郑氏康成曰鹈在梁当濡其翼而不濡者非其常也以喻小人在朝亦非其常不称者言徳薄而服尊○欧阳氏修曰鹈当居泥水中以自求鱼而食今乃邈然髙处鱼梁之上窃人之鱼以食而得不濡其翼如彼小人窃禄于髙位而不称其服也】
　　○维鹈在梁不濡其咮【陟救反】彼其之子不遂其媾【古豆反】集传兴也咮喙遂称媾宠也遂之爲称犹今人谓遂意曰称意
　　集说【张子曰不遂其媾不称其宠待也○朱氏道行曰媾训宠知遇非常扪心负愧故曰不遂】
　　○荟【乌防反】兮蔚【于贵反】兮南山朝隮【子兮反】婉【于阮反】兮娈【力转反】兮季女斯饥
　　集传比也荟蔚草木盛多之貌朝隮云气升腾也婉少貌娈好貌○荟蔚朝隮言小人众多而气焰盛也季女婉娈自保不妄从人而反饥困言贤者守道而反贫贱也
　　集说【孔氏颖达曰言南山朝隮则有物从山上升也必是云矣诗人之作自歌土风南山曹南山也○苏氏辙曰小人朋党相援竝进于朝如南山之升云荟蔚而上莫之能止君子守道困穷于下如幼弱之女虽有饥寒之患而婉娈自保不妄从人季女者无求于人而人之所当求也○张氏彩曰荟蔚本草木盛多貌诗人借以状云兴之骤也○贤人潜修如处女然故古人每取爲喻婉娈言其丰仪之可慕也】总论【范氏处义曰近小人则逺君子势不两立必然之理也○辅氏广曰一章言候人而何戈与祋者宜矣彼小人而三百赤芾何哉问之也二章三章则以维鹈在梁不濡其翼咮以兴彼小人者不称其服宠惜之也末章方言小人之盛而贤者不得其所此葢当时君子之词也所谓贤者其指僖负覊欤使晋文公以是爲曹之罪而伐之则其贤而失所亦可知矣○姚氏舜牧曰候人虽一职之微然皆各供其事任其劳彼赤芾者优游于朝着之闲不称不遂但比周爲党荟蔚如南山之朝隮何怪婉娈自守者之不得其食哉葢深恨而痛刺之词】
　　候人四章章四句
　　集说【许氏谦曰曹叔振铎至共公十五世而有候人诗其言与左氏传合余三诗莫知其世】
　　鸤鸠在桑其子七兮淑人君子其仪一兮其仪一兮心如结【叶讫力反】兮
　　集传兴也鸤鸠秸【音戛】鞠也亦名戴胜今之布谷也【郭氏璞曰江东呼获谷○陆氏玑曰一名击谷一名桑鸠】饲【音嗣】子朝从上下暮从下上平均如一也【严氏粲曰郯子所谓鸤鸠氏司空鸤鸠平均故爲司空平水土也】如结如物之固结而不散也【张氏栻曰结云者实而不他也○金氏履祥曰如结言心不放】○诗人美君子之用心均平专一故言鸤鸠在桑则其子七矣淑人君子则其仪一矣其仪一则心如结矣然不知其何所指也陈氏曰君子动容貌斯逺慢正顔色斯近信出辞气斯逺鄙倍其见于威仪动作之闲者有常度矣岂固爲是拘拘者哉葢和顺积中而英华发外是以由其威仪一于外而心如结于内者从可知也【辅氏广曰陈氏引曾子之言爲説不惟解得此诗之意出又正得曽子所言之本旨内外无二理见其外可以觇其内也】
　　集说【刘氏向曰传曰鸤鸠之所以养七子者一心也君子所以理万物者一仪也○苏氏辙曰鸤鸠之哺其子平均如一君子之于人其均一亦如是也仪其见于外者有外爲一而心不然者矣君子之一也非独外爲之其中亦信然也故曰其仪一兮心如结兮○朱氏公迁曰鸤鸠之子七兮众矣而所以饲之者均平如一也人之一身其容仪亦已多矣而君子之容仪未尝谨于此而不谨于彼亦均平如一也所以然者以其心专一耳其心专一则敬惕常存而施诸身者无不中其常度矣衞武公以抑抑威仪爲徳之隅而又以不愧屋漏爲徳之实盖与此诗同一意也○姚氏舜牧曰鸤鸠心一而无二其饲子也均君子之心固结而不解故其爲仪也一心如结兮是一章大网领下文正是国人胡不万年皆本于此】
　　○鸤鸠在桑其子在梅【叶莫悲反】淑人君子其带伊丝【叶新赍反】其带伊丝其弁伊骐【音其】
　　集传兴也鸤鸠常言在桑其子每章异木子自飞去母常不移也带大带也大带用素丝有杂色饰焉【孔氏颖达曰玉藻云杂带君朱緑大夫华士缁辟是其有杂色饰焉】弁皮弁也骐马之青黑色者弁之色亦如此也【朱氏公迁曰丝带则当骐弁如缁衣羔裘之类欲其色之相称也】书云四人骐弁今作綦【苏氏辙曰骐或作弁之结饰以玉爲之】○言鸤鸠在桑则其子在梅矣淑人君子则其带伊丝矣其带伊丝则其弁伊骐矣言有常度不差忒也
　　集说【苏氏辙曰带伊丝矣而弁不则爲充于下而不充于上上下有一不充则爲不一矣君子之行无不充足者故周旋反复视之而无不如一譬如丝带而充之以骐弁耳夫无一不然者一之至也徳未充而求其能一不可得也既已充矣而求其有一不然亦不可得也○朱氏公迁曰鸠性专一故不失在梅之子君子之心专一故不失其外之仪衣服者威仪之一也衣服亦中其常度则施诸身者无所不均可见矣○王氏志长曰其带伊丝其弁伊骐正谓其仪一也心之如结不可见观之其仪而已矣服饰容止似属小节然徳器学问于此可见】
　　○鸤鸠在桑其子在棘淑人君子其仪不忒【它得反】其仪不忒正是四国【叶于逼反】
　　集传兴也有常度而其心一故仪不忒仪不忒则足以正四国矣【李氏樗曰此言仪之一可以爲四国之矜式】大学传曰其爲父子兄弟足法而后民法之也【辅氏广曰观大学传所言则此诗所指之君子必大贤以上人也中庸曰君子笃恭而天下平○黄氏佐曰仪字不须以爲父子兄弟言引传而言者朱子特取足法而后民法之之意耳】
　　集说【朱氏公迁曰威仪本有常度其心又复专一则能使之各中其度而无少差忒者矣四国者四方之国非一人也然威仪俱中其度则教示之功可以均及于彼矣○钱氏天锡曰正是四国不重感化只重我足以正四国也回在朝侈靡之习革在野奇衺之风】
　　○鸤鸠在桑其子在榛【侧巾反】淑人君子正是国人正是国人胡不万年【叶尼因反】
　　集传兴也仪不忒故能正国人【姚氏舜牧曰正国人即承上正四国説非二层意】胡不万年愿其寿考之词也
　　集说【苏氏辙曰鸤鸠则在桑而已其子则不可常也以其爱之则宜其无所不从然以爲从其在梅则失其在棘从其在棘则失其在榛是以居一以俟之而无不及者此得一之要也○朱氏公迁曰国人亦非一人正是国人亦见均及于人之意能正国人则愿其寿考使人常有所法也】
　　总论【刘氏瑾曰鸤鸠之子虽非一而鸤鸠饲之之心则如一其子之飞徃虽无常而鸤鸠居以待之则有常诗人托兴之取义者亦以应接事物之变四国人民之众而君子则度有常而心如一也然其言之有序以爲君子之心如结是以其仪专一而有常度有常度是以其带与弁亦有常而不差忒不差忒是以其仪不忒而可以表正四国表正四国则其终也可以受天之禄而夀考万年是虽祝愿之词固亦天人感通之理也○陈氏栎曰心结而仪一丑不忒表里一致也四国国人之皆正逺迩一致也由之久而胡不万年久近一致也国人愿其年夀之久岂非欲赖其表正之久哉○汪氏应蛟曰易曰圣人以此洗心退藏于宻宻则无闲可息无隙可乘如结之谓也故征诸身而容止有常冠服有章其民望而敬之则而象之盖精神流浃者深矣于正四国何有】
　　鸤鸠四章章六句
　　集说【朱氏公迁曰曹小国也有贤如此则曹岂止于曹哉但诗词寛广无叹惜招猍之意则又非弃而在野者是故不知其何所指也】
　　附录【孔氏颖达曰经云正是四国正是国人皆谓诸侯之身能爲人长则知此云在位无君子者正谓在人君之位无君子之人也在位之人旣用心不一故经四章皆美用心均一之人举善以駮时恶】
　　【案鸤鸠篇序以爲刺诗朱子以爲美诗何相迳庭耶盖序主论世以曹之在位无足以当之故以爲刺也朱子以诗中未含刺意且曹之世次无考故以爲美也今合从朱传爲长】
　　冽【音列】彼下泉浸彼苞稂【音郎】忾【苦爱反】我寤叹念彼周京【叶居良反】
　　集传比而兴也冽寒也【孔氏颖达曰七月云二之日栗冽字从冰是遇寒之意故爲寒也】下泉泉下流者也【孔氏颖达曰释水沃泉县出县出下出也李廵曰水泉从上溜下出此言下泉谓泉下流是尔雅之沃泉也】苞草丛生也稂童粱莠属也【陆氏玑曰禾秀爲穗而不成崱嶷然谓之童粱今人谓之宿田翁或谓守田也○孔氏颖达曰此稂是禾之秀而不实者故非灌溉之草得水而病】忾叹息之声也【王氏志长曰寤叹者厌乱思治之切一寤即叹也】周京天子所居也○王室陵夷而小国困弊故以寒泉下流而苞稂见伤爲比遂兴其忾然以念周京也
　　集说【程子曰泉之润物犹政令膏泽之及人泉寒冽则不能润物在下则不能及物浸渍则害物苞丛生之茂者乃反害之是皆不得其所也忾然既寤而叹念周道之衰也○苏氏辙曰民之苦于虐政犹稂之得下泉也○季氏本曰先王盛时民勤农业则引泉以灌禾黍今田野荒芜无复有良苗者而冽泉在下惟浸苞稂而已下泉寒无生意而草皆病焉以比民之憔悴于虐政而因以起兴也所以忾叹而念周京者良欲其留意于恤民耳○黄氏佐曰比意取寒泉下流而苞稂见伤比王室陵迟而小国困弊兴意取寒泉之于苞稂有相伤之意兴忾我之于周京有相悲之意】
　　○冽彼下泉浸彼苞萧【叶疎鸠反】忾我寤叹念彼京周集传比而兴也萧蒿也京周犹周京也
　　集说【郝氏敬曰冽然下流之泉五谷不登浸彼丛生之蒿耳故我忾然寤叹念昔京周之盛焉】
　　○冽彼下泉浸彼苞蓍【音尸】忾我寤叹念彼京师【叶霜夷反】集传比而兴也蓍筮草也【许氏愼曰蓍蒿属生千歳三百茎易以爲数天子蓍九尺诸侯七尺大夫五尺士三尺○陆氏玑曰似藾萧青色科生】京师犹京周也详见大雅公刘篇
　　集说【孔氏颖达曰周京与京师一也因异章而变文耳周京者周室所居之京师也京周者京师所治之周室也桓九年公羊传云京师者何天子之居也京者何大也师者何众也天子之居必以大众言之是説天子之都名爲京师也】
　　○芃芃【薄工反】黍苗阴雨膏【古报反】之四国有王郇【音荀】伯劳【力报反】之
　　集传比而兴也芃芃美貌郇伯郇侯文王之后尝爲州伯治诸侯有功【孔氏颖达曰僖二十四年左传富辰称毕原酆郇文之昭也○李氏樗曰王制谓二百一十国爲州州有伯是九州中有九伯也○王氏应麟曰春秋释地曰解县西北有郇城左传盟于郇説文国在晋地○季氏本曰郇虽文王之子所封而郇伯则其后也故郑氏谓其爲文王子而集传则改爲文王之后亦不知其爲何时人矣】○言黍苗既芃芃然矣又有阴雨以膏之四国既有王矣而又有郇伯以劳之伤今之不然也
　　集说【孔氏颖达曰言芃芃然盛者黍之苗也此苗所以得盛者由上天以阴雨膏泽之故也以兴四方之国所以得治者由有郇国之侯爲伯以思徳劳来之故也今无贤伯致曹国之不治故思之○上有明王下有贤伯则诸侯以时朝聘善恶则有黜陟之义大司马掌九伐之法正邦国贼贤害民则伐之尔时诸侯必不敢暴虐也○范氏处义曰以阴雨喻周之泽谓其溥博霑足无此疆尔界均及于四国也言四国则不独曹之民思周室四国胥望之矣】
　　总论【辅氏广曰冽彼下泉浸彼苞稂则衰苶之意可见芃芃黍苗阴雨膏之则生生之意可见何诗人之善于形容也夫王室陵迟则小国困弊天下之势常相闗也芃芃黍苗阴雨膏之天之生物终无已也四国有王郇伯劳之天子爱诸侯终无已也今乃不然是故君子之所忧思也○许氏谦曰泉固以润物也然必于春夏之时乃能发生至于寒则不适于用而徒以浸彼稂萧蓍草而又伤之耳于以见王泽不下流而所被之政非泽也寤叹则见其忧思之极卒章则先王之政也○钱氏天锡曰重四国有王句念周京者念王室也有王则大国修方伯连帅之职而小国倍安况有承王命而布王恩者下泉所以寤叹于周京也三章悼今末章思古也】
　　下泉四章章四句
　　集传程子曰易剥之爲卦也诸阳消剥已尽独有上九一爻尚存如硕大之果不见食将有复生之理上九亦变则纯阴矣然阳无可尽之理变于上则生于下无闲可容息也【朱子语类问变于上则生于下乃剥复相因之理毕竟须经由坤坤卦纯阴无阳如此阳有断灭也何以能生于复曰凡隂阳之生一爻当一月须是满三十日方满得那腔子做得一画成今坤卦非是无阳阳始生甚微未满那腔子做一画未成非是坤卦纯阴便无阳也】阴道极盛之时其乱可知乱极则自当思治故众心愿戴于君子君子得舆也诗匪风下泉所以居变风之终也○陈氏曰乱极而不治变极而不正则天理灭矣人道絶矣圣人于变风之极则系之以思治之诗以示循环之理以言乱之可治变之可正也
　　集说【吕氏祖谦曰匪风下泉虽皆思周道之诗然匪风作于东迁之前此一时也下泉作于齐桓之后此又一时也○严氏粲曰郑褰裳思大国之见正葢齐桓未霸也曹共之时晋文霸业方盛襄王命之爲侯伯下泉顾思明王贤伯何耶曹固可罪而文于曹虐矣执其君分其田以私憾故观骈胁事见僖二十三年将甘心焉仅以货免文宁能帖曹乎下泉愧木瓜矣】曹国四篇十五章六十八句
　　集说【陈氏傅良曰桧亡东周之始也曹亡春秋之终也夫子之删诗系曹桧于国风之后于桧之卒篇曰思周之道也伤天下之无王也于曹之卒篇曰思治也伤天下之无伯也○陈氏埴曰周之东迁岂专闗于一桧之亡而春秋之终岂专系于一曹之亡止斋之言或以无王无霸之时惟小国灭亡最先故小国思患最切是以圣人系诗作春秋每于小国观世变非谓由此二国致祸也】






　　钦定诗经传说彚纂卷八
<经部,诗类,钦定诗经传说汇纂>
　　钦定四库全书
　　钦定诗经传说彚纂卷九
　　豳一之十五
　　集传豳国名【许氏谦曰豳即邠州豳之字为邠唐开元因改古文而改也】在禹贡雍州岐山之北原隰之野【孔氏颖达曰禹贡雍州云荆岐既旅原隰底绩是岐山原隰属雍州也】虞夏之际弃为后稷而封于邰及夏之衰弃稷不务【韦氏昭曰弃废也谓夏太康废稷官不务农】弃子不窋【竹律反】失其官守而自窜于戎狄之闲不窋生鞠陶鞠陶生公刘能复修后稷之业民以富实乃相土地之宜而立国于豳之谷焉十世而太王徙居岐山之阳十二世而文王始受天命十三世而武王遂为天子武王崩成王立年幼不能涖阼周公旦以冢宰摄政【孔氏颖逹曰定四年左传云周公为太宰以左王室】乃述后稷公刘之化作诗一篇以戒成王谓之豳风而后人又取周公所作及凡为周公而作之诗以附焉【刘氏瑾曰名之为豳实周公诗】
　　【耳周公作诗意在于豳而周公其他诗无所可系故因附之豳也○七月而后附以鸱鸮东山者亦周公所作也附以伐柯破斧九罭狼跋者众人为周公而作之诗也】豳在今邠州三水县邰在今京兆府武功县【皇舆表邠州三水县今邠州三水县属西安府京兆府武功县今西安府武功县竝隶陜西】
　　集説【班氏固曰昔后稷封邰公刘处豳太王徙文王作酆武王治镐其民有先王遗风好稼穑务本业故豳诗言农桑衣食之本甚备○孔氏颖逹曰此乃逺论豳公为诸侯之政不美王业之本不得入周召之正风又非刺美成王不得入成王之正雅周公王朝卿士不得专名一国进退既无所系因其上陈豳公故为豳之变风○次之风后雅前者言周公徳髙于诸侯事同于王政处诸国之后不与诸国为伦次之小雅之前言其近堪为雅使周公专有此善也○范氏祖禹曰豳风居于风雅之闲何也风之所为终而雅之所为始也变风终于曹思眀王贤伯之不可得于是次之以豳反之于周公而后至于鹿鸣言周之所以盛者由周公也○张子曰始于二南终于豳圣人所以为无穷也○苏氏辙曰豳公之诗一国之风也周公之诗一人之事也皆非天下之政是故得为风不得为雅也○杨氏时曰豳风周公诗也周公居摄政由已出谓之雅则人臣之事而已谓之风则周公非有国也而七月陈先公风化故幷系之豳○金氏履祥曰笃公刘为召公所献以备燕飨之乐使成王知立国勤劳之故七月为周公所陈以为蒙工之诵使成王知故国衣食之原故笃公刘列于雅而豳七月自为风○朱氏公迁曰豳不先二南尊文王也不继二南豳先岐后也不与王风相属兴衰非其类也文王致治周公反正十五国风以是始终之则循环而为治世矣】
　　七月流火【叶虎委反】九月授衣【叶上声】一之日觱【音必】发【叶方吠反】二之日栗烈【叶力制反】无衣无褐【音曷叶许例反】何以卒歳【或曰发烈褐皆如字而歳读如雪】三之日于耜【叶羊里反】四之日举趾同我妇子【叶奨里反】馌【炎辄反】彼南亩【叶满彼反】田畯【音俊】至喜
　　集传赋也七月斗建申之月夏之七月也后凡言月者放此【张子曰七月之诗皆以夏正为断○曹氏粹中曰公刘正当夏时所用者夏正也○刘氏瑾曰凡诗中月数皆以寅月起数不特此诗为然也】流下也火大火心星也【郑氏康成曰大火者寒暑之候也火星中而寒暑退故将言寒先着火所在○许氏谦曰晋天文志东方心三星天王正位也中星曰明堂天子位前星为太子后星为庶子】以六月之昏加于地之南方至七月之昏则下而西流矣【刘氏瑾曰尧典云日永星火以正仲夏盖尧时仲夏日在鹑火故昏而大火中及周公摄政时凡一千二百四十余年歳差当退十六七度故六月而后日在鹑火大火昏中七月则日在鹑首而昏时大火西流于地之未位然此诗上述豳俗乃当夏商之时而言七月流火者盖据周公时所见而言耳○朱氏公迁曰天倾西北故自东而西则曰下而西流】九月霜降始寒而蚕绩之功亦成故授人以衣使御寒也【范氏祖禹曰七月隂气始盛而寒至九月则不可无衣矣○朱氏公迁曰授者家长以与家人也】一之日谓斗建子一阳之月二之日谓斗建丑二阳之月也变月言日言是月之日也后凡言日者放此【毛氏苌曰一之日十之余也一之日周正月也二之日殷正月也○许氏谦曰诗中以日言者虽为建子之义其实主于阳而言○朱氏倬曰数始于一而终于十故七月诗中言至十月而止而一阳生于子即以一之日言之】盖周之先公【朱子曰公刘以下太王以前先公之通称】已用此以纪候故周有天下遂以为一代之正朔也【苏氏辙曰此言月者夏正也言日者周正也】觱发风寒也栗烈气寒也【孔氏颖逹曰仲冬之月待风乃寒季冬之月无风亦寒○王氏安石曰风而寒尚非其至也无风而寒于是为至】褐毛布也歳夏正之歳也【范氏祖禹曰何以卒歳则又见二之日为歳之终也】于往也耜田器也【易系辞斵木为耜揉木为耒○严氏粲曰释文曰耜耒下耓也广五寸耒耜上句木也○濮氏一之曰耒耜可偏举故周颂有略其耜畟畟良耜以起土者言之祭义天子诸侯躬秉耒以手所执柄言之】于耜言往修田器也【毛氏苌曰三之日夏正月也豳土晚寒于耜始修耒耜也○严氏粲曰西北温晚寒当早也毛言豳土晚寒当谓气候晚而多寒故耕事迟耳】举趾举足而耕也【毛氏苌曰四之日周四月也民无不举足而耕矣】我家长自我也馌饷田也田畯田大夫劝农之官也【孔氏颖逹曰释言云畯农夫也孙炎曰农夫田官也郭璞曰今之啬夫是也然则此官选俊人主田谓之田畯典农之大夫谓之农夫以王者尤重农事知其爵为大夫也】○周公以成王未知稼穑之艰难故陈后稷公刘风化之所由使瞽蒙朝夕讽诵以敎之【真氏徳秀曰周家以农事开国成王幼冲周公作诗使瞽蒙歌之庶防王知小民之依不敢荒寜盖与无逸同一意也○许氏谦曰周礼注疏讽诵谓闇读之不依琴瑟而咏也】此章首言七月暑退将寒【程子曰歳过中而将暮矣当有卒歳之具御寒之备故以七月流火为首】故九月而授衣以御之盖十一月以后风气日寒不如是则无以卒歳也正月则往修田器二月则举趾而耕少者既皆出而在田故老者率妇子而饷之治田早而用力齐是以田畯至而喜之也【欧阳氏修曰田大夫见其勤农乐业而喜】此章前段言衣之始后段言食之始二章至五章终前段之意六章至八章终后段之意【李氏樗曰惟九月既授衣则蚕月条桑八月载绩所以为授衣之具也惟四之日既举趾则十月纳禾稼所以为田事之成也○刘氏瑾曰此章前段以七月言衣褐之所始二章至五章既终其意而复言穹窒墐戸之事后段以三之日言耕食之始六章至八章既终其意而幷言蔬果祭享之事又皆所以广此章衣食之意也】
　　集説【孔氏颖逹曰先公敎民周备民奉上命于七月之中有西流者是火之星也知是将寒之渐至九月之中云可以相授以冬衣矣若不授冬衣则一之日有觱发之寒风二之日有栗烈之寒气此二日者大寒之时人之贵者无衣贱者无褐何以终其歳乎故至八月则当绩也又豳人从君之敎三之日于是始修耒耜四之日悉皆举足而耕其时我耕者之妇子奉馈食饷彼南亩之中耕作者田畯来至见其勤于农事则欢喜也○张子曰周人虑事有豫七月之诗常于半年前提掇故频举七月为言○范氏祖禹曰孔子曰作易者其有忧患乎先王敎民农桑以为衣食非以充欲所以备患也是故将言衣之本则着寒之候○民生本乎衣食天下之务莫实于此矣礼义之所以起孝悌之所以生敎化之所以成人情之所以固也故勤俭之俗莫如豳风○朱氏善曰三隂之月隂气始盛故于是而豫为御寒之备三阳之月阳气始盛故于是而豫为治田之备先衣而后食故以七月为首也大寒之候在于丑月而图之于建申之时收成之候在于酉月而虑之于建寅之日其为豫备可知若寒至而后索衣饥至而后索食则其为计亦晚矣】
　　○七月流火九月授衣春日载阳有鸣仓庚【叶古郎反】女执懿筐遵彼微行【叶户郎反】爰求柔桑春日迟迟采蘩祁祁【巨之反】女心伤悲殆及公子同归
　　集传赋也载始也阳温和也仓庚黄鹂也【孔氏颖达曰即葛覃黄鸟是也】懿深美也遵循也微行小径也【毛氏苌曰微行墙下径也五亩之宅树之以桑】柔桑穉桑也迟迟日长而暄也【孔氏颖逹曰人在阳则舒在阴则惨遇春暄则四体舒泰觉画景之稍长谓日行迟缓故以迟迟言之】蘩白蒿也所以生蚕今人犹用之盖蚕生未齐未可食桑故以此啖【音淡】之也祁祁众多也【黄氏佐曰祁祁不独田野之家为然而贵家大族亦无不然所以众也】或曰徐也公子豳公之子也○再言流火授衣者将言女功之始故又本于此遂言春日始和有鸣仓庚之时而蚕始生则执深筐以求穉桑【王氏安石曰以九月授衣也故春日载阳则求桑而蚕】然又有生而未齐者则采蘩者众而此治蚕之女感时而伤悲【顾氏起元曰治蚕之时正昏姻之候故其所感如此】盖是时公子犹娶于国中而贵家大族连姻公室者亦无不力于蚕桑之务故其许嫁之女预以将及公子同归而逺其父母为悲也【张子曰此意次于耕事者重昏嫁本人情○曹氏粹中曰预有离亲之感而伤悲亦忠厚也○刘氏瑾曰同归者同亲迎之公子而归也】其风俗之厚而上下之情交相忠爱如此后章凡言公子者放此
　　集説【孔氏颖逹曰人之为衣丝帛为先故二章言女功之始养蚕之事一章之中而再言春日者先言执筐养蚕因论女心伤悲感物但伤悲在蚕生之初陈之于求桑之下颠倒不顺故更本春日采蘩记伤悲之节所以再言春日也○范氏祖禹曰男莫不耕女莫不蚕则衣食之本立矣昏姻以时则男女正矣○辅氏广曰旧説以女心伤悲为感春阳之气而然则失之防以殆及公子同归为欲与公之女同归则又失之僭且于下为公子裳为公子裘有碍故先生不取而以为许嫁之女预以将及公子同归为忧而逺其父母为悲也不唯见当时风俗之厚而又于下文皆可通也夫后稷先公之世去周公亦逺矣而能体其民如此则当时之民痒疴疾痛周公又岂有不体之者乎所谓唯君子为能通天下之志而圣人之心能合天下为一体通古今为一息者周公之谓矣】
　　○七月流火八月萑【戸官反】苇【韦鬼反】蚕月条【它雕反】桑取彼斧斨【七羊反】以伐逺扬猗【于宜反】彼女桑七月鸣鵙【圭觅反】八月载绩载载黄我朱孔阳为公子裳
　　集传赋也萑苇即蒹葭也【毛氏苌曰薍为萑葭为苇豫畜萑苇可以为曲也】蚕月治蚕之月【王氏安石曰蚕月非一月故不指言某月○程子曰蚕月当蚕长之月也计歳气之早晚不可指定防月也○刘氏瑾曰蚕月虽不可指定某月然其既条取大桑复猗彼女桑大约当在建辰之月蚕盛之时先儒或疑此诗独阙三月盖已具于蚕月之闲矣】条桑枝落之采其叶也【朱子曰条而取之则蚕长而桑盛与求柔桑之时异矣】斧隋【驼妥二音】銎【音穹】斨方銎【陆氏徳眀曰隋孔形狭而长銎説文云斧孔也○孔氏颖逹曰斨即斧也唯銎孔异耳】逺扬逺枝扬起者也【孔氏颖达曰逺者谓长枝去人逺也扬谓长条杨起者皆手所不及故枝落之而采其叶】取叶存条曰猗女桑小桑也【尔雅释木女桑桋桑郭璞注今俗呼桑树小而条长者为女桑树○黄氏震曰前云柔桑指桑叶之小者此云女桑指桑树之小者】小桑不可条取故取其叶而存其条猗猗然耳【苏氏辙曰猗长也叶尽则条猗猗而长也○曹氏粹中曰曰伐曰猗言取之无遗且有法也】鵙伯劳也【孔氏颖逹曰樊光曰少皞氏以鸟名官伯赵氏司至伯赵鵙也以夏至来冬至去○范氏处义曰鵙仲夏始鸣至七月则鸣之极而将去矣○朱子曰鵙以七月鸣则隂气至而众芳歇矣鴂鵙音相近服防陆佃以为题鴂即鵙也】绩缉也【毛氏苌曰载绩丝事毕而麻事起矣】黒而有赤之色朱赤色阳眀也【孔氏颖达曰以阳为明谓朱色光明也○王氏安石曰周官染人秋染夏夏五色也盖是时五色皆可以染也】○言七月暑退将寒而是歳御冬之备亦庶防其成矣【吕氏大临曰七月流火三章皆言丁宁之也】又当预拟来歳治蚕之用故于八月萑苇既成之际而收蓄之将以为曲薄【孔氏颖达曰月令季春具曲植筐筥注云曲薄也植槌也薄用萑苇为之】至来歳治蚕之月则采桑以供蚕食而大小毕取见蚕盛而人力至也蚕事既备又于鸣鵙之后麻熟而可绩之时则绩其麻以为布而凡此蚕绩之所成者皆染之或或黄而其朱者尤为鲜眀皆以供上而为公子之裳【严氏粲曰不敢言为豳公之裳而托言公子也】言劳于其事而不自爱以奉其上盖至诚惨怛之意上以是施之下以是报之也【朱氏公迁曰此因在下者之情而上之所施者可见】以上二章専言蚕绩之事以终首章前段无衣之意【刘氏瑾曰二章三章虽皆以终首章无衣之意而其意则益深逺盖二章之终其意者推言暑退将寒而授衣其衣之成实始于春月之蚕桑此章又推言暑退之后是歳蚕桑之功既成而来歳蚕桑之备方始以至预言八月载绩又皆预恐来歳之无衣焉其虑之逺而备之悉者如此】
　　集説【孔氏颖达曰养蚕绩麻是造衣之始故先言之染色作裳是为衣之终故后言之计蚕绩所得民亦自衣而特言公子裳厚重于其贵者故特説之○张子曰我朱孔阳则己欲为公子裳取彼狐貍则己欲为公子裘春日迟迟采蘩祁祁则迨及公子同归民爱豳公待之如家人其爱之深如此○朱氏善曰上章于春日而求桑以养蚕为今年授衣计也此章于八月萑苇既成而豫蓄之以为曲薄为明年养蚕计也上章求穉桑以养其始生者采白蒿以洗其未生者此蚕事之始也此章于桑之大者条取之桑之小者猗取之蚕盛而大小毕取此蚕事之成也蚕事既成又于鸣鵙之候而绩其麻以为布盖蚕之所成者可以供老疾给婚嫁奉君上而已非绩麻以为布则固无以为少者壮者之供也蚕绩皆成然后染之且以供上而为公子之裳其风俗之厚如此岂一日之积哉】
　　○四月秀葽【于遥反】五月鸣蜩【徒雕反】八月其获【户郭反】十月陨【于敏反】萚【音托】一之日于貉【户各反】取彼狐貍【力之反】为公子裘【叶渠之反】二之日其同载缵【子管反】武功言私其豵【子公反】献豣【古年反】于公
　　集传赋也不荣而实曰秀葽草名【王氏应麟曰四月秀葽诸儒不详其名惟説文引刘向説以为苦葽曹氏以尔雅本草证之知其为逺志】蜩蝉也【孔氏颖达曰方言曰楚谓蝉为蜩宋卫谓之螗蜩陈郑谓之蜋蜩秦晋谓之蝉是蜩蝉一物方俗异名耳】获禾之早者可获也陨坠萚落也谓草木陨落也貉狐貍也于貉犹言于耜谓往取狐貍也【苏氏辙曰十一月鸟兽氄毛其皮可取于是择其狐貍以与公子为裘】同竭作以狩也【程子曰其同谓防聚共事也○朱氏公迁曰地官小司徒云凡起役毋过家一人以其余为羡唯田与追胥竭作注云唯田猎与逐捕寇盗则正卒羡卒尽行焉】缵习而继之也【孔氏颖逹曰继续武事年常习之使不忘战也】豵一歳豕豣三歳豕○言自四月纯阳而歴一隂四阴以至纯阴之月则大寒之候将至【王氏安石曰阳生则言日阴生则言月四月正阳也秀葽言月何也秀葽以言阴生也隂始于四月生于五月而于四月言隂生者气之先至者也○段氏昌武曰秀葽言月即阳月之意见阴阳无截然间断之理也】虽蚕桑之功无所不备犹恐其不足以御寒故于貉而取狐貍之皮以为公子之裘也【真氏徳秀曰上言织薄于秋求蚕于春躬蚕绩之劳以为衣者无所不至犹恐其未足也于貉为裘又有以相之】兽之小者私之以为己有而大者则献之于上亦爱其上之无已也此章専言狩猎以终首章前段无褐之意
　　集説【郑氏康成曰秀葽也鸣蜩也获禾也陨萚也四者皆物成而将寒之候物成自秀葽始于貉者时寒宜助女功其同者居臣及民因习兵俱出田也○孔氏颖逹曰孟冬天子始裘自此之后臣民亦服裘也孟冬已裘而仲冬始捕兽者为来年用之天官掌皮秋敛皮冬敛革春献之注云皮革逾歳干冬乃可用献之以入司裘是其事也○大司马云仲冬教大阅遂以狩田是因习兵而田猎也礼云仲冬此言二之日即是季冬也不用仲冬者豳地晚寒故习兵晚也四时皆习兵而独説冬猎者以取皮在冬且大阅礼备故也○辅氏广曰此章又自四月纯阳説起以至十二月大寒之候取狐貍之皮以为公子裘而助布帛之用因幷及竭力以冬狩大兽公之小兽私之以见其民奉上无己之情其同缵武虽先公风化之使然抑以见武事之不可废人情自有所不能已者故曰天生五材民竝用之谁能去兵○钱氏天锡曰因天时之变而物化随之寒于冬而萌于夏豳民早计如此盖不止履霜而知严冰矣○古者狩猎之礼以备武事故曰载缵武功然豳民知狩猎耳不知其为武功也狩猎不専为君但于勤生中有先公后私之义蚕绩必献一女之勤不敢忘君也狩猎必献一男之作不敢忘君也】
　　○五月斯螽【音终】动股六月莎【素和反】鸡振羽七月在野【叶上与反】八月在宇九月在户【后五反】十月蟋蟀入我牀下【叶后五反八字一句】穹【起弓反】窒【珍悉反】熏【许云反】鼠塞向墐【音觐】户【同上】嗟我妇子【叶兹五反】曰为改歳入此室处
　　集传赋也斯螽莎鸡蟋蟀一物随时变化而异其名动股始跃而以股鸣也振羽能飞而以翅鸣也【毛氏苌曰斯螽蚣蝑也莎鸡羽成而振讯之○陆氏玑曰莎鸡如蝗而斑色毛翅数重其翅正赤六月中飞而振羽索索作声○严氏粲曰蟋蟀促织也解见唐蟋蟀】宇檐下也暑则在野寒则依人【孔氏颖达曰月令季夏云蟋蟀居辟是从辟内出在野】穹空隙也窒塞也向北出牖也墐涂也庶人筚户冬则涂之【孔氏颖逹曰筚户以荆竹织门以其通风故泥之也】东莱吕氏曰十月而曰改歳三正之通于民俗尚矣周特举而迭用之耳【苏氏辙曰改歳十一月周正也○曹氏粹中曰或曰夏曰歳歳星行一周也周曰年取禾一熟也此时豳人用夏正而于十月则言改歳者盖其俗素以禾熟记歳功之成残歳无复事矣故歳虽未终而谓之改歳也其后周人遂以十一月为正盖本此○刘氏瑾曰歳字之义有以天时一周而言者有以正朔所纪而言者天时一周必始于孟春而终于季冬首章所谓二之日何以卒歳是也正朔所纪则子丑寅之迭建与此十月而谓改歳者是也夫夏书有怠弃三正之语则自夏以前已有子丑之正是三正通于民俗其来既逺故豳公创国偏方亦有十月改歳之俗及至周有天下又因以为一代之正朔正如公刘彻田为粮之法其后亦为成周之彻法也】○言覩蟋蟀之依人则知寒之将至矣【李氏樗曰始而在野既而在宇在户皆自外而之内自逺而之近既入于牀下则近人而寒至矣】于是室中空隙者塞之熏鼠使不得穴于其中塞向以当北风墐户以御寒气而语其妇子曰歳将改矣天既寒而事亦已可以入此室处矣此见老者之爱也【程子曰嗟我妇子叹其勤劳歳事既终又复为改歳之事歳暮入居室也○曹氏粹中曰既皆温宻矣然后以其妇子入处于内】此章亦以终首章前段御寒之意
　　集説【郑氏康成曰自七月在野至十月入我牀下皆谓蟋蟀也言此三物之如此着将寒有渐非卒来也改歳者歳终而一之日觱发二之日栗烈当避寒气而入所穹窒墐户之室而居之至此而女功止○孔氏颖逹曰月令云孟冬命有司闭塞而成冬此经穹窒墐戸文在十月之下亦当以十月塞涂之矣云曰为改歳者以仲冬阳气始萌可以为年之始若总言一歳之事则寒暑一周乃为终歳寒气未过是为未终故上言无衣无褐不得终歳谓度寒至春二者意小异也从养蚕而至此时一歳之女功止故告妇子令之入室避寒也○王氏安石曰隂阳往来不穷而与之出入作息天地万物性命之理非特人事也○杨氏时曰尧命羲和以昏中之星正四时鸟兽氄毛希革之类为之应七月所陈以仓庚鸣鵙为蚕绩之候以秀葽陨萚其获为取皮之候以斯螽蟋蟀为处室之候皆此意也○朱氏善曰感时物之屡变尽人事之当为豳民于衣食之奉必先老而后幼先贵而后贱独于改歳入室则老幼贵贱同之所以广其爱也】
　　○六月食郁及薁【于六反】七月亨【普庚反】葵及菽【音叔】八月剥【普卜反】枣【叶音走】十月获稻【叶徒苟反】为此春酒以介睂夀【叶殖酉反】七月食瓜【叶音孤】八月断壶九月叔苴【七余反】采荼【音徒】薪樗【勅书反】食【音嗣】我农夫
　　集传赋也郁棣属薁蘡【音缨】薁也【孔氏颖逹曰郁棣属者是唐棣之类属也其树髙五六尺其实大如李正赤食之甜蘡薁者亦是郁类而小别耳二者相类而同时熟故言郁薁也】葵菜名【吕氏祖谦曰尔雅注曰葵承露也大茎小叶华紫黄色可茹】菽豆也剥击也【陆氏佃曰收枣击而落之齐民要术所谓全赤即收收法撼而落之为上是也】获稻以酿酒也介助也介睂夀者颂祷之词也【毛氏苌曰春酒冻醪也睂夀豪睂也○孔氏颖逹曰冻时酿之故称冻醪人年老者必有豪睂秀出者故知睂谓豪睂也○苏氏辙曰养老者必有酒以助养其气○吕氏祖谦曰月令仲冬麴蘖必时注云古者获稻而渍米麴至春而为酒】壶瓠也【刘氏彞曰枯者可为壶嫩者可供茹】食瓜断壶亦去圃为场之渐也叔拾也苴麻子也【孔氏颖逹曰苴麻之有实者也下章纳谷有麻此言叔苴者以麻九月初熟拾取以供羮菜其在田收获者犹纳仓以供常食也】荼苦菜也樗恶木也【孔氏颖达曰荼以为菜樗以为薪各从所宜耳○王氏安石曰荼则苦菜非若葵之渭廿故以食农夫而已以樗不材故薪之也】○自此至卒章皆言农圃饮食祭祀燕乐以终首章后段之意而此章果酒嘉蔬以供老疾奉宾祭瓜瓠苴荼以为常食少长之义丰俭之节然也【程子曰自六月食郁及薁以下果蔬枣酒皆为养老之具七月食以下皆为壮者之食○陈氏鹏飞曰取豵以为私取豣以献公上下之分着矣以美者养老以恶者自食长幼之义明矣】集説【王氏安石曰地无遗利矣故物不可胜用也○吕氏大临曰衣裘具矣居室安矣老者之养不可以无加也农夫之勤其养不可以不畜也○曹氏粹中曰周人贵亲而尚齿也○四章既言八月其获矣此章又言十月获稻则五谷之熟各随其早晚耳○朱氏善曰果酒嘉蔬非不可以及少也而供老疾奉宾祭之意多瓠苴荼老者未必不食也而不可以为常于以见食稻食肉乃老者之常而果酒嘉蔬则又于常食之外専以此而致其助也有常食以养之而又有美味以助之此豳人之老所以无冻馁也欤】
　　○九月筑场圃【博故反】十月纳禾稼【叶古护反】黍稷重【直容反】穋【音六叶六直反】禾麻菽麦【叶讫力反】嗟我农夫我稼既同上入执宫功昼尔于茅宵尔索绹【徒刀反】亟【纪力反】其乗屋其始播百谷
　　集传赋也场圃同地物生之时则耕治以为圃而种菜茹物成之际则筑坚之以为场而纳禾稼盖自田而纳之于场也【王氏安石曰无旷土故筑场于圃○彭氏执中曰地无遗利也】禾者谷连藳秸之总名禾之秀实而在野曰稼先种后熟曰重后种先熟曰穋再言禾者稻秫苽粱之属皆禾也【孔氏颖达曰禾是大名非徒黍稷重穋四种而已麻与菽麦则无禾称故于麻麦之上更言禾字以总诸禾也○许氏谦曰麦非纳于十月盖总言农事毕耳】同聚也【王氏安石曰言所纳之备也】宫邑居之宅也古者民受五亩之宅二亩半为庐在田春夏居之二亩半为宅在邑秋冬居之功葺治之事也【毛氏苌曰入为上出为下○程子曰迁入都邑之居也○王氏安石曰上入执宫功城中之宅也中田有庐田中之庐也出而作于田入而休于室皆授之以时】或曰公室官府之役也古者用民之力歳不过三日是也【梁氏益曰周礼地官均人职凡均力政以歳上下丰年则公旬用三日焉中年则公旬用二日焉无年则公旬用一日焉】索绞也绹索也乗升也○言纳于场者无所不备则我稼同矣可以上入都邑而执治宫室之事矣故昼往取茅夜而绞索亟升其屋而治之盖以来歳将复始播百谷而不暇于此故也【王氏应麟曰杨泉物理论曰稻粱菽各二十种为六十蔬果之实助谷各二十凡为百谷】不待督责而自相警戒不敢休息如此【辅氏广曰诗言民之趋于农功自然如此其亟故孟子引之以证其民事不可缓之説】吕氏曰此章终始农事以极忧勤艰难之意【范氏祖禹曰天运而不息人勤而不已故我稼既同则又将始播殖也○王氏安石曰如易所谓终则有始者也】
　　集説【朱氏公迁曰此章先言农之终事以起农之始事故以九月为始○朱氏善曰稼之既同若可以少休也而即念夫邑居之当修屋之方乗若可以少缓也而复念夫农功之当始于其筑而纳之也有以见其欢欣鼔舞之意于其亟而乗之也有以见其劝勉戒饬之意事有始终而其忧勤艰难则无闲于始终此所以为厚也欤】
　　○二之日凿冰冲冲三之日纳于凌【力证反】阴【叶于容反】四之日其蚤【音早】献羔祭韭【音九叶已小反】九月肃霜十月涤【徒力反】场朋酒斯飨【叶虚良反】曰杀羔羊跻【子奚反】彼公堂称彼兕觥【虢彭反叶古黄反】万夀无疆
　　集传赋也凿冰谓取冰于山也冲冲凿冰之意周礼正歳十二月令斩冰是也【左传其藏冰也深山穷谷固隂冱寒于是乎取之杜预注冱闲也必取积隂之冰所以道逹其气使不为灾】纳藏也藏冰所以备暑也凌隂冰室也豳土寒多正月风未解冻故冰犹可藏也蚤蚤朝也韭菜名献羔祭韭而后啓之月令仲春献羔开冰先荐寝庙是也【郑氏康成曰古者日在北陆而藏冰西陆朝觌而出之祭司寒而藏之献羔而啓之其出之也朝之禄位宾食防祭于是乎用之上章备寒故此章备暑○孔氏颖逹曰凌人十二月斩冰即以其月纳之此言三之日纳于凌隂四之日即出之藏之既晚出之又早者仲春阳气出地始温故礼应开冰先荐寝庙言由寒晚得晚纳冰依礼湏早开故也二月开冰君始用之至于夏初出之乃颁赐臣下也○陆氏佃曰礼曰春行羔豚又曰春荐韭○黄氏一正曰司寒之神藏冰时先以黒牡秬黍享之至开冰而又祭以羔韭也】苏氏曰古者藏冰发冰以节阳气之盛夫阳气之在天地譬如火之着于物也故常有以解之十二月阳气蕴伏锢而未发其盛在下则纳冰于地中至于二月四阳作蛰虫起阳始用事则亦始啓冰而庙荐之至于四月阳气毕逹隂气将絶则冰于是大发食肉之禄老病防浴冰无不及【杜氏预曰食肉之禄谓在朝廷治其职事就官食者老致仕在家者】是以冬无愆阳夏无伏隂春无凄风秋无苦雨雷出不震无灾霜雹疠疾不降民不夭札也【杜氏预白愆过也谓冬温伏隂谓夏寒凄寒也霖雨为人所患苦短折为夭夭死为札】胡氏曰藏冰开冰亦圣人辅相爕调之一事耳不専恃此以为治也肃霜气肃而霜降也【毛氏苌曰肃缩也霜降而收缩万物○吕氏祖谦曰邱氏曰肃严气也】涤场者农事毕而埽场地也两尊曰朋乡饮酒之礼两尊壶于房户间是也【许氏谦曰仪礼乡饮酒礼尊两壶于房户闲士冠礼注置酒曰尊今传云两尊壶恐传写之误○李氏如圭曰房户间者房西室户东于堂为东西之中当两楹间】跻升也公堂君之堂也称举也疆竟也【王氏安石曰于是乎可以饮酒燕乐是谓燕飨之节】○张子曰此章见民忠爱其君之甚既劝趋其藏冰之役又相戒速毕场功杀羊以献于公举酒而祝其夀也【问民何以得升君之堂朱子曰周初国小君民相亲其礼乐法制未必尽备而民事之艰难君则尽得以知之成王时礼乐备法制立然但知为君之尊而未必知为国之初此等意思故周公特作此诗使之因是以知民事也】
　　集説【孔氏颖达曰七章言收敛之事所以成首章也衣食已具卒章乃言备暑藏冰饮酒相乐皆是先公忧民之风教○辅氏广曰以介睂夀祝其亲也万夀无疆祝其君也周之先公以农桑教民而使民给足于衣食然未尝以为恵也周之民亦自力于农桑之事以乐其生至于歳终休暇之时则杀羊为酒祝君之夀以致其尊君亲上之诚亦未尝以为是足以报其上也上以诚爱下下以诚事上而两不知其所以然此所谓皞皞如也○朱氏善曰凿冰藏冰其供上役也为甚勤肃霜涤场其毕农功也为甚速故其开冰也献羔祭韭以荐寝庙君既得以致其诚孝于神其务闲也杀羊举酒而祝其夀民复有以致其忠爱于君可谓上下相亲之甚矣】
　　总论【孔氏颖逹曰民之大命在温与饱八章所陈皆论衣服饮食首章为其总要余章广而成之丝麻布帛衣服之常故蚕绩为女功之正皮裘则其助黍稷菽麦饮食之常故禾稼为男功之正菜果则其助养蚕时节易过恐失其时殷勤言之故二章三章皆言养蚕之事耕稼者一年之事非时月之功民必趋时不假深戒首章已言其始七章略言其终不复説其芟耨耘耕之事故男功之正少女功之正多也丝麻之外唯有皮裘可衣者少黍稷之外果之属可食者多故男功之助多女功之助少也先公之教急于衣食四章之末説田猎习戎卒章之初説藏冰御暑非衣食之事而言之者广述先公礼教具备也闲于政事然后飨燕卒章説饮酒之事得其次也○刘氏彛曰此诗所记苟非井邑其民乡党其教各有正长部分司其歳功未易集也○程子曰此诗多陈节物大要言歳叙之迁人事当及时耳所言或与月令异者月令多举其始此但言其有时不必始有也○朱子曰使成王知其积累之艰难如此而思奉承之不易且以见己之所以当国而不辞之意○辅氏广曰虞夏之际洪水之害始除鲜食艰食既奏而民始可以得食桑土既蚕而民始可以得衣又得后稷公刘有以教导而辅翼之其于蚕绩耕稼之事使之早戒预备则民皆得其所而尊君亲上之心以生养老慈幼之礼自行食力用节而奢侈之意未萌诚实相与而机械之事未作此是民生冣好底时节故周公述其事而作诗欲使成周之俗如此方是慊快今观雅颂大田良耜诸诗及后来刑措四十年而不用则亦既得之矣非圣人其孰能与于此哉】七月八章章十一句
　　集传周礼籥章中【音仲】春昼击土鼓龡【音吹】豳诗以逆暑中秋夜迎寒亦如之即谓此诗也【郑氏康成曰杜子春云土鼔以瓦为匡以革为两面可击也吹之者以籥为之声七月言寒暑之事迎气歌其类也迎暑以昼求诸阳迎寒以夜求诸隂】王氏曰仰观星日霜露之变俯察昆虫草木之化以知天时以授民事女服事乎内男服事乎外上以诚爱下下以忠利上父父子子夫夫妇妇养老而慈幼食力而助弱其祭祀也时其燕飨也节此七月之义也集説【孔氏颖达曰此诗主意于豳之事则所陈者处豳地陈先公公刘太王之等耳不陈后稷之教今辄言后稷者以先公修行后稷之教故以后稷冠之○严氏粲曰七月陈豳民农桑之事而首序谓之王业犹孟子谓之王道也盖周以农事开国而豳者丰镐之基也周公因管蔡流言将壊成业念先公之初艰难积累歴十数世之久以致今日何忍一旦壊之所以感悟成王也】
　　鸱鸮鸱鸮既取我子【又叶入声】无毁我室【又叶上声】恩斯勤斯鬻【由六反】子之闵【叶睂贫反】斯
　　集传比也为鸟言以自比也鸱鸮鸺鹠【音休畱】恶鸟攫【俱缚反】鸟子而食者也【尔雅释鸟鸱鸮鸋鴂郭璞注鸱类○吕氏大临曰鸱鸮恶声之鸷鸟也有鸮萃止翩彼飞鸮为枭为鸱盖枭之类】室鸟自名其巢也恩情爱也勤笃厚也鬻养闵忧也○武王克商使弟管叔鲜蔡叔度监于纣子武庚之国武王崩成王立周公相之而二叔以武庚叛且流言于国曰周公将不利于孺子【问周公使管叔监殷岂非以爱兄之心胜故不敢疑之耶朱子曰若説不敢疑则已是有可疑者矣盖周公以管叔是吾之兄事同一体今既克商使之监殷又何疑焉非是不敢疑乃是即无可疑之事也叔重因云孟子所谓周公之过不亦宜乎者正谓此也曰然】故周公东征二年乃得管叔武庚而诛之而成王犹未知公之意也公乃作此诗以贻王托为鸟之爱巢者呼鸱鸮而谓之曰鸱鸮鸱鸮尔既取我之子矣无更毁我之室也以我情爱之心笃厚之意鬻养此子诚可怜悯今既取之其毒甚矣况又毁我室乎以比武庚既败管蔡不可更毁我王室也【问既取我子无毁我室解者以为武庚既杀我管蔡不可复乱王室毕竟是当初管蔡挟武庚为乱朱子曰诗人之言只得如此不成归怨管蔡】
　　集説【程子曰鸱鸮喻为恶者子喻管蔡室喻王室管蔡骨肉而与之为乱是既取我子矣母更毁壊我王室也○黄氏櫄曰鸱鸮破羣鸟之巢而食其子鸟护其巢呼而告之曰我养子之勤营巢之劳其所积累盘聚纒绵固蔕者非一日矣而汝其毁我之成巢乎其意谓周自后稷开基公刘笃烈太王肇基王迹王季勤劳王家文武经营内外之治武庚既逞其奸于管蔡而复欲幷王室而毁之也】
　　○迨天之未隂雨彻彼桑土【音杜徒古反】绸【直留反】缪【莫侯反】牖户【后五反】今女【音汝】下民或敢侮予【叶演女反】
　　集传比也迨及彻取也桑土桑根也【陆氏徳眀曰土韩诗作杜方言云东齐谓根曰杜】绸缪纒绵也牖巢之通气处户其出入处也○亦为鸟言我及天未隂雨之时而往取桑根以纒绵巢之隙穴使之坚固以备隂雨之患则此下土之民谁敢有侮予者亦以比已深爱王室而预防其患难之意故孔子赞之曰为此诗者其知道乎能治其国家谁敢侮之【朱氏公迁曰有备则无患此为治之大法也朱子引之以见周公善于为治如此】
　　集説【张氏栻曰鸟于天未隂两而彻桑土葺牖户是犹于国家安泰之日而经理备预者也盖消息盈虚之相荡安危治乱之相承理之常然非知防者孰能审微于未形而御变于将来哉○辅氏广曰言己之深爱王室先事为备以防祸乱之意疑当时流言必以为周公平日勤劳皆是自为己谋故周公言此以晓成王也○朱氏得之曰取子出于意料所不及则下民之侮安知其必无情之切而急虑之逺而周也】
　　○予手拮【音吉】据【音居】予所捋【力活反】荼予所蓄租【子胡反】予口卒瘏【音徒】曰予未有室家【叶古胡反】
　　集传比也拮据手口共作之貌【毛氏苌曰拮据撠京剧反挶俱局反也○孔氏颖达曰説文云撠持撠挶谓以手爪挶持草也】捋取也荼萑【音丸】苕【音迢】可借巢者也【孔氏颖达曰七月传云薍为萑此言萑苕谓薍之秀穂也出其东门笺云荼茅秀然则茅薍之秀其物相类故皆名荼也】蓄积租聚也【王氏安石曰与租赋之租同】卒尽瘏病也室家巢也○亦为鸟言作巢之始所以拮据以捋荼蓄租劳苦而至于尽病者以巢之未成也【朱子曰诗词多是出于当时乡谈杂而为之如鸱鸮拮据捋荼之语皆此类也○辅氏广曰拮据手口共作捋荼蓄租则其所作之事也先言手之拮据终言口之卒瘏亦言之法】以比己之前日所以勤劳如此者以王室之新造而未集故也
　　集説【苏氏辙曰以手捋荼则至于拮据以口蓄租则至于卒瘏予所以勤劳病瘁而不辞者曰予未有室家故也奈何既成而将或毁之哉】
　　○予羽谯谯【在消反】予尾翛翛【素雕反】予室翘翘【析消反】风雨所漂【匹遥反】揺予维音哓哓【呼尧反】
　　集传比也谯谯杀【色界反】也翛翛敝也【孔氏颖达曰鸟之羽尾疲劳之状】翘翘危也哓哓急也【郑氏康成曰音哓哓然恐惧告愬之意】○亦为鸟言羽杀尾敝以成其室而未定也风雨又从而漂揺之则我之哀鸣安得而不急哉以比已既劳悴王室又未安而多难乗之则其作诗以喻王亦不得而不汲汲也
　　集説【程子曰予羽尾残敝然后成室既其成就之劳如此故为风雨漂揺则其声忧惧此诗所以辞袁而意切也○刘氏瑾曰上章及此周公自比其勤劳如此者盖公以贵戚大臣宗社安危系于其身者非一日矣成王既惑于流言则夫自言其劳而不为夸谓王室为予室而不为嫌良以哓哓之音出于忠爱之情所不能已也】
　　总论【程子曰管蔡流言及叛是乱也成王防而未知周公之志公为此诗告以王业艰难不忍其毁壊之意以悟王心此周公出征救乱之心作诗之志也○辅氏广曰成王之疑不释则周之为周未可知也此诗辞哀意切至为禽鸟之语以感动之不啻如慈母之诰教子弟而蕲其悔悟仁之至义之尽也○刘氏瑾曰此诗归罪于武庚而于三叔则有悯恤之意盖为亲者讳也如书之大诰亦然此皆兄弟私情见于立言之际然而公义则不可掩故史臣于书既曰管叔及其羣弟流言于国又曰周公位冡宰羣叔流言乃皆以公义直书之者也○朱氏善曰鸱鸮之于众鸟有攫其子而食之者矣而鸟不废其生育之勤也有毁其巢而破之者矣而鸟不废其补葺之劳也盖子之残而室之毁者祸患之不测也养育之勤而补葺之劳者已分之当为也岂可以祸患之或至而遂废其室家嗣续之常理也哉若武庚之败管蔡则比之于鸟虽取其子犹未能毁其室也而纒绵补葺之勤周公果可以辞其责耶于是拮据于是蓄租于是手口交病卒之羽杀尾敝以成其室而未安也则其作诗以遗王亦不得而不汲汲矣】鸱鸮四章章五句
　　集传事见书金縢篇【金縢武王既丧管叔及其羣弟乃流言于国曰公将不利于孺子周公乃告二公曰我之弗辟我无以告我先王周公居东二年则罪人斯得于后公乃为诗以贻王名之曰鸱鸮王亦未敢诮公○孔氏安国曰周公摄政其弟管叔及蔡叔霍叔乃放言于国以诬周公以惑成王三叔以周公大圣有次立之势遂生流言孺稚也稚子成王辟法也告召公太公言我不以法法三叔则我无以成周道告我先王周公既告二公遂东征之二年之中罪人此得成王信流言而疑周公故周公既诛三监而作诗解所以宜诛之意以遗王王犹未悟故欲让公而未敢○朱氏公迁曰事本金縢説从孔氏故以居东为东征以鸱鸮为作于致辟管蔡之后也至蔡氏书传乃朱子晚年之説又从郑氏改读弗辟之辟为避而与此説不同但诗言既取我子则武庚已败管蔡管叔既已受诛矣今读鸱鸮不必求合于蔡氏书传也】
　　集説【欧阳氏修曰武王崩成王防周公摄政管蔡疑其不利于防君遂有流言周公乃东征而诛之惧成王之怪已诛其二叔乃序其意作鸱鸮诗以贻王此金縢之説也其义简直而易明郑乃谓武王崩成王即位居防不言周公以冡宰听政而二叔流言且冡宰听政乃是常礼二叔何疑而流言也金縢言周公居东二年罪人斯得谓东征二年而得三监淮夷叛者诛之尔郑乃谓二叔既流言周公避而居东者二年又谓罪人斯得者成王多得周公官属而诛之且周公本以成王防未能行事遂摄政若避而居东则周之国政成王当自行之若已能临政二年何又待周公归摄乎刑赏国之大事也周公国之尊亲大臣也使周公有闲隙而出避成王能以周法刑其尊亲大臣之属周公复归其势必不得摄且周公所以摄者以成王防而不能临政尔若已能临二年刑其尊亲大臣之属则周公将以何辞夺其政而摄乎矧周公诛管蔡前世説者多同而成王诛周公官属六经诸史皆无之可知其臆説也○曹氏粹中曰周公之志在于卒寜王之图事成宁考之图功而已成王惑于流言而疑周公将败厥功乱孰甚矣故作鸱鸮以救之陈鹏飞论管蔡流言之意是矣以为周公避居于东都则不然盖羣叔与周公皆文王子武王弟也武王崩时成王方十三管叔于兄弟之次最长而周公身自居中専政乃使管蔡外监商民内懐不平反与武庚谋图周公遂挟之以叛故祝鮀曰管蔡啓商惎闲王室金縢曰云云是周公至东都已诛管蔡而成王疑尚未解故周公作此诗冀以觉悟王意则鸱鸮诗固作在诛管蔡后也郑氏以辟音避谓周公避居东都陈鹏飞取之因谓成王方疑周公周公不宜逞怒于成王遽诛流言之党故谓东征在成王既迎周公之后其言与金縢之序不合且大诰曰三监及淮夷叛周公相成王将黜殷是周公即以王命诛之初无避疑之事也又蔡仲之命曰惟周公位冡宰羣叔流言乃致辟管叔于商金縢之弗辟蔡仲之致辟其为诛杀一也夫武王与周公共致天下方集大统以全盛之神器付之孺子以有周公故也而羣叔挟仇敌外叛将复反鄙我周邦周公任其顾托岂当畏避小嫌坐视宗社之颠覆哉其曰我之弗辟我无以告我先王盖言先王以此顾托于我我不讨定其乱则无以告我先王苟为避之而已何用告我先王而东山之役又何用战士为哉且成王疑虽未解而太公召公在内与周公同心左右王室且破斧之所以美周公者専言其征四国之乱为大为嘉为休则周公之东为讨罪人无疑也○朱子曰管蔡流言使成王疑周公周公虽已灭之然成王之疑未释则乱未弭也故周公作此鸱鸮之诗以遗王而告以王业艰难不忍毁壊之意所以为救乱也○蒋氏悌生曰殷亡而周兴革命之后殷民汹汹未靖也武王崩成王防周公摄行天子之事三叔流言语侵成王周公此诚家国重事周公不即遏絶祸萌而避嫌疑退居散地三叔乗殷民之未靖挟武庚以叛设或张皇则天下安危之寄宁忍优防坐视而托之他人乎故辟字作致辟説于一时事理为长也】
　　附録【孔氏颖达曰郑以为武王崩周公为冡宰三年服终将欲摄政管蔡流言即避居东都成王多杀公之属党公作防鸮之诗救其属臣请勿夺其官位土地及遭风雷之异啓金縢之书迎公来反反乃居摄后方始东征管蔡○朱子曰弗辟之説只从郑氏为是向董叔重得书亦辨此一时信笔答之谓当从古注説后来思之不然三叔方流言周公处骨肉之闲岂应以片言半语遽然兴师以征之圣人气象大不如此又成王方疑周公周公固不应不请而自诛之若请之于王亦未必见从虽曰圣人之心公平正大区区嫌疑似不必避但舜避尧之子禹避舜之子自是合如此或谓周公居东不幸成王终不悟不知周公又如何处愚谓公亦惟尽其忠诚而已矣○问鸱鸮诗其词艰苦深奥不知当时成王如何便即理防得曰当时事变在眼前故读其诗者便知其用意所在自今读之既不及见当时事所以谓其诗难晓然成王虽得此诗亦只是未敢诮公其心未必能遂无疑及至雷风之变啓金縢之书后方始释然开悟】
　　【案史记鲁世家云成王少在襁葆之中周公恐天下畔乃践阼代成王摄行政当国管叔及其羣弟流言于国曰周公将不利于成王周公乃告太公望召公奭曰我之所以弗辟而摄行政者恐天下畔周无以告我先王所以为之若此于是卒相成王而使其子伯禽就封于鲁管蔡武庚等果率淮夷而反周公乃奉成王命兴师东伐作大诰遂诛管叔杀武庚放蔡叔乃为诗贻王命之曰鸱鸮自史传而外考之秦以上诸书竝无周公避居于东而成王有诛周公官属之事且其时未营洛邑郑何以云东都也孔安国在西汉武帝时治尚书起家司马迁尝从安国问故班固云迁书载金縢诸篇多古文説郑康成在东汉末其説未审所出故汉唐诸儒皆不从之朱子传诗初从古注及覆蔡沈书説数条云弗辟之説只从郑氏为是于是蔡沈遂谓居东二年东征往返又是三年此又从郑氏避之一説而衍之亦非有所本也总之朱子晚年复蔡之説义极正大然辛未曽追改诗传或尚未决今亦仍其旧注而不易云】
　　我徂东山慆慆【吐刀反】不归【无韵未详】我来自东零雨其蒙我东曰归我心西悲制彼裳衣勿士行【户郎反】枚【叶谟悲反】蜎蜎【鸟反】者蠋【音蜀】烝在桑野【叶上与反】敦【都廻反】彼独宿亦在车下【叶后五反】
　　集传赋也东山所征之地也【严氏粲曰三监在周之东周公自西徂东以征之军屯必依山为固故以东山言之】慆慆言久也【陈氏鹏飞曰慆慢也有流而不止之意】零落也蒙雨貌【吕氏祖谦曰説文曰蒙微雨也】裳衣平居之服也【程子曰治归装也○范氏祖禹曰征役久则衣敝制彼裳衣归士之情也】勿士行枚未详其义郑氏曰士事也行阵也枚如箸【许氏谦曰箸从竹迟据反今俗作筯】衔之有繣【许氏谦曰繣周礼释文胡卦胡麦二反徽也】结项中以止语也【郑氏康成曰军法止语为相疑惑也○徐氏凤彩曰行以束伍枚以止嚣所谓军旅之事也】蜎蜎动貌蠋桑虫如蚕者也【孔氏颖达曰释虫云蚅鸟蠋郭璞曰大虫如指似蚕】烝发语辞敦独处不移之貌此则兴也○成王既得鸱鸮之诗又感雷风之变始悟而迎周公于是周公东征已三年矣既归因作此诗以劳归士【朱氏公迁曰上篇言东征二年此言东征三年二説不同盖谓东征之役凡二年其往来首尾则三年也】盖为之述其意而言曰我之东征既久而归途又有遇雨之劳【范氏祖禹曰人之情惮往而乐归于其归犹悯其遇雨则其往可知也】因追言其在东而言归之时心已西向而悲【苏氏辙曰东征之士皆西人也其心念西而悲其室家○季氏本曰大抵军士思家之情在久住之处犹或可忍归心已动而未至则其情尤切故东归矣而复言西悲也】于是制其平居之服而以为自今可以勿为行陈衔枚之事矣【吕氏祖谦曰归士之情自幸全身而归愿勿从事于行陈也所谓叙其情而闵其劳】及其在涂则又覩物起兴而自叹曰彼蜎蜎者蠋则在彼桑野矣此敦然而独宿者则亦在此车下矣【孔氏颖逹曰蠋在桑野是其常处实非劳苦似有劳苦军士独宿车下则实有劳苦以不实喻实者取其在桑野在车下其事相类故也○王氏安石曰古用车战战则将卒有所蔽倚止则为营卫与堑栅无以异兵械衣服之属皆可以载其中】
　　集説【董氏逌曰我徂东山记其地也慆慆不归记其久也我来自东记其还也零雨其蒙记其时也○严氏粲曰此设为军士自道之辞行役冣以雨为苦言雨之蒙蒙形容得覉旅愁惨之意我自东言归行而未至我心念家之在西而悲也在涂经行桑野因见彼蜎蜎然微动之桑虫久在桑野之中如我敦然不移而独宿亦在车下言独宿思室家也见上之体其情也○姚氏舜牧曰既东归矣曷为其西悲也曰此人情也置室家逺行非人情之所欲一旦释甲胄而完归其喜悦当何如哉喜之之极不觉反生其凄怆也○初往东时常虞罹于锋镝而今敦然独宿于车下视死于疮痍亦天壤矣此士之所以懽幸也】
　　○我徂东山慆慆不归我来自东零雨其蒙果臝【力果反】之实亦施【羊防反】于宇伊威在室蟏【音萧】蛸【所交反】在户【后五反】町【他顶反】畽【他短反】鹿场熠【以执反】燿【以照反】宵行【叶戸郎反】亦可畏【叶于非反】也伊可懐【叶胡威反】也
　　集传赋也果臝栝楼也【孔氏颖达曰本草云栝楼叶如瓜叶形两两相值蔓延责黑色六月华七月实如瓜瓣是也】施延也蔓生延施于宇下也【曹氏粹中曰果臝当蔓生野中今乃延入于宇之内矣】伊威鼠妇也室不埽则有之【陆氏佃曰尔雅曰伊威委黍一名防妇亦曰鼠负因湿化生今俗谓之湿生】蟏蛸小蜘蛛也户无人出入则结网当之【陆氏佃曰释虫云蟏蛸长踦郭璞曰今小蜘蛛长股者俗呼喜子亦如蜘蛛布网垂丝着人衣当有亲客至荆州河内之人谓之喜母】町畽舍傍隙地也【程子曰卢傍畦垅○董氏逌曰区种法曰伊尹作为区田一亩之中地长十八丈分十八丈作十五町町闲分十四道通人行畽为田里所聚】无人焉故鹿以为场也熠燿眀不定貌宵行虫名如蚕夜行喉下有光如萤【濮氏一之曰旧説以熠燿即萤以宵行为夜飞与下章熠燿其羽相戾当知宵行乃虫名】○章首四句言其往来之劳在外之久故每章重言见其感念之深遂言已东征而室庐荒废至于如此亦可畏矣然岂可畏而不归哉亦可懐思而已此则述其归未至而思家之情也
　　集説【郑氏康成曰室中久无人故有此五物是不足可畏乃可为忧思○程子曰丁夫于役田事废室庐遂荒果臝以下是也在彼思念其如此地○严氏粲曰室卢将近则家事纎悉一一上心此人之情也】
　　○我徂东山慆慆不归我来自东零雨其蒙鹳【古玩反】鸣于垤【田节反叶地一反】妇叹于室洒埽穹窒我征聿至【叶入声】有敦【都回反】瓜苦烝在栗薪自我不见于今三年【叶尼因反】集传赋也鹳水鸟似鹤者也【陆氏玑曰鹳鹳雀也似鸿而大长颈赤喙白身黒尾翅】垤蚁塜也【孔氏颖逹曰辇土为塜以避湿○陆氏佃曰蚁将雨则出壅土成峰方言曰其场谓之坻亦或谓之垤易占所谓蚁封其垤大雨将至是也一名蚁封今朔地蚁封其髙大有如塜者所谓蚁塜盖出于此】穹窒见七月○将隂雨则穴处者先知故蚁出垤而鹳就食之遂鸣于其上也【孔氏颖逹曰将欲隂雨水泉上润故蚁避湿而上塜鹳是好水之鸟知天将雨故长鸣而喜也○黄氏一正曰鹳以喙相击而鸣俯鸣则隂仰鸣则晴善知雨候者也】行者之妻亦思其夫之劳苦而叹息于家【郑氏康成曰行者于隂雨尤苦妇念之则叹于室也】于是洒埽穹窒以待其归而其夫之行忽已至矣【徐氏凤彩曰聿至忽然而至居者方思行者之劳行者适慰居者之愿也】因见苦瓜系于栗薪之上【孔氏颖逹曰敦是瓜之系蔓之貌】而曰自我之不见此亦已三年矣栗周土所宜木与苦瓜皆微物也见之而喜则其行久而感深可知矣
　　集説【程子曰有阴雨之候则妇思念其劳而悲叹又计其行之久念其将至我征聿至谓我之行者其遂至也念其将至而洒埽复恨其留系之久见其思望之情切也瓜之苦者人所不取常在其所以比君子久留滞不还也○辅氏广曰周公作此诗所以述归士之情而此章又述其归士室家之情非通天下为一己者孰能之○张氏彩曰鹳鸣感雨也妇叹亦感雨也穹窒洒埽以待其夫前此忧思不遑也苦瓜在栗乡土恒有之久征故不见也】
　　○我徂东山慆慆不归我来自东零雨其蒙仓庚于飞熠燿其羽之子于归皇驳【邦角反】其马【叶满补反】亲结其缡【叶离罗二音】九十其仪【叶宜俄二音】其新孔嘉【叶居宜居何二反】其旧如之何【叶奚何二音】
　　集传赋而兴也仓庚飞昏姻时也【郑氏康成曰仓庚仲春而鸣嫁取之候也】熠燿鲜明也【刘氏瑾曰上章熠燿言宵行虫之光故以为明不定貌此章言仓庚之羽故以为鲜眀集传随文解义类如此】黄白曰皇【孔氏颖逹曰谓马色有黄处有白处】駵【音留】白曰驳【孔氏颖逹曰谓马色有駵处有白处駵赤色也】缡妇人之袆【音晖】也母戒女而为之施衿【其鸩反】结帨也【孔氏颖达曰释器云妇人之袆谓之缡缡绥也孙炎曰袆帨巾也案昏礼言结缡则缡当是帨○朱子曰士昏礼曰父送女命之曰戒之敬之夙夜无违命母施衿结帨曰勉之敬之夙夜无愆而事此亲结其缡之事然也】九其仪十其仪言其仪之多也【黄氏佐曰古者昏礼之费省矣币止于缁帛五两牲止于鱼祭而馈然承筐无实亦非也故曰九十其仪】○赋时物以起兴而言东征之归士未有室家者及时而昏姻既甚美矣其旧有室家者相见而喜当如何耶【曹氏粹中曰新娶者犹甚善其配又况旧有偕老之志久别而复见者乎】
　　集説【辅氏广曰仓庚于飞熠燿其羽虽以见昏姻之时又以言时物之美好也之子于归皇驳其马亦言人情之所同喜也亲结其缡九十其仪又见其礼仪之备举也始归而以得免死伤为幸归近而不胜感念之切室家之望男女之及时此皆人之至情而周公体悉之而无遗此所谓唯君子为能通天下之志也】
　　总论【朱氏公迁曰首章言敦彼独宿夫之念其妇也三章言妇叹于室妇之念其夫也行者遇雨沾体涂足室家思念于此为甚是以占其候而叹焉末章则新者及时旧者相见夫妇之乐可知矣周公之劳归士亦本之人情而已○朱氏善曰圣人之所以能感人者以其以己之心度人之心而天下之人亦乐于效力而不患上之不我知也东山之诗述其归而未至也则凡道途之逺歳月之久风雨之陵犯饥渴之困顿裳衣之以久而垢敝室庐之以久而荒废室家之以久而怨思皆其心之所苦而不敢言者我则有以慰劳之及其归而既至也则覩天时之和畅听禽鸟之和鸣而人情和悦适与景防旧有室家者其既归而相见固可乐未有室家者其既归而新昏尤可乐此皆其心之所愿而不敢言者我则有以发扬之莫苦于归而在途之时而上之人能与之同其忧莫喜于归而相见之时而上之人能与之同其乐乐以天下忧以天下然而不王者未之有也其是之谓欤】
　　东山四章章十二句
　　集传序曰一章言其完也二章言其思也三章言其室家之望女也四章乐男女之得及时也君子之于人序其情而闵其劳所以説也説以使民民忘其死其唯东山乎愚谓完谓全师而归无死伤之苦思谓未至而思有怆恨之懐至于室家望女男女及时亦皆其心之所愿而不敢言者上之人乃先其未发而歌咏以劳苦之则其欢欣感激之情为如何哉盖古之劳诗皆如此其上下之际情志交孚虽家人父子之相语无以过之此其所以维持巩固数十百年而无一旦土崩之患也
　　集説【朱子曰周公是王室至亲诸侯连衡背叛当国大臣岂有坐视不救之理帅师征之乃是正义周公之志非为身谋也为先王谋也非为先王谋也以身任天下之重也○辅氏广曰七月述后稷公刘衣食斯民之事以告成王见君人之道也鸱鸮述己之勤劳以悟成王见为人臣之义也东山述归士之意以慰劳之见用民之宜也三诗诚足以为万世法非周公其孰能为之○严氏粲曰东山周公所作以劳归士犹杕杜劳还役也杕杜述家人望归之情东山述归士思家之情其意则一然杕杜之辞简东山之辞详盖周公与归士居东三年患难同之情之缱绻言之谆复宜与杕杜不同也】
　　附録【郑氏康成曰成王既得金縢之书亲迎周公周公归摄政三监及淮夷叛周公乃东伐之三年而后归耳○许氏谦曰周公居东有二自流言之行公则避而居东二年有风雷之变而迎公以归然后作大诰东征三年而归此诗则作于东征而归之时也】
　　既破我斧又缺我斨【七羊反】周公东征四国是皇哀我人斯亦孔之将
　　集传赋也隋銎曰斧方銎曰斨征伐之用也【王氏质曰古専征杕钺黄金饰斧】四国四方之国也【范氏处义曰説者以四国为管蔡商奄而淮夷亦在叛国之数乃不及之则知其非矣】皇匡也【董氏逌曰齐诗作四国是匡贾公彦引以为据】将大也○从军之士以前篇周公劳己之勤故言此以荅其意曰东征之役既破我斧而缺我斨其劳甚矣然周公之为此举盖将使四方莫敢不一于正而后已其哀我人也岂不大哉然则虽有破斧缺斨之劳而义有所不得辞矣夫管蔡流言以谤周公而公以六军之众往而征之使其心一有出于自私而不在于天下则抚之虽勤劳之虽至而从役之士岂能不怨也哉今观此诗固足以见周公之心大公至正天下信其无有一毫自爱之私抑又以见当是之时虽被坚执鋭之人亦皆能以周公之心为心而不自为一身一家之计盖亦莫非圣人之徒也学者于此熟玩而有得焉则其心正大而天地之情真可见矣集説【欧阳氏修曰四国为乱周公征讨凡三年至于斧破斨缺然后克之其难如此然周公必往征之者以哀四国之人陷于逆乱耳○程子曰商奄始率管蔡为流言遂以叛将益动天下以伤坏王业恶日以滋当速诛也周公所以东征四国是皇也周公之心勤劳王家如是其徳亦甚大矣○苏氏辙曰周公之东征亦四方是为非以救其身也使周公嫌于救其身洁身而退以避二叔之难则其乱将及于四方如是而周公亦清矣然而未免于小也维不嫌于自救哀人之不治而诛管蔡而后可以为大○朱氏善曰戮一人而天下服则向之不正者复反于正矣盖其匡四国即所以哀我人匡四国者以其功言也哀我人者以其心言也惟其心即天地生物之心故其功即天地成物之功也是诗虽作于军士然亦可谓知圣人者矣】
　　○既破我斧又缺我锜【巨宜反叶巨何反】周公东征四国是吪【五戈反】哀我人斯亦孔之嘉【叶居何反】
　　集传赋也锜凿属吪化【李氏樗曰化其恶而使之为善也】嘉善也【严氏粲曰言徳之甚善也】
　　集説【黄氏佐曰大抵二叔一挟武庚以叛人心未知适从而为流言之转移者有矣周公东征正欲化此人心使之晓然知邪正之归而浑化于正大光眀之中岂不善哉】
　　○既破我斧又缺我銶【音求】周公东征四国是遒【在羞反】哀我人斯亦孔之休
　　集传赋也銶木属遒敛而固之也【孔氏颖逹曰遒训为聚亦坚固之义释詀云遒敛聚也言四国之民于是敛聚不流散也】休美也
　　集説【范氏祖禹曰亦孔之休言四国平而天下和也○黄氏佐曰流言一兴四国将信将疑之中即是民心不固处周公东征正所以敛固四国之人心使之确然翕聚臣附于周而不至于涣散焉耳】总论【范氏处义曰周公东征不免用刑言其破缺甚之之辞亦漂杵之类也明用刑非为一己之私哀斯人将至于乱故以身任其责然则周公之心可为甚大甚善甚美矣○朱子曰破斧诗看圣人这般心下诗人直是形容得出古人做事苟利国家虽杀身为之而不辞如今人讣较利害四国不安也得不宁也得只是护了我斨我斧莫待缺壊了此诗説出极分明毛注却云四国是管蔡商奄诗里多少处説四国如正是四国之类犹言四海他却不照这例自恁地説○须看那周公东征四国是皇见得周公用心始得】
　　破斧三章章六句
　　集传范氏曰象日以杀舜为事舜为天子也则封之管蔡启商以叛周公之为相也则诛之迹虽不同其道则一也盖象之祸及于舜而已故舜封之管蔡流言将危周公以闲王室得罪于天下故周公诛之非周公诛之天下之所当诛也周公岂得而私之哉【朱氏公迁曰舜为象计故得全其友爱之天周公为文武天下计不得不尽夫大公至正之道集传引此以眀圣人处物之义而见周公无愧于舜也】
　　集説【辅氏广曰东山之诗周公能得归士之心也破斧之诗归士能得周公之心也所谓上下交而其志同者也】
　　伐柯如何匪斧不克取【七喻反】妻如何匪媒不得
　　集传比也柯斧柄也【孔氏颖逹曰考工记车人云柯长三尺博三寸厚一寸有半五分其长以其一为之首注云首六寸谓关头斧也柯其柄也】克能也媒通二姓之言者也【郑氏康成曰将欲与彼合昏姻必先使媒氏下通其言昏必由媒交接设绍介皆所以养廉耻】○周公居东之时东人言此以比平日欲见周公之难
　　集説【顾氏起元曰伐柯之道惟斧乃能之以类求其类也此二句比仪型之无自媒所以用礼也此二句比交际之无由皆是追叙昔日得见之难○钱氏天锡曰不重斧与媒只重不克不得上则无以观礼无以成也】
　　附録【程子曰伐柯匪斧则不能取妻匪媒则不成言各有其道今欲周公之归亦必有其道也○苏氏辙曰伐柯而不用斧取妻而不用媒岂可得哉今成王欲治国弃周公而不召亦不可得也】
　　○伐柯伐柯其则不逺我觏【古豆反】之子笾豆有践【贱浅反】集传比也则法也我东人自我也之子指其妻而言也笾竹豆也【邢氏昺曰笾以竹为之形制如豆亦受四升盛枣栗桃梅蔆芡脯脩膴鲍糗饵之属是也】豆木豆也【邢氏昺曰豆以木为之其实四升用荐葅醢周礼醢人掌四豆之实朝事之豆其实韭葅醓醢之类是也】践行列之貌○言伐柯而有斧则不过即此旧斧之柯而得其新柯之法【郑氏康成曰伐柯者必用柯其大小长短近取法于柯所谓不逺求也】娶妻而有媒则亦不过即此见之而成其同牢之礼矣【刘氏瑾曰昏礼用特豚夫妇各一胖合升于鼎俎所谓同牢而食也】东人言此以比今日得见周公之易深喜之之词也
　　集説【姚氏舜牧曰尝言伐柯矣今视此柯也则其端具于其身信乎柯必伐而后可识其则也尝言娶妻矣今觏之子也笾豆灿然其有践信乎妻必娶而后可识其礼也盖谓平日欲见公今一见之得挹礼度之美不虚此愿见之心故言之亹亹有深幸耳】
　　附録【程子曰二章言其道伐柯其取则不逺今欲反周公取则于周公可也周公者动必以礼者也亦当以礼致之则周公可得而觏见也○曹氏粹中曰诚有斧矣则其所伐短长小大之则当视其所执诚有礼矣则其所陈笾豆多寡之数当称其所宜践重疉相践履之意以见其丰厚也盖周公之功当享备礼此乃所谓其则不逺者欤】
　　总论【辅氏广曰此诗但言其心事故不及于周公然既言其平日欲见公之难又言其今日得见公之易则其心慰满浃洽而无一毫不足之意可见使其所闻或过于所见所见或歉于所闻则乌得喜之如是哉○许氏谦曰东人之于周公被其风而化其徳思慕之极瞻之固若在前也然而贵贱之殊道里之逺亦未易见也故其企望如此及其因事而东则幸而得见故喜之而如二章之所言也】伐柯二章章四句
　　附録【孔氏颖达曰作伐柯诗者美周公也毛以为周公摄政东征四国既定仍在东土已作鸱鸮之后未得雷风之前羣臣皆知周公有成就周道之志而成王犹未知之故周大夫作诗美周公以刺朝廷之不知郑以为周公避居东都三年之秋得雷风之后启金縢之前王意稍悟欲迎周公而朝廷大夫犹有不知周公之志故周大夫作此诗以美周公刺彼朝廷大夫之不知也○程子曰伐柯乃既得罪人之后周公迟留未归士大夫刺朝廷不知所以还周公之道】
　　【案序伐柯美周公也周大夫刺朝廷之不知也朱子初説执柯以伐柯即此手中之柯而得其法以比王欲迎周公亦不过反之于吾心则知所以迎之之道则吾得见公而陈其笾豆之列将有日矣盖用序义也后以此诗难晓而我觏之子一句与九罭之诗同二篇又相属故推求其意以为东人欲见周公始难而终易而为是深喜之词然总作比看则与序所言刺朝廷之不知皆非诗词之所有者一也故竝録诸儒之从序説者于右以俟考焉】
　　九罭【于逼反】之鱼鳟【才损反】鲂【音房】我觏之子衮【古本反】衣绣裳集传兴也九罭九囊之网也【孔氏颖达曰释器云緵罟谓之九罭九罭鱼网也孙炎曰谓鱼之所入有九囊也】鳟似鯶而鳞细眼赤【许氏谦曰尔雅翼鳟鱼目中赤色一道横贯瞳多独行见网辄避】鲂已见上【刘氏瑾曰见汝坟】皆鱼之美者也【毛氏苌曰鳟鲂大鱼也○孔氏颖逹曰验今鳟鲂非是大鱼言大鱼者以其虽非九罭密网此鱼亦将不漏故言大耳非大于余鱼也传以为大者欲取大小为喻】我东人自我也之子指周公也衮衣裳九章一曰龙二曰山三曰华虫雉也四曰火五曰宗彞虎蜼【垒柚瞆三音】也【尔雅蜼卬鼻而长尾】皆缋【音溃】于衣六曰藻七曰粉米八曰黼九曰黻皆绣于裳【蔡氏沈曰龙取其变也山取其镇也华虫取其文也火取其眀也宗彞取其孝也藻水草取其洁也粉米白米取其养也黼若斧形取其断也黻两已相背取其辨也○梁氏益曰尚书益稷篇注曰舜十二章周九章周以日月星辰画于旂故衣裳九章】天子之龙一升一降上公但有降龙以龙首卷【音衮】然故谓之衮也【朱氏公迁曰周礼典命王之三公八命冕服七章与侯伯同及出封则加一等而服衮孟子言周公封于鲁则公以三公而受出封之命矣此所以有九章之衮衣也】○此亦周公居东之时东人喜得见之而言九罭之网则有鳟鲂之鱼矣我觏之子则见其衮衣绣裳之服矣
　　集説【朱氏公迁曰九罭之鱼有鳟又有鲂之子之服有衣又有裳皆二者兼备之意故以为兴○姚氏舜牧曰惟九罭而后得鳟鲂是甚不易见也今我觏之子而得覩衮衣绣裳之仪范焉此生亦何幸哉○朱氏道行曰以非常之鱼不易网兴非常之人不易觏】
　　附録【欧阳氏修曰周大夫以周公出居东都成王君臣不知其心而不召使久处于外譬犹鳟鲂大鱼反在九罭小罟因斥言周公云我觏之子衮衣绣裳者上公之服也上公宜在朝廷者也○程子曰施九罭之纲则得鳟鲂之鱼用隆厚之礼则得圣贤我欲觏之子当用上公礼服往逆之】
　　○鸿飞遵渚公归无所于女【音汝】信处
　　集传兴也遵循也渚小洲也女东人自相女也再宿曰信○东人闻成王将迎周公又自相谓而言鸿飞则遵渚矣公归岂无所乎【朱子曰二章飞归叶是句腰亦用韵诗中亦有此体】今特于女信处而已
　　集説【黄氏一正曰鸿顺时而动周公随寓而安故又以为兴也○张氏彩曰鸿飞虽有时遵渚而非其久居之所言其别自有所也岂以公归而无所乎今不过于女信处耳言暂寄迹也】
　　附録【程子曰此章言公之不得其所也鸿飞戾天者也今乃遵渚言不得其所盖朝廷未以师保重礼往逆也○陈氏鹏飞曰今公未归其所于女朝廷之臣信能自安处乎】
　　○鸿飞遵陆公归不复于女信宿
　　集传兴也髙平曰陆不复言将留相王室而不复来东也
　　集説【季氏本曰鸿北向则归而不复矣言周公既归则留王室而不复来东也○姚氏舜牧曰鸿之遵陆亦偶飞至此兴公信宿之意】
　　附録【毛氏苌曰陆非鸿所宜止宿犹处也○苏氏辙曰鸿飞而遵陆不得已也周公之在东亦犹是矣非其所愿居也苟其得已则义当复西耳】
　　○是以有衮衣兮无以我公归兮无使我心悲兮集传赋也承上二章言周公信处信宿于此是以东方有此服衮衣之人又愿其且留于此无遽迎公以归归则将不复来而使我心悲也
　　集説【姚氏舜牧曰是以有衮衣兮其欣仰亦何至无以我公归兮其懐恋亦何深信非盛徳不足以至此○唐氏汝谔曰朝廷不可一日无公而公亦无日不以朝廷为念则公之归自有不遑恤乎人情者但天下可喜而东人则可悲故愿于信处信宿之外得少留焉即以为幸也】
　　附録【欧阳氏修曰卒章因道东都之人留公之意云衮衣虽宜在朝廷然无以公归使我人思公而悲也诗人述东都之人犹能爱公所以刺朝廷之不知也○程子曰此章祈反周公诚切之意是以犹所以也朝廷所以有衮衣之章用尊礼圣贤无以以也无以是服逆我公来归无使士民之心悲思望公也】总论【朱氏善曰惟其信处信宿于此也是以东方有此服衮衣之人此固东土之幸也然相位不可以久虚君徳不可以无辅人心天意不可以久咈则必有迎公以归者而使我心悲矣盖留公者东人之私情而迎公者天下之公论一人之私情不足以胜天下之公论此东人所以拳拳于公虽欲挽而留之而卒不可得也○沈氏守正曰此诗作于将归之时首章叙得见之喜下三章切愿留之情】附録【吕氏祖谦曰成王既发金縢悔悟而迎周公其言曰惟朕小子其逆我国家礼亦宜之此正国人之所望于朝廷者也首章曰我觏之子衮衣绣裳卒章曰是以有衮衣兮无以我公归兮所谓礼亦宜之也乃此篇之大指也説诗者徒见信宿两字偶相属遂以为过宿曰信之信故其释二章三章或以为西人语东人或以为东人自相语而不见国人深望乎上诚恳切至之意求一字之通而失一篇之防学者苟能玩味程氏之説则诗人之心可见矣】
　　九罭四章一章四句三章章三句
　　集説【朱子曰此诗分眀是东人愿其来故致愿留之意公归岂无所于汝但寓信处耳公归将不复来于汝但当寓信宿耳是以有衮衣兮是以两字而今都不説盖本谓縁公暂至于此是以此闲有被衮衣之人其为东人愿留之诗岂不甚明白止縁序有刺朝廷不知之句故后之説诗者悉委曲附防之费多少辞语到底鹘突某尝谓去后千百年湏有人知此意自看来直是尽得圣人之心○辅氏广曰伐柯喜其得见之辞九罭愿其久留之辞东人之爱公可见其有加而无已也使天下之人爱戴之如此则何为而不成宜乎制礼作乐而卒成周家太平之治也】
　　附録【程子曰周公居东未反士大夫始刺朝廷不知反周公之道伐柯是也既又思之切刺之深责在朝廷之人不速还公也○范氏处义曰是诗与伐柯相类然伐柯则言朝廷不能以礼迎周公是诗则言周公之尊不当久处外地诗辞可见也○郝氏敬曰一章谋所以迎公之礼二章三章揣公必归而托为辞东人之语四章迎公西归而托为东人留公之语是时公居东已二年矣信处信宿讽王之速迎公也王虽不谅公公终未忍忘王往迎则必反耳东人悲公归而朝廷不恤公去序所以刺其不知也】
　　【案伐柯九罭二篇序説以为皆周大夫美周公而责在朝之人不连迎公之词朱子改为东人爱慕公之词以末章语气而定之也然当时人情周大夫则愿速迎公归以相王室东人则望公少留以尽私情要为美周公其义一也】
　　狼防【蒲末反】其胡载疐【丁四反】其尾公孙【音逊】硕肤赤舄【音昔】几几
　　集传兴也跋躐也【李氏廵曰跋前行曰躐】胡颔下悬肉也载则疐跲也【李氏廵曰跲却顿曰疐○吕氏祖谦曰説文曰跲踬也】老狼有胡进而躐其胡则退而跲其尾公周公也【孔氏颖逹曰笺以上言公归皆是周公故以此公为周公】孙让硕大肤美也赤舄冕服之舄也【郑氏康成曰舄有三等赤舄为上冕服之舄则诸侯与王同】几几安重貌【王氏安石曰几人所凭以为安故几几安也】○周公虽遭疑谤然所以处之不失其常故诗人美之言狼跋其胡则疐其尾矣公遭流言之变而其安肆自得乃如此【朱子曰此兴是反説亦有些意义略似程子説但程子説得深如狼性贪之类】盖其道隆徳盛而安土乐天有不足言者所以遭大变而不失其常也夫公之被毁以管蔡之流言也而诗人以为此非四国之所为乃公自让其大美而不居耳【刘氏瑾曰所谓四国盖指管蔡商奄与破斧诗所言四国又不同也】盖不使谗邪之口得以加乎公之忠圣此可见其爱公之深敬公之至而其立言亦有法矣【辅氏广曰公孙硕肤之説自程子开端至先生方尽其义】
　　集説【程子曰周公居危疑之地终不能损其圣徳者以其忠诚在于主家无贪欲之私心也狼兽之贪者猛于求欲故陷于机穽罗絷前跋后疐进退困险诗人取之以言夫狼之所以致祸难危困如是者以其有贪欲故也若周公者至公不私进退以道无利欲之蔽以谦逊自处不有其尊不矜其徳故虽在危疑之地安歩舒泰赤舄几几然也○只是形容周公一个气象乃孟子所谓睟面盎背四体不言而喻之意○苏氏辙曰周公之辅成王亦多故矣二叔流言以病其外成王不信以忧其内人之视周公如狼然前忧其躐胡而后忧其跲尾也然周公居之从容自得而二患皆释也○黄氏佐曰周公让大美而弗之居宁退然以自晦焉是故事君则忠矣而莫孚于二叔岂二叔所能为哉乃公自让其美焉尔治国则诚矣而未信于四国岂四国所能致哉乃公自逊其美焉尔斯时也心无少怍于中而气体从容自不少损于外常度何失乎○观书一则曰在予小子非克有正二则曰在予小子若游大川可以见公孙硕肤之大概矣】
　　○狼疐其尾载跋其胡公孙硕肤徳音不瑕【叶洪孤反】集传兴也徳音犹令闻也瑕疵病也【左传晏子曰心平徳和故诗曰徳音不瑕杜预注心平则徳音无瑕阙】○程子曰周公之处已也夔夔然存恭畏之心其存诚也荡荡然无顾虑之意所以不失其圣而徳音不瑕也
　　集説【欧阳氏修曰卒章则直言其徳之不可瑕疵也○朱氏道行曰徳音就公之为人颂者言不瑕即武王显名不失之谓】
　　总论【朱氏善曰物之累于形者其进退跋疐无所往而不病圣人之周于徳者其进退从容无所往而不宜盖临大难而不惧处大变而不忧断大事而不疑非道隆徳盛者固不足以语此非常人所能及也○钱氏天锡曰诗美公之处变而不失其常度令名由其心事光眀正大故着之仪而仪如故问之人而人无闲耳】
　　狼跋二章章四句
　　集传范氏曰神龙或潜或飞能大能小其变化不测然得而畜之若犬羊然有欲故也唯其可以畜之是以亦得醢而食之凡有欲之类莫不可制焉唯圣人无欲故天地万物不能易也富贵贫贱死生如寒暑昼夜相代乎前吾岂有二其心乎哉亦顺受之而已矣舜受尧之天下不以为泰孔子阨于陈蔡而不以为戚周公逺则四国流言近则王不知而赤舄几几徳音不瑕其致一也【杨氏时曰狼跋之诗云公孙硕肤赤舄几几周公之遇谤何其安闲而不廹也学诗者不在语言文字当想其气味则诗之意得矣】
　　集説【孔氏颖达曰作狼跋诗者美周公也进退有难而圣徳着明终无愆过故周大夫美其不失其圣也经二章皆云进退有难之事徳音不瑕是不失圣也○张子曰狼跋美周公不失其圣卒能感人心于和平也】
　　豳国七篇二十七章二百三句
　　集传程元问于文中子曰敢问豳风何风也曰变风也元曰周公之际亦有变风乎曰君臣相诮其能正乎成王终疑周公则风遂变矣非周公至诚其孰卒正之哉元曰居变风之末何也曰夷王以下变风不复正矣夫子盖伤之也故终之以豳风言变之可正也惟周公能之故系之以正变而克正危而克扶始终不失其本其惟周公乎系之豳逺矣哉○籥章龡豳诗以逆暑迎寒已见于七月之篇矣又曰祈年于田祖则龡豳雅以乐田畯【郑氏康成曰祈年祈丰年也田祖始耕田者谓神农也田畯古之先教田者】祭蜡【音乍】则龡豳颂以息老物【礼记郊特牲伊耆氏始为蜡蜡也者索也歳十二月合聚万物而索飨之也○郑氏康成曰十二月建亥之月也求万物而祭之者万物助天成歳事至此为其老而劳乃祀而老息之】则考之于诗未见其篇章之所在故郑氏三分七月之诗以当之其道情思者为风正礼节者为雅乐成功者为颂【刘氏瑾曰郑氏分一章二章为风三章四章五章六章之半为雅又以六章之半七章八章为颂又于籥章注云豳雅者以其言男女之正豳颂者以其言歳终人功之成】然一篇之诗首尾相应乃剟【音辍】取其一节而偏用之恐无此理故王氏不取而但谓本有是诗而亡之其説近是或者又疑但以七月全篇随事而变其音节或以为风或以为雅或以为颂则于理为通而事亦可行如又不然则雅颂之中凡为农事而作者皆可冠以豳号其説具于大田良耜诸篇读者择焉可也
　　集説【辅氏广曰豳雅颂之説郑氏固缪今当从或者之説而先生之説与王氏之説相近若大田良耜诸篇或以音节不同而居雅颂之中则固可从矣○饶氏鲁曰雅有雅之音颂有颂之音风有风之音故豳风亦曰豳雅亦曰豳颂盖一诗而备三体也】













　　钦定诗经传说彚纂卷九
<经部,诗类,钦定诗经传说汇纂>
　　钦定四库全书
　　钦定诗经传说彚纂卷十
　　小雅二【大雅说附】
　　集传雅者正也【张子曰雅之体直言之比兴差少无隐讽谲諌之巧○程子曰雅者正言其事○雅者陈其正理】正乐之歌也其篇本有大小之殊【何氏楷曰左传襄二十九年吴季札观周乐歌大雅小雅是雅有大小已见于夫子未删之前矣】而先儒说又各有正变之别以今考之正小雅燕飨之乐也正大雅防朝之乐受厘【刘氏瑾曰厘与禧同祭而受福也】陈戒之辞也故或欢欣和说以尽羣下之情或恭敬齐庄以发先王之德词气不同音节亦异【程氏大昌曰均之爲雅音类旣同又自别爲大小则声度必有丰杀亷肉亦如十二律然旣有大吕又有小吕也○刘氏瑾曰小雅正诗歌之以燕乐劳飨羣臣故其辞气欢欣和说以通上下之情大雅正诗或歌于防朝之时如文王大明等篇或陈于祭祀之后如生民行苇等篇或陈于进戒之际如公刘卷阿等篇则其词气又皆恭敬齐庄以发先王之德此其词之异者今犹可考若其音节之异则不可闻矣】多周公制作时所定也【程子曰自鹿鸣以下二十二篇各赋其事而用之其周公之爲乎与二南同也】及其变也则事未必同而各以
　　其声附之【问变雅朱子曰亦是变用他腔调耳○辅氏广曰至于其变则不可以例言但以其声之有合故以附焉而已】其次序时世则有不可考者矣【刘氏瑾曰其有可考者则已各见本篇】
　　集说【郑氏康成曰小雅大雅者周室居西都丰镐之时诗也后稷有播种之功于民公刘至于太王王季歴及千载越异代而别世载其功业爲天下所归文王受命武王遂定天下盛德之隆大雅之初起自文王至于文王有声据盛隆而推原天命上述祖考之美小雅自鹿鸣至于鱼丽先其文所以治内后其武所以治外此二雅逆顺之次要于极贤圣之情着天道之助如此而已矣又大雅生民下及卷阿小雅南有嘉鱼下及菁菁者莪周公成王之时诗也大雅十八篇小雅十六篇爲正经大雅民劳小雅六月之后皆谓之变雅美恶各以其时亦显善惩过正之次也○孔氏颖达曰六诗之作各有其体咏由歌政而兴体亦因政而异作者各有所拟述大政爲大雅之体述小政爲小雅之体体以政兴名由体定体旣不同雅有大小大师审其所述察其异体然后分而别之去圣久逺无所传授虽髣髴其大校不可以言宣也○正诗录善事所以垂法后代变旣美恶不纯亦兼采之者为善则显之令自强不息爲恶则刺之使惩恶而不爲亦足以劝戒是正经之次故录之也○小雅大雅随政善恶爲美刺之形容以正物也所正之形容有大小所以爲二雅矣详观其叹美审察其讥刺大雅则宏逺而疏朗大体以明责小雅则躁急而局促多忧伤而怨诽幽王小雅四十四而大雅惟二自大体者少也厉王大雅有五而小雅惟四自小体者少也但文武成王正经也厉宣幽王变雅也小大之体时俱有作故采者竝存以示二体本自大小异区非徒以意中分也○苏氏轼曰小雅者言王政之小而兼陈乎其盛衰之际者也季札观周乐歌小雅曰其周之衰乎文中子曰小雅乌乎衰其周之盛乎札之所谓衰者盖亲见周道之衰而不睹乎文武成康之盛也文中子之所谓盛者言文武余烈歴数百年而未忘虽其子孙之微而天下犹或宗周也太史公曰小雅怨诽而不乱当周之衰君子不能无怨要在不至于乱而已故通乎二子之说而小雅之道备矣○苏氏辙曰小雅言政事之得失而大雅言道德之存亡政事虽大形也道德虽小不可以形尽也故虽爵命诸侯征伐四国事之大者而在小雅行苇言燕兄弟耆老灵台言麋鹿鱼鼈荡刺饮酒韩奕歌取妻皆事之小者而在大雅夫政之得失利害止于其事而道德之存亡所指虽小而其所及者大矣○朱子曰旧说自鹿鸣至鱼丽文武之世燕劳乐歌之辞周公之删定也南陔至菁菁者莪周公相成王所制之乐歌也盖国之常政每事爲诗以冩其至诚和乐而被之音声举是事则奏是诗焉○小雅恐是燕礼用之大雅须飨礼方用小雅施之君臣之闲大雅则止人君可歌○大雅气象宏阔小雅虽各指一事说得精切至到如鹿鸣之诗见得賔主之闲相好之诚如德音孔昭以燕乐嘉賔之心情意恳切而不失义理之正四牡云王事靡盬又云不遑将母皆是人情少不得底说得恳切如皇皇者华郎首云每怀靡及其后便须咨询咨谋看此诗不用小序意义自然明白】鹿鸣之什二之一
　　集传雅颂无诸国别故以十篇爲一卷而谓之什犹军法以十人爲什也【孔氏颖达曰周礼小司徒职云五人爲伍五人谓之伍则十人谓之什也故左传曰以什其车必克然则什伍者部别聚居之名风及商鲁颂以当国爲别诗少可以同卷而雅颂篇数旣多不可混倂故分其积篇每十爲卷卽以卷首之篇爲什长卷中之篇皆统焉】
　　呦呦【音幽】鹿鸣【叶音芒】食野之苹【叶音防】我有嘉宾鼓瑟吹笙【叶师庄反】吹笙鼔簧【音黄】承筐是将人之好【呼报反】我示我周行【叶戸郎反】
　　集传兴也呦呦声之和也苹藾【音頼】萧也【郭氏璞曰今藾蒿也初生亦可食○严氏粲曰释草苹有二种一云苹蓱其大者苹此水生之萍也觧见采苹一云苹藾萧此陆生之苹也即鹿所食是也】青色白茎如筯我主人也宾所燕之客或本国之臣或诸侯之使也瑟笙燕礼所用之乐也【李氏如圭曰鼓瑟工歌鹿鸣之三是也吹笙笙奏南陔以下是也○李氏本曰琴瑟协比歌声升歌也吹笙合堂下之乐也仪礼有歌有笙古者作乐必歌吹闲作】簧笙中之簧也【张氏揖曰笙以匏爲之十三管列匏中而施簧管端○严氏粲曰鼔谓动其声易系辞鼔之以雷霆注鼓动也吹笙则动其簧而发声】承奉也筐所以盛币帛者也将行也奉筐而行币帛饮则以酬宾送酒食则以侑宾劝饱也【郑氏康成曰饮之而有币酬币也食之而有币侑币也○孔氏颖达曰饮食必酬侑之者以爲食賔殷勤之意未至复发币以劝之欲其深安賔也】周行大道也【朱氏公迁曰道者事物当然之理日用之闲坦然可以由之者也】古者于旅也语故欲于此闻其言也【孔氏颖达曰乡射记曰古者于旅也语注云言礼成乐备乃可以言语先王礼乐之道是饮酒之礼至旅酬之礼而语先王之道也】○此燕飨賔客之诗也【李氏如圭曰飨在庙燕在寝飨重而燕轻飨则君亲献燕则不亲献】盖君臣之分以严爲主朝廷之礼以敬爲主然一于严敬则情或不通而无以尽其忠告之益故先王因其饮食聚防而制爲燕飨之礼以通上下之情而其乐歌又以鹿鸣起兴【瞿氏景淳曰鹿聚于野其情适故其声和宾在于燕其情通故其言尽】而言其礼意之厚如此庶乎人之好我而示我以大道也【曹氏粹中曰孟子曰畜君者好君也与此好我之好同此盖因燕乐之际求贤以自助也○许氏谦曰冀之之辞也】记曰私惠不归徳君子不自留焉【刘氏瑾曰陈澔云记言人有私惠于我而不合于徳义之公君子决不肯自留处也】盖其所望于羣臣嘉宾者唯在于示我以大道则必不以私惠爲德而自留矣呜呼此其所以和乐而不淫也与
　　集说【王氏肃曰饮食以飨之瑟笙以乐之币帛以将之则能好爱我好爱我则示我以至美之道矣○孔氏颖达曰燕礼于客之内立一人爲賔使宰夫爲主与之对行礼耳其实君设酒殽羣臣皆在君爲之主羣臣总爲賔也燕礼云若与四方之賔燕则迎之于大门内四方之賔唯迎之爲异其燕皆与臣同则此嘉賔之中容四方之賔矣故乡饮酒燕礼注云鹿鸣者君与臣下及四方之賔燕讲道修德之乐歌是也○程子曰鹿食则相呼故以兴燕乐和声相呼共食野之草物情相乐也君臣賔主相乐如此我有嘉賔鼔瑟吹笙言其相乐又以币帛将其诚意故云承筐是将承以借之筐以贮之旣有诚乐之厚意则人心感悦而相好故人劝而得尽其懽心○谢氏枋得曰古之圣贤无一时而忘学问无一事而非道德鹿鸣之具乐将币人见其和乐而已不知所望于嘉賔者讲圣人之道德谈先王之礼乐皆相示以道也】
　　○呦呦鹿鸣食野之蒿我有嘉賔德音孔昭【叶则豪反】视民不恌【他雕反叶音洮】君子是则是效【胡教反叶胡高反】我有旨酒嘉宾式燕以敖【牛刀反】
　　集传兴也蒿菣【去刃反】也即靑蒿也【孙氏炎曰荆楚之闲谓蒿爲菣○郭氏璞曰今人呼靑蒿香中炙啖者爲菣】孔甚昭明也视与示同恌偷薄也敖游也○言嘉宾之德音甚明【李氏公凯曰宣播德音甚昭著也邹氏泉曰德音指平日懿德之着爲令闻者】足以示民使不偷薄而君子所当则效【王氏炎曰君子有官君子大夫以下羣臣】则亦不待言语之闲而其所以示我者深矣
　　集说【刘氏彝曰燕礼有亲疎之义有尊卑之等有长少之序有内外之分有賔主之位人伦之道莫有不备而我有嘉宾践其礼安其乐诚信感于人心故闻者见者靡不孚而化之不亦德音孔昭视民不恌乎观其礼而知则且效者不亦君子乎○程子曰此章又言所燕礼嘉賔闻望昭明示民以厚之之意使仪法之○范氏祖禹曰式燕以敖言其礼之从容也夫庄而不至于矜和而不至于流此其德之纯也】
　　○呦呦鹿鸣食野之芩【其今反】我有嘉宾鼓瑟鼓琴鼔瑟鼔琴和乐【音洛】且湛【都南反叶持林反】我有旨酒以燕乐嘉宾之心
　　集传兴也芩草名茎如钗股叶如竹蔓生湛乐之久也【范氏处义曰湛露燕诸侯有厌厌夜饮不醉无归之语则燕以示慈惠不嫌于久也】燕安也○言安乐其心则非止养其体娱其外而已盖所以致其殷勤之厚而欲其敎示之无已也【郝氏敬曰心契而后忠告可几也】
　　集说【毛氏苌曰夫不能致其乐则不能得其志不能得其志则嘉宾不能竭其力○曹氏粹中曰君臣相勉以善故久而不荒○辅氏广曰此章再言乐之以乐以见其所以和乐之意永久无斁有旨酒以燕乐其心则又不止于养口体爲观听之美而已其所以望于嘉宾敎示之意益深至而无穷矣】总论【严氏粲曰古者上下交而爲泰于鹿鸣诸诗见之谓羣臣爲嘉宾以礼待臣之厚也诗中求规益谓忠告无隐也上下之情不通则忠臣嘉宾虽欲尽心以告君而其势分隔絶有不可得者非爲必待燕而后尽其心也○蒋氏悌生曰首章言始作乐将币帛以侑宾而所以娱宾之意在乎望嘉宾告我以大道二章言旅酬之礼旣行又欲其遨游以尽懽然其所望于嘉賔者有不在言语之闲而威仪动作可师可法其德可以厚人伦敦风俗仪轨百寮也嘉宾有是德而设厚礼以飨之则燕非徒设矣三章言和乐且湛湛有过乐之义然嘉賔所以可娱乐者由其德可爲师法也则虽过于乐而不至于淫矣故古人之燕虽极其欢欣和悦之情而尊贤贵德之意未始不流行乎其闲也】
　　鹿鸣三章章八句
　　集传案序以此爲燕羣臣嘉宾之诗而燕礼亦云工歌鹿鸣四牡皇皇者华卽谓此也乡饮酒用乐亦然【仪礼乡饮酒礼工歌鹿鸣四牡皇皇者华注三者皆小雅篇也鹿鸣采其已有旨酒以召嘉賔嘉賔旣来示我以善道又乐嘉賔有孔昭之明德可则效也】而学记言大学始敎宵雅肄三【礼记乐记宵雅肄三官其始也注宵之言小也肄习也】亦谓此三诗然则又爲上下通用之乐矣岂本爲燕羣臣嘉宾而作其后乃推而用之乡人也与【问鹿鸣四牡皇皇者华三诗仪礼皆以爲上下通用之乐不知爲君劳使臣谓王事靡盬之类庶人安得而用之朱子曰乡饮酒亦用而大学始敎宵雅肄三官其始也正谓习此盖入学之始须敎他便知有君臣之义始得○刘氏瑾曰先王作此诗以燕飨賔客后乃推而用之于诸侯之燕礼又用于乡大夫贡士之礼又用于大学之敎习盖不专用于天子也今据大射仪亦有歌鹿鸣之文则又通用于诸侯之射礼矣然考仪礼凡上下通用之乐止是小雅二南诸诗而无歌大雅者可见大雅独爲天子之乐此二雅大小所以分也】然于朝曰君臣焉于燕曰宾主焉【范氏处义曰于朝曰君臣以名分言之也于燕曰賔主以礼意言之也名分旣严礼意未孚则君心不通乎下有怀不尽势使之然上下情通则和乐可知】先王以礼使臣之厚于此见矣○范氏曰食之以礼乐之以乐将之以实求之以诚此所以得其心也贤者岂以饮食币帛爲悦哉夫婚姻不备则贞女不行也礼乐不备则贤者不处也贤者不处则岂得乐而尽其心乎集说【孔氏颖逹曰作鹿鸣诗者燕羣臣嘉賔也言人君之于羣臣嘉賔旣行其厚意然后忠臣嘉賔佩荷恩德皆得尽其忠诚之心以事上焉明上隆下报君臣尽诚所以爲政之美也○邓氏元锡曰鹿鸣賔臣也传曰賔臣者帝师臣者王易称尚贤九经先尊贤尊之故賔之賔之故燕乐之是周之盛德也】
　　四牡騑騑【芳非反】周道倭【于危反】迟岂不怀归王事靡盬【音古】我心伤悲
　　集传赋也騑騑行不止之貌周道大路也【程子曰犹通途也】倭迟回远之貌盬不坚固也【董氏逌曰说文煮海爲盐煮池爲盬盬苦而易败故传以不坚训之】○此劳使臣之诗也夫君之使臣臣之事君礼也故爲臣者奔走于王事特以尽其职分之所当爲而已何敢自以爲劳哉然君之心则不敢以是而自安也故燕飨之际叙其情而闵其劳言驾此四牡而出使于外其道路之回远如此当是时岂不思归乎特以王事不可以不坚固不敢徇私以废公是以内顾而伤悲也【孔氏颖达曰使臣以王家之事我当从役以坚固之故义不得废我心念思父母而伤悲也○朱氏公迁曰伤悲于心王事故也不然则可以逸乐矣】臣劳于事而不自言君探其情而代之言上下之闲可谓各尽其道矣传曰思归者私恩也靡盬者公义也伤悲者情思也【孔氏颖达曰我心伤悲出自其情故曰情思情思即私恩正谓念忆父母也】无私恩非孝子也无公义非忠臣也君子不以私害公不以家事辞王事范氏曰臣之事上也必先公而后私君之劳臣也必先恩而后义
　　集说【辅氏广曰其私恩虽不能不懐归而其公义则又念王事之不可不坚固如此而悲伤则得其正矣○吕氏柟曰私恩公义之说可以竝行不悖之义求之盖君子以忠爲孝也伤悲之意其在斯乎○黄氏佐曰怀归虽切亦惟使軄尽而后可以得遂但今日之事王事也臣劳王之事不可以不坚是以情爲义制但内顾而伤悲耳】
　　○四牡騑騑啴啴【他丹反】骆【音洛】马【叶满补反】岂不怀归王事靡盬不遑啓处
　　集传赋也啴啴众盛之貌白马黒鬛曰骆【程子曰骆马强而耐逺】遑暇啓跪处居也【项氏安世曰古者席地故有跪有坐跪卽起身居则坐也○严氏粲曰跪者防膝着地而直身坐者防膝着地而坐也】
　　集说【辅氏广曰我心伤悲旣述其私恩之不能忘不遑啓处又述其公义之不可已也此所谓天理人情之至也○季氏本曰此申言在途不得休息而无暇念父母之意】
　　○翩翩【音篇】者鵻【当作佳朱惟反】载飞载下【叶后五反】集于苞栩【况甫反】王事靡盬不遑将父【扶雨反】
　　集传兴也翩翩飞貌鵻夫不也【罗氏中行曰夫方扶反不方浮反又如字尔雅作鳺鴀音同】今鹁鸠也【毛氏苌曰鵻壹宿之鸟○陆氏佃曰壹宿壹于所宿之木鵻性慈孝慤谨】凡鸟之短尾者皆隹属将养也○翩翩者鵻犹或飞或下而集于所安之处今使人乃劳苦于外而不遑养其父【徐氏鳯彩曰以物之得所止兴子之失所养】此君人者所以不能自安而深以爲忧也范氏曰忠臣孝子之行役未甞不念其亲君之使臣岂待其劳苦而自伤哉亦忧其忧如已而已矣此圣人所以感人心也【朱氏公迁曰忧其忧则说待其劳苦而自伤则怨矣】
　　集说【苏氏辙曰鵻祝鸠孝鸟也春秋传曰祝鸠氏司徒也谓其孝故尔是以孝子不获养而称焉鵻之飞也则亦下而集于栩不若使者之久行不返不获养父母也】
　　○翩翩者鵻载飞载止集于苞杞【音起】王事靡盬不遑将母【叶满彼反】
　　集传兴也杞枸【音苟】檵【音计】也【郭氏璞曰今枸杞也○严氏粲曰本草有枸杞一名仙人杖一名西王母杖其根名地骨其茎干三五尺作丛】
　　集说【朱氏公迁曰此两章乃言所以怀归之故先言公义后言私恩而私恩乃所归重也○黄氏佐曰上二章言其思亲而不得此则兴其缺亲之养也】
　　○驾彼四骆载骤【助救反】骎骎【侵寝二音】岂不怀归是用作歌将母来谂【深审二音】
　　集传赋也骎骎骤貌【吕氏祖谦曰说文曰骤马疾歩也骎马行疾也】谂告也【孔氏颖达曰左传辛伯谂周桓公是以言告周桓公故知谂爲告也】以其不获养父母之情而来告于君也非使人作是歌也设言其情而劳之耳【孔氏颖达曰臣有劳苦患上不知今君劳使臣言汝曰岂不思归作歌来告是探情以劳之】独言将母者因上章之文也【孔氏颖达曰母以恩意偏多故再言之】集说【范氏祖禹曰父至尊也母至亲也知母之亲则知父之尊矣卒章再言母本其恩所起以敎爱也爱母则敬父矣敬父则尊君矣未有爱亲而不爱其君者也○谢氏枋得曰圣人以孝治天下闻有以养母来告者安得不俞其请乎此盖设言欲使人臣忠孝两全也】
　　总论【朱子曰使臣将命以赋政于四方乃其职分之所当然而先王之意殷勤恻怛惟恐劳之不至乃爲之探其情意之所不能已而未敢言者于其燕劳而咏歌之孔子曰体羣臣则士之报礼重于此其见之矣○朱氏善曰忠于君者必其能养于亲也然致其劳于外则必阙其养于内又不可以不虑也爲人臣者将欲致其力于私养欤则当官而行国事固不可以不恤将欲致其力于王事欤则子职之不共又何以爲孝哉此王者所以必探其情而代之言爲人臣者闻之亦必有以自慰而益不懈于用力矣○吕氏柟曰以王事之靡盬也心伤悲而身不遑啓处且于父母不暇以将抑何爲耶其功可知矣然非上知其心鲜不倦于行而作北山也易曰说以使民民忘其劳况于臣乎此先王縁人情而治也】四牡五章章五句
　　集传案序言此诗所以劳使臣之来甚协诗意【辅氏广曰或己国使臣之归或诸侯使臣之来皆可用也】故春秋传亦云而外传以爲章使臣之勤所谓使臣虽叔孙之自称亦正合其本事也【春秋鲁襄公四年左传穆叔如晋晋侯享之歌鹿鸣之三三拜韩献子使子员问之对曰鹿鸣君所以嘉寡君也敢不拜嘉四牡君所以劳使臣也敢不重拜皇皇者华君敎使臣曰必谘于周敢不重拜○鲁语叔孙穆子对曰四牡君所以章使臣之勤也敢不拜章】但仪礼又以爲上下通用之乐【仪礼乡饮酒礼注四牡采其勤苦王事念将父母怀归伤悲忠孝之至以劳賔也】疑亦本爲劳使臣而作其后乃移以他用耳
　　集说【程子曰四牡之义悯使臣之勤劳故云有功而见知则说矣上不知下之劳则下不自尽其力故四牡之义废则君臣缺矣○苏氏辙曰皇皇者华以遣使臣四牡以劳其来以事言之当先遣后劳今先劳而后遣何也鹿鸣之三常施于礼乐不独用于劳遣故燕礼乡饮酒歌焉意者以其声爲先后欤】
　　皇皇者华【芳无反与夫叶】于彼原隰駪駪【所巾反】征夫每怀靡及集传兴也皇皇犹煌煌也华草木之华也高平曰原下湿曰隰駪駪众多疾行之貌征夫使臣与其属也【毛氏苌曰征夫行人也○郑氏康成曰众行夫○孔氏颖逹曰使与上介众介也】怀思也○此遣使臣之诗也君之使臣固欲其宣上德而达下情而臣之受命亦惟恐其无以副君之意也故先王之遣使臣也美其行道之勤而述其心之所怀曰彼煌煌之华则于彼原隰矣此駪駪然之征夫则其所怀思常若有所不及矣盖亦因以爲戒然其辞之婉而不迫如此诗之忠厚亦可见矣【辅氏广曰以爲戒者卽穆子所谓君敎使臣之意夫欲以爲敎戒而不遂直言之乃设言其使臣之情自如此所谓婉而不迫也】集说【毛氏苌曰忠臣奉使能光君命无远无近如华不以高下易其色○程子曰天子遣使四方以观省风俗采察善恶访问疾苦宣道化于天下皇华之光明于野犹王泽之流布光华天下也使人惟恐不能宣达是每怀靡及也○苏氏辙曰煌煌之华生于原隰而不知原隰之异维其所在而无不煌煌者臣奉君命以出而每怀不及事之忧不忘咨访不以逺近险易易其心亦如华之无不煌煌也○朱氏善曰每怀者每事而思之谓之靡及则其心歉然常若有所不及也然不曰使臣而曰征夫则不特使臣此心其属亦此心也推此心以在外则耆老之在所当问遗逸之在所当求鳏寡之在所当恤废坠之在所当举上德之厚而欲其无一之不宣下情之远而欲其无一之不达爲使臣者固惟恐无以副君之意而爲其属者又惟恐无以爲使臣之助庻可以称斯职矣】
　　○我马维驹【恭于恭侯二反】六辔如濡【如朱如由二反】载驰载驱【亏于亏由二反】周爰咨诹【子须子侯二反】
　　集传赋也如濡鲜泽也周徧爰于也咨诹访问也○使臣自以每怀靡及故广询博访以补其不及而尽其职也程子曰咨访使臣之大务【黄氏佐曰此章至末章皆一意】集说【欧阳氏修曰二章以下戒其调御车马虽有驰驱之劳不忘国事周详访问因以博采广闻不徒将一事而出也○李氏樗曰使者之奉使周徧其所而询问之周官撢人之职掌诵王志道国之政事以廵天下邦国而语之则是使臣之职欲其周徧咨谋无所不及也○辅氏广曰程子所谓咨访使臣之大务者盖人君正以其耳目不得亲与四远之民相接故遣使臣于外以宣己意而通下情则爲之使者又岂可不务广询博访以副其君之意哉】
　　○我马维骐【音其】六辔如丝【叶新赍反】载驰载驱周爰咨谋【叶莫悲反】
　　集传赋也如丝调忍【音刃】也【朱氏公迁曰犹言和柔也】谋犹诹也变文以协韵尔下章放此【欧阳氏修曰诹谋度询但叶韵尔诗家此类甚多】
　　○我马维骆六辔沃【乌毒反】若载驰载驱周爰咨度【待洛反】集传赋也沃若犹如濡也【刘氏瑾曰沃若有鲜泽之义故犹二章之如濡】度犹谋也
　　○我马维骃【音因】六辔旣均载驰载驱周爰咨询
　　集传赋也阴白杂毛曰骃【吕氏祖谦曰详解见駉】均调也询犹度也
　　总论【刘氏彝曰驹骐骆骃皆驷之良选所以贲使臣之行也○黄氏佐曰首章兴其勤使役而常怀不及之心下详其服使役以补其不及之职首章述其心后四章述其事盖惟其有是心而后有是事惟其事之敏则其心之勤益可知矣】
　　附录【毛氏苌曰忠信爲周访问于善爲咨咨事爲诹咨事之难易爲谋咨礼义所宜爲度亲戚之谋爲询兼此五者虽有中和当自谓无所及成于六德也○郑氏康成曰中和谓忠信也五者咨也诹也谋也度也询也虽得此于忠信之贤人犹当云已将无所及于事则成六德言愼其事○孔氏颖达曰左传云臣获五善是也鲁语曰重之以六德是传之所据○范氏处义曰载驰载驱而往不惮劳苦周徧咨访其事悉以告上诹也谋也度也询也说者谓变文以叶韵然诹有聚议之意谋有计画之意度有体谅之意询有究问之意旣欲以告上故贵详审冀得其实也○吕氏祖谦曰诹谋度询必咨于周而诗文乃云周爰咨诹者古语多倒也欧阳氏诸説诗中亦兼有此意然毛传乃经之本旨】
　　皇皇者华五章章四句
　　集传案序以此诗爲君遣使臣春秋内外传皆云君敎使臣其说己见前篇仪礼亦见鹿鸣【仪礼乡饮酒礼注皇皇者华采其更是劳苦自以爲不及欲谘谋于贤知而以自光明也】疑亦本爲遣使臣而作其后乃移以他用也然叔孙穆子所谓君敎使臣曰每怀靡及诹谋度询必咨于周敢不拜敎可谓得诗之意矣范氏曰王者遣使于四方敎之以咨诹善道将以广聪明也夫臣欲助其君之德必求贤以自助故臣能从善则可以善君矣臣能听諌则可以諌君矣未有不自治而能正君者也【辅氏广曰范氏说是余意夫君臣一体已不能咨诹善道则君亦安能听用己言哉】
　　集说【严氏粲曰遣使以礼乐归又劳之体羣臣也○朱氏公迁曰皇华遣使劝以义四牡劳使恤以情是以出则尽其职归则忘其劳由君之使臣有道也】
　　常棣之华鄂【五各反】不韡韡【韦鬼反】凡今之人莫如兄弟【待礼反】
　　集传兴也常棣棣也子如樱桃可食【宋氏祁曰世人多误以常棣爲唐棣于兄弟用之唐棣栘也栘开而反合者也此两物不相亲○李氏樗曰何彼秾矣唐棣之华与论语所举唐棣之华偏其反而则尔雅所谓移也此常棣与采薇诗曰维常之华则尔雅所谓棣也二者异木也】鄂鄂然外见之貌【毛氏苌曰鄂犹鄂鄂然言外发也○孔氏颖达曰谓华聚而发于外也】不犹岂不也韡韡光明貌【王氏肃曰不韡韡言韡韡也○孔氏颖达曰华非一色故云光明】○此燕兄弟之乐歌故言常棣之华则其鄂然而外见者岂不韡韡乎凡今之人则岂有如兄弟者乎【辅氏广曰诗记所载诸家常棣之说皆兼比体惟集传之说乃是兴体只是以岂不韡韡兴岂有如兄弟一句耳】
　　集说【孔氏颖达曰常棣之木众花俱发实韡韡而光明以兴兄弟众多而相和睦岂不强盛而有光晖乎○严氏粲曰一章发端姑言兄弟之常而辞气抑扬之闲已有感叹不尽之意其斯周公之心乎○朱氏道行曰凡今之人大槪泛说非属毛离里于我隔膜者情分不甚关切焉得如己之兄弟此其理易见也下七章反覆发明总以见其不如耳】
　　附录【郑氏康成曰承华者曰鄂不当作柎方于反柎鄂足也鄂足得华之光明则韡韡然盛兴弟以敬事兄兄以荣覆弟恩义之显亦韡韡然○王氏安石曰华鄂之相恃不可须叟离者以天属故也兄弟天属也其相承覆相恃而不可离如此○程子曰不作柎亦可如字亦可以花萼相依生相亲力相承兴人之莫如兄弟也○吕氏祖谦曰说文鄂作萼○常棣之华鄂不韡韡诸家文义虽小不同然诗皆包此意学者所当徧察熟味也】
　　○死丧之威兄弟孔怀【叶胡威反】原隰裒【薄侯反】矣兄弟求矣集传赋也威畏怀思裒聚也○言死丧之祸他人所畏恶惟兄弟爲相恤耳至于积尸裒聚于原野之闲亦惟兄弟爲相求也此诗盖周公旣诛管蔡而作故此章以下专以死丧急难鬭阋之事爲言其志切其情哀乃处兄弟之变如孟子所谓其兄关【音弯】弓而射之则已垂涕泣而道之者序以爲闵管蔡之失道者得之而又以爲文武之诗则误矣大抵旧说诗之时世皆不足信举此自相矛盾者以见其一端后不能悉辨也【范氏处义曰周公遭管蔡之变因思文武能燕乐兄弟如此而今乃尔故作是诗盖闵之也然则谓文武燕兄弟于当时周公追咏其事于后于理亦可信○朱子曰文武之际固有燕兄弟之诗矣周公以管蔡之爲乱也故制作之际更爲是诗以申兄弟之好盖燕兄弟者文武之政而闵管蔡者周公之心也】
　　集说【何氏楷曰此就常情而言上章所谓莫如兄弟者于此验之最爲亲切○庄子所云以利合者迫穷祸患害相弃也以天属者迫穷祸患害相收也】
　　○脊【井益反】令【音零】在原兄弟急难【叶泥沿反】每有良朋况也永叹【吐丹反叶它涓反】
　　集传兴也脊令【董氏逌曰尔雅作防鸰】雝渠水鸟也【禽经脊令友悌○陆氏玑曰大如鷃雀腹下白颈下黒如连钱杜阳人谓之连钱○陆氏佃曰物类相感志曰俗呼雪姑鸣则天当大雪】况发语词或曰当作怳【季氏本曰况与怳同言朋友情虽怆怳亦但长叹而已】○脊令飞则鸣行则揺有急难之意故以起兴【孔氏颖达曰脊令水鸟今乃在于高原之上失其常处飞则鸣行则揺动其身不能自舍以喻兄弟旣在急难而相救亦不能自舎○严氏粲曰小宛取义在于飞则鸣故曰题彼脊令载飞载鸣此诗取义在于行则揺故曰脊令在原程子以爲脊令首尾相应是也】而言当此之时虽有良朋不过爲之长叹息而已力或不能相及也东莱吕氏曰疎其所亲而亲其所疎此失其本心者也故此诗反覆言朋友之不如兄弟盖示之以亲疎之分使之反循其本也本心旣得则由亲及疎秩然有序兄弟之亲旣笃朋友之义亦敦矣初非薄于朋友也苟杂施而不孙虽曰厚于朋友如无源之水朝满夕除胡可保哉或曰人之在难朋友亦可以坐视与曰每有良朋况也永叹则非不忧悯但视兄弟急难爲有差等耳诗人之词容有抑扬然常棣周公作也圣人之言小大高下皆宜而前后左右不相悖
　　集说【王氏安石曰古者朋友之丧则视兄弟视兄弟则急难宼讐何爲而不豫白莫不有君而爲之臣莫不有父而爲之子莫不有师而爲之弟子莫不有兄弟而爲之兄弟则吾急难宼讐之所当致力也博矣又推而致之朋友则有所不暇然则世之致力于朋友者非与曰势足以振之力足以周之而无伤于义则邻里乡党不可不勉也而况于朋友乎】
　　○兄弟阋【许歴反】于墙外御其务【春秋传作侮罔甫反】每有良朋烝【之承反】也无戎【叶而主反】
　　集传赋也阋鬬狠也【朱氏道行曰墙与外相应同室之鬬在门以内故曰阋】御禁也烝发语声戎助也○言兄弟设有不幸鬬狠于内然有外侮则同心御之矣虽有良朋岂能有所助乎【王氏安石曰狠于内非令兄弟也然及其御侮则虽每有良朋曽不如不令兄弟之可恃也】富辰曰兄弟虽有小忿不废懿亲【左传富辰曰昔周公吊二叔之不咸故封建亲戚以蕃屛周召穆公思周德之不类故纠合宗族于成周而作诗周之有懿德也犹曰莫如兄弟其懐柔天下也犹惧有外侮扞御侮者莫如亲亲故以亲屛周召穆公亦云○杜氏预曰周公作诗召公歌之故言亦云○孔氏颖达曰此诗自是成王之时周公所作以亲兄弟但召穆公见厉王之时兄弟恩疏重歌此周公之诗以亲之耳】
　　集说【欧阳氏修曰旣言兄弟之相亲者如是又言兄弟虽有内阋者至逢外侮犹共御之○辅氏广曰二章至四章虽是周公处管蔡之变故以死丧急难鬬阋之事爲言然兄弟眞切之情亦惟于此际而后见得分晓若于安平之时观之则人或以爲朋友与兄弟等耳】
　　○丧乱旣平旣安且宁虽有兄弟不如友生【叶桑经反】集传赋也上章言患难之时兄弟相救非朋友可比此章遂言安宁之后乃有视兄弟不如友生者悖理之甚也
　　集说【欧阳氏修曰及乎丧乱平而安宁则反视兄弟不如友生此乃责之之辞所谓吊其不咸也○苏氏辙曰人居平安之世不知兄弟之可恃而以至亲相责望则兄弟常多过失易以生怨故有以朋友爲贤于兄弟者】
　　○傧【賔反】尔笾豆饮酒之饫【于虑反】兄弟旣具和乐【音洛】且孺
　　集传赋也傧陈饫餍具俱也【王氏安石曰兄弟无故则旣具矣】孺小儿之慕父母也○言陈笾豆以醉饱而兄弟有不具焉则无与共享其乐矣
　　集说【程子曰此章劝其相燕乐养恩义陈尔笾豆饮食饫足兄弟旣皆来当和乐而相亲慕也○谢氏枋得曰凡人饮燕待亲戚朋友之礼常盛待兄弟之礼常简爱有余者敬或不足顔情稔熟者礼文有时而脱略也笾豆毕陈饮酒而至于餍饫亦可乐矣何如兄弟无故饮酒于家庭之闲不惟和乐其情亲义厚无异于孺子嬉戯之时乎】
　　○妻子好【呼报反】合如鼓瑟琴兄弟旣翕【许及反】和乐且湛【荅南反叶持林反】
　　集传赋也翕合也○言妻子好合如琴瑟之和【郑氏康成曰合者如鼓瑟琴之声相应和也○董氏逌曰鼓官宫动鼓角角应琴瑟尚宫其合也无闲矣】而兄弟有不合焉则无以久其乐矣【严氏粲曰鹿鸣传曰湛乐之久也】集说【苏氏辙曰妻子以好合耳及其和也如鼓瑟琴况于兄弟之以天属也哉特患不亲之耳苟其亲之其乐岂特妻子而已○朱子语类问六章七章就他逸乐时良心发处指出盖居患难则人情不期而相亲故天理常易复处逸乐多爲物欲所转移故天理常隐而难寻反覆玩味眞能使人孝友之心油然而生也曰此所谓生于忧患死于逸乐那二章正是遏人欲而存天理须是恁地看】
　　○宜尔室家【叶古胡反】乐尔妻帑【音奴】是究是图亶其然乎【就用乎字爲韵】
　　集传赋也帑子【陆氏德明曰帑依字吐荡反经典通爲妻帑字今读音孥也】究穷图谋亶信也○宜尔室家者兄弟具而后乐且孺也乐尔妻帑者兄弟翕而后乐且湛也兄弟于人其重如此试以是究而图之岂不信其然乎东莱吕氏曰告人以兄弟之当亲未有不以爲然者也苟非是究是图实从事于此则亦未有诚知其然者也不诚知其然则所知者特其名而已矣凡学盖莫不然集说【辅氏广曰兄弟之具翕是乃所以宜尔室家乐尔妻帑也此理固当是究是图而信其然矣乎疑辞也不自以爲然而使之反求诸心以见其眞情实理之所在周公亦可谓善敎人者也○黄氏佐曰此章承上二章而言欲人验其信然所以致丁宁之意也盖死丧患难之时天理眞情发见不待究图自知兄弟之重至此安宁之时人欲易溺蔽于不知必待究图而后信其重也】
　　总论【朱氏善曰自三章至五章皆举朋友以明兄弟之当亲自六章至八章复举妻子以明兄弟之当厚薄于兄弟而厚于朋友者不知亲疎之杀者也薄于兄弟而厚于妻子者不知尊卑之等者也故必厚于兄弟而后朋友之好愈笃尤必厚于兄弟而后妻帑之乐可久苟兄弟鬭阋于内则不惟朋友不得以尽其情而妻帑且不得以久其乐矣○汪氏应蛟曰常棣言兄弟曲尽人情也死生忧乐靡不相通岂良朋能论厚薄哉夫天性懿亲始何尝不笃爱其后鲜克终卽有妻子奚乐焉故诗之卒章曰宜室家乐妻帑意至深远矣】
　　常棣八章章四句
　　集传此诗首章略言至亲莫如兄弟之意次章乃以意外不测之事言之以明兄弟之情其切如此三章但言急难则浅于死丧矣至于四章则又以其情义之甚薄而犹有所不能已者言之其序若曰不待死丧然后相收但有急难便当相助言又不幸而至于或有小忿犹必共御外侮其所以言之者虽若益轻以约而所以着夫兄弟之义者益深且切矣至于五章遂言安宁之后乃谓兄弟不如友生则是至亲反爲路人而人道或几乎息矣故下两章乃复极言兄弟之恩异形同气死生苦乐无适而不相须之意卒章又申告之使反覆穷极而验其信然可谓委曲渐次说尽人情矣读者宜深味之集说【孔氏颖达曰常棣燕兄弟也所以作此燕兄弟之诗者周公闵伤管叔蔡叔失兄弟相承顺之道故言兄弟不可不亲以敦天下之俗焉此序其由管蔡而作诗意直言兄弟至亲须加燕饫以示王者之法不论管蔡之事也○程子曰此诗句少而章多章多所以极其郑重句少则各陈一义故也】
　　伐木丁丁【陟耕反】鸟鸣嘤嘤【于耕反】出自幽谷迁于乔木嘤其鸣矣求其友声相【息亮反】彼鸟矣犹求友声矧伊人矣不求友生【叶桑经反】神之听之终和且平
　　集传兴也丁丁伐木声【刘氏敞曰声相应也】嘤嘤鸟声之和也【郭氏璞曰嘤嘤两鸟鸣】幽深迁升乔高相视矧况也○此燕朋友故旧之乐歌【李氏樗曰旣谓朋友又谓之故旧亦如鹿鸣之诗旣谓之羣臣又谓之嘉賔不必分别言之】故以伐木之丁丁兴鸟鸣之嘤嘤【吕氏祖谦曰什方张氏曰诗人多相因之词如伐木而感鸟鸣盖因此而兴焉者也故下章皆以伐木言之】而言鸟之求友遂以鸟之求友喻人之不可无友也人能笃朋友之好则神之听之终和且平矣【程子曰和谓相好平谓不变○王氏质曰神且来听以其和平亦有感动也】
　　集说【程子曰山中伐木非一人能独爲必与同志者共之旣同其事则相亲好成朋友之义继言鸟鸣嘤嘤又以物情兴朋友之好友声谓应声犹人之朋友相从也视鸟如是岂人而不求友乎朋友之信久不渝可质于神明○苏氏辙曰事之甚小而须友者伐木也物之无知而不忘其羣者乌也鸟出于谷而升于木以木爲安而不独有也故嘤然而鸣以求其友况于事之大于伐木而人之有知也哉是以先王不遗朋友故旧以爲非特有人助也鬼神亦将祐之以和平矣○李氏樗曰自天子至于庻人未有不须友以成者然又在上之人率之于上则民皆翕然效德归于淳厚之域天子求友以治天下而有和平之效庶人求友以治一身而有和平之效○唐氏顺之曰以和召和则万邦协和而永无拂逆之风终于和也以平致平则四方旣平而永无倾危之患终于平也】
　　○伐木许许【呼古反】酾【所宜反】酒有藇【象吕反】旣有肥羜【直吕反】以速诸父【扶雨反】宁适不来微我弗顾【叶居五反】于【音乌】粲洒【所懈反】埽【苏报反叶苏吼反】陈馈八簋【叶已有反】旣有肥牡以速诸舅【其九反】宁适不来微我有咎【其九反】
　　集传兴也许许众人共力之声淮南子曰举大木者呼邪【余遮反】许盖举重劝力之歌也酾酒者或以筐【陆氏德明曰谓以篚音鹿酒】或以草【孔氏颖达曰用草者用茅也】泲【跻上声】之而去其糟也礼所谓缩酌用茅是也【礼记郊特牲缩酌用茅明酌也○郑氏康成曰五齐醴尤浊和之以明酌借之以茅缩去滓也明酌者事酒之上也事酒今之醳酒皆新成也】藇美貌羜未成羊也【郭氏璞曰今俗呼五月羔爲羜】速召也诸父朋友之同姓而尊者也微无顾念也于叹辞粲鲜明貌【孔氏颖达曰粲然洒埽其室庭陈飮食之馈】八簋器之盛也【毛氏苌曰天子八簋○孔氏颖达曰周官掌客职五等诸侯簋皆十二此天子云八簋者据待族人设食之礼○刘氏彝曰簋八则笾豆倍之天子燕礼之数也】诸舅朋友之异姓而尊者也先诸父而后诸舅者亲疎之杀【所界反】也【孔氏颖达曰礼记注云称之以父与舅亲亲之辞也觐礼说天子呼诸侯之义曰同姓大国则曰伯父其异姓则曰伯舅同姓小国则曰叔父异姓则曰叔舅是天子称诸侯也】咎过也○言具酒食以乐朋友如此宁使彼适有故而不来而无使我恩意之不至也孔子曰所求乎朋友先施之未能也此可谓能先施矣集说【范氏祖禹曰宁适不来微我弗顾者岂必期其至哉不来在人弗顾在我躬自厚而不责于人也○李氏樗曰上章言伐木丁丁鸟鸣嘤嘤下章但云伐木许许者省文也旣言伐木之时鸟犹求友君子于闲暇之时则有酾酒肥羜宴乐朋友此古人忠厚之情有见于此故宁使召之而自不来无使言我不顾念也○黄氏佐曰以伐木无不用其力兴笃友无不用其情也】
　　○伐木于阪【叶孚脔反】酾酒有衍笾豆有践【在演反】兄弟无远民之失德干糇【音侯】以愆【叶起浅反】有酒湑【思吕反】我无酒酤【音古】我坎坎鼔我蹲蹲【七旬反】舞我迨【音待】我暇【叶后五反】矣飮此湑矣
　　集传兴也衍多也践陈列貌【严氏粲曰解见伐柯】兄弟朋友之同侪者【曹氏粹中曰兄弟者同气之亲推而广之以及其异姓皆得称焉】无远皆在也【胡氏绍曽曰尊者不敢必其来兄弟则言无远立言之法】先诸舅而后兄弟者尊卑之等也干糇食之薄者也【严氏粲曰糇干食也公刘乃裹糇粮王制干豆注云干谓腊之以爲豆实】愆过也【曹氏粹中曰易曰飮食必有讼】湑亦酾也酤买也【严氏粲曰设言纵使无酒犹当酤之下文言飮此湑知不待酤也○谢氏枋得曰湑我我湑之也酤我我酤之也】坎坎击鼓声蹲蹲舞貌【谢氏枋得曰鼓我我鼓之也舞我我舞之也】迨及也○言人之所以至于失朋友之义者非必有大故或但以干糇之薄不以分人而至于有愆耳故我于朋友不计有无但及闲暇则飮酒以相乐也【徐氏鳯彩曰飮乘于暇旣不拘好防燕飨之常亦不废莅朝考政之期也】
　　集説【苏氏辙曰民之失德也有以干糇相谴故君子于其朋友故旧无所爱者有则湑之无则酟之不以有无爲辞也奏之以鼔重之以舞尽其有以乐之也○辅氏广曰此章盖极道和乐而不变之意言细民之相失或以薄乎飮食而不以相分之故盖前章旣言其厚故此章又以薄者言之且干糇之愆亦微过耳于微过而犹不敢不谨则其大者可知矣○邹氏泉曰以伐木必于所生之地兴燕飮必于所亲之人】
　　总论【朱氏善曰伐木以燕朋友而篇中有诸父诸舅兄弟之辞何也曰人之所资乎朋友者以明道也以进德也贵之而爲天子贱之而爲庶人尊之而爲父兄卑之而爲子弟亲之而爲同姓疎之而爲异姓其分虽不同而其可友则如一故以贱交贵而不爲謟以贵交贱而不爲屈以卑就尊而不爲僭以尊就卑而不爲贬内取之同姓而不爲昵外取之异姓而不爲泛道之所存德之所存卽吾友之所存也而何贵贱亲疎之闲哉○何氏楷曰礼有飨有食有燕飨礼烹太牢以飮賔体荐而不食爵盈而不飮几设而不倚食礼无乐有饭有殽虽设酒而不飮燕礼一献之礼旣毕皆坐而飮酒其爵无算也其乐无算也此诗言有肥牡肥羜是用太牢则同于飨言陈馈八簋笾豆有践是有饭有殽则同于食言有酒湑我无酒酤我是无算爵言坎坎鼓我蹲蹲舞我是无算乐则同于燕兼是三者而备之盖礼之盛也】伐木三章章十二句
　　集传刘氏曰此诗每章首辄云伐木凡三云伐木故知当爲三章旧作六章误矣今从其说正之【范氏处义曰是诗原六章考文义当作三章】
　　集说【眞氏德秀曰鹿鸣之诗以臣爲賔伐木之诗以臣爲友以臣爲賔敬已至矣以臣爲友敬益至焉玩伐木之诗止见爲人之求友而不见爲君之求臣盖先王乐道忘势但知有朋友相须之义而不见有君臣相临之分也】
　　天保定尔亦孔之固俾尔单【音丹】厚何福不除【直虑反】俾尔多益以莫不庶
　　集传赋也保安也【曹氏粹中曰保则不危定则不倾】尔指君也【欧阳氏修曰诗人尔其君者盖称天以爲言○王氏质曰人传天辞如皇矣帝谓也】固坚单尽也除除旧而生新也【程子曰除更新也日益之义○胡氏绍曽曰除字诗中皆直虑反除犹易也】庶众也○人君以鹿鸣以下五诗燕其臣臣受赐者歌此诗以答其君言天之安定我君使之获福如此也
　　集说【王氏安石曰君恩至重臣虽有犬马之劳不足以上荅唯称其福禄以报之此出于懽心而不强以爲者也○曹氏粹中曰人臣之福禄出于君人君之福禄出于天○辅氏广曰此章言天之安定我君亦甚坚固也使我君无不极其单厚其于福祉无不见其除旧而生新也使我君多见其悠久之益以莫不庶便见其盛大之意终篇不过是此二意也○朱氏公迁曰徃者方消来者复受福之在已无少闲也○无时而不受福则积之也极厚故以单厚言无事而不受福则得之也极多故以多益言何福不除以莫不庶正以申言单厚多益之意】
　　○天保定尔俾尔戬【子浅反】谷罄无不宜受天百禄降尔遐福维日不足
　　集传赋也闻人氏曰戬与翦同尽也【范氏处义曰说文以实始翦啇之翦爲戬亦取除旧爲义】谷善也尽善云者犹其曰单厚多益也罄尽遐远也尔有以受天之禄矣而又降尔以福言天人之际交相与也【朱氏公迁曰尔旣受于天天又锡于尔一受一锡反覆申重所谓交相与也】书所谓昭受上帝天其申命用休语意正如此
　　集说【欧阳氏修曰旣曰何福不除矣又曰俾尔戬谷又曰无所不宜而受天百禄又曰降尔遐福其所以殷勤重复如此而犹曰维日不足也○苏氏辙曰将使之安有福禄故开其心智使之无所不宜以能受之诗云宜民宜人受禄于天如是然后可以长有其福而日且不足矣此所谓何福不除也○辅氏广曰此章又言天使我君无不尽善云爲动作无不适宜而亦旣受天之百禄矣而天之所以申命其悠久之福者方且维日不足也罄无不宜受天百禄者已然之事也降尔遐福维日不足者方来之事也】
　　○天保定尔以莫不兴如山如阜如冈如陵如川之方至以莫不增
　　集传赋也兴盛也高平曰陆大陆曰阜大阜曰陵【李氏廵曰高平谓土地丰正名爲陆土地独高大名曰阜最大名爲陵○刘氏熈曰山产也产生物也阜厚也言高厚也陵隆也体高隆也冈亢也在上之言也】皆高大之意【郑氏康成曰此言其福禄委积高大也】川之方至【刘氏熙曰川穿也穿地而流也○蔡氏邕曰众流注海曰川】言其盛长之未可量也
　　集说【吕氏大临曰上章言受百禄降遐福其莫不庶也旣庶矣则欲积累至于崇高故曰以莫不兴如山阜冈陵言其兴也旣兴矣欲增益而不絶故曰以莫不增如川方至言其增也○徐氏凤彩曰以上三章皆言天之福君欲君祈天永命也】
　　○吉蠲【古反】爲饎【尺志反】是用孝享【叶虚良反】禴【余若反】祠烝尝于公先王君曰卜尔万寿无疆
　　集传赋也吉言诹日择士之善【刘氏瑾曰诹日者君臣诹谋祭日于旬有一日之先至次日乃卜所诹之日吉否如少牢馈食大夫先与有司诹丁巳之日至明日乃筮其日之吉凶也择士者大射于射宫以选与祭之士○蒋氏悌生曰旣诹士然后卜日卜吉而后有祭期】蠲【董氏逌曰周官蜡氏注曰蠲如吉圭惟饎之圭则是圭字作蠲音韩诗作吉圭】言齐戒涤濯之洁【刘氏瑾曰齐戒谓七日齐三日戒之类涤濯谓漑濯祭器埽除宗庙之类】饎【刘氏瑾曰仪礼有饎爨注炊黍稷曰饎】酒食也【郭氏璞曰犹今云饎馔皆一语而兼通○邢氏昺曰言饎之一字通酒食两名也】享献也宗庙之祭春曰祠夏曰禴秋曰尝冬曰烝【孔氏颖达曰孙炎曰祠之言食礿新菜可汋尝尝新谷烝进品物也若以四时当云祠禴尝烝诗以便文故不依先后此皆周礼文自殷以上则禴禘尝烝王制文也至周公则去夏禘之名以春禴当之更名春曰祠】公先公也谓后稷以下至公叔祖类也【司马氏迁曰亚圉子公叔祖类公叔祖类子古公亶父○司马氏贞曰世本云太公组绀诸音筹三代世表称叔类凡四名】先王大王以下也【孔氏颖逹曰周之所追太王以下其太王之前皆爲先公○问古无追王之礼武王周公以王业肇于太王王季文王故追王三王至于组绀以上则止祀以先公之礼朱子曰然周礼祀先王以衮冕祀先公以鷩冕乃是天子祭先公之礼耳】君通谓先公先王也卜犹期也此尸传人意以嘏主人之词【毛氏苌曰尸所以象神○孔氏颖达曰少牢云皇尸命工祝承致多福无疆于汝孝孙之等是传神辞嘏主人也】文王时周未有曰先王者此必武王以后所作也【刘氏瑾曰此诗所以荅前五篇然则前五篇亦作于武王以后明矣】
　　集说【欧阳氏修曰非惟天之福我君如此至于四时丰洁酒食祀其先公先王而神亦降之福○朱氏公迁曰此言祖宗降福之故必述嘏词以祝之者明其出于神意而非无征之言也将祭而先尽其诚则致祭而必受其福矣○邹氏泉曰此章先言祭者特本致福之由耳非若他诗尽事神之礼而始获神之福也】
　　○神之吊【都歴反】矣诒【以之反】尔多福【叶笔力反】民之质矣日用飮食羣黎百姓徧爲尔德
　　集传赋也吊至也神之至矣犹言祖考来格也【郑氏康成曰神至者宗庙致敬鬼神着矣此之谓也】诒遗质实也言其质实无僞日用饮食而已【王氏安石曰民无所施其智巧也】羣众也黎黑也犹秦言黔【其淹反】首也百姓庶民也爲尔德者则而象之犹助尔而爲德也
　　集说【范氏祖禹曰君所以爲神民之主神则降福民则日用饮食而不知所以然羣黎百姓皆爲君德此君人者之至愿也○彭氏执中曰上有多福之君则下受多福之庇始言民继言羣黎百姓广而言之正修已安人安百姓之意也○刘氏瑾曰此承上章祭祀而言神之降福推而至于民之质实百姓之爲德莫非君之福也亦莫非君之德也所谓德者其一篇之本领欤○朱氏公迁曰神降多福不惟福尔一身而已必使民德归厚而爲人君之大福也上章专言其悠久此章专言其盛大福至于此无以加矣】
　　○如月之恒【胡登反】如日之升如南山之寿不骞【起防反】不崩如松柏之茂无不尔或承
　　集传赋也恒【陆氏德明曰恒本亦作縆】升出也月上而就盈【孔氏颖达曰有上下知上者以对如日之升是益进之义故知上矣】日始出而就明骞亏也承继也言旧叶将落而新叶已生相继而长茂也【问承是继承相接续之义如何朱子曰松柏非是叶不凋但旧叶凋时新叶已生】集说【吕氏大临曰上言神享之矣民服之矣福禄无以加矣又欲常享是福有进而无退有成而无亏相承而无衰故以日月南山松柏喻焉○辅氏广曰此章又言其进盛悠久相继无穷之意无不尔或承是言其子孙承继之意夫人心自以爲足则已矣故天保之臣祝其君以福禄言有尽而意无尽也】总论【朱氏善曰是诗前三章言天之福我君后三章言神之福我君故三章以山阜冈陵喻其福之兴盛以川之方至喻其福之盛长所以终首章而下之意六章以日月松柏喻其福之方进而不已以南山喻其福之有常而不变所以终四章而下之意当是时君以鹿鸣四牡皇华燕羣臣以常棣燕兄弟以伐木燕朋友而臣之所以荅其君者如此君燕其臣臣媚其君此所以上下交德业成而均享盛大悠久之福也欤○季氏本曰人君能以德及民宜享多福故其臣美之盖欲其德之有常也虽称颂之而归于有德则责难之意寓焉○朱氏谋防曰人臣将以福禄祝其君不敢自爲之词必称天保之天定之先公先王以诒之尊敬之义也】
　　天保六章章六句
　　集说【孔氏颖达曰作天保诗者言下报上也谓臣下作诗歌君之美言天保神祐福禄所钟是臣下归美以报其上○刘氏瑾曰鹿鸣以下五诗所言非同一事所歌非同一时所燕非同一臣而其臣之荅之则惟同歌此诗者盖凡臣子之祝报其君惟愿其福禄寿考而已试取前五诗分而读之而各以此诗荅之尤可见其一时君臣相与殷勤忠厚之意】
　　采薇采薇薇亦作【叶则故反】止曰归曰归岁亦莫【音暮】止靡室靡家【叶古乎反】玁【音险】狁【音允】之故不遑啓居玁狁之故【此章作与莫故叶薇与归叶家又与居叶】
　　集传兴也薇菜名【吕氏祖谦曰薇解见草虫】作生出地也【刘氏彝曰作谓芽初出土】莫晚靡无也玁狁北狄也遑暇啓跪也【严氏粲曰解见四牡不遑啓居】○此遣戍役之诗【孔氏颖达曰戍守也谓遣守卫之役人】以其出戍之时采薇以食而念归期之远也故爲其自言而以采薇起兴曰采薇采薇则薇亦作止矣【黄氏佐曰今年春也】曰归曰归则岁亦莫止矣【黄氏佐曰明年冬也】然凡此所以使我舍其室家而不暇啓居者非上之人故爲是以苦我也直以玁狁侵陵之故有所不得已而然耳盖叙其勤苦悲伤之情而又风以义也程子曰毒民不由其上则人怀敌忾之心矣又曰古者戍役两朞而还今年春莫行明年夏代者至复留备秋至过十一月而归又明年中【音仲】春至春莫遣次戍者毎秋与冬初两番戍者皆在疆圉如今之防秋也【许氏谦曰防秋宋遣戍之名】
　　集说【程子曰采薇采薇以薇爲遣戍役之候也曰归曰归深念归时在岁暮也舍其室家不遑暇起居以玁狁之故也○严氏粲曰念归之切当在岁晚虽托爲军士自计之辞亦因示归期以安其心也玁狁之故言不得已而用兵非上之人毒我也此以义晓之而托于军士之自道若其心之已谕耳】
　　○采薇采薇薇亦柔止曰归曰归心亦忧止忧心烈烈载饥载渴【叶巨烈反】我戍未定靡使归聘
　　集传兴也柔始生而弱也烈烈忧貌载则也定止聘问也【孔氏颖达曰聘问俱是谓问安否之义散则通对则别】○言戍人念归期之远而忧劳之甚然戍事未已则无人可使归而问其室家之安否也
　　集说【辅氏广曰凡人在道路时饥渴固有所不免故卒章言其归路之情亦曰载渇载饥戍者勤苦之情大槩最切者有四一则有舍其室家之悲二则有不遑啓居之劳三则有载饥载渴之苦四则有不得其家音信之忧故此诗于首两章备道此四事以慰之○叚氏昌武曰天下之艰苦非所期而骤遭焉则情必至于难堪倘前知其必然而一旦当之则安矣是诗作于遣戍之初而预道其室家之契阔饥渴之穷困道途经歴之险阻如此正所以安其心使不至临境而惊忧也】
　　○采薇采薇薇亦刚止曰归曰归岁亦阳止王事靡盬不遑啓处忧心孔疚【叶讫力反】我行不来【叶六直反】
　　集传兴也刚旣成而刚也【李氏公凯曰始言薇始生中而柔终而刚以见天时之变尔】阳十月也时纯隂用事嫌于无阳故名之曰阳月也【程子曰疑于无阳故谓阳月然何时无阳如日有光之类盖阴阳之气有常存而不移者有消长而无穷者○问十月何以爲阳月朱子曰剥尽而坤复则一阳生也复之一阳不是顿然便生乃是自坤卦中积来且一月三十日以复之一阳分作三十分从小雪后一日生一分到十一月半一阳始成以此见天地无休息处】孔甚疚病也来归也此见士之竭力致死无还心也
　　集说【辅氏广曰岁亦阳止亦谓来岁之十月于归期爲近也此章言其旣至戍所则当勉于王事无苟安息宼敌之来当竭力致死而无复有回顾之意忧心孔疚切于仁也我行不来安于义也情与理竝行而不相悖也】
　　○彼尔维何维常之华【芳无胡瓜二反】彼路斯何君子之车【斤于尺奢二反】戎车旣驾四牡业业岂敢定居一月三捷
　　集传兴也尔华盛貌【董氏逌曰尔雅注说文皆作薾薾华盛貌】常常棣也【严氏粲曰解见常棣】路戎车也君子谓将帅也【孔氏颖达曰以其乘路车而称君子故知谓将帅得称路者左传郑子蟜叔孙豹王赐之大路是卿车得称路也】业业壮也捷胜也○彼尔然而盛者常棣之华也彼路车者君子之车也戎车旣驾而四牡盛矣则何敢以定居乎庶乎一月之间三战而三捷矣【朱氏公迁曰此章预言其蓄勇以待敌如此】
　　集说【郑氏康成曰言彼尔者乃常棣之华以兴将率车马服饰之盛○王氏安石曰岂敢定居一月三捷言忧勤之至而冀其功之速成也○叚氏昌武曰圣人不欲以一战求尽也战而败败而三焉在彼亦心服在此亦非幸矣曰三者以赴敌休士之节约而言之也】
　　○驾彼四牡四牡骙骙【求龟反】君子所依小人所腓【符非反】四牡翼翼象弭【弥氐反】鱼服【叶蒲北反】岂不日戒【叶讫力反】玁狁孔棘
　　集传赋也骙骙强也依犹乘也腓犹芘也【郑氏康成曰腓当作芘○孔氏颖达曰谓依廕也】程子曰腓随动也如足之腓足动则随而动也【董氏逌曰案字书腓胫腨也易之咸艮皆取象以着其随物以动也○李氏樗曰言此车乃君子所处小人则从而动也】翼翼行列整治之状象弭以象骨饰弓弰【所交反】也【孔氏颖达曰释器云弓有缘者谓之弓孙炎曰缘谓缴束而漆之又曰无缘者谓之弭孙炎曰不以缴束骨饰两头者也然则弭者弓弰之名以象骨爲之是弓之末弭也○严氏粲曰左传云左执鞭弭曲礼云右手执箫箫弭头卽受处以象齿饰之上下不至龃龉也】鱼兽名似猪东海有之其皮背上斑文腹下纯靑可爲弓鞬【居言反】矢服也【陆氏玑曰鱼兽之皮虽干燥以爲弓鞬矢服经年海水潮及天将雨其毛皆起水潮还及天晴其毛复如故】戒警棘急也○言戎车者将帅之所依乘戍役之所芘倚【刘氏彝曰君子则依之以爲备御也小人则腓之以爲进退也】且其行列整治而器械精好如此岂不日相警戒乎玁狁之难甚急诚不可以忘备也【朱氏公迁曰此章亦预言在戍所之时而致谨以防宼者如此】
　　集说【陈氏祥道曰古者之用兵也险野人爲主易野车爲主则险野非不用车而主于人易野非不用人而主于车车之于战动则足以冲突止则足以营卫将卒有所芘兵械衣裘有所赍诗曰君子所依小人所腓则车之爲利大矣○邹氏泉曰驾彼二句言驾车之马甚强也君子二句言所乘之车利用也四牡句言行列整治也象弭句言器械精好也岂不日戒总承车马行伍器械如此岂可恃此而不日相警戒乎玁狁孔棘卽警戒之辞】
　　○昔我往矣杨柳依依今我来思雨【于付反】雪霏霏【芳菲反】行道迟迟载渴载饥我心伤悲莫知我哀【叶于希反】
　　集传赋也杨栁蒲栁也霏霏雪甚貌迟迟长远也○此章又设爲役人预自道其归时之事以见其勤劳之甚也程子曰此皆极道其劳苦忧伤之情也上能察其情则虽劳而不怨虽忧而能励矣范氏曰予于采薇见先王以人道使人后世则牛羊而已矣【朱氏公迁曰首章风谕以不得已之意末章体悉以不忍人之心起结两章相应也】
　　集说【曹氏粹中曰往时杨柳依依则与首章薇作之候同来时雨雪霏霏则迟于三章阳止之候矣○辅氏广曰路之长远身之饥渴是亦劳苦之甚而伤悲之极也上之人旣已述其情如此则知之可谓尽矣而犹曰莫知我哀可见其体悉之心无有穷极也且于其遣戍之初而遽言及此则亦不忧上之人不我知矣】
　　总论【程子曰首章述事之由次章三章极道劳苦忧伤之情四章五章则劝以义卒章言其归以悯其劳○朱氏公迁曰前三章虽兼私情公义言而重在义四章五章专言公义六章専言私情敎戒以倡其勤悯恤以致其悦使人之道当然也】
　　采薇六章章八句
　　集说【范氏处义曰采薇序虽指言文王之时大抵天保以上采薇以下文武之世皆歌此乐章宜爲文武之诗○谢氏枋得曰采薇一诗见先王仁厚之至所谓体羣臣所谓本人情所谓说以使民民忘其劳当以东山诗合观】
　　我出我车于彼牧【叶莫狄反】矣自天子所谓我来【叶六直反】矣召彼仆夫谓之载【叶节力反】矣王事多难【乃旦反】维其棘矣集传赋也牧郊外也【尔雅郊外谓之牧○邢氏昺曰言可放牧也】自从也天子周王也仆夫御夫也【孔氏颖达曰周礼戎仆掌御戎车御夫掌御贰车从车是仆夫与御夫别矣而言仆夫御夫者以此云维其载矣言装载物是从车之事故爲御夫其实此仆夫亦有戎仆也】○此劳还率【音帅】之诗追言其始受命出征之时出车于郊外而语其人曰我受命于天子之所而来于是乎召仆夫使之载其车以行而戒之曰王事多难是行也不可以缓矣
　　集说【郑氏康成曰王命召已已卽召御夫使装载物而往王之事多难其召我必急欲疾趋之此序其忠敬也○程子曰出车于牧王命之征赴事之急不敢宁也○谢氏枋得曰此章有尊敬王命之礼有忧勤王事之志有整暇勇决之材有奔走犯难之忠○邹氏泉曰自天子所二句盖语其人以见王命之重与三章天子命我城彼朔方意不类此是在郊外时事彼是至朔方时事此是表其出有所自彼欲振作士卒之气耳】
　　○我出我车于彼郊【叶音高】矣设此旐【音兆】矣建彼旄矣【音毛】彼旟【音余】旐斯胡不旆旆【叶蒲寐反】忧心悄悄仆夫况瘁【似醉反】集传赋也郊在牧内【刘氏瑾曰都城外五十里爲近郊百里爲远郊也】盖前军已至牧而后军犹在郊也【陆氏化熙曰出车在郊视前在牧之车爲后军则所见止是设旐建旄而设旟建旄已在彼牧故亟接之曰彼旟旐斯盖兼前后军言之也】设陈也龟蛇曰旐【许氏谦曰龟蛇曰旐鸟隼曰旟及下交龙爲旂皆周礼司常文】建立也旄注旄于旗干之首也鸟隼曰旟【严氏粲曰旟解见鄘干旄】鸟隼龟蛇曲礼所谓前朱雀而后武也【范氏处义曰诗所谓旐者武也所谓旟者朱雀也】杨氏曰师行之法四方之星各随其方以爲左右前后进退有度各司其局【朱氏公迁曰局部分也左者常左右者常右前后亦然不易其所也】则士无失伍离次矣旆旆飞扬之貌【严氏粲曰继旐曰旆旆以全帛爲之续旐末爲燕尾者名之爲旆言旆之本体也左传建而不旆言不张旆也此胡不旆旆乃飞扬之貌生民荏菽旆旆亦扬起也】悄悄忧貌况兹也或云当作怳○言出车在郊建设旗帜【音炽】彼旗帜者岂不旆旆而飞扬乎但将帅方以任大责重爲忧而仆夫亦爲之恐惧而憔悴耳东莱吕氏曰古者出师以防礼处之命下之日士皆泣涕夫子之言行三军亦曰临事而惧皆此意也【黄氏干曰临事而怀惧则有持重谨畏之心此诚行军法也】集说【程子曰旣受命而行有旗章之盛见付与之重忧劳其事也○严氏粲曰设爲将率之辞言出车郊地人竞于趋事或设旐于干或建旄于车车上载干干上设旐干首有旄旄旐互言之耳彼旟与旐皆旆旆然飞扬军容甚张也然忧心悄悄仆夫亦爲之憔悴述其前时之戒惧以慰劳之也】
　　○王命南仲往城于方出车彭彭【叶铺郎反】旂旐央央【于良反】天子命我城彼朔方赫赫南仲玁狁于襄
　　集传赋也王周王也南仲此时大将也【程子曰指元帅之名以显其功】方朔方【孔氏颖达曰北方皆言朔方尧典云宅朔方尔雅云朔北方也此直云方卽朔方也】今灵夏等州之地【皇舆表灵州今灵州所属宁夏卫夏州今宁夏卫竝隶陜西】彭彭众盛貌交龙爲旂此所谓左靑龙也央央鲜明也赫赫威名光显也襄除也或曰上也与怀山襄陵之襄同【蔡氏沈曰襄驾出其上也】言胜之也○东莱吕氏曰大将传天子之命以令军众于是车马众盛旂旐鲜明威灵气熖赫然动人矣兵事以哀敬爲本而所尚则威二章之戒惧三章之奋扬竝行而不相悖也程子曰城朔方而玁狁之难除御戎狄之道守备爲本不以攻战爲先也【范氏祖禹曰往城于方所以守卫中国也非取玁狁之地而城之○刘氏瑾曰此上三章皆本于公义以劳之也】
　　集说【蒋氏悌生曰王命南仲往城于方国人之辞也天子命我城彼朔方南仲之辞也由国人观之则军之甚盛不可当自南仲论之则制戎之长策不可易诚以战而胜之不若不战而屈人兵之爲愈胜而灭之孰若兵不血刃而戎患自息之爲长此明良之定防驭戎之要术出自王言而入乎南仲之耳所谓神武而不杀者欤○姚氏舜牧曰说王命南仲往城于方见上所云出车建帜以急难者盖承此命耳故南仲始出令军中以振厉士卒之气士卒皆用命而玁狁于襄焉其出也有名其作也有勇而其往也无敌此之谓王者之师此之谓王者之将】
　　○昔我往矣黍稷方华【叶芳无反】今我来思雨【于付反】雪载涂王事多难不遑啓居岂不懐归畏此简书
　　集传赋也华盛也涂冻释而泥涂也【孔氏颖达曰雪落而释爲泥涂】简书戒命也邻国有急则以简书相戒命也或曰简书防命临遣之词也【孔氏颖达曰古者无纸有事则书之于简谓之简书○问简书二说朱子曰后说爲长当以后说载前前说则据左氏简书同恶相恤之谓然此是天子戒命不得谓之邻国也○黄氏佐曰左传狄人伐邢管敬仲言于齐侯曰请救邢以从简书集注出此然非此诗本意故从后说】○此言其旣归在涂而本其往时所见与今还时所遭以见其出之久也东莱吕氏曰采薇之所谓往遣戍时也此诗之所谓往在道时也采薇之所谓来戍毕时也此诗之所谓来归而在道时也
　　集说【曹氏粹中曰南仲旣襄玁狁则思归矣继得伐西戎之命不敢或违故曰畏此简书○严氏粲曰言我昔自朔方而往伐西戎当黍稷方华六月时也今我自伐西戎归而在道雪释爲涂泥春初时也初谓止伐玁狁期于岁莫可以毕事而归因有西伐之命遂致迁延春初犹在道也简书谓移师西伐之命也】
　　○喓喓【于遥反】草虫趯趯【他歴反】阜螽未见君子忧心忡忡【敕中反】旣见君子我心则降【戸江反叶胡攻反】赫赫南仲薄伐西戎
　　集传赋也此言将帅之出征也其室家感时物之变而念之以爲未见而忧之如此必旣见然后心可降耳【朱氏公迁曰此与召南草虫同但彼妇人自述之词此则述妇人之情而代赋其事耳】然此南仲今何在乎方往伐西戎而未归也岂旣却玁狁而还师以伐昆夷也与薄之爲言聊也盖不劳余力矣
　　集说【程子曰观此诗意似当时西戎兵不加而服○辅氏广曰前章旣言其归途之事故此章又述其室家之情虽家室之人皆以爲薄伐西戎不劳余力则王者之师有征而无战可知也○季氏本曰草虫鸣郑氏以爲晚秋之时盖在六月出车之后雨雪载涂之前朔方城毕而西戎警急之时也此时南仲家人感于时物之变方思其归而忽有西戎之伐尚不得归也】
　　○春日迟迟卉【许贵反】木萋萋【七西反】仓庚喈喈【音皆叶居奚反】采蘩祁祁【臣移反】执讯【音信】获丑薄言还【音旋】归赫赫南仲玁狁于夷
　　集传赋也卉草也萋萋盛貌仓庚黄鹂也喈喈声之和也讯其魁首当讯问者也丑徒众也夷平也【姚氏舜牧曰于襄者埽除而无敌也于夷者荡平而无事也】○欧阳氏曰述其归时春日暄妍草木荣茂而禽鸟和鸣于此之时执讯获丑而归岂不乐哉郑氏曰此诗亦伐西戎独言平玁狁者玁狁大故以爲始以爲终【刘氏瑾曰此则述其归日之懽情以劳之也】集说【严氏粲曰上章言其未归也室家望之此章言其旣归也室家喜之叙景物之暄妍称将率之功伐皆喜而道之也蘩以生蚕妇人之事述其所见知爲室家之言也独言玁狁不言西戎者举出师所主也采芑不战亦言执讯获丑此诗亦不战而言之也】
　　总论【程子曰此诗所赋自受命至还归其事有叙大要在归功将率○辅氏广曰行师之道始出则尚严肃旣归则尚和乐故出则有誓而归曰凯还前三章则如秋霜之肃后三章则如春风之和如此然后谓之王者之师】
　　出车六章章八句
　　集说【严氏粲曰采薇方遣行之初而预道其将来之劳苦见深体之心也出车杕杜当还归之候而追述其已往之劳苦示不忘之意也】
　　有杕【大计反】之杜有睆【华板反】其实王事靡盬继嗣我日日月阳止女心伤止征夫遑止
　　集传赋也睆实貌嗣续也阳十月也【严氏粲曰阳解见采薇】遑暇也○此劳还役之诗【郑氏康成曰役戍役也】故追述其未还之时室家感于时物之变而思之曰特生之杜【严氏粲曰杜解见唐杕杜】有晥其实则秋冬之交矣而征夫以王事出乃以日继日而无休息之期【王氏质曰继嗣我日积日爲月而至于阳】至于十月可以归而犹不至故女心悲伤而曰征夫亦可以暇矣曷爲而不归哉【范氏祖禹曰女心伤止居者之思也凡行役惟居者之忧爲甚】或曰兴也【毛氏苌曰兴也杕杜犹得其时蕃兹征夫劳苦不得尽其天性】下章放此【刘氏瑾曰指二章而言也】
　　集说【曹氏粹中曰始遣之也以杨栁依依之时而出行期以雨雪霏霏之时而来归今旣十月期已至矣故其室家思念之久而至于哀伤也○辅氏广曰述其室家之情不直言其思之切而必曰王事靡盬则虽其室家亦知义也○刘氏瑾曰次年十月乃戍毕之时故采薇遣戍之际预言岁亦阳止以爲归期此章之思望征夫者亦以日月阳止而知其遑暇也】
　　○有杕之杜其叶萋萋王事靡盬我心伤悲卉木萋止女心悲止征夫归止
　　集传赋也萋萋盛貌春将莫之时也归止可以归也集说【毛氏苌曰室家逾时则思○辅氏广曰王事靡盬者公义也我心伤悲者私情也虽其室家亦情义竝行而不相悖也○刘氏瑾曰戍者之还当以仲春至家故此章于杕杜萋萋之时而知征夫之可以归也○邹氏泉曰杕杜有实是去年十月秋冬之交戍毕之期也故念其当暇杕杜有叶是今年二月春之将莫至家之期也故念其当归】
　　○陟彼北山言采其杞王事靡盬忧我父母【叶满洧反】檀车幝幝【尺善反】四牡痯痯【古缓反叶古转反】征夫不远
　　集传赋也檀木坚宜爲车【毛氏苌曰檀车役车也○孔氏颖达曰伐檀曰伐轮伐辐是檀可爲车之轮辐又大明云檀车煌煌武王之戎车】幝幝敝貌痯痯罢【音皮】貌○登山采杞则春已暮而杞可食矣盖托以望其君子【曹氏粹中曰以朔方而视岐周爲南故陟北山以望之】而念其以王事诒父母之忧也【吕氏祖谦曰邱氏曰我君子也父母君子之父母也】然檀车之坚而敝矣四牡之壮而罢矣【孔氏颖达曰役夫以从征之故其甲士三人所乘之车而备四马故曰四牡非庶人寻常得乘四马也】则征夫之归亦不远矣集说【严氏粲曰妇以事舅姑爲职汝坟勉其夫以正则曰父母孔迩盖谓不必忧家也此诗望其夫之归则曰忧我父母盖谓父母思之当早归也汝坟则下之人明其义此诗则上之人体其情各尽其道也】
　　○匪载匪来【叶立直反】忧心孔疚【叶讫力反】期逝不至【叶朱力反】而多爲恤卜筮偕【叶举里反】止会言近【叶渠纪反】止征夫迩止
　　集传赋也载装疚病逝往恤忧偕俱防合也○言征夫不装载而来归固已使我念之而甚病矣况归期已过而犹不至则使我多爲忧恤宜如何哉【毛氏苌曰远行不必如期室家之情以期望之○王氏炎曰而多爲恤饥渴欤疾病欤死伤欤是何期逝不至也】故且卜且筮相袭俱作【何氏楷曰礼大事先筮而后卜小事则龟筮不相袭今相袭俱作以心之惶惑不定也】合言于繇【直又反○罗氏中行曰蓍龟之辞也】而皆曰近矣则征夫其亦迩而将至矣范氏曰以卜筮终之言思之切而无所不爲也
　　集说【辅氏广曰征夫不远料想之辞也征夫迩止决定之辞也归期近而思愈切者人情也期逝不至然后忧伤孔疚焉行者过期而不至则居者之忧百端矣○邹氏泉曰近谋乃心或蔽于私臆远度诸物犹出于想像故以卜筮终之】
　　总论【范氏处义曰此诗专劳戍役终始言室家思望待小人之道尤贵于切近其情也○严氏粲曰此诗四章皆不言戍役来归之事惟述其未归之时室家思望之切如此则今日之归其喜乐爲何如也所以慰劳之也○刘氏瑾曰前三章皆述其私情而兼公义爲言卒章则又专劳之以私情大槩与四牡采薇出车同本于公私情义以慰之也】
　　杕杜四章章七句
　　集传郑氏曰遣将帅及戍役同歌同时欲其同心也反而劳之异歌异日殊尊卑也记曰赐君子小人不同日此其义也王氏曰出而用兵则均服同食一众心也入而振旅则殊尊卑辨贵贱定众志也范氏曰出车劳率故美其功杕杜劳众故极其情先王以己之心爲人之心故能曲尽其情使民忘其死以忠于上也
　　集说【苏氏辙曰兵之出也有遣役而无遣率盖爲军中之礼也军中上下同事故遣役而遂遣率及其还也率役分劳盖爲国中之礼也国中贵贱异数故劳率而后劳役○李氏樗曰吕吉甫尝云其遣也则预述其还归之事其还归也又不忘其行役之劳故采薇出车枤杜之诗遣劳率役之事虽不同而叙其往返始终之情以悯之则一也】
　　南陔
　　集传此笙诗也有声无词旧在鱼丽之后以仪礼考之其篇次当在此【辅氏广曰已下三篇不缀于皇皇者华之后而附于此者欲以笙诗六篇相次也】今正之说见华黍
　　附录【李氏善曰陔陇也○吕氏向曰南方养万物方此以戒养故取之爲名○王氏应麟曰羣经音辩云序曰孝子相戒以养陔当训戒鄕飮酒燕礼宾醉而出奏陔夏郑氏注陔之言戒也以陔爲节明无失礼与诗序义协愚案春官乐师郑司农注今时行礼于大学罢出以鼓陔爲节】
　　鹿鸣之什十篇一篇无辞凡四十六章二百九十七句
　　白华之什二之二
　　集传毛公以南陔以下三篇无辞故升鱼丽以足鹿鸣什数而附笙诗三篇于其后因以南有嘉鱼爲次什之首今悉依仪礼正之
　　白华
　　集传笙诗也说见上下篇
　　华黍
　　集传亦笙诗也乡饮酒礼鼓瑟而歌鹿鸣四牡皇皇者华然后笙入堂下磬南北面立乐南陔白华华黍燕礼亦鼓瑟而歌鹿鸣四牡皇华然后笙入立于县中【李氏如圭曰诸侯轩县县中者北县之南也鄕飮酒唯有磬故笙立于磬南】奏南陔白华华黍南陔以下今无以考其名篇之义然曰笙曰乐曰奏而不言歌则有声而无词明矣所以知其篇第在此者意古经篇题之下必有谱焉如投壶鲁鼓薛鼔之节而亡之耳【刘氏瑾曰鲁鼔薛鼔之节其谱见礼记投壶篇末盖鲁薛二国投壶燕射击鼔之节也其圆者击鼙其方者击鼓其节不同亦皆有声而无词也】
　　集说【董氏逌曰笙入者有声而无诗也盖诗有歌有声见于诗者歌也寓于乐者声也以其用于乡人邦国故当时人习其义工师肄业朝夕其事是以因其器识其声而知其义之如是也然则亡其辞者非失亡之乃本亡也○李氏樗曰其辞旣亡则其义不可得而知郑渔仲曰诗多以首二字或篇中次取二字或一字以爲题如螽斯樛木之类皆是卽物而命或赋或喻故一篇之义全属题中如竹竿君子阳阳大东四月之类一篇之义不全属题中丰还之类一篇之义全不在是但说篇中一两字尔此六章有题无诗作序者但考二字便率意作一篇之序此说是也夫言诗正如言书其亡书序虽存亦不可以强通诗旣亡其辞又无其文安可以强通乎毛氏以意度之其后束晳又以毛氏之意作补亡也○黄氏震曰古者亡卽无字亡其辞之说云出于毛公毛公汉人汉世以亡爲无王雪山云西汉亡一人之狱是也】附录【序曰南陔孝子相戒以养也白华孝子之絜白也华黍时和岁丰宜黍稷也○毛氏苌曰有其义而亡其辞○郑氏康成曰此三篇者鄕飮酒燕礼用焉孔子论诗雅颂各得其所时俱在耳遭战国及秦之世而亡之其义则与众篇之义合编故存至毛公爲诂训传乃分众篇之义各置于其篇端云○张子曰人或言亡诗六篇古无其诗旣无诗安得有此篇必是有其辞所以亡者良由施之于笙非若歌之可习○吕氏祖谦曰国语叔孙穆子聘晋伶箫咏歌鹿鸣之三鹿鸣三篇旣可与箫相和而歌则南陔以下岂不可与笙相和而歌乎○严氏粲曰乐以人声爲主人声卽所歌之诗也若本无其辞则无由有其义矣序本因其辞以知其义后亡其辞则惟有序所言之义存耳】
　　鱼丽【力驰反】于罶【音柳与酒叶】鲿【音常】鲨【音沙叶苏何反】君子有酒旨且多
　　集传兴也丽历也罶以曲簿爲笱而承梁之空【音孔】者也【毛氏苌曰罶曲梁也寡妇之笱也○孔氏颖达曰以簿爲鱼笱其功易故号寡妇笱耳非寡妇所作也】鲿扬也今黄颊鱼是也似燕头鱼身形厚而长大颊骨正黄鱼之大而有力解飞者【陆氏佃曰今黄鳞鱼性浮而善飞跃故一曰扬也】鲨鮀【徒何反】也鱼狭而小常张口吹沙故又名吹沙【濮氏一之曰鲨鱼多种有极大者其皮如沙今人以爲刀劒鞘吹沙小鱼耳】君子指主人旨且多旨而又多也【朱子曰旧说君子有酒旨爲句且多爲句非是当以有酒爲句旨且多爲句且罶酒鲨多亦隔句协韵也】○此燕飨通用之乐歌卽燕飨所荐之羞而极道其美且多见主人礼意之勤以优宾也【何氏英曰古人燕飨物致盛备盖无非以寓其诚敬而賔亦乐其优勤之意也】或曰赋也下二章放此【毛氏苌曰太平而后微物众多取之有时用之有道则物莫不多矣古者不风不防不行火草木不折不操斧斤不入山林豺祭兽然后杀獭祭鱼然后渔鹰隼击然后罻罗设是以天子不合围诸侯不掩羣大夫不麛不卵士不隐塞庶人不数罟故山不童泽不竭鸟兽鱼鼈皆得其所然○朱子曰凡此皆先王之政也然必有至诚恻怛之心仁厚恺悌之化使人不知其所以爲之者然后可行耳不然则丛脞已甚矣岂所恃以爲治者哉】
　　集说【苏氏辙曰苟而获鲿鲨施者小而得者大也古之仁人交万物有道取之有时用之有节则草木鸟兽蕃殖无有求而不得君子于是及其闲暇而爲酒醴以燕乐之旣旨且多言无所不备也○朱氏公迁曰此不主言鱼借之以爲起语耳但罶中之鱼旣有鲿又有鲨君子之酒旣已旨又且多以二者兼备爲兴】
　　○鱼丽于罶鲂鳢【音礼】君子有酒多且旨
　　集传兴也鳢鲖【同重二音】也【严氏粲曰毛氏以鳢爲鲖本草云蠡一名鲖今黑鳢鱼也】又曰鲩【音睆】也【严氏粲白舍人云鳢名鲩陆玑云鲩似鲤颊狭而厚是舍人与陆玑皆以鲤爲今之鲩鱼也】
　　集说【季氏本曰多旨卽上章之意取协韵故覆言耳】
　　○鱼丽于罶鰋【音偃】鲤君子有酒旨且有【叶羽已反】
　　集传兴也鰋鮎【念平声】也【孔氏颖达曰释鱼有鰋鮎郭璞曰今鰋额白鱼也鮎别名鳀孙炎以爲鰋鮎一鱼郭璞以鰋鮎各爲一鱼】有犹多也
　　集说【范氏处义曰万物盛多诗人特取于鱼何也盖鱼之爲物非人力所能及必阴阳和而后众多故梦鱼者爲丰年之兆今鱼之丽于羀者有鲿鲨焉有鲂鳢焉有鰋鲤焉则他物之盛当称是矣君子之行礼特言有酒盖酒以行礼故爲酒爲醴所以洽百礼○濮氏一之曰兴言竹羀何足以得巨鱼而乃有鱼如是之多自谦不足以致贤而乃賔客如是之众虽众也主人不患于无酒也美而且多多而且有则取之不竭矣言酒则殽随之言物则所该者广岂眞谓罶中之鱼哉谓曲梁之笱果可以得如是众多之鱼哉】
　　○物其多矣维其嘉【叶居何反】矣
　　集传赋也
　　集说【季氏本曰物谓水陆之羞嘉卽旨也本前章多且旨而言】
　　○物其旨矣维其偕【叶举里反】矣
　　集传赋也
　　集说【吕氏祖谦曰物虽嘉旨然陆产或不如水产之盛泽物不如山物之蕃犹未可以言偕也○季氏本曰偕卽多也言水陆之物皆备也】
　　○物其有【叶羽已反】矣维其时【叶上纸反】矣
　　集传赋也苏氏曰多则患其不嘉旨则患其不齐有则患其不时今多而能嘉旨而能齐有而能时言曲全也
　　集说【程子曰盛而及时也○王氏安石曰若季冬荐鱼春献鲔之类是也○吕氏大临曰物常有而不乏则可以待时而取之故曰维其时矣物不常有不可必其时也○吕氏祖谦曰物虽盛多而偕有必适当其时然后尽善所谓时者不専爲用之之时也苟非国家闲暇内外无故则物虽盛不能全其乐矣】总论【季氏本曰前三章皆言有酒乃置酒之通名也后三章皆言物则其所谓旨所谓多者皆以殽言矣虽用字不同其实嘉与时皆所以言旨也有与偕皆所以言多也不过卽旨多二义反覆叹咏以见主人礼意之殷勤耳如此贤者岂不乐就哉○黄氏佐曰或曰樽酒簋贰曰可用享而瓠叶兔斯圣人取之鱼丽之燕母乃过于侈乎夫养贤所以养天下也故圣王重之燕飨所以致其交也故贤士观之俭岂其所先哉燕之于寝则称之曰賔飨之于庙则躬爲献酬礼以食之乐以乐之实以将之犹汲汲然若有所不及也故鱼丽则尽物以优賔瓠叶则薄物必与賔共彼述主人之谦词此逹主人之诚意非以论丰俭也】
　　鱼丽六章三章章四句三章章二句
　　集传案仪礼乡飮酒及燕礼前乐旣毕【朱氏公迁曰前乐谓歌鹿鸣四牡皇华奏南陔白华华黍也】皆闲歌鱼丽笙由庚歌南有嘉鱼笙崇丘歌南山有台笙由仪闲代也言一歌一吹也然则此六者盖一时之诗而皆爲燕飨宾客上下通用之乐毛公分鱼丽以足前什而说者不察遂分鱼丽以上爲文武诗嘉鱼以下爲成王诗其失甚矣
　　集说【孔氏颖达曰作鱼丽诗者美当时万物盛多能备礼也○朱子曰鱼丽诸篇皆君臣燕饮之诗道主人意以誉賔如今宴饮致语之类亦有闲叙賔客辞者汉书载客歌骊驹主人歌客无庸归亦此意】
　　由庚
　　集传此亦笙诗说见鱼丽
　　附录【李氏善曰由从也庚道也言物竝得从阴阳道理而生也】
　　南有嘉鱼烝【之承反】然罩罩【张敎竹卓二反】君子有酒嘉賔式燕以乐【五敎历各二反】
　　集传兴也南谓江汉之闲嘉鱼鲤质鳟【才损反】鳞肌肉甚美【朱氏公迁曰诸本作鳟鲫肌误○何氏英曰吴师道曰案诗记引山阴陆氏曰鲤质鳟鳞肌肉甚美传是本此而本有误脱今兴国刋本朱鉴所传者鲤质鳟鳞爲是鲫字误无疑】出于沔南之丙穴【李氏樗曰嘉鱼郑氏意以爲善鱼是鱼之美者案左太冲蜀都赋嘉鱼出于丙穴在汉中沔阳县嘉乃是鱼名也】烝然发语声也罩篧【助角反】也编细竹以罩鱼者也【孔氏颖达曰释器云篧谓之罩李廵曰篧编细竹以爲罩捕鱼也孙炎曰今楚篧也郭璞曰今鱼罩然则罩以竹爲之无竹则以荆故谓之楚篧】重言罩罩非一之词也○此亦燕飨通用之乐故其辞曰南有嘉鱼则必烝然而罩罩之矣君子有酒则必与嘉賔共之而式燕以乐矣此亦因所荐之物而道达主人乐賔之意也【刘氏瑾曰诗言燕乐衎绥旣燕而又燕故知爲道达主人乐賔之意】
　　集说【苏氐辙曰鱼之在水至深远矣然人未尝以深远爲辞而不求虽不可得犹久伺而多罩之是以鱼无有不得也苟君子之求贤心诚好之而不倦如是人之于鱼则亦岂有不可得者哉○朱氏公迁曰以鱼起兴与鱼丽同所荐之物不止于鱼特借此爲起语耳然鱼必取以供燕飨酒必举以乐賔客则又以用物之义爲兴也○姚氏舜牧曰读其词似以有鱼兴有酒然其意实以嘉鱼兴嘉賔也观下章甘瓠翩鵻自见得】
　　○南有嘉鱼烝然汕汕【所谏反】君子有酒嘉宾式燕以衎【苦旦反】
　　集传兴也汕樔【刘氏瑾曰尔雅作罺竝侧交反】也以薄汕鱼也【郑氏康成曰今之撩罟也】衎乐也【唐氏汝谔曰衎卽乐之甚也易曰饮食衎衎】
　　集说【陆氏佃曰君子求贤上笼之如罩下撩之如汕淮南子曰罩者抑之罾者举之爲之难易得鱼一也】
　　○南有樛【居虬反】木甘瓠【音护】累【力追反】之君子有酒嘉宾式燕绥之
　　集传兴也○东莱吕氏曰瓠有甘有苦甘瓠则可食者也樛木下垂而美实累之固结而不可解也愚谓此兴之取义者似比而实兴也【朱氏公迁曰主人卑礼而嘉賔乐之绸缪缱绻亦若此也此以相得之意爲兴】
　　集说【苏氏辙曰瓜蔓于地然其遇樛木也未甞不累之而上物之相从物之性也岂有贤者而不愿从人者哉独患不之求耳○陆氏佃曰言樛木下逮故甘瓠得以累之则以贵下贱之况也传曰苦匏不材于人则明此甘瓠譬其材也○黄氏佐曰樛木兴君子甘瓠兴嘉賔绥之自我燕賔而言纒绵殷勤以安其心也】
　　○翩翩者鵻【之谁反】烝然来【叶六直陵之二反】思君子有酒嘉宾式燕又【叶夷昔反或如字】思
　　集传兴也此兴之全不取义者也【辅氏广曰诗中兴体固有此两様但此二章相比故于此发之也】思语辞也又旣燕而又燕以见其至诚有加而无已也【孔氏颖达曰思皆爲辞频与之燕言亲之甚也】或曰又思言其又思念而不忘也【朱子曰来思之思语辞又思旣燕而又思之也凡思字爲语助者上字协韵爲思虑之思本字协韵此章则来字与末句思字协韵也】
　　集说【曹氏粹中曰以其类自至不待更如嘉鱼之初勤劳以求之也初曰烝然罩罩烝然汕汕末曰烝然来思惟其始求之众故其终能致来者之众也○徐氏凤彩曰鵻性专一今肯翩然而来则其情谐适而可以久矣兴嘉賔燕而又燕献酬交错久而不厌其渎也】
　　总论【范氏处义曰嘉賔贤者也嘉鱼鱼之美者甘瓠瓠之甘者鵻鸟之壹者三物虽皆以喻贤者然一章曰罩罩恐其逸故罩之使入也二章曰汕汕恐其伏故汕之使出也此言人君之善与贤者处也三章曰累之乃瓠之自累四章曰来思乃鵻之自至此言贤者之喜仕于王之朝也四章皆言待贤者以燕礼始言其乐好次言其衎乐次言其绥而安之次言其又欲燕之非至诚安能有加无已如此○姚氏舜牧曰此燕飨通用乐章故不独颂嘉賔而主人乐賔之意亦具见焉○乐欢会也借此燕以相欢会也衎宜适也借此燕以相宜适也绥见燕之绸缪所谓中心好之曷饮食之者也又字见燕之重复所谓迨我暇矣飮此湑矣者也】
　　南有嘉鱼四章章四句
　　集传说见鱼丽
　　集说【孔氏颖达曰作南有嘉鱼之诗者言乐与贤也○严氏粲曰南有嘉鱼南山有台皆燕贤之乐歌故曰乐与贤乐得贤言以乐乐之也犹射义言驺虞者乐官备也采苹者乐循法也采蘩者乐不失职也皆以播之乐歌爲乐之也】
　　崇丘
　　集传说见鱼丽
　　附录【李氏善曰言万物生长于高邱皆遂其性得极其高大也】
　　南山有台【叶田饴反】北山有莱【叶陵之反】乐【音洛】只【音纸】君子邦家之基乐只君子万寿无期
　　集传兴也台夫【音符】须卽莎草也【陆氏玑曰旧说夫须莎草也可爲蓑笠或云台草有皮坚细滑致可爲簦笠】莱草名叶香可食者也【陆氏玑曰今兖州人烝以爲茹谓之莱烝】君子指宾客也○此亦燕飨通用之乐故其辞曰南山则有台矣北山则有莱矣【范氏处义曰南北指周地之南北也】乐只君子则邦家之基矣乐只君子则万寿无期矣所以道达主人尊宾之意美其徳而祝其寿也【刘氏瑾曰或疑宾客不足以当万寿之语愚谓此诗上下通用之乐当时賔客容有爵齿俱尊足当之者盖古人简质如士冠礼祝辞亦云眉寿万年又况古器物铭所谓用蕲万年用蕲眉寿万年无疆之类皆爲自祝之辞则此诗以万寿祝賔庸何伤乎】
　　集说【朱氏公迁曰山有台又有莱君子有德又有福其所有者皆不一也○美者卽其所有而美之祝者期之于后来君子之福无穷则邦家之基亦永永无穷矣○邹氏泉曰基者如兴道致治建功树业以内则柱石乎王朝而邦畿巩固以外则藩维乎四国而侯服奠安是也】
　　○南山有桑北山有杨乐只君子邦家之光乐只君子万寿无疆
　　集传兴也
　　集说【程子曰桑杨充用之物言山生财以济用兴君子爲邦家之光荣○辅氏广曰首章邦家之基美其可以爲邦家之基本所谓治生子君子贤者爲国之桢干也次章言邦家之光美其可以爲邦家之显荣所谓儒者在朝则美政在位则美俗也旣足以爲邦家之基本与显荣故因祝其寿之无期限而无疆界也】
　　○南山有杞北山有李乐只君子民之父母【叶满彼反】乐只君子徳音不已
　　集传兴也杞树如樗一名狗骨
　　集说【程子曰杞李可食之物兴君子养人如父母德音不已言令闻无穷○刘氏瑾曰此章则专美其德也○朱氏公迁曰民之父母谓爱利及民民所赡依者也旣爲邦家之基又爲邦家之光又爲民之父母则得美誉甚矣而且愿其常有弗替也故以德音不已祝之】
　　○南山有栲【音考叶音口】北山有杻【女九反】乐只君子遐不睂寿【叶直酉反】乐只君子德音是茂【叶莫口反】
　　集传兴也栲山樗【严氏粲曰栲可爲车辐解见唐山有枢】杻檍【音亿】也【严氏粲曰杻可爲弓弩干解见唐山有枢】遐何通睂寿秀睂也【朱氏公迁曰秀睂睂有秀毛也长睂秀出于其闲爲寿徴】
　　集说【李氏樗曰徳音是茂言其令闻之茂盛也○朱氏公迁曰享眉寿而德音又加茂焉则年弥高徳弥邵矣○一章二章则有是徳而愿其有是福也此章则有是福而尤愿其有是徳也】
　　○南山有枸【俱甫反】北山有楰【音庾】乐只君子遐不黄耉【音苟叶果五反】乐只君子保艾【五盖反】尔后【叶下五反】
　　集传兴也枸枳枸树高大似白杨有子着枝端大如指长数寸噉【音防】之甘美如饴八月熟亦名木蜜楰鼠梓树叶木理如楸亦名苦楸【曹氏居贞曰宫室之良材】黄老人发复黄也耇老人面冻梨色如浮垢也保安艾养也集说【刘氏瑾曰此章又专祝其寿也○黄氏佐曰黄耇自其徴诸今者言保艾自其善诸后者言○朱氏道行曰尔后指君子后人培养厚则流泽长淑气钟则贤才出惟有此后方可抚我子孙黎民邦家之基永固而无期无疆之祝不虚矣】
　　总论【辅氏广曰后二章言遐不睂寿遐不黄耇与首章次章末句相应万寿无期万寿无疆者愿之之辞也遐不睂寿遐不黄耇者必之之辞也徳音是茂言不但不已而已而又愈益茂盛也保艾尔后则不但爲今日计而又愿其安养其后世之子孙也○沈氏守正曰首三章曰邦家之基邦家之光民之父母是美其已然之徳也曰万寿无期万寿无疆徳音不已祝其将然之寿也曰不已则寿亦可知矣下二章曰遐不睂寿遐不黄耇美其必然之寿也曰徳音是茂保艾尔后又美其修徳以保是寿也曰保艾有引翼之道寓焉亦徳也虽通是赞美之词而未尝不讽之以惠廸感召之理是之谓盛世之雅也】南山有台五章章六句
　　集传说见鱼丽
　　集说【郑氏元锡曰南山有台本兴贤乐后因爲燕飨通用乐所颂祷亦各以其情而迁焉○朱氏道行曰徐氏曰鱼丽言品物之丰美故曰优賔嘉鱼言懽忻之交通故曰乐賔南山颂徳祝寿而徳与寿天下之达尊也故曰尊賔三诗各有一义三者备斯燕賔之道尽矣】
　　由仪
　　集传说见鱼丽
　　附录【序曰由庚万物得由其道也崇丘万物得极其高大也由仪万物之生各得其宜也○毛氏苌曰有其义而亡其辞○郑氏康成曰此三篇者乡饮酒燕礼亦用焉亦遭世乱而亡之燕礼又有升歌鹿鸣下管新宫新宫亦诗篇名也辞义皆亡无以知其篇第之处】
　　蓼【音六】彼萧斯零露湑【息吕反】兮旣见君子我心写【叶想羽反】兮燕笑语兮是以有誉处兮
　　集传兴也蓼长大貌萧蒿也【严氏粲曰蒿总名也萧蒿之香者也】湑湑然萧上露貌君子指诸侯也写输写也燕谓燕饮誉善声也处安乐也苏氏曰誉豫通凡诗之誉皆言乐也【郝氏敬曰如韩姞燕誉之誉】亦通○诸侯朝于天子天子与之燕以示慈惠【刘氏瑾曰左传晋郤至曰燕以示慈惠盖谓升殽于俎相与共食所以示慈爱恩惠也】故歌此诗言蓼彼萧斯则零露湑然矣旣见君子则我心输写而无留恨矣是以燕笑语而有誉处也其曰旣见盖于其初燕而歌之也
　　集说【张子曰有誉处兮谓君接之以温厚则下情得伸而美名可保也○朱氏公迁曰露零于蓼萧天子之心写于诸侯皆天道之下济者而语又相应故爲兴○朱氏善曰心之输写郁结之防于中也燕且笑语和乐之见于外也誉则善闻之着于人处则乐意之在乎己又兼内外而言之】
　　○蓼彼萧斯零露瀼瀼【如羊反】旣见君子爲龙爲光其徳不爽【叶师庄反】寿考不忘
　　集传兴也瀼瀼露蕃貌龙宠也爲龙爲光【唐氏汝谔曰爲龙增宠之意爲光辉耀之意】喜其徳之词也爽差也其徳不爽则寿考不忘矣裦美而祝颂之又因以劝戒之也【朱氏公迁曰褎美自爲龙爲光言祝颂自寿考不忘言其徳不爽则劝戒之词也】
　　集说【辅氏广曰天子以得见诸侯爲宠光则诸侯之徳之美可知矣故因以戒之曰其徳不爽寿考不忘言使其徳常如此不爽则当享寿考而永不忘矣○朱氏公迁曰我以爲宠我以爲光则中心之喜可见与我心写兮相应德无差失则长乆安宁爲龙爲光可保其终】
　　○蓼彼萧斯零露泥泥【乃礼反】旣见君子孔燕岂弟宜兄宜弟【待礼反】令德寿岂【开改反叶去礼反】
　　集传兴也泥泥露濡貌孔甚【严氏粲曰孔燕犹言盛燕谓其礼盛设也】岂乐弟易也宜兄宜弟犹曰宜其家人盖诸侯继世而立多疑忌其兄弟如晋诅无畜羣公子【刘氏瑾曰左传宣公二年初晋骊姬之乱诅无畜羣公子自是晋无公族】秦鍼【音钳】惧选【朱氏公迁曰秦鍼景公弟也得罪于景公其母曰弗去惧选注曰选数也恐景公数其罪而加戮也见左传昭公元年】之类故以宜兄宜弟美之亦所以警戒之也寿岂寿而且乐也
　　集说【辅氏广曰旣见君子相与厚爲燕饮以嘉其乐易之德则又推言能以是乐易之德而宜其兄弟焉则其令徳将旣寿而且乐矣○濮氏一之曰甚燕而情乐易则知其宜兄弟而德可久也】
　　○蓼彼萧斯零露浓浓【奴同反】旣见君子鞗【徒雕反】革冲冲【敕弓反】和鸾雝雝万福攸同
　　集传兴也浓浓厚貌鞗辔也革辔首也马辔所把之外有余而垂者也【孔氏颖达曰鞗皮爲之故云鞗革○何氏楷曰从丝曰辔从革曰鞗鞗卽辔之别名革乃辔首之垂者】冲冲垂貌和鸾皆铃也在轼曰和在镳曰鸾【陆氏佃曰青凤爲鸾鸾雌曰和后世作和鸾以象之○刘氏瑾曰集传于驷驖以爲乘车之鸾在衡则此传镳字恐当作衡字○沈氏守正曰朱子云在镳曰鸾从毛氏也】皆诸侯车马之饰也庭燎亦以君子目诸侯而称其鸾旂之美正此类也攸所同聚也
　　集说【贾氏谊曰言动以纪度则万福之所聚也○辅氏广曰此章则但美其车马之饰而极言其万福攸同以见其期望之意无有穷已焉○朱氏公迁曰诸侯之福天子之所赐也车马如此而冲冲雝雝然从容自得其安乐也甚矣非万福之所聚乎又以终首章誉处之意○邬氏泉曰鞗革以饰骖服冲冲以垂有顺适之意而忠顺之度形矣和鸾以饰车马雝雝以和有协应之意而和敬之徳形矣皆见其谨侯度处】
　　总论【辅氏广曰一章燕笑语兮是以有誉处兮通上下而言之天子与诸侯皆然也下三章则专美诸侯二章三章则又因以劝戒而警敎之也○许氏谦曰见君子而心写笑语因备其谦接之语至曰爲龙爲光则又其卑孙之极者也上之人礼容揖孙乃如此而爲下者所以承顺悦服又当何如耶○邹氏泉曰此诗见至治之世诸侯之朝有常期而天子之礼遇有常典又拳拳惟徳之劝戒此周道之所以爲泰也】
　　蓼萧四章章六句
　　集说【李氏樗曰左氏昭公十二年宋华定来聘享之爲赋蓼萧弗知又不答赋昭子曰宴语之不怀宠光之不宣令德之不知同福之不受将何以在宴语之不怀指第一章宠光之不宣指第二章令德之不知指第三章同福之不受指第四章惟以宠光之不宣指二章则以龙爲宠是也】
　　湛湛【直减反】露斯匪阳不晞【音希】厌厌【于盐反】夜饮不醉无归集传兴也湛湛露盛貌阳日晞干也厌厌安也亦久也足也【辅氏广曰厌厌二字具安久足三义安故久久故足】夜饮私燕也【韩氏婴曰饮之礼不脱屦而卽序者谓之礼跣而上坐者谓之宴○孔氏颖达曰楚茨云备言燕私传曰燕而尽其私恩明夜饮者亦君留而尽私恩之义】燕礼宵则两阶及庭门皆设大烛焉【仪礼燕礼宵则庶子执烛于阼阶上司宫执烛于西阶上甸人执大烛于庭阍人爲大烛于门外○欧阳氏修曰燕当以昼而言夜饮者燕礼有宵则设烛之礼是古虽以礼饮酒有至夜者所以申燕私之恩尽殷勤之意】○此亦天子燕诸侯之诗【郑氏康成曰诸侯朝觐防同天子与之燕所以示慈恵】言湛湛露斯非日则不晞以兴厌厌夜饮不醉则不归【燕礼君曰无不醉賔及卿大夫皆兴对曰诺敢不醉○黄氏佐曰酌酒始于旅酬爵行终于无算故曰醉】盖于其夜饮之中而歌之也
　　集说【欧阳氏修曰露以夜降者也因其夜饮故近取以爲比云湛湛之露润沾于物非至曙则不干厌厌之飮恩被于诸侯非至醉则不止○曹氏粹中曰不醉无归则其醉乃出于天子眷顾勤厚之意】
　　○湛湛露斯在彼丰草厌厌夜饮在宗载考
　　集传兴也丰茂也夜饮必于宗室【吕氏祖谦曰邱氏曰言在所尊者之室】盖路寝之属也【贾氏公彦曰路大也人君所居皆曰路○严氏粲曰燕礼膳宰具官馔于寝束注云寝路寝也】考成也【辅氏广曰载考谓成其礼旣云成其礼则必无过当之事矣○刘氏瑾曰在宗室而成燕礼也】
　　集说【范氏祖禹曰王者天下之宗诸侯之所主也在宗载考礼成而恩洽也○朱氏公迁曰露在丰草则膏泽深饮在宗室则恩意厚故以爲兴】
　　○湛湛露斯在彼杞棘显允君子莫不令德
　　集传兴也显明允信也【谢氏枋得曰显者其心明白洞达允者其心忠信诚慤无一毫可疑也】君子指诸侯爲宾者也令善也令德谓其飮多而不乱德足以将之也【辅氏广曰莫不令徳言与燕之诸侯无不有是德也】集说【苏氏辙曰露之在草也如将不胜其在木也则能任之矣将言其无不醉故以丰草言之将言其醉而不能乱故以杞棘言之显允君子莫不令徳言醉而不乱也○蒋氏悌生曰二章言天泽浓而人君有成礼三章言天泽溥而诸侯有成徳以湛露及丰草兴夜飮成礼以湛露及杞棘兴诸侯成徳诗人之意若曰以丰草杞棘之贱而湛露皆有所及况我所燕之诸侯皆有令徳可不加礼以飨之盖上天无心以成化而雨露之泽不择物而周被圣人有心于制礼而燕飨之设必择人而后行】
　　○其桐其椅【于宜反】其实离离岂弟君子莫不令仪集传兴也离离垂也【韩氏婴曰离离长貌○程子曰离离犹累累】令仪言醉而不丧其威仪也【辅氏广曰莫不令仪言与燕之诸侯无不有是仪也】集说【欧阳氏修曰桐椅木之美者其实离离然亦喻诸侯在燕冇威仪耳诗人比事多于卒章别引他物若下泉诗芃芃黍苖之类是也○陆氏佃曰杞棘刚木故诗以况令徳椅桐柔木故诗以况令仪○黄氏櫄曰莫不令德其与醉而不出是谓伐德者异矣莫不令仪其与威仪幡幡屡舞僊僊者异矣上之所以绳下者愈寛而下之所以自绳者愈严君有余恩臣有余敬此所以爲盛时也】
　　总论【范氏处义曰燕以示慈恵礼不嫌于厚礼意未尽虽逮宵可也亦不可以爲燕礼之常诗之所咏亦记一时待诸侯之厚如此学者不可不知也○辅氏广曰显允明信也岂弟乐易也明信者固宜其有德矣乐易者则恐其或畧于威仪也乐易君子而威仪无不令焉此其所以爲成德也旣醉则情或佚矣在宗则仪可畧矣然莫不令仪此其所以爲成礼也不醉无归见其情之厚也在宗载考见其情之亲也莫不令德见其德之存乎中者善也莫不令仪见其仪之见乎外者善也厚而不亲则上之待下者犹未尽也德虽令而仪有阙焉则臣之持身犹不足也○朱氏公迁曰前二章见亲爱之至情后二章有戒饬之微意○姚氏舜牧曰露必待阳而晞飮必至醉而归期其飨也露必濡于丰草飮必设于宗室隆其礼也杞棘承湛湛之露桐椅生离离之实君子承燕而不丧其令德不失其令仪此天子所乐予而锡之燕飨之隆礼也诗叙燕饮于前而推本于君子之德仪旨深哉】
　　湛露四章章四句
　　集传春秋传寗武子曰诸侯朝正于王【杜氏预曰朝而受政敎也】王宴乐之【周礼大宗伯以飨燕之礼亲四方之賔客○贾氏公彦曰上公三飨三燕侯伯再飨再燕子男一飨一燕】于是赋湛露曽氏曰前两章言厌厌夜饮后两章言令德令仪虽过三爵【礼记玉藻君子之饮酒也受一爵而色洒如也二爵而言言鱼斤反斯礼已三爵而油油以退】亦可谓不继以淫矣【庄二十二年左传陈公子完奔齐为工正饮桓公酒乐公曰以大继之辞曰臣卜其昼未卜其夜不敢君子曰酒以成礼不继以淫义也以君成礼弗纳于淫仁也】
　　集説【朱子语类时举说蓼萧湛露二诗曰文义也只如此却更须要讽咏实见他至诚和乐之意方好○邓氏元锡曰蓼萧之辞笃而庄湛露之辞亲而洽爱敬至矣爱敬笃于辟公其究及于海内其斯之谓欤○郝氏敬曰前篇来朝此篇赐燕朝则礼严燕则情恰】白华之什十篇五篇无辞凡二十三章一百四句
　　钦定诗经传説彚纂卷十
<经部,诗类,钦定诗经传说汇纂>
　　钦定四库全书
　　钦定诗经传说彚纂卷十一
　　彤弓之什二之三
　　彤弓弨【尺昭反】兮受言藏之我有嘉宾中心贶【叶虚王反】之钟鼓旣设一朝飨【叶虚良反】之
　　集传赋也彤弓朱弓也【孔氏颖逹曰彤赤故言朱弓爲弓者皆漆之以御霜露色以赤者周之所尚故赐弓赤一而黑十以赤爲重耳】弨弛貌【孔氏颖逹曰说文云弨弓反谓弛之而体反也○严氏粲曰赐弓不张】贶与也大饮宾曰飨【孔氏颖逹曰飨者烹太牢以饮賔殽牲俎豆盛于食燕周语曰王飨有体荐燕有折俎公当飨卿当燕是其礼盛也○刘氏彝曰行庆赏必与神人共之故行飨礼于庙】○此天子燕有功诸侯而锡以弓矢之乐歌也东莱吕氏曰受言藏之言其重也弓人所献藏之王府以待有功不敢轻与人也中心贶之言其诚也中心实欲贶之非由外也一朝飨之言其速也以王府寳藏之弓一朝举以畀人未尝有迟留顾惜之意也后世视府藏爲己私分至有以武库兵赐弄臣者【许氏谦曰汉哀帝建平四年上发武库兵送侍中董贤及乳母王阿舍执金吾毋将】
　　【隆奏武库兵器天下公用今以给私门非所以示四方也】则与受言藏之者异矣赏赐非出于利诱则廹于事势至有朝赐铁劵而暮屠戮者【刘氏瑾曰如唐徳宗于李懐光昭宗于王行瑜是也】则与中心贶之者异矣屯膏吝赏功臣解体至有印刓【玩平声】而不忍予者【许氏谦曰韩信言项羽之为人也见人慈爱言语呕呕至人有功当封爵者印刓敝忍不能予此妇人之仁也】则与一朝飨之者异矣
　　集説【刘氏彝曰湛露燕以示慈惠彤弓飨以训恭俭慈惠以布政则贵舒缓故饮至夜而不为过所以致其厚而已恭俭以行礼则贵谨饬故飨在朝而不为速所以致其钦而已○辅氏广曰守之者不重则得之者亦轻予之而不诚则其感之也亦浅畀之而不速则其视之也亦玩而不以为恩也然其所以重所以诚所以速者非惧其得之轻感之浅视之玩也尽吾之理而已○严氏粲曰肜弓非常赐也钟鼓大乐也飨盛礼也设盛所以重彤弓之赐也○黄氏佐曰言彤弓则彤矢玈弓矢可知举其重也司马法曰赏不逾时欲其速得为善之利也○首二句乃追言前日弓矢之所藏以起今日锡之之意以见其重如此也】
　　○彤弓弨兮受言载【叶子利反】之我有嘉宾中心喜【叶去声】之钟鼔旣设一朝右【音又叶于记反】之
　　集传赋也载抗之也【刘氏瑾曰载彤弓于弓檠抗弓体使正言其藏之谨也】喜乐也右劝也【朱氏公迁曰燕饮之际劝以助懽】尊也【王氏安石曰尊而右之○谢氏枋得曰古人以右为尊】
　　○彤弓弨兮受言櫜【古刀反叶古号反】之我有嘉宾中心好【呼报反】之钟鼔旣设一朝醻【市由反叶大到反】之
　　集传赋也櫜韬【陆氏徳明曰櫜弓衣也○徐氏鳯彩曰韬之于弓囊使其色常新也】好说醻报也饮酒之礼主人献宾宾酢主人主人又酌自饮而遂酌以饮宾谓之醻醻犹厚也【王氏安石曰主旣献賔旣酢则报施足矣于是有醻焉则所以为厚也】劝也【朱氏公迁曰醻以导饮故以为劝】集説【曹氏粹中曰其藏之也必载之于高燥之处其载之也必櫜之以韬鞬之物盖言其甚实惜之也○谢氏枋得曰飨之未足而右之右之未足而醻之此亦中心喜好之实也】
　　总论【吕氏大临曰天子赐有功诸侯必曰中心贶之喜之好之者言是锡也非以为仪也出于吾情而非勉也飨之右之醻之者言功之大者情必厚情之厚者赐必多赐之多者仪必盛所谓本末情文无所不称者也○辅氏广曰大抵此诗首章已尽其意下两章只是咏叹以加重焉耳櫜重于载载重于藏好诚于喜喜诚于贶醻厚于右右尊于飨○曹氏居贞曰王者于赏功之物始而不知重其物则必有轻视之心而人亦防之矣终而不出于诚心又吝而不果则人虽得之亦不以为恩矣故未有功之时则藏之也不敢轻既有功之时则诚心与之而无所惜王者赏功之大权当如是矣】
　　彤弓三章章六句
　　集传春秋传【朱氏公迁曰文公四年】甯武子曰诸侯敌王所忾【音嘅】而献其功于是乎赐之彤弓一彤矢百玈【音卢】弓矢千以觉报宴注曰忾恨怒也觉明也谓诸侯有四夷之功王赐之弓矢又爲歌彤弓以明报功宴乐郑氏曰凡诸侯赐弓矢然后专征伐东莱吕氏曰所谓专征者如四夷入邉臣子簒弑不容待报者其它则九伐之法乃大司马所职非诸侯所专也与后世强臣拜表辄行者异矣【朱氏公迁曰晋桓温北伐刘牢之讨孙恩皆拜表輙行其专擅如此】集说【黄氏櫄曰周平王束迁晋文侯有功焉王赐之以彤弓一肜矢百其后襄王以文公有献楚俘之功而命之宥亦赐之彤弓一彤矢百夫以周室既衰赏罚无章而彤弓之赐必待有功况盛时乎○胡氏一桂曰陈氏曰春秋所载皆谓诸侯有功则王赐之肜弓以旌伐功而巳未曽谓既赐得专征也王制言赐弓矢然后征盖言天子命诸侯征伐故赐弓矢以将王灵耳】
　　菁菁【子丁反】者莪【五何反】在彼中阿旣见君子乐【音洛】且有仪【叶五何反】集传兴也【陈氏植曰此篇朱子旧以为比今改为兴而下文兼存比说矣但二章三章比字皆失改今悉正之】菁菁盛貌莪萝蒿也【陆氏玑曰莪蒿也一名萝蒿生泽田渐洳之处叶似邪蒿而细科生三月中茎可生食又可蒸香美味颇似蒌蒿是也】中阿阿中也大陵曰阿君子指实客也○此亦燕饮宾客之诗言菁菁者莪则在彼中阿矣旣见君子则我心喜乐而有礼仪矣或曰比也【辅氏广曰今于或曰下少比也二字当改定○朱氏公迁曰今从辅氏説増之】以菁菁者莪比君子容貌威仪之盛也下章放此集説【辅氏广曰既见君子则我心喜乐而有礼仪夫见贤而乐礼或不足则爱心虽至而敬心不至也乐且有仪则爱敬之心两尽矣○胡氏绍曽曰既见者旧以为下之见上朱子以为上之见下○徐氏鳯彩曰菁莪而在中阿中阿之幸兴君子而既见岂非主人之乐乎乐且有仪情发于外则有献酬币帛之文也】
　　附録【毛氏苌曰君子能长育人材如阿之长莪菁菁然○郑氏康成曰既见君子者官爵之而得见也○孔氏颖逹曰言菁菁然茂盛者萝蒿也此萝蒿所以得茂盛者由生在阿中得阿之长养故茂盛以兴徳盛者是学士也此学士所以致徳盛者由升在彼学中得君之长育故使徳盛此学士既见君子则心喜乐且又有礼仪见接也○严氏粲曰莪蒿虽微物美而可食故以喻人材言君子能长育人材无微不遂也既见此能育材之君子则莫不喜乐而有威仪乐见良心之兴起有仪见善教之作成】
　　○菁菁者莪在彼中沚【音止】既见君子我心则喜
　　集传兴也中沚沚中也喜乐也
　　集说【辅氏广曰我心则喜则又独言其乐之之意也○徐氏鳯彩曰莪生泽国沮洳之地尤其性所近也我心则喜爱根于中则有声音色笑之洽也】
　　附录【李氏公凯曰喜其使我为成徳逹材之归也何氏楷曰因育材之有地喜已材之得成也】
　　○菁菁者莪在彼中陵既见君子锡我百朋
　　集传兴也中陵陵中也古者货贝五贝为朋【孔氏颖逹曰五贝者汉书】【食货志以为大月牡贝幺贝小贝不成贝为五也言为朋者为小贝以上四种各二贝为一朋而不成者不为朋郑因经广解之言有五种之贝贝中以相与为朋非总五贝为一朋也】锡我百朋者见之而喜如得重货之多也
　　集说【邹氏泉曰常情好货锡百朋则喜今我得见君子其喜之之情有如是此以形容得见而喜之之情非以得重货形容得贤也】
　　附録【郑氏康成曰赐我百朋得禄多言得意也○王氏安石曰彼厚之以禄则士之材成矣乐其成吾材而又能用我也岂特为厚禄乎哉○范氏祖禹曰锡我百朋言获益于王之多也】
　　○泛泛【芳劒反】杨舟载沉载浮旣见君子我心则休集传比也杨舟杨木爲舟也载则也载沉载浮犹言载清载浊载驰载驱之类以比未见君子而心不定也【辅氏广曰此又追言其未见之时】休者休休然言安定也【朱氏公迁曰此据今而言之】
　　集説【黄氏震曰载沉载浮者言舟泛泛水中或上或下不定之貌戴氏云泛然不系未有定止此说得之○谢氏枋得曰书曰作徳心逸日休又曰其心休休焉我心则休者欢乐而舒泰又不止于喜乐也】附録【严氏粲曰杨舟泛泛然于水中无所维系或沉或浮未可知也犹人材泛泛然于天下无所依归或成或壊亦未定也今见此君子能长育之则人材皆可以成就故我心休休然安乐也】总论【朱氏公迁曰首章喜乐有礼仪近乎外貌故次章以我心则喜言见其由中逹外也三章锡我百朋则甚遂其所欲四章言昔忧今喜则大遂其所愿皆以见其真诚之心非伪也○邹氏泉曰此诗燕賔道其既见而喜喜而追反其昔日之思其悦贤之至蔼然见于歌咏矣】
　　附録【范氏处义曰中阿中沚中陵皆地之美有润泽以养草木故得遂其性也百朋言锡予之多也学校者人君养材之地有师友之训有诵之习校试有法庖廪有继所以待士者厚矣视莪之菁菁何足道哉然而人君之未视学也则不能不以为忧及人君之既视学则安得不乐安得不喜乎卒章自谓多士之材如以杨爲舟可用以济始者未见君子惧其不见用今既见君子故我心不复有私忧过计也○朱子曰先王盛时家有塾党有庠术有序国有学其制见于周官孟子与夫礼记汉儒之说者皆不同也盖其详不可得而考矣至以为教之以孝弟忠信诗书礼乐养其良知良能之善以俟其成徳而赖其用焉则其意未尝不同也故孟子曰学则三代共之皆所以明人伦也此所谓长育人材者能如是则天下喜乐之矣】
　　菁菁者莪四章章四句
　　附録【孔氏颖逹曰作菁菁者莪诗者乐育材也经四章言长养成就赐之官爵皆是育材之事也○吕氏大临曰法度以成天下之治法度虽具矣而非得人材则不能以自存故由鹿鸣至于彤弓其法度见于政事者如此其悉非得人材众多有继而不乏则无以垂裕于后此正小雅所以终之以此篇也○陈氏鹏飞曰小雅二十二诗皆因其事而歌之也菁菁者莪之诗则宜何歌其天子行礼于学校燕饮而歌之与】
　　【案菁菁者莪诗朱子初说从序义作君子能长育人材则天下喜乐为解后谓序失诗意改爲燕饮賔客之诗然燕饮经亦无其文也攷文王建丰水之辟廱而诗叹之曰于乐辟廱武王建镐京之辟廱而诗咏之曰无思不服成王继治修明学校造士之法备详王制育材之盛蔑以加矣虽此诗未实指其事不能定其爲何王而作然要是周公相成王时所制之乐歌也序主于育材自毛苌以下迄唐宋诸儒无异说朱子亦曾于他文引用序义则笺疏所诠绎者其论可竝存也】
　　六月栖栖【音西】戎车旣饬【音勅】四牡骙骙【求反】载是常服【叶蒲北反】玁狁孔炽【尺志反】我是用急【叶音棘】王于出征以匡王国【叶于逼反】
　　集传赋也六月建未之月也【濮氏一之曰诗言四月维夏六月徂暑则爲夏正可知】栖栖犹皇皇不安之貌戎车兵车也【孔氏颖逹曰春官车仆掌戎路之倅广车之倅阙车之倅屏车之倅轻车之倅注云此五者皆兵车所谓五戎也戎路王在军所乘广车横阵之车阙车所用补阙之车也屏车所用对敌自蔽隠之车也轻车所用驰敌致师之车也是其等有五也】饬整也【王氏安石曰既饬者言其早正素治以待之也】骙骙强貌【王氏安石曰骙骙者马之强而有节也】常服戎事之常服以韎【音昧】韦【梁氏益曰韎赤色韦熟皮】爲弁又以爲衣而素裳白舄也【周礼春官司服凡兵事韦弁服○曹氏粹中曰军中上下同服韎韦左传谓之均服此谓之常服其义一也○严氏粲曰韦弁服临战乃服未战在道时载之于车也】玁狁即猃狁北狄也孔甚炽盛匡正也【辅氏广曰匡有救正之意王国王畿也】○成康旣没周室寖衰八世而厉王胡防虐周人逐之出居于彘玁狁内侵逼近京邑【刘氏瑾曰据诗文至于泾阳而言也】王崩子宣王靖即位命尹吉甫帅师伐之有功而归诗人作歌以序其事如此【严氏粲曰吉甫受命北征此诗作于成功之后而述其受命之始也】司马法【王氏逢曰穰苴田完之裔先为齐大司马所著书名司马法】冬夏不兴师【朱氏公迁曰仁本篇云冬夏不兴师所以兼爱民也】今乃六月而出师者以玁狁甚炽其事危急【郑氏康成曰记六月者盛夏出兵明其急也】故不得已而王命于是出征以正王国也
　　集说【谢氏枋得曰戎车曰既饬则车甲器械士卒马牛皆平时尽备无一物不整齐矣四牡曰骙骙则战马皆平时阅习无一马不精强矣曰载是常服则车中常服皆平时制造无一衣一裳不经检点今特载之车上而已矣○朱氏善曰玁狁内侵不得已而应之虽六月出师而人不以为暴者知其过之不在于君上盖以为所以劳我者乃所以安我也】
　　○比【毗志反】物四骊闲之维则维此六月旣成我服【叶蒲北反】我服旣成于三十里王于出征以佐天子【叶奬里反】
　　集传赋也比物齐其力也【孔氏颖逹曰比物者比同力之物】凡大事祭祀朝觐防同毛马而颁之凡军事物马而颁之毛马齐其色物马齐其力【王氏逢曰见夏官校人】吉事尚文武事尚强也则法也【刘氏彝曰进退驰驱不失其则】服戎服也三十里一舍也古者吉行曰五十里【王氏逢曰吉行言行幸也如郊庙廵狩封禅之类】师行日三十里○旣比其物而曰四骊则其色又齐【孔氏颖逹曰戎事齐力尚强不取同色而言四骊者虽以齐力为主亦不厌其同色也无同色者乃取异毛耳】可以见马之有余矣闲习之而皆中法则又可以见教之有素矣【毛氏苌曰言先教战然后用师】于是此月之中即成我服旣成我服即日引道不徐不疾尽舍而止又见其应变之速从事之敏而不失其常度也【刘氏瑾曰六月之中即成戎服则应变速矣我服既成即日引道则从事敏矣虽速虽敏而军行止三十里则不失常度矣】王命于此而出征欲其有以敌王所忾而佐天子耳集说【王氏安石曰比物四骊闲之维则者既言四牡骙骙矣又追本其比物而闲之之事以美之也维此六月既成我服者既言载是常服矣又追本其成服之时以美之也○辅氏广曰马之有余敎之有素则军实之强可知矣六月成服行止有度则军制之严又可知矣以佐天子则不止于正王畿而已○邹氏泉曰上六句言行师之善下则表其出师之意也此章与上章本是一时事互见之也】
　　○四牡修广其大有颙【玉容反】薄伐玁狁以奏肤公有严有翼共【音恭】武之服【叶蒲北反】共武之服以定王国【叶于逼反】集传赋也修长广大也颙大貌【曹氏粹中曰脩以言其身之长广以言其腹背之充颙以言其首之大三者相称所以成其大也○季氏本曰言马之大而有力乃其平时所物者如此】奏荐肤大公功严威翼敬也【范氏祖禹曰凡兵事莫尚于严莫先于敬】共与供同服事也言将帅皆严敬以共武事也【蘓氏辙曰严翼言将帅之德也】
　　集说【辅氏广曰此章车马之盛足以薄伐玁狁而奏肤功矣薄伐则不穷追远讨也肤功则其功之成反大也兵阴事也用之当以严敬为主不严则不整不敬则不肃将帅皆严敬以共武事此王国之所以定也定则不止于匡矣有车马为之用则足以却玁狁而成大功以严敬为之主则足以共武事而定王国吉甫之行师眞足以继南仲之轨迹矣】
　　○玁狁匪茹【如豫反】整居焦获【音防】侵镐【胡老反】及方至于泾阳织【音志】文鸟章白旆央央【于良反】元戎十乘【绳证反】以先啓行【叶户郎反】
　　集传赋也茹度【郑氏康成曰言玁狁之来侵非其所当度为也】整齐也【孔氏颖逹曰整齐而处之者言其居周之地无所畏惮也】焦获【毛氏苌曰焦获周地接于玁狁者】镐方皆地名焦未详所在获郭璞以爲瓠中【王氏应麟曰尔雅十薮周有焦获孙炎曰周岐周也郭璞注今扶风池阳县瓠中是也】则今在耀州三原县也【皇舆表耀州三原县今西安府三原县隶陜西】镐刘向以爲千里之镐则非镐京之镐矣【前汉书刘向疏曰吉甫之归周厚赐之其诗曰来归自镐我行永久千里之镐犹以为远○顔氏师古曰镐非丰镐之镐】亦未详其所在也方疑即朔方也【刘氏瑾曰南仲亦以玁狁之难往城朔方灵夏等州之地则此玁狁所侵者疑即其地也】泾阳泾水之北在丰镐之西北言其深入爲宼也织帜字同鸟章鸟隼之章也【吕氏祖谦曰日月为常交龙为旂之类皆帜之文也鸟章特其一耳】白旆继旐者也【曹氏粹中曰白帛也白旆以绛帛为旆也以帛续旐末为燕尾战则旆之】央央鲜明貌元大也戎戎车也军之前锋也【毛氏苌曰夏后氏曰钩车先正也殷曰寅车先疾也周曰元戎先良也○孔氏颖逹曰司马法文也先疾先良传因名以解之元戎大车之善者故云先良也】啓开行道也犹言发程也【王氏安石曰军前曰啓后曰殿元戎十乘以先军行之前者所谓选锋也兵法兵无选锋曰北○吕氏祖谦曰韩婴章句曰车有大戎十乘谓车缦轮马被甲衡轭之上尽有劒防名曰陷军之车所以冐突先啓敌家之行伍也】○言玁狁不自度量深入爲宼如此是以建此旌旗选锋鋭进声其罪而致讨焉直而壮律而臧有所不战战必胜矣【刘氏瑾曰左传云师直为壮曲为老今因玁狁为宼而声罪致讨则直而壮夷易曰师出以律否臧凶今讨玁狁而旌旗鲜明选锋鋭进则律而臧矣】
　　集说【曹氏粹中曰以匪茹之势敢深入而为宼可以必胜于是始战则所谓先计而后战者也○朱氏善曰玁狁惟不自度量故其大众整齐既盘据于焦获之闲其轻军掩袭复时出入乎镐方之地且逺及乎泾水之阳焉可谓炽矣于是建旗旄选锋鋭以攘之元戎十乘则为马四十匹甲士三十人其为歩卒亦不过七百二十人而止耳数非加多也而玁狁之难已若不足平矣所以然者惟其辞直故其气壮惟其用之以律故毎事而尽善彼虽众且盛又乌足以敌王者之师哉】
　　○戎车旣安【叶于连反】如轾【竹二反】如轩四牡旣佶【其乙反】旣佶且闲【叶胡田反】薄伐玁狁至于大【音泰】原文武吉甫万邦爲宪【叶许言反】
　　集传赋也轾车之覆而前也轩车之却而后也凡车从后视之如轾从前视之如轩然后适调也佶壮健貌【谢氏枋得曰戎车既安矣必曰如轾如轩制度工巧则利于战鬭也四牡既强矣必曰既佶且闲教训习熟则耐于驰驱矣】大原地名【王氏应麟曰禹贡既修大原顔师古曰即今晋阳】亦曰大卤今在大原府阳曲县【皇舆表今大原府阳曲县山西】至于大原言逐出之而已不穷追也先王治戎狄之法如此【吕氏祖谦曰前汉书严尤曰当周宣王时玁狁内侵至于泾阳命将征之尽境而还其视戎狄之侵譬犹蚊蝱之螫敺之而已】吉甫尹吉甫此时大将也宪法也非文无以附众非武无以威敌能文能武则万邦以之爲法矣【王氏安石曰能伐敌而攘之则吉甫之力于是美之○陈氏鹏飞曰万邦可以爲宪法办一玁狁是其所优爲者】
　　集说【辅氏广曰此言其车之适调而安稳马之壮健而闲习逐出玁狁至于大原而已则吉甫之文武兼资徳威竝用进止有度纵舍有法可谓全才矣万邦安得不以之为法哉○刘氏瑾曰上言吉甫共武之服必本于严翼之徳末言吉甫饮至必及于孝友之友文事武备诚非两途也北伐可见其武崧高烝民诗可见其文○朱氏公迁曰上章歴数玁狁之罪则殄歼之不为过也况车马整饬如此诛锄翦灭乃其余事今则薄伐之追至大原而已又不专称吉甫之武而先美其文见其能协人心以御侮非廹人强战而取胜于敌也此章见用兵之道】
　　○吉甫燕喜旣多受祉来归自镐我行永久【叶举里反】饮【于鸩反】御诸友【叶羽已反】炰【白交反】鼈脍鲤侯谁在矣张仲孝友【叶羽已反】
　　集传赋也祉福御进侯维也张仲吉甫之友也善父母曰孝善兄弟曰友【毛氏苌曰使文武之臣征伐与孝友之臣处内】○此言吉甫燕饮喜乐多受福祉【辅氏广曰此吉甫私自与朋友燕饮而已非宣王燕之也○朱氏公迁曰受福不在燕喜之外燕饮喜乐即所以为福也】盖以其归自镐【钱氏文子曰镐玁狁所侵之地○严氏粲曰吉甫来归自北方之镐其地遥远】而行永久也是以饮酒进馔于朋友而孝友之张仲在焉言其所与宴者之贤所以贤吉甫而善是燕也
　　集说【王氏安石曰忠也者移孝以为之者也顺也者移友而为之者也故言忠顺之臣必及孝友之友○严氏粲曰孝友者徳之本卷阿言吉士曰有孝有徳宣王之时朝多贤臣张仲独以孝友称则必盛德之士也美宣王北伐而以吉甫燕喜终之始终之辞也前日盛暑出师栖栖不遑所以有今日之燕喜也】
　　总论【吕氏大临曰上三章言自治之备四章言玁狁来侵从而御之五章言治戎有备车马安闲驱之出境不穷追也六章言休兵饮至乐与孝友之臣同其燕乐则穷兵黩武之意消矣○北伐之事所以自治者常优暇而有余所治于彼者常简略而不尽○谢氏枋得曰一章曰戎车既饬四牡骙骙二章曰比物四骊闲之维则三章曰四牡脩广其大有颙五章曰戎车既安如轾如轩四牡既佶既佶且闲西北平原广野举目千里利于车战故此诗以车马为重○邹氏泉曰此诗之词虽是称美吉甫之功要归美宣王能命将以成中兴之业首二章原王命北伐之由也中三章叙将帅所以成功也末章言旋师之乐也】
　　六月六章章八句
　　集说【郑氏康成曰六月言周室微而复兴美宣王之北伐也○孔氏颖逹曰此经六章皆是北伐之事毛意上四章说王自亲行下二章说王还之后遣吉甫行故三章再言薄伐上谓王伐之下谓吉甫伐之也郑以为独遣吉甫王不自行王基云六月使吉甫采芑命方叔江汉命召公唯常武宣王亲自征耳孙毓亦以此篇王不自行郑説为长○朱子曰成康既没文武之政侵寻弛壊至于夷厉而小雅尽废矣宣王中兴北伐南征以复文武之境土故序诗者详记其所由废兴以发其端而小雅之见于经者于是变矣】
　　薄言采芑【音起】于彼新田于此菑【侧其反】亩【叶每彼反】方叔涖【音利】止其车三千师干之试【叶诗止反】方叔率止乘其四骐四骐翼翼路车有奭【许力反】簟笰【音弗】鱼服【叶蒲北反】钩膺鞗【音条】革【叶讫力反】
　　集传兴也芑苦菜也靑白色摘其叶有白汁出肥可生食【许氏谦曰肥疏作脆】亦可蒸爲茹即今苦藚菜宜马食军行采之人马皆可食也田一岁曰菑二岁曰新田三岁曰畬【孔氏颖逹曰释地文菑者灾也畬和柔之意故孙炎曰菑始灾杀其草木也新田新成柔田也畬和也田舒缓也郭璞曰今江东呼初耕地反草为菑是也○曹氏粹中曰曰菑曰新田未成熟也曰畬始成熟矣故易曰不菑畬言其不劳力而可以享成功也】方叔宣王卿士受命爲将者也涖临也其车三千法当用三十万众盖兵车一乘甲士三人歩卒七十二人又二十五人将重车在后凡百人也【刘氏瑾曰兵车战鬬之车驾马所谓小车也重车辎重之车驾牛所谓大车也兵车一乘则士卒共七十五人重车一乘则将之者二十五人其中炊家子十人固守衣甲五人廏养五人樵汲五人】然此亦极其盛而言未必实有此数也【蘓氏辙曰其车三千以荆蛮强盛不得不尔耶○朱子曰孔氏以为兼起乡遂公邑之兵王氏谓防诸侯之师此皆以辞害意之过诗人但极其盛而称之耳】师众干扞也试肄习也言众且练也【辅氏广曰师众之所以捍御夫敌者又练习也○邹氏泉曰如五歩六歩之节六伐七伐之方无不闲习是也】率总率之也【郑氏康成曰率此戎车士卒而行也○吕氏大临曰涖止则布其行阵率止则作而用之】翼翼顺序貌路车戎路也奭赤貌簟笰以方文竹簟爲车蔽也钩膺马娄颔有钩而在膺有樊【与鞶同】有缨也樊马大带缨鞅【央上声】也鞗革见蓼萧篇○宣王之时蛮荆背叛王命方叔南征军行采芑而食故赋其事以起兴曰薄言采芑则于彼新田于此菑亩矣方叔涖止则其车三千师干之试矣【朱氏公迁曰新田在彼菑亩在此师众如彼练习如此语正相应】又遂言其车马之美以见军容之盛也
　　集说【苏氏辙曰将采芑者于何取之其必于新田菑亩而后得之方其治田也则劳而及其采芑也则佚故宣王之南征则亦使方叔治其军而后用之方叔之治军也陈其车马而试其众以捍敌之法又亲以身率之士之从之者皆知爱之是以美其车马之饰而无厌也○朱子曰南征蛮荆想不甚费力不曾大段战鬭故只极称其军容之盛而已】
　　○薄言采芑于彼新田于此中乡方叔涖止其车三千旂旐央央方叔率止约軝【祈支反】错衡【叶户郎反】八鸾玱玱【七羊反】服其命服朱芾【音弗】斯皇有玱葱珩【音衡叶户郎反】
　　集传兴也中乡民居其田尤治约束軝毂也以皮纒束兵车之毂而朱之也【孔氏颖逹曰说文云軝长毂也朱而约之谓以皮纒之而上加以朱漆也】错文也【毛氏苌曰错衡文衡也○孔氏颖逹曰错者杂也杂物在衡是有文饰】铃在镳曰鸾马口两旁各一四马故八也玱玱声也【彭氏执中曰荀子云错衡以养目和鸾之声以养耳则错衡八鸾皆以为耳目之懽也】命服天子所命之服也【刘氏彝曰方叔出率则王命加等】朱芾黄朱之芾也【孔氏颖逹曰斯干传曰天子纯朱诸侯黄朱皆朱芾据天子之服言之也于诸侯之服则谓之赤芾耳】皇犹煌煌也玱玉声葱苍色如葱者也珩佩首横玉也【韩氏婴曰佩玉上有葱衡下有双璜冲牙蠙珠以纳其闲○曹氏粹中曰珩佩上之横梁以苍玉为之】礼三命赤芾葱珩【孔氏颖逹曰三命以上至九命皆葱珩非谓方叔唯三命也】集说【程子曰旂旐央央言整肃首章言肄习次章言整肃盖其序也其行也受服章之尊美言付之重○彭氏执中曰此与上章言方叔率兵之时其精神气焰见于旌旗车马佩服之闲有以耸人观听其胜敌也必矣】
　　○鴥【惟必反】彼飞隼【息允反】其飞戾天亦集爰止方叔涖止其车三千师干之试方叔率止钲【音征】人伐鼓陈师鞠【居六反】旅显允方叔伐鼓渊渊【叶于巾反】振旅阗阗【徒顚反叶徒邻反】集传兴也隼鹞属急疾之鸟也【陆氏佃曰隼好翔一名雀鹰或曰隼鸷鸟也即今所呼为鹘者是】戾至爰于也钲铙也镯也伐击也钲以静之鼓以动之钲鼓各有人而言钲人伐鼓互文也【孔氏颖逹曰镯铙俱得以钲名之镯似小钟铙似铃有大小之异耳凡军进退皆鼓动钲止非临阵独然是未战时事也○程子曰钲人击钲者伐鼔击鼓者方叔行师有钲鼓为陈师鞠旅之节】鞠告也二千五百人爲师五百人爲旅此言将战陈其师旅而誓告之也陈师鞠旅亦互文耳渊渊鼔声平和不防怒也谓战时进士众也振止旅众也言战罢而止其众以入也春秋传曰出曰治兵入曰振旅是也【孔氏颖逹曰治兵尚威武也振旅反尊卑也出则幼贱在前贵勇力也入则尊老在前复常法也】阗阗亦鼓声也【郑氏康成曰战止将归又振旅伐鼓阗阗然】或曰盛貌【董氏逌曰阗阗众行声也】程子曰振旅亦以鼓行金止○言隼飞戾天而亦集于所止以兴师众之盛而进退有节如下文所云也
　　集说【程子曰此章言将之才士之众且勇进退得宜趣舍有节○曹氏粹中曰王师勇捷无敌而进退作止则惟方叔之命也○辅氏广曰上二章但言其车马服饰之盛美而已故此章又以鸟之急疾兴其猛鸷又以亦集爰止兴其进退有节也其进退之有节者盖以将战而誓众有法旣战而鼓声不防战罢振旅而入则又齐一而无先后也】
　　○蠢【尺允反】尔蛮荆大邦爲雠方叔元老克壮其犹方叔率止执讯【音信】获丑【叶尺由反】戎车啴啴【吐丹反】啴啴焞焞【吐雷反】如霆如雷显允方叔征伐玁狁蛮荆来威【叶音隈】
　　集传赋也蠢者动而无知之貌蛮荆荆州之蛮也【王氏安石曰经或言蛮或言荆楚春秋之初曰荆而已后乃曰楚】大邦犹言中国也元大犹谋也言方叔虽老而谋则壮也【曹氏粹中曰凡谋则贵老决则贵壮此善谋而能决也○刘氏瑾曰方叔以元老而率师则师卦所谓丈人所谓长子者也】啴啴众也焞焞盛也霆疾雷也方叔盖尝与于北伐之功者是以蛮荆闻其名而皆来畏服也【王氏质曰方叔亦是与吉甫北伐之人六月不言者吉甫为帅方叔佐之此行方叔为帅并玁狁蛮荆之功结之于此诗也】集说【程子曰卒章言成功因言其致伐之由方叔克壮其犹故征而执获戎车之盛如雷霆方叔之明信自伐玁狁时闻于四方故荆蛮畏威来服○邹氏泉曰来威非必不战而服虽尝用战然以其名望之隆遽尔来服有不専主乎战鬭之功矣○姚氏舜牧曰示威重以加伐是谓克壮其犹然止于执讯获丑而已斯老成之将也】
　　总论【王氏安石曰前三章详序其治兵末章美其成功出战之事略而不言盖以宿将董大众荆人自服不俟战而后屈也○朱氏公迁曰一章二章啓行在道时也三章战而获胜时也四章则成功之后而言其获胜之故也○朱氏善曰南征之诗言其车三千者三以车之多可见其民之众以民之众可见其国之盛而凡其劳来于荡析之余还定于转徙之后者其效益以着矣】
　　采芑四章章十二句
　　集说【陈氏鹏飞曰南征北伐二诗皆是班师时作六月之辞廹采芑之辞缓六月以讨而定采芑以威而服也○朱氏公迁曰玁狁匪茹犯义者也蠢尔蛮荆无知者也非文武之吉甫无以却玁狁非显允之方叔无以威蛮荆二诗皆美当时将帅而因可以见宣王中兴之功也】
　　我车旣攻我马旣同四牡庞庞【鹿同反】驾言徂东
　　集传赋也攻坚【程子曰既攻谓坚治】同齐也传曰宗庙齐豪尚纯也戎事齐力尚强也田猎齐足尚疾也【孔氏颖逹曰李廵曰祭于宗庙当加谨敬取其同色也某氏曰戎事谓兵革战伐之事当齐其力以载干戈之属舍人曰田猎取往于苑囿之中追飞逐走取其疾而已】庞庞充实也东东都洛邑也○周公相成王营洛邑爲东都以朝诸侯周室旣衰久废其礼至于宣王内修政事外攘夷狄复文武之竟土修车马备器械复防诸侯于东都因田猎而选车徒焉故诗人作此以美之首章泛言将往东都也集说【严氏粲曰宣王中兴为东都之防诗人喜于复见威仪之盛车既坚致马既齐力四牡皆庞庞而充实将驾之以往东都言初发车徒而往东都未言所为之事也○朱氏善曰车攻马同泛言其军实之盛也四牡庞庞则自君子所乘者言之也军政修治于闲暇之时而四牡充实于啓行之日则可以驾言而徂东矣】
　　○田车旣好【叶许厚反】四牡孔阜【符有反】东有甫草【叶此苟反】驾言行狩【叶始九反】
　　集传赋也田车田猎之车【钟氏惺曰田车在周礼巾车谓之木路盖朴素浑坚之制也】好善也阜盛大也甫草甫田也后爲郑地今开封府中牟县西【皇舆表中牟县属开封府河南】圃田泽是也【郑氏康成曰甫草者甫田之草也郑有圃田○孔氏颖逹曰下云搏兽于敖敖地名则甫草亦是地名故引尔雅以证之郑有圃田释地文也】宣王之时未有郑国圃田属东都畿内故往田也【刘氏瑾曰宣王尝封庶弟于西都咸林之地是为郑桓公其子武公当平王时徙封于东都然后圃田为郑地】○此章指言将往狩于圃田也
　　集说【严氏粲曰此行以防同为主因讲田猎耳诗先言行狩者序事当自内始故先言田猎车马器械之备而从往行狩其实先防同而后田猎也○姚氏舜牧曰上但言徂东此指言行狩见所徂在廵狩非徒行也】
　　○之子于苖【叶音毛】选徒嚣嚣【五刀反】建旐设旄搏【音博】兽于敖
　　集传赋也之子有司也【孔氏颖逹曰之子谓凡从王者非独司马官属也○朱子曰不敢斥王故以有司言之】苖狩猎之通名也【张子曰搜苗狝狩便习军行草木闲事教茇舍亦然○黄氏一正曰大司马夏教茇舍遂以苖田义取其害苖者故猎可通名苗】选数也嚣嚣声众盛也数车徒者其声嚣嚣则车徒之众可知且车徒不哗而惟数者有声【孔氏颖逹曰下云有闻无声则在军不得讙哗而云嚣嚣之声故知惟数者有声】又见其静治也敖近荥阳地名也【吕氏祖谦曰敖山名晋师救郑在敖鄗之闲士季设七覆于敖前则敖山之下平旷可以屯兵翳荟可以设伏也】○此章言至东都而选徒以猎也
　　集说【辅氏广曰选徒嚣嚣言其众且肃也既选其车徒矣则建设其旗旄焉见其序且整也方选徒以猎而遽曰搏兽于敖言其士众之勇而气大事小也徒手曰搏】
　　○驾彼四牡四牡奕奕赤芾金舄防同有绎
　　集传赋也奕奕连络布散之貌赤芾诸侯之服【王氏安石曰诸侯涖其臣庶则朱芾君道也防同于王则赤芾臣道也】金舄赤舄而加金饰亦诸侯之服也【毛氏苌曰诸侯赤芾金舄舄逹屦也○孔氏颖逹曰金舄者即礼之赤舄也加金为饰故谓之金舄赤舄则所尊莫是过故云逹屦】时见曰防殷见曰同【孔氏頴逹曰大宗伯文注云时见者无常期殷众也】绎陈列联属之貌也【王氏安石曰绎者言其属连而不絶若绎丝然也】○此章言诸侯来防朝于东都也集说【刘氏彝曰赤芾金舄者服其命服以见王也来防同之国非一故络绎不絶也○朱氏善曰诸侯之来朝也其来也非一方其止也非一所先后之不同远近之或异此其所以连络而布散也及其会同于斯也五等各以其爵两阶各以其班尊卑之有其序贵贱之有其等此所以陈列而聨属也读是诗者可以想见当时朝防之盛矣○徐氏鳯彩曰天子将行狩猎则同轨毕至故田猎未行朝会之仪先举】
　　○决拾旣佽【音次与柴叶】弓矢旣调【读如同与同叶】射夫旣同助我举柴【子智反】
　　集传赋也决以象骨爲之着于右手大指所以钩开体【严氏粲曰决即卫芄兰所谓佩韘也】拾以皮爲之着于左臂以遂故亦名遂【朱氏公迁曰放谓之遂诗诂云韬左臂拾其衣防以利故曰拾】佽比也【郑氏康成曰谓手指相次比也】调谓弓强弱与矢轻重相得也【谢氏枋得曰弓既上必审视之端正则可用微有偏斜必加矫揉此弓之调也矢之轻重必视弓力之强弱弓强而矢轻则不中弓弱而矢重亦不中此矢之调也】射夫盖诸侯来防者【孔氏頴逹曰射夫即诸侯也其大夫亦在获射之中则此可以兼焉】同协也柴说文作防谓积禽也【梁氏益曰凡薪禽之积皆曰柴】使诸侯之人助而举之言获多也【曹氏粹中曰有余力者又助我与积禽言不争也】○此章言既防同而田猎也
　　集说【辅氏广曰此章専言夫射田猎以射为主也射夫言诸侯猎则诸侯皆射也助我举柴不惟见其获之多又见其王师自足以办事而诸侯但助之而已】
　　○四黄旣驾两骖不猗【于寄于个二反】不失其驰【叶徒卧反】舍【音舍】矢如破【彼寄普过二反】
　　集传赋也猗偏倚不正也驰驰驱之法也【刘氏瑾曰五御之目三曰过君表五曰逐禽左即御田车驰驱之法也】舍矢如破巧而力也苏氏曰不善射御者诡遇则获不然不能也今御者不失其驰驱之法而射者舍矢如破则可谓善射御矣○此章言田猎而见其射御之善也【朱氏公迁曰上章専言射此章兼言射御】
　　集说【毛氏苌曰言习于射御法也○郑氏康成曰御者之良得舒疾之中射者之工矢发则中如椎破物也○王氏安石曰向曰四牡既言力之强今曰四黄又言色之纯也两骖不猗御能正其马也不失其驰车行节而法也舍矢知破矢行巧而力也】
　　○萧萧马鸣悠悠旆旌徒御不惊大庖【蒲爻反】不盈集传赋也萧萧悠悠皆闲暇之貌【孔氏颖逹曰军旅齐肃唯闻萧萧然马鸣之声见悠悠然旆旌之状无有讙哗者】徒歩卒也御车御也惊如汉书夜军中惊之惊【刘氏瑾曰周亚夫传亚夫击吴楚深壁而守夜军中惊顷之复定】不惊言比【匹志反】卒事不喧哗也大庖君庖也不盈言取之有度不极欲也盖古者田猎获禽面伤不献践【音翦】毛不献【孔氏颖逹曰面伤谓当面射之翦毛谓在傍而逆射之不献者嫌诛降之义】不成禽不献【孔氏颖逹曰恶其害幼小】择取三等自左膘【音缥○许氏慎曰胁后髀前肉也】而射之逹于右腢【音愚○陆氏徳明曰谓肩前两闲骨】爲上杀以爲干豆奉宗庙【孔氏颖逹曰以其贯心死疾肉最絜美】逹右耳本者次之以爲宾客【孔氏颖逹曰以其远心死稍迟肉已微恶】射左髀【方尔反又薄礼反】逹于右防【余绕反又胡了反○梁氏益曰防水膁也膁腰左右虚肉处也】爲下杀以充君庖【孔氏颖逹曰以其中胁死最迟肉又益恶】每禽取三十焉每等得十【朱氏公迁曰上杀中杀下杀为三等】其余以与士大夫习射于泽宫中者取之【孔氏颖逹曰以大兽公之非复已物君赐使射故非中不取言向者田猎所取用勇力今射者礼乐所取用辞让也】是以获虽多而君庖不盈也【邹氏泉曰惟取乎下杀而下杀惟得乎十数故不盈】张子曰馔虽多而无余者均及于众而有法耳凡事有法则何患乎不均也旧説不惊惊也不盈盈也亦通【郑氏康成曰反其言而美之○孔氏颖逹曰徒行者与御马者岂不警戒乎言以相警戒也君之大庖所获之禽不充满乎言充满也】○此章言其终事严而颁禽均也
　　集说【辅氏广曰萧萧马鸣悠悠旆旌见其整暇无始终之异也徒御不惊见其卒事而不惊扰也大庖不盈见其循礼守法而不从欲以取也夫力足以多取而不尽用焉此所以爲王者之事也○朱氏公迁曰行事从容驭军整肃处已俭约待人周徧即此章可知】
　　○之子于征有闻【音问】无声允矣君子展也大成
　　集传赋也允信展诚也闻师之行而不闻其声言至肃也信矣其君子也诚哉其大成也【辅氏广曰末二句乃美宣王也○吕氏柟曰君子以徳言大成以业言】○此章总叙其事之始终而深美之也
　　集说【严氏粲曰防同之事师徒众盛由镐至洛道路悠长非纪律严整其扰多矣观者以田事之终而徒御整肃如此乃深美之言功业极盛无遗憾也○朱氏善曰存于中而有兴衰拨乱之志施于外而有内修外攘之事如此得不谓之君子乎静治于往狩之初严肃于旋归之际如此得不谓之大成乎此王道之所以为大而诗人所以赞美之也】
　　总论【李氏樗曰车攻之诗其形容宣王之美可谓备矣既见其车马之修又见其器械之备与夫诸侯之服射御之良此诗人之善形容也○李氏公凯曰言宣王既能自治以全创业之国势尤当自奋以合守成之人心故于车马之大则修之器械之微则备之而往东都之地复新朝防之仪统一人心以为维持王业之计因讲田猎之事而选车马之美恶多寡以尽致治保邦之道焉】
　　车攻八章章四句
　　集传以五章以下考之恐当作四章章八句【刘氏瑾曰五章六章通言其田猎射御七章八章通言其始终整肃而且音韵各相谐叶故疑其当以八句成章以此推之则合首章二章八句通言车马盛备将往东都圃田之地合三章四章八句通言天子诸侯来会东都之事总为四章章八句也】
　　集说【朱子语类时举说车攻吉日二诗先生曰好田猎之事古人亦多刺之然宣王之田乃是因此见得其车马之盛纪律之严所以为中兴之势者在此其所谓田异乎寻常之田矣】
　　吉日维戊【叶莫吼反】旣伯旣祷【叶丁口反】田车旣好【叶许口反】四牡孔阜【符有反】升彼大阜从其羣丑
　　集传赋也戊刚日也【黄氏一正曰外事以刚日内事以柔日内事如郊社宗庙冠昏外事如廵狩朝聘盟防治兵凡出郊皆是也】伯马祖也谓天驷房星之神也【孔氏颖逹曰伯者长也马祖始是长也郑云马祖天驷释天云天驷房也孙炎曰龙为天马故房四星谓之天驷郑亦引孝经说曰房为龙马是也○严氏粲曰伯是马祖之神言既伯是既有事于马祖谓祭之也犹社是土神方是四方之神言以社以方则是祭社及方也既祷乃谓因祭而祷祈之也】丑众也谓禽兽之羣众也○此亦宣王之诗言田猎将用马力故以吉日祭马祖而祷之【孔氏颖逹曰马国之大用王者重之故夏官校人春祭马祖夏祭先牧秋祭马社冬祭马歩注云马祖天驷先牧始养马者马社始乘马者马歩神为灾害马者既四时各有所为祭之马祖祭之在春其常也而将用马力则又用彼礼以祷之】旣祭而车牢马健于是可以歴险而从禽也以下章推之是日也其戊辰欤【刘氏彝曰田之前二日也】
　　集说【范氏处义曰将用马之力必祭马之祖谨其事也车攻而马壮则升陵阜而从禽兽之丑类无不获矣○姚氏舜牧曰猎与狩皆赖车牢马健以为用故车攻吉日皆有田车既好四牡孔阜句】
　　○吉日庚午旣差我马【叶满浦反】兽之所同麀【音忧】鹿虞麌【愚甫反】漆沮【七徐反】之从天子之所
　　集传赋也庚午亦刚日也【程子曰戊日祭祷庚午于田】差择齐其足也同聚也鹿牝曰麀麌麌众多也漆沮水名在西都畿内泾渭之北所谓洛水今自延韦流入鄜【音孚】坊至同州【皇舆表鄜州今延安府鄜州坊州今延安府鄜州中部县同州今西安府同州竝隶陕西】入河也【李氏樗曰禹贡所谓导渭自鸟防同穴东防于泾又东过漆沮即此漆沮是也故孔氏正义以明漆沮在泾水之东一名洛水与诗古公自土沮漆者别也此漆沮正周礼职方氏所谓雍州其浸渭洛雍州之地又非河南之洛也】○戊辰之日旣祷矣越三日庚午遂择其马而乘之视兽之所聚麀鹿最多之处而从之惟漆沮之旁为盛宜为天子田猎之所也
　　集说【刘氏瑾曰此言差马犹车攻言我马既同也言漆沮之从犹车攻言甫草敖地彼则狩于东都此则狩于西都也○黄氏佐曰天子之田或奉宗庙或进賔客或充君庖非禽兽之多不可此漆沮所以宜田猎也】
　　○聸彼中原其祁孔有【叶羽已反】儦儦【表骄反】俟俟【叶于纪反】或羣或友【叶羽已反】悉率左右【叶羽已反】以燕天子【叶奬里反】
　　集传赋也中原原中也祁大也【严氏粲曰其禽兽形体祁大又甚多有矣】趣则儦儦行则俟俟【严氏粲曰儦儦而疾走俟俟若相待】兽三曰羣二曰友【苏氏辙曰言禽兽之多且扰也】燕乐也○言从王者视彼禽兽之多于是率其同事之人各共其事以乐天子也【朱氏公迁曰或射或御各共其事也】
　　集说【刘氏瑾曰此言率左右以乐天子犹车攻之射夫同而助举柴也○姚氏舜牧曰左右从王者之左右也凡王者搜狩必亲执路鼓以御众从王者不率左右以从事其何以惬天子之心故曰悉率左右以燕天子】
　　○既张我弓既挟【子洽户颊二反】我矢发彼小豝【音巴】殪【于计反】此大兕【徐履反】以御宾客且以酌醴
　　集传赋也发发矢也豕牝曰豝一矢而死曰殪兕野牛也言能中微而制大也【孔氏颖逹曰小豝云发言发则中之大兕言殪言射着即死○朱氏公迁曰中微见其巧制大见其力】御进也醴酒名周官五齐【去声】二曰醴齐注曰醴成而汁滓相将如今甜酒也【严氏粲曰坊记云醴酒在室醍酒在堂醴味甜于余齐与酒味殊飨为盛礼惟王飨诸侯则设醴示不忘古礼之重也○许氏谦曰周礼酒正五齐一曰泛齐二曰醴齐三曰盎齐四曰缇齐五曰沈齐注疏醴犹体也此齐熟时上下一体汁滓相将故名】○言射而获禽以为俎实进于宾客而酌醴也【苏氏辙曰燕而酌醴所以厚賔也】
　　集说【谢氏枋得曰田而得禽天子不以自奉故大庖不盈命有司以进賔客且以酌醴燕诸侯及羣臣也先王体羣臣懐诸侯常有恩惠其用心公溥而均齐常以一人养天下不以天下奉一人也○刘氏瑾曰此言射者之善犹车攻言舍矢如破也言进禽于賔客亦犹车攻言大庖不盈之意也○朱氏公迁曰车攻终于颁禽吉日终于酌醴王者之田猎岂为口腹计哉】
　　总论【范氏处义曰诗人之美人君多举一事终始言之以见其余可知也田非重事也既谨日而祭马祖又谨日以差我马则必能致谨于国事矣因田而得禽非厚获也犹为醴酒以御賔客则必能与之食天禄矣虞人既聚兽必于天子之所左右皆取禽共天子之燕则他日必能用命矣○朱氏公迁曰一章祭祷戒行二章差马择地三章狩猎四章猎而获禽可以供用也】
　　吉日四章章六句
　　集传东莱吕氏曰车攻吉日所以爲复古者何也盖搜狩之礼可以见王赋之复焉可以见军实之盛焉可以见师律之严焉可以见上下之情焉可以见综理之周焉欲明文武之功业者此亦足以观矣【辅氏广曰王赋谓车马之出军实谓军器之数师律谓进退之度上下之情诸侯及左右之人相率以共其事而天子又与之燕饮以为乐也综理之周祭祷必讲猎地必择车马有备射御有法终事严整颁禽之均酌醴之厚无一不至也】集说【蒋氏悌生曰车攻吉日虽皆田猎之诗车攻防诸侯于东都其礼大吉日専田猎不出西都畿内其事视车攻差小故二诗之辞其气象大小详畧亦自不同】
　　鸿鴈于飞肃肃其羽之子于征劬【其俱反】劳于野【叶上与反】爰及矜【棘冰反】人哀此鳏寡【叶果五反】
　　集传兴也大曰鸿小曰鴈【孔氏颖逹曰鸿鴈俱是水鸟其形鸿大而鴈小】肃肃羽声也之子流民自相谓也征行也劬劳病苦也矜怜也老而无妻曰鳏老而无夫曰寡○旧说周室中衰万民离散而宣王能劳来还定安集之【王氏安石曰劳者劳之来者来之往者还之者定之危者安之防者集之】故流民喜之而作此诗追叙其始而言曰鸿鴈于飞则肃肃其羽矣之子于征则劬劳于野矣【朱氏公迁曰飞而有声亦有行役劬劳之意故以起兴】且其劬劳者皆鳏寡可哀怜之人也然今亦未有以见其爲宣王之诗后三篇放此
　　集说【苏氏辙曰民人离散如鸿鴈之飞四方无所不往徒闻其羽声肃肃未知所止也○辅氏广曰之子于征劬劳于野此民之流离者自相谓曰是子之行病苦于草野之中爰及矜人哀此鳏寡又言其所与行者无非可怜之人而就其中又惟鳏寡之可哀也】
　　○鸿鴈于飞集于中泽【叶徒洛反】之子于垣【音袁】百堵【丁古反】皆作虽则劬劳其究安宅【叶逹各反】
　　集传兴也中泽泽中也一丈爲板五板爲堵【孔氏頴逹曰五板为堵谓累五板也板广二尺故周礼说一堵之墙长丈高一丈】究终也○流民自言鸿鴈集于中泽以兴已之得其所止而筑室以居今虽劳苦而终安定也
　　集说【郑氏康成曰鸿鴈之性安居泽中今飞又集于泽中犹民去其居而离散今见还定安集○苏氏辙曰流民反其都邑筑其墙垣而安处之然后民知所止虽劳不怨曰其终将安宅矣】
　　○鸿鴈于飞哀鸣嗷嗷【五刀反】维此哲人谓我劬劳维彼愚人谓我宣骄【叶音高】
　　集比也流民以鸿鴈哀鸣自比而作此歌也【徐氏常吉曰鸿鴈之鸣哀故以为比亦见诗人取义之精】知宣示也知者闻我歌知其出于劬劳不知者谓我闲暇而宣骄也韩诗云劳者歌其事魏风亦云我歌且谣不知我者谓我士也骄大抵歌多出于劳苦而不知者常以爲骄也集说【辅氏广曰自其始之流离以及得所止而筑室以居其病苦亦甚矣非明知者真能体防我前日之情则亦焉能知其病苦之实哉若但见其今日之安定则必以我之此歌爲闲暇而宣骄矣○黄氏洪宪曰说愚人正见感哲人之意言哲人洞悉民隐故谓我劬劳彼愚人者虑不周于民瘼且谓我宣骄矣欲如哲人之知我得乎】
　　总论【邹氏泉曰一章追言在昔离散之苦二章述言今日还集之乐末章言由劳以逸是以作诗以述其庆幸之意感慨之情也前二章以鸿鴈引起之子故属兴末章言鸿鴈而不言之子故属比○沈氏守正曰诗作于安定之日痛定思痛其志则喜其情则哀故劬劳凡三见之】
　　鸿鴈三章章六句
　　集说【胡氏一桂曰此诗诸家皆本序説指之子为使臣然三章劬劳之义一章指使臣二章指民三章或指使臣或指民皆未的当朱子集传以之子为流民自相谓而劬劳皆就民説但或谓不见劳来安集之意愚谓一章有取于鸿鴈羽翮之劳至言爰及矜人哀此鳏寡谁及之谁哀之实由于上之人矣二章有取于鸿鴈泽中之集而曰其究安宅以流民所止非其本土使可为筑室久安之计谁实使之亦出于上之人矣三章有取于鸿鴈之哀嗷以离散之余虽有定居而生理未复故不能不哀嗷赴诉然赴诉之于谁亦赴诉于上之人耳○徐氏光啓曰此诗之作所谓沐浴膏泽而歌咏勤苦者也】
　　夜如何其【音基】夜未央庭燎之光君子至止鸾声将将【七羊反】
　　集传赋也其语辞央中也【胡氏旦曰説文云央中极也广雅云央极中也秦风云宛在水中央央亦中也】庭燎大烛也【孔氏颖逹曰庭燎者树之于庭燎之为明是烛之大者秋宫司烜云邦之大事供坟烛庭燎注云树于门外曰大烛门内曰庭燎】诸侯将朝则司烜【音毁】以物百枚并而束之设于门内也【孔氏颖逹曰庭燎之差公盖五十侯伯子男皆三十是天子庭燎用百古制未得而闻要以物百枚并而纒束之今则用松苇竹灌以脂膏也】君子诸侯也将将鸾镳声【许氏谦曰鸾镳见秦驷驖】○王将起视朝不安于寝而问夜之早晚曰夜如何哉夜虽未央而庭燎光矣朝者至而闻其鸾声矣
　　集说【季氏本曰庭燎之光谓始然而有光也将将众集逺闻之声夜当未央时则来朝者未至君门其鸾声大而逺闻也○姚氏舜牧曰夜未央未必有庭燎之光君子之至此所咏盖像君心之不安寝若夜方半而即懐视朝之思尔】
　　○夜如何其夜未艾【音乂又如字】庭燎晣晣【之世反与艾叶】君子至止鸾声哕哕【呼会反】
　　集传赋也艾尽也晣晣小明也【严氏粲曰晣晣然其光渐小】哕哕近而闻其徐行声有节也
　　○夜如何其夜乡【许亮反】晨庭燎有煇【许云反】君子至止言观其旂【叶渠斤反】
　　集传赋也乡晨近晓也【胡氏旦曰是从未央而至未尽从未尽而至乡明也】煇火气也天欲明而见其光相杂也【何氏楷曰煇与晕同周礼眂祲掌十煇之法即晕字也日月之旁气为晕火之旁气为煇】旣至而观其旂则辨色矣【苏氏辙曰夜闻其鸾声而已晨则见其旂矣】
　　集说【杜氏佑曰朝辨色始入所以防微日出而视之所以优尊诗曰夜向晨言观其旂臣辨色始入之时也又曰东方明矣朝既盈矣君日出而视之之时也○辅氏广曰问夜之早晚何如下二章只是一意直至辨色视朝之时而止计只是一时事未必有今昨之不同也】
　　总论【许氏谦曰此固王者勤于视朝之诗而左右之臣设言以述王之意也盖王勤于政事及时视朝而号令严肃执事者恪恭陈列以时百官之入朝者亦皆先时而至而车服威仪莫不和整以俟听朝终篇未尝言王之勤而勤劳之意自见于言外○唐氏汝谔曰三章一节一节惟其心愈不安故其言愈警惕夫就所闻所见不过悬度其时而据此心之汲汲皇皇则俨然信以为然者若専为料想亿度之词即非励精之旨】
　　庭燎三章章五句
　　集说【刘氏瑾曰列女传云宣王尝晏起姜后脱簪珥待罪于永巷宣王感悟于是勤于政事早朝晏退卒成中兴之名以此证之或果宣王诗也】
　　沔【绵善反】彼流水朝【直遥反】宗于海【叶虎洧反】鴥【惟必反】彼飞隼【息允反】载飞载止嗟我兄弟邦人诸友【叶羽轨反】莫肯念乱谁无父母【叶满洧反】
　　集传兴也沔水流满也诸侯春见天子曰朝夏见曰宗【禹贡江汉朝宗于海蔡氏沈曰虽未至海而其势已奔趋于海犹诸侯之朝宗于王也】○此忧乱之诗言流水犹朝宗于海【朱氏公迁曰知所向也】飞隼犹或有所止【严氏粲曰隼解见采芑○朱氏公迁曰知所止也】而我之兄弟诸友乃无肯念乱者谁独无父母乎乱则忧或及之是岂可以不念哉
　　集说【严氏粲曰兄弟指所亲邦人指众人诸友指所厚言兄弟邦人诸友则亲疎厚薄识与不识皆在其中矣○谢氏枋得曰一身之遇乱不足惜父母之遇乱深可忧谁无父母不为一身谋独不为父母谋乎为父母谋则当念乱则必思所以救乱也○邹氏泉曰莫肯念乱者不思恐惧修省之道若安危利菑者然也父母人之最切者故独举此以示人不可不忧耳】
　　○沔彼流水其流汤汤【失羊反】鴥彼飞隼载飞载扬念彼不迹【井亦反】载起载行【叶户郎反】心之忧矣不可弭忘
　　集传兴也汤汤波流盛貌不迹不循道也【胡氏绍曾曰迹者行歩之迹故不迹为不循道】载起载行言忧念之深不遑宁处也弭止也水盛隼扬以兴忧乱之不能忘也
　　集说【辅氏广曰不循道理则危乱之由也载起载行则忧思之深也○朱氏公迁曰此章不迹者致乱之由下章我友敬者止乱之本○水方盛而未杀隼方扬而未止忧念方来而未息此皆理势之不可遏者故用彼字相呼而为兴也】
　　○鴥彼飞隼率彼中陵民之讹言宁莫之惩我友敬矣谗言其兴
　　集传兴也率循讹僞惩止也○隼之高飞犹循彼中陵而民之讹言乃无惩止之者然我之友诚能敬以自持矣则谗言何自而兴乎【徐氏常吉曰以之惑世谓之讹言以之诬民谓之谗言】始忧于人而卒反诸已也
　　集说【韩氏婴曰谗言缘闲而起○辅氏广曰衰乱之世讹言繁兴使人无所适从而卒归于危亡祸败此所以叹其宁莫之惩也我友敬矣谗言其兴此必有所指而言其兴则是无自而兴也凡有不得者皆反求诸已此自修之事也○许氏谦曰末章忧而戒之之辞也谗言固可忧惟敬足以胜之知所本矣○朱氏公迁曰自持以敬则小人不敢近其能止谗必矣谗言之人即上章不迹者也始忧于人谓谗莫肯息卒反诸已谓敬当自持】
　　总论【朱氏公迁曰一章言人皆不知忧乱二章言已独忧人之造乱三章言在位者敬以自持则可止谗而息乱】
　　沔水三章二章章八句一章六句
　　集传疑当作三章章八句卒章脱前两句耳集说【陈氏栎曰始念乱而忧及父母终忧谗而敬以反身忧念之中不忘孝敬诗人忠厚之意也】
　　鹤鸣于九皋声闻【音问】于野【叶上与反】鱼潜在渊或在于渚乐【音洛】彼之园爰有树檀【叶徒沿反】其下维萚【音托】他山之石可以爲错【七落反】
　　集传比也鹤鸟名长颈竦身高脚顶赤身白颈尾黑其鸣高亮闻八九里【陆氏玑曰鹤常夜半鸣淮南子亦云鸡知将旦鹤知夜半】皋泽中水溢出所爲坎从外数至九【韩氏婴曰九皋九折之泽○濮氏一之曰泽曲曰皋见楚词注】喻深逺也萚落也【许氏谦曰萚见豳七月】错砺石也【严氏粲曰扬子不砻不错焉攸用错谓治玉也】○此诗之作不可知其所由然必陈善纳诲之辞也【辅氏广曰不正言其事而必比物而为言者正所谓风刺上者皆不主于政事而主于文词不以正谏而托物以谏也】盖鹤鸣于九皋而声闻于野言诚之不可揜也鱼潜在渊而或在于渚言理之无定在也【朱氏公迁曰诚中形外非可矫饰为也千变万化非可执一求也】园有树檀而其下维萚言爱当知其恶也他山之石而可以爲错言憎当知其善也【朱氏公迁曰君子或有未仁不可溺于爱也小人或有一长不可偏于恶也】由是四者引而伸之触类而长之天下之理其庶防乎【辅氏广曰夫必能去私欲之蔽然后可以明善而诚身此其序则由大以至小也】
　　集说【王氏安石曰易曰鸣鹤在阴其子和之子曰君子居其室出其言善则千里之外应之况其迩者乎与此意同○朱氏善曰知诚之不可揜则知念虑方萌而鬼神已知形迹欲掩而肺肝已见所以不可无诚身之功也知理之无定在则知事有精粗而理无精粗事有大小而理无大小所以不可无明善之功也知爱当知其恶憎当知其善则知亲爱贱恶之不可以或偏哀矜敖惰之不可以自恣所以于应接之间尤不可不去其私欲之心也能是数者则知行竝进而明诚两立好恶不偏而人已兼尽其于治天下不难矣此所以为陈善纳诲之辞也欤】
　　○鹤鸣于九皋声闻于天【叶铁因反】鱼在于渚或潜在渊【叶一均反】乐彼之园爰有树檀其下维谷他山之石可以攻玉集传比也谷【陆氏徳明曰说文云谷从木非从禾也】一名楮恶木也【陆氏玑曰谷幽州人谓之谷桑或曰禇桑荆扬交广谓之谷中州人谓之禇殷中宗时桑谷共生是也今江南人绩其皮以为布又捣以为纸谓之谷皮纸】攻错也【严氏粲曰谓错治之也】○程子曰玉之温润天下之至美也石之麤厉天下之至恶也然两玉相磨不可以成器以石磨之然后玉之爲器得以成焉犹君子之与小人处也横逆侵加然后修省畏避动心忍性增益预防而义理生焉道徳成焉吾闻诸邵子云【邵子曰有才之正者有才之不正者诗云他山之石可以攻玉其小人之才乎○许氏谦曰邵子论玉石又一意也略与前説不同】
　　总论【朱氏公迁曰近则闻于野远则闻于天泛言之则可以为错亲切言之则可以攻玉教诲之意以渐而深○吕氏柟曰二章之言相类而意别于野以四方言也于天以上下言也在渊在渚言事虽散于广逺而道则不下带而存不可以为逺而忘之也在渚在渊言事虽在于目前而理则至深邃莫测不可以其近而忽之也维萚以荣悴言犹利害安危之谓也则思乱防危之意其可怠乎维谷以美恶言犹贤佞是非之谓也则防奸逺佞之意其可少乎前章为错犹浑以利器言之后章乃言攻玉夫人之徳成如玉矣】
　　鹤鸣二章章九句
　　集説【朱子曰鹤鸣做得巧含蓄意思全不发露○邓氏元锡曰鹤鸣纳诲也辞不直指义托远讽可兴可观古纳诲者之善诱如是乎○徐氏常吉曰鹤鸣一诗可以类万物之情可以悉天下之理】
　　彤弓之什十篇四十章二百五十九句集传疑脱两句当爲二百六十一句











　　钦定诗经传説彚纂卷十一
<经部,诗类,钦定诗经传说汇纂>
　　钦定四库全书
　　钦定诗经传说彚纂卷十二
　　祈父之什二之四
　　祈【勤衣反】父【音甫】予王之爪牙【叶五胡反】胡转予于恤靡所止居集传赋也祈父【孔氏颖达曰古者祈圻畿同字得通用故此作祈尚书作圻】司马也职掌封坼之兵甲故以为号酒诰曰圻父薄违是也【蔡氏沈曰圻父廹逐违命者】予六军之士也或曰司右虎贲之属也【周礼司右徒八十人虎贲氏虎士八百人○郑氏康成曰右谓有勇力之士充王车右虎士徒之选有勇力者】爪牙鸟兽所用以为威者也【孔氏颖达曰鸟用爪兽用牙以防衞已身此人自谓王之爪牙以鸟兽为喻也】恤忧也○军士怨于久役故呼祈父而告之曰予乃王之爪牙汝何转我于忧恤之地使我无所止居乎
　　集说【朱子语类天子六卿故有六军诸侯三卿故有三军所谓五家为比比即伍也五比为闾闾即两也四闾为族族即卒也则是夫人为兵矣至于九夫为井四升为邑四邑为邱四邱为甸甸出兵车一乘且以九夫言之中为公田只是八夫甸则五百一十二夫何其少于乡遂也便自难晓以某观之乡遂之民以衞王畿凡有征讨止用邱甸之民】
　　附録【郑氏康成曰司马掌禄士故司士属焉又有司右主勇力之士此勇力之士责司马之辞也我乃王之爪牙爪牙之士当爲王闲守之卫女何移我于忧使我无所止居乎六军之士出自六乡法不取于王之爪牙之士○孔氏颖达曰爪牙之士所职有常不应迁易由宣王使人不称故陈之以刺王○有勇力而不当转于忧惟守衞者耳司右止言勇力属焉不言使之守衞夏官虎贲氏其属者虎士八百人其职云掌先后王而趋以卒伍军旅防同亦如之舍则守王闲王在国则守王宫注云舍王出所止宿处闲梐枑也然则爲王闲守乃是虎贲之属周礼司右虎贲连官虎贲之徒既爲宿衞则司右之徒亦爲宿衞矣○小司徒职曰乃防万民之卒伍而用之五人爲伍五伍爲两四两爲卒五卒爲旅五旅爲师五师爲军以起军旅又曰凡起徒役无过家一人是出自六乡也○张子曰禁衞天子之爪牙而使之逺戍是诗所谓转予于恤也○许氏谦曰或曰一说于爪牙二字爲切而得诗意】
　　【案成周兵制籍乡遂之众以作六军而邱甸之民亦出车乘甲士步卒然其为数少故统言之则六军之士出自六乡也至虎贲司右简勇士属焉以左右王郑康成所谓征行之事例不取王之爪牙之士也朱子集传以为予者六军自谓则当征行者又属何人因揆之曰乡遂之民以衞王畿凡有征讨止用邱甸之民此出朱子独见考之周礼竝无明文可证章俊卿谓司马法王有四方之事则冡宰命师于诸侯小宰掌其戒具虎贲氏以牙璋发之畿兵不出也援是说以解是诗则予指六军之士容或可通然与朱子征讨止用邱甸民之说亦不符也合而观之当以笺疏之解为长矣故自汉唐北宋诸儒以及朱子以后若严粲许谦軰皆从之即朱子亦附其说以俟后世论定也】
　　○祈父予王之爪士【鉏里反】胡转予于恤靡所底【之履反】止集传赋也爪士爪牙之士也底至也
　　集说【严氏粲曰靡所底止谓逺戍而行役未已】
　　○祈父亶不聪胡转予于恤有母之尸饔
　　集传赋也亶诚尸主也饔熟食也言不得奉养而使母反主劳苦之事也○东莱吕氏曰越勾践【梁氏益曰勾践越王名】伐吴有父母耆老而无昆弟者皆遣归【朱氏公迁曰见国语吴语】魏公子无忌【梁氏益曰号信陵君】救赵亦今独子无兄弟者归养【朱氏公迁曰见史记本传】则古者有亲老而无兄弟其当免征役必有成法故责司马之不聪其意谓此法人皆闻之汝独不闻乎乃驱吾从戎使吾亲不免薪水之劳也责司马者不敢斥王也【刘氏瑾曰不斥王而责司马此诗人之忠厚也亦若北山所谓大夫不均之意】
　　集说【黄氏佐曰此亦重久役上谓祈父信乎不聪明胡乎转我于忧恤之地而乃使母之尸饔乎使其聪焉则必有以体悉我而不至久役之如是矣】
　　总论【辅氏广曰上两章言自戕其上之衞末章言不体其下之情其言之序亦先公而后私也不戕其上之衞则上得以安必体夫下之情则下不忘其死○邹氏泉曰禁衞之兵本以藩衞王室也使之逺戍则转之忧恤之地矣末章亦只是此意但以不聪尸饔观之则见得本为天子爪牙亦国之独子故以不知法言也】
　　祈父三章章四句
　　集传序以为刺宣王之诗说者又以为宣王三十九年战于千亩【杜氏预曰西河介休县南有地名千亩】王师败绩于姜氏之戎【韦氏昭曰西戎之别种四岳之后也】故军士怨而作此诗东莱吕氏曰太子晋谏灵王之词曰自我先王厉宣幽平而贪天祸至于今未弭宣王中兴之主也至与幽厉竝数之其词虽过观是诗所刺则子晋之言岂无所自欤但今考之诗文未有以见其必为宣王耳下篇放此
　　集说【郑氏康成曰刺其用祈父不得其人也官非其人则职废○朱氏善曰先王之制诸侯有故则方伯连帅以诸侯之师讨之王室有故则方伯连帅以诸侯之师救之司马所掌封圻之兵甲不过卫王室而已使王而自弃其爪牙则谓之不智使司马而弃王之爪牙则谓之不忠至于使孤子之无以为养则又谓之不仁一事而三失具焉其取败也宜哉】
　　皎皎【古了反】白驹食我场苖絷【陟立反】之维之以永今朝所谓伊人于焉逍遥
　　集传赋也皎皎洁白也【张子曰言白者以表贤者洁白之意】驹马之未壮者谓贤者所乘也场圃也【孔氏颖逹曰言食苖藿则夏时矣七月注云春夏为圃秋冬为场此宜云圃而言场者以场圃同地耳○严氏粲曰谷之始生曰苖草之类始生亦曰苖言圃中之苖则菜茹之嫩者犹今言菜秧非禾苖也下云场藿藿豆叶也亦菜茹之类】絷绊【音半】其足维系其靷也永久也伊人指贤者也逍遥游息也【吕氏大临曰徘徊少留之貌】○为此诗者以贤者之去而不可畱也故托以其所乘之驹食我场苖而絷维之庶几以永今朝使其人得以于此逍遥而不去若后人畱客而投其辖于井中也【刘氏瑾曰前汉书陈遵每大饮輙闭门取客车辖投井中虽有急终不得去】
　　集说【苏氏辙曰贤者有不得志而去者君子思之故于其去也犹欲其于是逍遥逍遥不事事也虽逍遥犹愈于去耳○邹氏泉曰一朝不可以言永但于欲去之时留得一朝亦若永矣】
　　○皎皎白驹食我场藿【火郭反】絷之维之以永今夕【叶祥龠反】所谓伊人于焉嘉客【叶克各反】
　　集传赋也藿犹苖也【何氏楷曰藿本作藿说文云菽之少也或以为豆叶】夕犹朝也嘉客犹逍遥也【苏氏辙曰客亦非执事者也○吕氏大临曰嘉客者暂客于斯亦将去也】
　　集说【谢氏枋得曰贤者髙蹈逺引吾知其不可留矣犹欲絷维其白驹以强留之虽一朝一夕亦满吾志好德之彞性尊贤之良心在人自不能泯没也○黄氏佐曰藿非苖也注言犹苖者同为己之物也嘉客非逍遥也注言犹逍遥者同为我留之意也】
　　○皎皎白驹贲【彼义反又音奔】然来【叶云俱反】思尔公尔侯【叶洪孤反】逸豫无期愼尔优游【叶汪胡反】勉尔遁思【叶新赍反】
　　集传赋也贲然光采之貌也【谢氏枋得曰贲者华采也贤人所过之地山川草木皆有精采蓬户荜门皆有辉华也】或以为来之疾也【朱子曰王氏读为奔字言其来之速也】思语词也尔指乘驹之贤人也愼勿过也勉毋决也遁思【陆氏德明曰遁字又作遯○严氏粲曰易遯卦遯奉身退隐之谓也】犹言去意也○言此乘白驹者若其肯来则以尔为公以尔为侯而逸乐无期矣犹言横来大者王小者侯也【许氏谦曰史记田横故齐王族自立为齐王战败入海居岛中髙帝使使召之曰田横来大者王小者乃侯耳】岂可以过于优游决于遁思而终不我顾哉盖爱之切而不知好爵之不足縻【王氏逢曰縻系也易中孚曰我有好爵我与尔縻之】畱之苦而不恤其志之不得遂也【刘氏瑾曰上四句见其爱之切末二句见其留之苦】
　　集说【辅氏广曰此又原贤者欲去之意而反其说以留之谓贤者之所以欲去不过欲优游自适而已若一旦肯贲然而来则当以尔为公为侯而逸乐无有期限也何必过为优游决其去意而不肯留哉】
　　○皎皎白驹在彼空谷生刍【楚俱反】一束其人如玉毋金玉尔音而有遐心
　　集传赋也贤者必去而不可留矣于是叹其乘白驹入空谷束生刍以秣之【严氏粲曰生刍新刈之草所谓青刍也】而其人之德美如玉也【薛氏瑄曰君子之德必如玉斯无一毫之防污】盖已邈乎其不可亲矣然犹冀其相闻而无絶也故语之曰毋贵重尔之音声而有逺我之心也
　　集说【严氏粲曰上三章犹望贤者来访于已末章言贤者晦迹岩谷不可复望其来见止望其寄声耳极称其美而为拳拳思慕之辞所以见其人之贤而刺时之不能用也○朱氏公迁曰是诗至此方言其德夫以卷懐去乱如此非明智勇决不能信乎其美如玉矣】
　　总论【蒋氏悌生曰贤者之用世岂不欲得君以行其道哉盖必义有不可留者是以见几而作不俟终日而在朝同心同德之才惜其才而愿其留故其辞如此非不知其志决而不可留也乃欲絷其马以永朝夕非不知其洁已而轻富贵也乃欲其贲来而爵以公侯及其已去而不可即其缱绻之情瞻恋之意不能已已所留之贤者今不可考其才德闻望抑亦当时之俊又欤】
　　白驹四章章六句
　　集说【毛氏苌曰宣王之末不能用贤贤者有乘白驹而去者○朱子曰宣王始也任贤使能如申伯山甫韩侯或为将或为相或为诸侯如方叔召虎或征蛮荆或伐猃狁或平淮夷至其晚年怠心一生如虢文公之徒谏既不行则小人乘闲而用事矣故观祈父之诗则司马非其人矣小人在位则贤者必不得志矣故白驹之诗留贤者而不肯留也】
　　黄鸟黄鸟无集于谷无啄【陟角反】我粟此邦之人不我肯谷言旋言归复我邦族
　　集传比也谷木名【严氏粲曰解见鹤鸣】谷善【邹氏泉曰善即处患难相赒相防之道也】旋回复反也○民适异国不得其所故作此诗托为呼其黄鸟而告之曰尔无集于谷而啄我之粟【朱氏公迁曰以黄鸟之啄粟比人之害已】苟此邦之人不以善道相与则我亦不久于此而将归矣
　　集说【范氏祖禹曰民之去其土离其亲者不得已也人不相恤是以懐其邦族而复之也○曹氏粹中曰易曰伤于外者必反其家迫穷祸患害惟天属之至亲乃肯相收○辅氏广曰始言不以善道相与则其望之犹厚也】
　　○黄鸟黄鸟无集于桑无啄我粱此邦之人不可与明【叶谟郎反】言旋言归复我诸兄【叶虚王反】
　　集传比也
　　集说【吕氏祖谦曰人之所以相依者以其明足以知其缓急休戚故也不可与明则不可与处矣○严氏粲曰言以横逆加已不可与之求明白也】
　　○黄鸟黄鸟无集于栩【况甫反】无啄我黍此邦之人不可与处言旋言归复我诸父【扶反】
　　集传比也
　　集说【冯氏复京曰诸训众则诸父诸兄当合三族而言○邹氏泉曰不可与处强陵弱众防寡之意】总论【范氏处义曰适异国之民而所至之邦人不能与之相善不能与之相知不能与之相安于是思归故国复依族人与诸兄诸父也国风曰岂无他人不如我同姓此之谓也○辅氏广曰首言复我邦族而已中言复我诸兄末言复我诸父人情困苦之极则愈益思其亲者焉】
　　黄鸟三章章七句
　　集传东莱吕氏曰宣王之末民有失所者意他国之可居也及其至彼则又不若故乡焉故思而欲归使民如此亦异于还定安集之时矣今案诗文未见其为宣王之世下篇亦然
　　集说【范氏处义曰黄鸟我行其野二诗之序皆不明言所刺然黄鸟言此邦之人不我肯谷故说者以为适异国而失其所者我行其野言昏姻之故言就尔居故说者以为从异国之昏姻而不见恤者诗辞亦可见也】
　　我行其野蔽【必制反】芾【方味反】其樗【勅雩反】昏姻之故言就尔居尔不我畜复我邦家【叶古胡反】
　　集传赋也樗恶木也【李氏樗曰樗不材之木庄子曰大枝拥肿不中绳墨小枝卷曲不中规矩】壻之父妇之父相谓曰昏姻畜养也○民适异国依其昏姻而不见收防故作此诗言我行于野中依恶木以自蔽于是思昏姻之故而就尔居而尔不我畜也则将复我之邦家矣
　　集说【严氏粲曰我从本国而来经行于野见有恶木之樗野中自生非借人力种植而其枝叶蔽芾然茂盛我犹得休息于其下我以尔是昏姻亲戚之故素有恩义交结非野樗之比也今来就尔居尔乃不我养是无恩之甚恶木之不如也我当复反我之邦家矣与之诀也】
　　○我行其野言采其蓫【勅六反】昏姻之故言就尔宿尔不我畜言归思复
　　集传赋也蓫牛蘈【音頽】恶菜也今人谓之羊蹄菜【陆氐玑曰似芦菔而茎赤可瀹为茹滑而美也】
　　集说【范氏处义曰我行于野见采蓫者虽为恶卉犹可以疗疾我以昏姻之故谓可就尔止宿矣尔既不能养我故言欲自反是蓫之不如也○叚氏昌武曰首章言居欲为久居也次章言宿则暂寓矣人情于其相待之薄者则望之也愈轻于其相待之厚者则望之之意日进矣】
　　○我行其野言采其葍【音福叶笔力反】不思旧姻求尔新特成【论语作诚】不以富亦只【音支】以异【叶逸织反】
　　集传赋也葍防【音富】恶菜也【陆氏玑曰幽州人谓之燕防其根正白可着热灰中温噉之饥荒之歳可烝以御饥】特匹也○言尔之不思旧姻而求新匹也虽实不以彼之富而厌我之贫亦只以其新而异于故耳此诗人责人忠厚之意
　　集说【王氏安石曰葍野菜之恶者也然尚可采以御饥昏姻之相与固为其穷则相收困则相恤也今不思旧姻而求尔新特则又葍之不如也○邹氏泉曰趋富厌贫风之薄也其失大厌故喜新情之常也其失小故不责彼而责此然传所谓责人忠厚者则以其实以贫贱之故而弃之耳】
　　总论【辅氏广曰常人之情有不得已来依亲旧而不见收防则怨怒形于色辞苛责痛诋无所不至而此诗但言尔不我畜则复我邦家而已至其末章则又原其情实而归之忠厚焉此情性之正而诗之所谓可以怨者于此可见矣○朱氏公迁曰依恶木采恶菜困穷如比而昏姻不见收防薄已甚矣虽不怨焉而不免有弃絶之意也○一章二章自决以义而其意确三章责人以恕而其意微】
　　我行其野三章章六句
　　集传王氏曰先王躬行仁义以道民厚矣犹以为未也又建官置师以孝友睦婣任恤六行敎民为其有父母也故敎以孝为其有兄弟也故敎以友为其有同姓也故敎以睦为其有异姓也故敎以婣为邻里乡党相保相受也故教以任相赒相救也故敎以恤以为徒敎之或不率也故使官师以时书其德行而劝之【王氏逢曰族师书其孝弟睦婣者闾胥书其任恤者】以为徒劝之或不率也于是乎有不孝不睦不婣不弟不任不恤之刑焉【何氏士信曰郑氏云制刑之意终不为卑者而罪其长故六行则教兄以友而制刑则谓之不弟使少者不敢陵长也贾氏云此不弟即六行之友上文言友在睦婣之上専施于兄弟此变言弟退在睦婣之下兼施于师长】方是时也安有如此诗所刺之民乎
　　集说【严氏粲曰周之盛时以睦婣任恤敎道其民风俗醇厚何如也至黄乌我行其野之诗作则敎道微而习俗薄矣君子是以知宣王之后周道之衰也】
　　秩秩斯干【叶居焉反】幽幽南山【叶所旃反】如竹苞【叶补苟反】矣如松茂【叶莫口反】矣兄及弟矣式相好【呼报反叶许厚反】矣无相犹【叶余久反】矣集传赋也秩秩有序也斯此也干水涯也南山终南之山也【许氏谦曰南山见秦终南】苞丛生而固也【陆氏佃曰竹性丛生而行鞭深逺故曰苞】犹谋也○此筑室既成而燕饮以落之因歌其事言此室临水而面山其下之固如竹之苞其上之密如松之茂又言居是室者兄弟相好而无相谋则颂祷之词犹所谓聚国族于斯者也【礼记檀弓晋献文子成室张老曰美哉轮焉美哉奂焉歌于斯哭于斯聚国族于斯君子谓之善颂善祷】张子曰犹似也人情大抵施之不报则辍故恩不能终兄弟之闲各尽己之所宜施者无学其不相报而废恩也君臣父子朋友之间亦莫不用此道尽己而己愚案此于文义或未必然然意则善矣【朱氏公迁曰张子借其言以敎人朱子引之非以此释经也特广説诗之法耳】或曰犹当作尤【朱氏公迁曰尤怨也咎也】
　　集说【范氏处义曰临水面山形势之美如竹之苞谓根本之固也如松之茂谓枝叶之密也宜其聚国族于斯兄弟和好辑睦无相图之事也】
　　○似续妣【必履反】祖筑室百堵西南其户【胡五反】爰居爰处爰笑爰语
　　集传赋也似嗣也妣先于祖者协下韵尔或曰谓姜嫄后稷也【孔氏颖逹曰郑以为宣王既于国门之左立先妣姜源先祖后稷以下之庙然后乃宫内筑燕寝之室】西南其户天子之宫其室非一在东者西其户在北者南其户【辅氏广曰举西南以见东北也】犹言南东其亩也爰于也
　　集说【李氏樗曰继绍先王之制而筑室于百堵言宣王之居处可谓安矣夫二人之情千万人之情是也宣王之时其考室也筑室百堵又遣使招集流民而百堵皆作则斯民必有居处也若宣王者所谓与民同其忧乐也○严氐粲曰美宣王中兴王业筑宫室以复旧观故曰嗣续妣祖若竟土未复虽作宫室不足言嗣续矣百堵言广且多也】
　　○约之阁阁椓【陟角反】之槖槖【音托】风雨攸除【直虑反】鸟鼠攸去君子攸芋【香于反叶王遇反】
　　集传赋也约束板也【郑氏康成曰约谓缩板也○孔氏颖逹曰緜云缩板以载缩约皆谓以绳纒束之若今之墙袵也】阁阁上下相承也【孔氏颖逹曰绳均板直则墙端正也】椓筑也槖槖杵声也【孔氏颖逹曰既投土于板以杵防筑之则墙牢固也】除亦去也无风雨鸟鼠之害言其上下四防皆牢密也芋尊大也君子之所居以为尊且大也【濮氏一之曰此以下由外而内由垣墙而堂寝次第当然也】
　　集说【曹氏粹中曰君子雍容于其闲心广体胖是以大也所谓居移气也○黄氏佐曰尊大不可谓居室尊大盖天子本自尊大在于此室之中为尊所以统众卑为大所以统羣小邈乎廉地之相逺凛然堂陛之森严】
　　○如跂【音企】斯翼如矢斯棘如鸟斯革【叶讫力反】如翚【音辉】斯飞君子攸跻【子西反】
　　集传赋也跂竦立也翼敬也【严氏粲曰如论语翼如也之翼】棘急也矢行缓则枉急则直也革变翚雉【郑氏康成曰伊洛而南素质五色皆备成章曰翚】跻升也○言其大势严正如人之竦立而其恭翼翼也其廉隅整饬如矢之急而直也【邹氏泉曰大势严正自前后左右言廉隅整饬自堂之四角言】其栋宇峻起如鸟之警而革也其檐阿华采而轩翔如翚之飞而矫其翼也【吕氏大临曰覆以瓦而加丹雘有文采而势骞举也】盖其堂之美如此而君子之所升以听事也
　　集说【孔氏颖逹曰矢鸟翚指形言之如跂不言人者义取于跂言跂则人可知也如矢喻四隅廉正也斯革斯飞言檐阿之势似鸟飞也翼言其体飞象其势各取喻也○辅氏广曰其言有序而又善于形容如此】
　　○殖殖【市力反】其庭有觉其楹哙哙【音快】其正【叶音征】哕哕【呼防反】其冥君子攸宁
　　集传赋也殖殖平正也庭宫寝之前庭也【黄氏一正曰庭盖在路寝之后寝室之前所谓适小寝释服者也】觉髙大而直也【朱氏公迁曰卑小迂回则暗故以髙大而直训觉】楹柱也哙哙犹快快也【朱氏谋防曰爽垲之意】正向明之处也哕哕深广之貌冥奥窔【音要】之闲也【王氏安石曰哙哙其正则知哕哕其冥是偏也哕哕其冥则知哙哙其正是明也○许氏谦曰奥室西南隅也窔东南隅也奥窔之间在户之西而牖之下正幽暗处也故曰冥】言其室之美如此而君子之所休息以安身也
　　集说【董氏逌曰哙哙其正所谓阳室者也哕哕其冥所谓隂室者也古者放隂阳以为宫室故其正为阳冥为阴夫负阴抱阳以安其神所以寜也○邹氏泉曰只就一室言之向明之处轩豁而哙哙奥窔之闲深广而哕哕盖一室而有向阳向隂之别故其明暗不同如此】
　　○下莞【音官】上簟【叶徒检徒锦二反】乃安斯寝【叶于检于锦二反】乃寝乃兴乃占我梦【叶弥登反】吉梦维何维熊维罴【彼宜反叶彼何反】维虺【许鬼反】维蛇【市奢反叶于其土何二反】
　　集传赋也莞蒲席也【陆氏徳明曰莞草丛生水中茎圆江南以为席形似小蒲而实非也○孔氏颖逹曰郭璞曰西方人呼蒲为莞蒲江东谓之苻蓠司几筵有莞筵蒲筵则为两种席也】竹苇曰簟【冯氏复京曰司几筵有次席注以为桃枝竹所次成者其即此簟欤莞席在下即筵也竹簟在上即重席也】罴似熊而长头髙脚猛憨【呼谈切】多力能防树【许氏愼曰熊兽似豕山居冬蛰○陆氏玑曰罴有黄罴有赤罴大于熊○陆氏佃曰淮南子云熊罴之动以攫搏】虺蛇属细颈大头色如文绶大者长七八尺○祝其君安其室居梦兆而有祥亦颂祷之词也下章放此
　　集说【辅氏广曰莞簟安寝承上章攸寜而言也其寝既安然后有梦可占○严氏粲曰考室之时当有颂祷之语以终之居室之庆莫过于子孙之繁衍故愿入此室处之后发于梦兆而开子孙之祥盖设为之辞非实有是梦也】
　　○大【音泰】人占之维熊维罴男子之祥维虺维蛇女子之祥
　　集传赋也大人大卜之属占梦之官也【刘氏瑾曰周礼大卜为卜筮官之长凡卜师卜人人菙时髓反氏占人簭音筮人占梦皆其官属也】熊罴阳物在山彊力壮毅男子之祥也虺蛇隂物穴处柔弱隐伏女子之祥也○或曰梦之有占何也曰人之精神与天地隂阳流通故昼之所为夜之所梦其善恶吉凶各以类至是以先王建官设属【周礼春官占梦中士二人史二人徒四人】使之观天地之会辨隂阳之气以日月星辰占六梦之吉凶献吉梦赠恶梦【朱氏公迁曰六梦一曰正梦无感而自梦也二曰噩梦三曰思梦因惊愕思念而梦也四曰寤梦因觉时道之而梦也五曰喜梦六曰惧梦则又因喜惧而成梦也献者献羣臣之吉梦而归美于王赠者祭于四方而遣之以明逆新善而去故恶也】其于天人相与之际察之详而敬之至矣故曰王前巫而后史卜筮瞽侑皆在左右王中心无为也以守至正【眞氏德秀曰巫掌祀以鬼神之事告王史掌书以三王五帝之事告王掌卜筮者以吉凶谏王瞽蒙之叟以歌诗谏王一人之身而左右前后挟而维之故王中心他无所为惟守至正而已○朱氏公迁曰自前巫后史以下语出礼运】
　　集说【严氏粲曰心清神定则有开必先博物通逹则占事知来熊罴猛兽为男之祥虺蛇隂类为女之祥昔人谓占梦无书以意言之殆近是矣然皆设为祷辞耳】
　　○乃生男子载寝之牀载衣【于既反】之裳载弄之璋其泣喤喤【华彭反叶胡光反】朱芾【音弗】斯皇室家君王
　　集传赋也半圭曰璋【严氏粲曰璋玉以礼神及朝聘以为瑞璋瓒以祼宗庙此生男弄璋当止是璋玉也】喤大声也芾天子纯朱诸侯黄朱【班氏固曰芾者蔽也行以蔽前天子朱芾诸侯赤芾以苇为之上广一尺下广二尺○孔氏颖逹曰纯朱明其深也黄朱明其浅也举其大色皆得为朱芾也】皇犹煌煌也君诸侯也○寝之于牀尊之也衣之以裳服之盛也弄之以璋尚其德也【严氏粲曰皆表异其为男子也】言男子之生于是室者皆将服朱芾煌煌然有室有家为君为王矣
　　集说【何氏楷曰此下二章皆未然事盖因梦兆而预卜其将然也○室家者国与天下之通称如瞻彼洛矣所谓保其家室胡安国亦曰王者以京师为室天下为家是也众子为诸侯以君称嫡长为天子以王称言生子众多他日者皆将服朱赤之芾以保有其室家而或为一国之君或为天下王也】
　　○乃生女子载寝之地载衣之裼【他计反】载弄之瓦【叶鱼位反】无非无仪【叶音义】唯酒食是议无父母诒【以之反】罹【叶音丽】集传赋也裼褓也【陆氏德明曰裼韩诗作○孔氏颖逹曰褓缚儿被也】瓦纺塼也仪善【孔氏颖逹曰释诂文也】罹忧也○寝之于地卑之也【邹氏泉曰非谓卑贱乃天尊地卑之义】衣之以褓即其用而无加也弄之以瓦习其所有事也【严氏粲曰皆表异其为女子也】有非非妇人也有善非妇人也盖女子以顺为正无非足矣有善则亦非其吉祥可愿之事也唯酒食是议而无遗父母之忧则可矣易曰无攸遂在中馈贞吉【王氏逢曰家人六二传曰以隂柔之才而居柔不能治于家者也故无攸遂无所为而可也若为妇人之道则其正也妇人居中而主馈者也故曰中馈本义曰六二柔顺中正女子正位乎内者也故其象占如此】而孟子之母亦曰妇人之礼精五饭【梁氏益曰五饭五谷之饭】幂【音觅】酒浆养舅姑缝衣裳而已矣故有闺门之修而无境外之志【朱氏公迁曰出列女传】此之谓也
　　集说【孔氏颖逹曰言有非有善皆非妇人之事者妇人从人者也家事统于尊善恶非妇人之所有耳不谓妇人之行无善恶也○邹氏泉曰无非无仪则女德以修酒食是议则妇道以备其何诒父母之忧乎】
　　总论【吕氏祖谦曰一章总述其宫室之面势而愿其亲睦二章三章述其作室之意与营筑之状至于风雨攸除鸟鼠攸去则宫室成矣故四章言望其外则雄壮轩翥如此五章言观其内则髙明深广如此望其外则未入也故曰君子攸跻言其方升也观其内则已入也故曰君子攸宁言其既处也六章以下皆祷颂之辞】
　　斯干九章四章章七句五章章五句
　　集传旧说厉王既流于彘宫室圯壊故宣王即位更作宫室既成而落之今亦未有以见其必为是时之诗也或曰仪礼下管新宫【朱氏公迁曰下管与升歌对盖堂下之乐也出燕礼与大射仪】春秋传宋元公赋新宫【朱氏公迁曰昭公二十五年】恐即此诗然亦未有明证【辅氏广曰若以仪礼之下管新宫当之则此诗非宣王之诗矣】
　　集说【李氏樗曰刘向曰周德既哀而奢侈宣王贤而中兴更为俭宫室小寝庙诗人美之苏氏曰厉王之世乱而宫室败壊宣王谋所以续其先祖先妣者盖筑其宫庙一则以为因其败壊而作新之也一则以为因其奢侈而革之以俭也窃观此诗则知宣王之营宫室可谓得礼不失之侈亦不失之陋如所谓跂翼矢棘鸟革翚飞不失之陋矣然其作室也特以除风雨而去鸟鼠不失之侈矣则非徒为美观将以承先王所为而已】
　　谁谓尔无羊三百维羣谁谓尔无牛九十其犉【而纯反】尔羊来思其角濈濈【庄立反】尔牛来思其耳湿湿【始立反】集传赋也黄牛黒唇曰犉羊以三百为羣其羣不可数也牛之犉者九十非犉者尚多也【董氏逌曰三百维羣以羣计也九十其犉以犉计也黒唇为犉则黑眦为牰音柚黒耳为犚音尉亦各以其数也】聚其角而息濈濈然呞【音痴】而动其耳湿湿然【陆氏徳明曰呞食已复出嚼之也】王氏曰濈濈和也【董氏逌曰说文濈为知则濈而比者也】羊以善触为患故言其和谓聚而不相触也湿湿润泽也牛病则耳燥安则润泽也○此诗言牧事有成而牛羊众多也
　　集说【孔氏颖逹曰周礼牧人掌牧六牲而阜蕃其物六牲谓牛马羊豕犬鸡此诗唯言牛羊者马则祭之所用者少豕犬鸡则比牛羊为卑故特举牛羊以为美也○邹氏泉曰上以羣色之盛见其多下以动息之适见其多谁谓见前此凋耗之意】
　　○或降于阿或饮于池【叶唐何反】或寝或讹尔牧来思何【河可反】蓑【素多反】何笠【音立】或负其糇【音侯】三十维物【叶微律反】尔牲则具【叶居律反】
　　集传赋也讹动【陆氏德明曰讹韩诗作譌】何揭也【许氏谦曰揭音竭担也】蓑笠所以备雨【孔氏颖逹曰蓑惟备雨之物笠则元以御暑兼可御雨故良耜传曰笠所以御暑雨也】三十维物【何氏楷曰物谓毛物与比物四骊之物同】齐其色而别之凡为色三十也【孔氏颖逹曰谓青赤黄白黒毛色别异者各三十也】言牛羊无惊畏而牧人持雨具赍饮食从其所适以顺其性是以生养蕃息至于其色无所不备而于用无所不有也
　　集说【黄氏佐曰或降于阿三句自物之性而言何蓑何笠二句自人之顺其性而言○用无不足如大可以祀郊社小可以祀羣神内可以充君庖外可以享賔客皆是】
　　○尔牧来思以薪以蒸【之承反】以雌以雄【叶于陵反】尔羊来思矜矜兢兢不骞不崩麾之以肱毕来既升
　　集传赋也麤曰薪细曰蒸雌雄禽兽也矜矜兢兢坚强也【朱氏公迁曰坚强犹曰壮盛】骞亏也崩羣疾也【朱氏公迁曰羊有疾輙相污故曰羣疾】肱臂也既尽也升入牢也【许氏谦曰牢防兽闲也】○言牧人有余力则出取薪蒸搏禽兽其羊亦驯扰从人不假棰【之累反】楚但以手麾之使来则毕来使升则既升也【陈氏鹏飞曰牧事毕也】
　　集说【王氏安石曰尔羊来思者与夫君子于役之诗曰羊牛下来者类也矜矜兢兢者岂非山川草木之所宜而牧之者不失其性而至于坚彊欤不骞不崩言羊得其性而无耗败也言羊而不言牛者羊善耗败故也言羊不耗败则牛可知矣○朱氏善曰麾之以肱毕来既升见人识物情物解人意而无事乎奔走追逐之劳也】
　　○牧人乃梦众维鱼矣旐【音兆】维旟【音余】矣大人占之众维鱼矣实维丰年【叶尼因反】旐维旟矣室家溱溱【侧巾反】
　　集传赋也占梦之说未详溱溱众也或曰众谓人也旐郊野所建统人少旟州里所建统人多【刘氏瑾曰周礼大司马曰郊野载旐司常曰州里建旟】盖人不如鱼之多旐所统不如旟所统之众故梦人乃是鱼则为丰年旐乃是旟则为人众
　　集说【王氏安石曰此牧成而考之之诗也故以吉祥之事终焉○吕氏祖谦曰以斯干无羊之卒章观之所愿乎上者子孙昌盛所愿乎下者岁熟民滋皆不愿乎其外也○朱氏公迁曰众维鱼旐维旟皆以少变多之象也梦中变化之祥如此则天下富庶之兆可推牛羊众多已为可喜民人富庶又大可愿而至可喜故广其意以祝之】
　　总论【黄氏櫄曰古人以生畜之多寡而卜其国之兴废故奉牲以告曰博硕肥腯谓民力之普存也谓其备腯咸有也于是民和而神降之福故动则有成此祷颂之辞所以详及于牛羊之众多牧人之安逸以见其民物富庶之效也】
　　无羊四章章八句
　　集说【黄氏佐曰礼曰问庶人之富数畜以对国家何取于牧事哉盖当百物凋耗之余而能致此富盛中兴气象此亦其一端也序以为宣王考牧而作其信然欤】
　　节【音截下同】彼南山维石岩岩赫赫师尹民具尔瞻【叶侧衔反】忧心如惔【徒蓝反】不敢戏谈国既卒【子律反】斩【叶侧衔反】何用不监【古衔反】
　　集传兴也节髙峻貌【何氏楷曰节通作岊徐锴云山之陬隅髙处曰岊】岩岩积石貌赫赫显盛貌师尹大师尹氏也大师三公【毛氏苌曰师大师周之三公也○孔氏颖逹曰尚书周官云大师大傅大保兹惟三公】尹氏盖吉甫之后春秋书尹氏卒【刘氏瑾曰隐公三年】公羊子以为讥世卿者即此也【何氏休曰世卿者父死子继也氏者起其世也若曰世世尹氏也○李氏樗曰春秋后又书尹氏立王子朝则尹氏之为世卿其来甚久】具俱瞻视惔燔【王氏安石曰如惔者内热之谓也○李氏樗曰云汉曰如惔如焚惔焚之类也】卒终斩絶监视也○此诗家父所作刺王用尹氏以致乱言节彼南山则维石岩岩矣赫赫师尹则民具尔瞻矣而其所为不善使人忧心如火燔灼又畏其威而不敢言也然则国既终斩絶矣汝何用而不察哉
　　集说【辅氏广曰以南山积石之髙峻兴师尹位望之尊崇以见望既重则责亦深因不可以冒处而窃据也忧心如惔忧之甚也不敢戏谈畏其威也戏谈犹且不敢而况敢正言其失直指其非乎小人而居髙位纵欲戕理以致祸乱其终未有不厉威肆虐以箝人之口者然国既终将斩絶矣汝何用而不察哉盖事已至此而在家父则又不得而不言者也】
　　○节彼南山有实其猗【于宜反叶于何反】赫赫师尹不平谓何天方荐【徂殿反】瘥【才何反】丧【息浪反】乱多民言无嘉【叶居何反】憯【七感反】莫惩嗟【叶遭哥反】
　　集传兴也有实其猗未详其义传曰实满猗长也【孔氏颖逹曰南山既髙峻矣而又满之使平均者以其草木之长茂也】笺云猗倚也言草木满其防倚之畎谷也【孔氏颖逹曰言有实其猗是猗为山之所实之处故以为倚言山傍而倚近山者也山傍近山唯甽谷耳能实甽唯草木也故知以草木平满其傍之甽谷也】或以为草木之实猗猗然皆不甚通【辅氏广曰有实其猗先生以为诸说皆不甚通者盖与不平之意不相似耳然郑氏之意太凿而或者之说似可通故苏氏亦云草木山之实也山之生物平均如一凡草木之生于上者无不猗猗其长也如此则与不平之意相近矣】荐荐通重【直用反】也瘥病大憯曾惩创也○节然南山则有实其猗矣赫赫师尹而不平其心则谓之何哉【郑氏康成曰责三公之不均平不如山之谓也○王氏安石曰不平谓何者发问之辞也】苏氏曰为政者不平其心则下之荣瘁劳佚有大相絶者矣是以神怒而重之以丧乱人怨而谤讟其上然尹氏曾不惩创咨嗟求所以自改也
　　集说【严氏粲曰礼言冢宰均邦国书言冢宰均四海大臣之事唯在均平公溥也此诗原幽王之乱由于师尹究师尹之恶在于不平而已下言秉国之均昊天不佣式夷式已君子如夷既夷既怿昊天不平皆此意也○蒋氏悌生曰南山之髙大则有草木之实猗猗然而茂盛而赫赫之师尹居于髙位乃不能平其政上则得罪于天而丧乱荐至下则得罪于民而怨讟方兴祸乱之形若此其着孰不恐惧而尹氏曾无惩创之意咨嗟之声可谓空食天禄居髙位也始则举其理之当然者以问之终则指其祸之显然者以责之】
　　○尹氏大【音泰】师维周之氐【丁礼反叶都黎反】秉国之均四方是维天子是毗【婢尸反】俾民不迷不吊昊天不宜空我师【叶霜夷反】
　　集传赋也氐本均平【朱子曰均本当从金如所谓泥之在钧者不知均是何物潘时举曰恐只是为瓦器者所谓车盘是也盖运得愈急则其成器愈快曰秉国之均只是此义今训平者此物亦惟平乃能运也】维持毗辅吊愍空穷师众也○言尹氏大师维周之氐【王氏安石曰京室以大族为氐朝廷以尊官为氐氐者安危存亡所出也尹氏大族也大师尊官也】而秉国之均【黄氏佐曰居权衡之任也】则是宜有以维持四方毗辅天子而使民不迷乃其职也今乃不平其心而既不见愍吊于昊天矣则不宜久在其位使天降祸乱而我众幷及空穷也【吕氏祖谦曰空我师如空其国空其地之类甚言之也】
　　集说【郑氏康成曰言尹氏作大师之官持国政之平维制四方上辅天子下教化天下使民无迷惑之忧言任至重○辅氏广曰此又承上二章而明言尹氏维周之本则其所系者重矣秉国之平则其用心不可偏矣所宜公平其心以维持四方而不倾毗辅天子而以正使民皆晓然知其所以示我者而无所迷惑则是其宜也今乃不平其心一切反是则必不见愍恤于上天矣其可久窃其位而不去哉】
　　○弗躬弗亲庶民弗信【叶斯人反】弗问弗仕【鉏里反下同】勿罔君子【叶奬里反】式夷式已无小人殆【叶养里反】琐琐【素火反】姻亚则无膴【音武】仕
　　集传赋也仕事罔欺也君子指王也夷平已止【王氏安石曰已废退也孟子所谓士师不能治士则已之与此已同义】殆危也琐琐小貌壻之父曰姻两壻相谓曰亚膴厚也【郑氏康成曰厚任用之】○言王委政于尹氏尹氏又委政于姻亚之小人而以其未尝问未尝事者欺其君也故戒之曰汝之弗躬弗亲庶民已不信矣其所弗问弗事则岂可以罔君子哉当平其心视所任之人有不当者则已之无以小人之故而至于危殆其国也琐琐姻亚而必皆膴仕则小人进矣
　　集说【吕氏祖谦曰式夷式已无小人殆谓尹氏所与图事者也琐琐姻亚则无膴仕谓尹氏以亲昵而置之髙位者也○朱氏公迁曰凡事必咨访而后明必更练而后熟苟未能然而欲妄试之则是欺其君耳民已不可欺况可欺其君乎任用小人皆不平之心为之而所当改者也故以式夷式已告之】
　　○昊天不佣【敕龙反】降此鞠【九六反】讻【音凶】昊天不惠降此大戾君子如届【音戒叶居例反】俾民心阕【古穴反叶苦桂反】君子如夷恶【乌路反】怒是违
　　集传赋也佣均鞠穷讻乱戾乖届至【朱氏公迁曰惠字对佣字届字对夷字训义虽不同皆主均平之意也】阕息违逺也○言昊天不均而降此穷极之乱昊天不顺而降此乖戾之变然所以靖之者亦在夫人而已君子无所苟而用其至则必躬必亲而民之乱心息矣君子无所偏而平其心则式夷式已而民之恶怒逺矣伤王与尹氏之不能也夫为政不平以召祸乱者人也而诗人以为天实为之者盖无所归咎而归之天也抑有以见君臣隐讳之义焉有以见天人合一之理焉后皆放此
　　集说【辅氐广曰鞠凶大戾不过如二章所言天怒人怨之事也然其所以销去之者亦在夫人而已矣故君子如届俾民心阕君子如夷恶怒是违不啻如反手之易初言天而后止言人者天人一理人心悦则天意解矣○朱氏善曰大抵人事之有得失气化之有盛衰此皆治乱之所由惟君子为能以人合太不诿于天以义制命不诿于命则可以转祸而为福转灾而为祥转凶而为吉转乱而为治天也有人焉君子不纯以为天也使王能平其心以任尹氏尹氏能平其心以用在朝之君子而不以小人闲之则岂至于危亡而不可救哉故善为国者亦反求诸己而已】
　　○不吊昊天【叶铁因反】乱靡有定【叶唐丁反】式月斯生【叶桑经反】俾民不宁忧心如酲【音呈】谁秉国成不自为政【叶诸盈反】卒劳百姓【叶桑经反】
　　集传赋也酒病曰酲【严氏粲曰犹黍离言中心如醉】成平卒终也○苏氏曰天不之恤故乱未有所止而祸患与嵗月増长君子忧之曰谁秉国成者【胡氏一桂曰秉国成即上章秉国均】乃不自为政而以付之姻亚之小人其卒使民为之受其劳弊以至此也【辅氏广曰不自为政者乱之始也使百姓受其劳弊者乱之终也】集说【严氏粲曰国之有成乃法度纪纲一成而不可变人主所操执天下所遵守者今谁秉持之乎师尹实秉持之而乃不自为政信任姻亚羣小用事终劳苦我百姓也】
　　○驾彼四牡四牡项领我瞻四方蹙蹙【子六反】靡所骋【敕领反】
　　集传赋也项大也蹙蹙缩小之貌○言驾四牡而四牡项领可以骋矣【薛氏汉曰骋驰也】而视四方则皆昏乱蹙蹙然无可徃之所亦将何所骋哉东莱吕氏曰本根病则枝叶皆瘁是以无可徃之地也
　　集说【范氏处义曰此章言乱既靡定则四方莫不皆然虽有四牡且项领肥健而视四方蹙缩无有可驰骋之地亦寓言君子有可用之才而无所施设也○徐氏光启曰诗人非果欲去国也但言天下皆乱以见致之者之罪耳】
　　○方茂尔恶相【息亮反】尔矛矣既夷既怿如相醻【市由反】矣集传赋也茂盛相视怿悦也○言方盛其恶以相加则视其矛防如欲战鬭及既夷平悦怿则相与欢然如宾主而相醻酢不以为怪也盖小人之性无常而习于鬭乱其喜怒之不可期如此是以君子无所适而可也
　　集说【吕氏祖谦曰私相疾恶则如矛盾及其好时则依旧相醻或好或恶皆是私情更不以国家为意○辅氏广曰此章则言其一时风俗人情乖戾不顾义理喜怒任意倐忽变迁不可保任如此】
　　○昊天不平我王不宁不惩其心覆【芳服反】怨其正【叶诸盈反】集传赋也尹氏之不平若天使之故曰昊天不平若是则我王亦不得宁矣然尹氏犹不自惩创其心乃反怨人之正已者则其为恶何时而已哉
　　集说【郑氏康成曰师尹为政不平使我王不得安宁女不惩止女之邪心而反怨憎其正也○吕氏祖谦曰此章篇将终矣复叹曰昊天其使尹氏不平乎我王其不得安宁乎今尹氏不惩创其恶覆怨正人之攻己者方且报复而米已吾是以忧君之不得宁也此忧岂为身哉】
　　○家父【音甫】作诵【叶疾容反】以究王讻式讹尔心以畜【许六反】万邦【叶卜工反】
　　集传赋也家氏父字周大夫也【孔氏颖达曰春秋之例天子大夫则称字】究穷讹化畜养也○家父自言作为此诵【何氏楷曰周礼注云背文曰讽以声节之曰诵作诵谓作此可诵之辞也】以穷究王政昏乱之所由冀其改心易虑以畜养万邦也陈氏曰尹氏厉威使人不得戏谈而家父作诗乃复自表其出于己以身当尹氏之怒而不辞者盖家父周之世臣义与国俱存亡故也【孔氏颖达曰诗人之情不一或微加讽谕或指斥愆咎或隐匿姓名或自显官字此家父尽忠竭诚不惮诛罚故自载字焉寺人孟子亦此类也】东莱吕氏曰篇终矣故穷其乱本而归之王心焉致乱者虽尹氏而用尹氏者则王心之蔽也李氏曰孟子曰人不足与适也政不足与闲也惟大人为能格君心之非盖用人之失政事之过虽皆君之非然不必先论也惟格君心之非则政事无不善矣用人皆得其当矣
　　集说【严氏粲曰穷究讻乱之由乃是王心之未回王庶几改化其心以养万邦谓心一悔悟则本原既正而万邦皆理矣师尹安得容其奸乎○朱氏善曰家父作诗冀其改心易虑以畜养万邦者拳拳爱君之心不敢谓其必不能而絶望焉厚之至也】
　　总论【许氏谦曰此诗刺王用尹氏前九章惟极言尹氏之罪而卒章以一言归之王心则轻重本末自见此家父之善于辞也其所以刺尹氏者大要有二事为政不平而委任小人也】
　　节南山十章六章章八句四章章四句
　　集传序以此为幽王之诗而春秋桓十五年有家父来求车于周为桓王之世上距幽王之终已七十五年不知其人之同异大抵序之时世皆不足信今姑阙焉可也【刘氏瑾曰刺尹氏为政不平而皆似乱亡以后之词疑此或东迁后诗也】
　　集说【吕氏祖谦曰案左传韩宣子来聘季武子赋节之卒章杜氏谓取式讹尔心以畜万邦之义然则此诗在古止名节也】
　　正【音政】月繁霜我心忧伤民之讹言亦孔之将念我独兮忧心京京【叶居良反】哀我小心癙【音鼠】忧以痒【音羊】
　　集传赋也正月夏之四月谓之正月者以纯阳用事为正阳之月也繁多讹伪将大也京京亦大也癙忧幽忧也【吕氏大临曰癙忧与下鼠思泣血文虽小异义亦同也】痒病也【刘氏彝曰鼠病而忧在于穴内人所不知也我有癙忧至于痒病人所不知也】○此诗亦大夫所作言霜降失节不以其时【范氏祖禹曰正月长养之月也繁霜肃杀之气也○曹氏粹中曰霜者隂之凝也正月建巳之月不宜有霜阳微而为隂所胜则霜为之降】既使我心忧伤矣而造为奸伪之言以惑羣听者又方甚大【吕氏祖谦曰凡诪张为幻以罔上惑众者皆谓之讹言】然众人莫以为忧故我独忧之以至于病也
　　集说【苏氏辙曰纯阳用事而繁霜降大夫忧之以为此王聼用讹言之罚也讹言之害大矣然众不以为忧也独我忧之而已○辅氏广曰正月而繁霜则灾之降于天者甚矣讹言而孔将则乱之起于人者深矣而当时君臣上下恬然不以为忧是皆所谓安其危而利其菑者也故曰念我独兮忧心京京而又自哀我之忧所以如是大者政縁其小心畏慎是以幽忧而至于病也】
　　○父母生我胡俾我瘉【音庾】不自我先不自我后【叶下五反】好言自口【叶孔五反下同】莠【余久反】言自口忧心愈愈是以有侮集传赋也瘉病自从莠丑也【王氏安石曰莠恶也谷谓之善则莠恶可知】愈愈益甚之意○疾痛故呼父母而伤已适丁是时也讹言之人虚伪反覆言之好丑皆不出于心而但出于口是以我之忧心益甚而反见侵侮也
　　集说【辅氏广曰言心声也言出于心则有根源合义理今言之好丑皆不出于心而但出于口则其为害岂有既哉夫君子之处乱世彼以为是而已以为非彼以为乐而己以为忧动与众违此所以反见侵侮也○季氏本曰好言莠言谓有时言人之善有时言人之恶变乱无常也以此为忧则与小人不合而为所忌矣故反见侮侮之者谓加以才言也此章言己适当讹言之为害而不能避也】
　　○忧心惸惸【其营反】念我无禄民之无辜幷【必政反】其臣仆哀我人斯于何从禄瞻乌爰止于谁之屋
　　集传赋也惸惸忧意也无禄犹言不幸尔辜罪幷俱也古者以罪人为臣仆【毛氏苌曰古者有罪不入于刑则役之国土以为臣仆】亡国所虏亦以为臣仆箕子所谓商其沦丧我罔为臣仆是也○言不幸而遭国之将亡与此无罪之民将俱被囚虏而同为臣仆未知将复从何人而受禄如视乌之飞不知其将止于谁之屋也【李氏樗曰左传曰鸟则择木木岂能择鸟哉乌鸟微物犹有所择自叹己之不如鸟也】
　　集说【朱氏善曰念我无禄伤已之不幸也幷其臣仆伤斯民之俱不幸也于何从禄未知其所从之人也于谁之屋未见其所止之处也】
　　○瞻彼中林侯薪侯蒸【之丞反】民今方殆视天梦梦【莫工反叶莫登反】既克有定靡人弗胜【音升】有皇上帝伊谁云憎集传兴也中林林中也侯维殆危也梦梦不明也皇大也上帝天之神也程子曰以其形体谓之天以其主宰谓之帝○言瞻彼中林则维薪维蒸分明可见也【刘氏瑾曰大者为薪细者为蒸甚分明也】民今方危殆疾痛号诉于天而视天反梦梦然若无意于分别善恶者然此特値其未定之时尔及其既定则未有不为天所胜者也【徐氏常吉曰靡人弗胜言不善之人不能胜天也】夫天岂有所憎而祸之乎福善祸淫亦自然之理而巳申包胥曰人众则胜天天定亦能胜人疑出于此
　　集说【朱氏公迁曰人之视物小大甚明而天之于人善恶乃无别此以人之有见兴天之无知亦反其意以为兴也○朱氏善曰福善而祸淫此天之常理也善者未必福淫者未必祸则以气化自盛而趋于衰常者有时而变此正其未定之时也方其未定则人或能以胜天及其既定则天必能以胜人然则今日之受祸者安知其不为他日之福而今日之受福者又安知其不为他日之祸乎】
　　○谓山盖卑为冈为陵民之讹言寜莫之惩召彼故老讯【音信】之占梦【叶莫登反】具曰予圣谁知乌之雌雄【叶胡陵反】集传赋也山脊曰冈广平曰陵惩止也故老旧臣也讯问也占梦官名掌占梦者也具俱也乌之雌雄相似而难辨者也【欧阳氏修曰凡禽鸟雌雄多以首尾毛色不同别之乌之首尾毛色雌雄不异人所难别】○谓山盖卑而其实则冈陵之崇也今民之讹言如此矣而王犹安然莫之止也【朱氏公迁曰前责才人矣至此乃以纵谗责其上】及其询之故老讯之占梦则又皆自以为圣人亦谁能别其言之是非乎子思言于卫侯【许氏谦曰卫侯慎公頽】曰君之国事将日非矣公曰何故对曰有由然焉君出言自以为是而卿大夫莫敢矫其非卿大夫出言亦自以为是而士庶人莫敢矫其非君臣既自贤矣而羣下同声贤之贤之则顺而有福矫之则逆而有祸如此则善安从生诗曰具曰予圣谁知乌之雌雄抑亦似君之君臣乎
　　集说【辅氏广曰故老旧臣可以决事理之是非者也占梦之官可以决徴兆吉凶者也今也不平心据实而言而但皆自以为圣已耳谁能别其言之果是果非乎○唐氏汝谔曰召彼故老四句只形容朝廷之上唯唯诺诺之风如此同声附和莫敢矫上之非不过听言则荅而已】
　　○谓天盖高不敢不局【叶居亦反】谓地盖厚不敢不蹐【井亦反】维号【音豪】斯言有伦有脊哀今之人胡为虺【吁鬼反】蜴【星歴反】集传赋也局【陆氏德明曰局本又作局】曲也【孔氏颖逹曰曲身也】蹐累足也【许氏慎曰小步也】号长言之也脊理蜴螈【音原】也【尔雅释鱼蝾螈蜥蜴蜥蜴蝘蜓蝘蜓守宫也郭璞注别四名也】虺【许氏谦曰虺见斯干】蜴皆毒螫【音释】之虫也○言遭世之乱天虽高而不敢不局地虽厚而不敢不蹐【谢氏枋得曰身在天地闲如无所容】其所号呼而为此言者又皆有伦理而可考也哀今之人胡为肆毒以害人而使之至此乎【辅氏广曰所谓此者即上所言局蹐而不敢自安者也】
　　集说【严氏粲曰人谓天为髙而我不敢不曲身伛偻而行惧压也人谓地为厚而我不敢不累足小步而行惧防也天地必无压防喻身处乱世祸出意外不可谓必无之事而不惧也人孰不疑其言之过然实则有伦有理何也盖当时羣小肆毒以害人无所不至不可不虑故言可哀今之人何故为虺蜴之行务欲伤害人乎】
　　○瞻彼阪【音反】田有菀【音郁】其特天之扤【五忽反】我如不我克彼求我则如不我得执我仇仇亦不我力
　　集传兴也阪田崎岖墝【音敲】埆【音殻】之处【许氏谦曰崎岖山险也墝埆瘠薄也】菀茂盛之貌特特生之苗也扤动也【黄氏一正曰扤动摇臲卼使不遂也】力谓用力○瞻彼阪田犹有菀然之特而天之扤我如恐其不我克何哉【朱氏公迁曰地力虽至薄且能生物天心本至仁乃不爱人皆理之难明者也故以为兴】亦无所归咎之词也夫始而求之以为法则惟恐不我得也及其得之则又执我坚固如仇雠然然终亦莫能用也求之甚艰而弃之甚易【郑氏康成曰言其有贪贤之名无用贤之实】其无常如此
　　集说【苏氏辙曰君子仕于乱世而困于羣小譬如特苗之生于阪田风雨动之如恐不胜者故尤之曰方其求我以为法也如恐失我耳及与之终日相执仇仇相偶曾不力用我也书曰凡人未见圣若不克见既见圣亦不克由圣○辅氏广曰无所归咎故归之天亦穷极而呼天之意也求之甚艰者勉强以徇名也弃之甚易者其气象识趣皆与已不相类则自然不能用也】
　　○心之忧矣如或结之今兹之正胡然厉【叶力桀反】矣燎【力诏反】之方扬宁或灭之赫赫宗周襃姒【音似】烕【呼悦反】之集传赋也正政也厉防恶也火田为燎扬盛也宗周镐京也襃姒幽王之嬖妾襃国女姒姓也烕亦灭也○言我心之忧如结者为国政之防恶故也燎之方盛之时则宁有能扑而灭之者乎然赫赫然之宗周而一襃姒足以灭之盖伤之也【李氏樗曰火燎于原宁能灭之今也赫赫之宗周而乃为襃姒之所灭诚可骇也】时宗周未灭以襃姒淫妒谗謟而王惑之知其必灭周也【孔氏颖达曰诗人明得失之迹见微知著也】或曰此东迁后诗也时宗周已灭矣其言襃姒烕之有监戒之意而无忧惧之情似亦道已然之事而非虑其将然之词今亦未能必其然否也
　　集说【欧阳氏修曰上七章皆述王信讹言乱政至此始言灭周主于襃姒者推其祸乱之本也】
　　○终其永怀又窘【求陨反】阴雨其车既载【才再反】乃弃尔辅【叶扶雨反】载【如字】输尔载【才再反】将【七羊反】伯助予【叶演女反】
　　集传比也阴雨则泥泞【宁去声】而车易以陷也载车所载也辅如今人缚杖于辐以防辅车也【孔氏颖逹曰辅是可解脱之物○张氏耒曰辅之为物有功于车而非车也】输堕【许规反】也将请也伯或者之字也○苏氏曰王为淫虐譬如行险而不知止君子永思其终知其必有大难故曰终其永怀又窘阴雨王又不虞难之将至而弃贤臣焉故曰乃弃尔辅君子求助于未危故难不至苟其载之既堕而后号伯以助予则无及矣
　　集说【郑氏康成曰以车之载物喻王之任国事也弃辅喻逺贤也弃女车辅则堕女之载乃请长者见助以言国危而求贤者已晚矣○吕氏祖谦曰前章既言周之必亡矣此怀不能已复诲幽王曰此何等时乃弃贤者不以自助乎无至于倾覆而悔之也】
　　○无弃尔辅员【音云】于尔辐【方六反叶笔力反】屡顾尔仆不输尔载【叶节力反】终逾絶险曾是不意【叶乙力反】
　　集传比也员益也【张氏彩曰员者周防完美无缺防倾侧之意】辅所以益辐也屡数顾视也仆将车者也○此承上章言若能无弃尔辅以益其辐而又数数顾视其仆则不堕尔所载而逾于絶险若初不以为意者盖能谨其初则厥终无难也一说王曾不以是为意乎【胡氏一桂曰此尚欲救其危亡教之用贤也言苟能如上文所戒尚可以逾歴絶险之地而保其终也顾乃曾是不以为意乎】集说【范氏祖禹曰治天下者任重道逺故以将车为喻○黄氏佐曰上喻弃贤之患此喻用贤之益曰无弃尔辅者喻王用贤者以辅国家也曰屡顾尔仆者喻王先未危而常求贤也曰不输尔载终逾絶险曾是不意者喻王虽有危难亦可免也是能求贤于未危则可免患于既至贤可不求乎哉】
　　○鱼在于沼【之绍反叶音灼】亦匪克乐【音洛】潜虽伏矣亦孔之炤【音灼】忧心惨惨【七感反当作懆七各反】念国之为虐
　　集传比也沼池也炤明易见也○鱼在于沼其为生已蹙矣其潜虽深然亦炤然而易见言祸乱之及无所逃也
　　集说【孔氏颖达曰上章教王求贤而王不能用故此章言贤者不得其所莫知所逃已为之忧而心中惨惨然言王政防虐贤人困厄已所以忧也○严氏粲曰鱼相忘于江湖者也今在于池沼非其所乐矣喻君子立于衰乱之朝亦非所乐也鱼之深潜虽云藏伏然沼之水浅亦甚炤然易见无所逃于网罟之害喻君子虽自韬晦亦未必能避患也然君子不专为一身之安危其忧心惨惨然愁戚者唯念国之行虐政而民罹其害耳】
　　○彼有旨酒又有嘉殽【户交反无韵未详】洽比【毗志反】其邻昏姻孔云念我独兮忧心慇慇
　　集传赋也洽比皆合也云旋也【李氏樗曰与其亲戚周旋也】慇慇然痛也○言小人得志有旨酒嘉殽以合比其邻里怡怿其昏姻而我独忧心至于疾痛也【郑氏康成曰此贤者孤特自伤也】昔人有言燕雀处堂母子相安自以为乐也突决栋焚而怡然不知祸之将及其此之谓乎【李氏樗曰国势如此而小人之徒乃羣居饮酒以相乐殆燕雀之类也】
　　集説【苏氏辙曰小人以利相求故其邻比昏姻相与胶固为一而君子孑然无朋也○辅氏广曰此章则又言彼得志之小人惟与其姻亲邻里喣濡以相乐而我独忧心至于疾痛然彼之所以自乐者亦岂真能长保其乐哉】
　　○佌佌【音此】彼有屋防防【音速】方有糓民今之无禄天夭【于遥反】是椓【陟角反叶都木反】哿【哥我反】矣富人哀比惸独
　　集传赋也佌佌小貌防防窭陋貌指王所用之小人也谷禄夭祸【何氏楷曰商书肜日篇云非天夭民与此天夭同义】椓害哿可独单也○佌佌然之小人既己有屋矣防防窭陋者又将有谷矣而民今独无禄者是天祸椓丧之耳亦无所归咎之词也乱至于此富人犹或可胜惸独甚矣【吕氏祖谦曰困苦之甚者又就其闲自较其浅深故曰哿矣富人哀此惸独】此孟子所以言文王发政施仁必先鳏寡孤独也
　　集说【李氏樗曰衰乱之世要其极也贫富俱受其祸言其一时之虐政富者之财犹可以胜其求贫者愈不堪也】
　　总论【许氏谦曰此诗大防刺小人用事讹伪相挺变乱是非已不得志而忧世之必乱也一章总言其大略二章叹已之遭乱三章忧国必为人所灭四章讹伪之势甚一时足以胜天五章言如山之髙卑易见者讹言尚欲乱之而上下成俗不知其非六章忧身之无所容七章言用人不常八章言政事防恶九章言不可无君子之辅十章承上辅佐而言当谨慎之意十一章言祸乱之极无所逃十二章言小人得志而连其亲旧十三章亦言小人得位而良民受祸也】
　　正月十三章八章章八句五章章六句
　　集说【严氏粲曰正月忧乱之作也○邹氏泉曰此诗忧讹言之甚大至于邦国之将亡伤国政之淫虐至于周宗之既灭而斯民之病贤者之困又皆有感慨之思焉可谓以天下之忧为忧者矣】
　　十月之交朔日辛卯【叶莫后反】日有食之亦孔之丑彼月而微此日而微今此下民亦孔之哀【叶于希反】
　　集传赋也十月以夏正言之建亥之月也交日月交会谓晦朔之闲也厯法周天三百六十五度四分度之一左旋于地一昼一夜则其行一周而又过一度日月皆右行于天一昼一夜则日行一度月行十三度十九分度之七故日一嵗而一周天月二十九日有奇而一周天又逐及于日而与之会一岁凡十二会【张子曰天左旋处其中者顺之少迟则反右矣○问经星左旋纬星与日月右旋是否朱子曰今诸家是如此説横渠说天左旋日月亦左旋看来横渠之说极是只恐人不晓所以诗传只载旧说或曰此亦易见如以一大轮在外一小轮载日月在内大轮转急小轮转慢虽都是左转只有急有慢便觉日月是右转了曰然○吴氏澄曰古来厯家盖非不知七政亦左行但顺行不可算只得将其逆退与天度相直处算之今当以大虚中作一空盘却以八者之行较其迟速天一土二木三火四日五金六水七月八天土木火其行之速过于日金水月其行之迟又不及日此其大率也】方防则月光都尽而为晦已会则月光复苏而为朔朔后晦前各十五日日月相对则月光正满而为望晦朔而日月之合东西同度南北同道则月揜日而日为之食望而日月之对同度同道则月亢日而月为之食是皆有常度矣【问月本无光受日而有光朱子曰方合朔时日在上月在下则月靣向天者有光向地者无光故人不见及至望时月靣向人者有光故见其圆满若至时所谓近一逺三只合有许多光○月只是受日光月质常圆不曾缺如圆毬只有一面受日光望日日在酉月在卯正相对受光为盛天积气上靣劲只中闲空为日月来徃地在天中不甚大四邉空有时月在天中央日在地中央则光从四旁上受于月其中昏暗便是地影望以后日与月行便差背向一畔相去渐渐逺其受光靣不正至朔行又相遇日与月正相合日便蚀无光】然王者修德行政用贤去奸能使阳盛足以胜阴阴衰不能侵阳则日月之行虽或当食而月常避日故其迟速髙下必有参差而不正相合不正相对者所以当食而不食也【朱子曰合朔之时日月之东西虽同在一度而月道之南北或差逺于日则不蚀或南北虽亦相近而日在内月在外则不蚀】若国无政不用善使臣子背君父妾妇乘其夫小人陵君子夷狄侵中国则阴盛阳微当食必食虽曰行有常度而实为非常之变矣【朱氏公迁曰以数言之则其常以理言之则其变矣】苏氏曰日食天变之大者也然正阳之月古尤忌之夏之四月为纯阳故谓之正月十月纯阴疑其无阳故谓之阳月纯阳而食阳弱之甚也纯阴而食阴壮之甚也微亏也彼月则宜有时而亏矣此日不宜亏而今亦亏是乱亡之兆也【王氏安石曰月有盈亏亏则微矣彼月而微则固其所此日而微则非其常】
　　集说【陈氏埴曰日月交防日为月掩则日蚀日月相望月与日亢则月蚀自是行度分道到此交加去处应当如是厯家推算专以此定踈宻本不足为变异但天文才遇此际亦为阴阳厄会于人事上必有灾戾故圣人畏之侧身修行庶防可弭灾戾也○徐氏常吉曰天象民情若不相干天象变于上而遂思下民之可哀此诗人之隠忧】
　　○日月告凶不用其行【叶户郎反】四国无政不用其良彼月而食则维其常此日而食于何不臧
　　集传赋也行道也○凡日月之食皆有常度矣而以为不用其行者月不避日失其道也然其所以然者则以四国无政不用善人故也【孔氏颖达曰昭七年左传晋士文伯曰国无政不用善则自取谪于日月之灾○朱氏善曰不用其行天之反其常也不用其良人之反其常也天之所以反其常正以人之不用善而有以致之也】如比则日月之食皆非常矣而以月食为其常日食为不臧者阴亢阳而不胜犹可言也阴胜阳而揜之不可言也故春秋日食必书【王氏逢曰隐公一桓公二庄公四僖公三文公二宣公三成公二襄公九昭公七定公三凡三十有六】而月食则无纪焉亦以此尔
　　集说【严氏粲曰日月告以凶证而不由其道谓月揜日也四方无政事而不用其善谓防乱又作也因天变而修人事则可以转灾为祥今天变既如彼人事又如此天之所废不可支也○唐氏顺之曰幽王不能修德行政阳事失矣故言不用其良为召灾之本】
　　○【于輙反】震电不宁不令【叶卢经反】百川沸腾山冢崒【徂恤反】崩高岸为谷深谷为陵哀今之人胡憯【七感反】莫惩集传赋也电光貌震雷也宁安徐也令善沸出腾乘也山顶曰冢崒崔嵬也髙岸崩陷故为谷深谷塡塞故为陵憯曾也○言非但日食而已十月而雷电山崩水溢亦灾异之甚者【孔氏颖达曰此所陈皆当时实事】是宜恐惧修省改纪其政而幽王曾莫之惩也董子曰国家将有失道之败而天乃先出灾异以谴告之不知自省又出怪异以警惧之尚不知变而伤败乃至此见天心仁爱人君而欲止其乱也【朱氏公迁曰由董子之言观之则当上天灾异谴告之时正人君恐惧修省之日朱子引之以证诗人愿望其君之意】
　　集说【孔氏光曰大中之道不立则咎征荐臻天右与王者故灾异数见以谪告之欲其改更若不畏惧而轻忽简诬则凶罚加焉诗曰畏天之威于时保之谓不惧者凶惧之则吉也○谢氏枋得曰灾异如此幽王之心曾不惩创诗人不指幽王而曰哀今之人微而婉也】
　　○皇父【音甫】卿士番维司徒家伯冢宰仲允膳夫棸【侧留反】子内史蹶【俱衞反】维趣【七走反】马【叶满补反】楀【音矩】维师氏艳【余赡反】妻煽【音扇】方处
　　集传赋也皇父家伯仲允皆字也番棸蹶楀皆氏也【孔氏颖达曰皇父及伯仲是字之义其番棸蹶楀单言人棸子以子配之若曾子闵子然故知皆氏】卿士六卿之外更为都官以总六官之事也【郑氏康成曰皇父则为之端首兼擅羣职故但目以卿士云】或曰卿士盖卿之士周礼大宰之属有上中下士【刘氏瑾曰周礼大宰卿一人宰夫上士八人中士十有六人旅下士三十有二人】公羊所谓宰士【朱氏公迁曰隐公九年天王使宰咺来归仲子之公羊氏曰宰咺宰士也】左氏所谓周公以蔡仲为已卿士是也【朱氏公迁曰定公四年】盖以宰属而兼总六官位卑而权重也司徒掌邦敎冢宰掌邦治皆卿也膳夫上士【刘氏瑾曰天官膳夫上士二人】掌王之饮食膳羞者也【郑氏康成曰食饭也饮酒浆也膳牲肉也羞有滋味者】内史中大夫掌爵禄废置杀生予夺之法者也【刘氏瑾曰周礼春官内史中大夫一人掌王八柄之法】趣马中士掌王马之政者也【孔氏颖逹曰趣马下士一人此言中士者误也○王氏逢曰集传从郑笺】师氏亦中大夫掌司朝得失之事者也【刘氏瑾曰周礼地官师氏中大夫一人居虎门之左司王朝掌国得失之事注曰司犹察也察王视朝若有善道可行者则以诏王记君得失若春秋是也】美色曰艳艳妻即襃姒也煽炽也【王氏安石曰言其势盛若火之煽然】方处方居其所未变徙也【陈氏推曰言其宠方固也】○言所以致变异者由小人用事于外而嬖妾蛊惑王心于内以为之主故也
　　集说【季氏本曰七人之中卿士最为要职其余司徒冢宰膳夫内史趣马师氏六人之中虽官有崇卑而皆权宠相连其序则必以宠任为先后耳皇父为卿士而引用家伯仲允番棸蹶楀诸小人襃姒方处于势位根据而不动摇也此言灾变之大不惟无以弭之而又益之也】
　　○抑此皇父岂曰不时胡为我作不即我谋【叶谟悲反】彻我墙屋田卒污【音乌】莱【叶陵之反】曰予不戕【在良反】礼则然矣【叶于姬反】集传赋也抑发语辞时农隙之时也【严氏粲曰陈氏曰不问其非时】作动即就卒尽也污停水也莱草秽也戕害也○言皇父不自以为不时欲动我以徙而不与我谋【黄氏佐曰动民以徙盖谓作都于向而迁民使居之】乃遽彻我墙屋使我田不获治卑者污而髙者莱【孔氏颖达曰下田可以种稻无稻则为池髙田可以种禾无禾则生草故下则污髙则莱】又曰非我戕汝乃下供上役之常礼耳【李氏公凯曰皇父之文过如此】
　　集说【彭氏执中曰三代之君不敢鄙夷其民以从已之欲每有兴作谋及庶民如盘庚迁殷登进厥民而告之三代世守此道故诗人曰胡为我作不即我谋○邹氏泉曰此章言皇父违常时以徙民而犹假大义以责民也末二句是皇父责民以徙之辞】
　　○皇父孔圣作都于向【式亮反下同】择三有事亶侯多藏【才浪反】不憖【鱼觐反】遗一老俾守我王【叶于放反】择有车马以居徂向
　　集传赋也孔甚也圣通明也【王氏安石曰皇父甚愚而自谓甚圣故诗人因其自圣而讥之曰孔圣也】都大邑也周礼畿内大都方百里小都方五十里皆天子公卿所封也向地名在东都畿内【孔氏颖逹曰左传说桓王与郑十二邑向在其中杜预云河内轵县西有地名向上则向在东都之畿内也】今孟州河阳县是也【皇舆表今懐庆府孟县隶河南】三有事三卿也【郑氏康成曰礼畿内诸侯二卿○孔氏颖逹曰皇父当二卿今立三有事是自同畿外增一卿以比列国也】亶信侯维藏蓄也憖者心不欲而自强之词【陆氏德明曰憖尔雅云愿也强也且也】有车马者亦富民也徂徃也【郑氏康成曰又择民之富有车马者以徃居于向也○董氏逌曰以实其邑也】○言皇父自以为圣而作都则不求贤而但取富人以为卿又不自强畱一人以衞天子但有车马者则悉与俱徃不忠于上而但知贪利以自私也
　　集说【王氏安石曰择三有事亶侯多藏则其用人惟货其吉也○苏氏辙曰皇父以卿士出封而周之老与其富民无不从者言恣而且贪也民富者乃有车马耳○朱氏公迁曰上章言皇父役以非时而戕其民此章言皇父动以私事而弃其君使下不义事上不忠也】
　　○黾【民允反】勉从事不敢告劳无罪无辜谗口嚣嚣【五刀反】下民之孽【鱼列反】匪降自天【叶铁因反】噂【子损反】沓【徒合反】背【蒲昧反】憎职竞由人
　　集传赋也嚣众多貌孽灾害也噂聚也沓重复也【陆氏德明曰噂说文作僔沓本又作】职主竞力也○言黾勉从皇父之役未尝敢告劳也犹且无罪而遭谗然下民之孽非天之所为也噂噂沓沓多言以相说而背则相憎专力为此者皆由谗口之人耳
　　集说【严氏粲曰七章言已被谗也○顾氏起元曰从事即从不时之役无罪遭谗即下民之孽噂沓谀佞悦人之情状背则相憎而谮愬以交构谗人之反覆如此用之所以兴孽也】
　　○悠悠我里亦孔之痗【莫背反叶呼洧反】四方有羡【徐靣反】我独居忧民莫不逸我独不敢休天命不彻【叶直质反】我不敢效我友自逸
　　集传赋也悠悠忧也里居痗病羡余逸乐彻均也○当是之时天下病矣而独忧我里之甚病且以为四方皆有余而我独忧众人皆得逸豫而我独劳者以皇父病之而被祸尤甚故也然此乃天命之不均吾岂敢不安于所遇而必效我友之自逸哉【胡氏一桂曰王氏曰时盖有洁身而去者已独不去故有是言○苏氏辙曰所谓知其不可而为之者也】
　　集说【谢氏枋得曰君子不以一身之忧勤为贤亦不以众人之逸乐为非凡人命有穷通我之忧勤乃天之所付者如是安之而已不敢效我友之自逸也其辞甚婉其志坚而不可变矣○徐氏光啓曰凡人之情已处其乐不知人之忧已处其忧但见人之乐自伤之至则视天下之苦无甚于我者如四月篇民莫不谷我独何害亦是此意皆善言哀苦之情者也】
　　总论【胡氏一桂曰王氏曰前三章言灾异之变四章言致灾由于小人而皇父小人之魁也故五六章专言皇父之恶七章言小人在位天降之灾则天变生于人妖也八章言已之忧劳而一篇之义终矣】十月之交八章章八句
　　集说【曹氏粹中曰郑氏以十月之交雨无正小旻小宛皆厉王之诗毛公作传时移其篇第在此而欧阳修苏辙陈鹏飞皆以其说为非证据甚明当从本序○李氏樗曰唐书志云十月之交以厯推之在幽王之六年则是为幽王之诗无疑矣】
　　浩浩昊天不骏其德降丧【息浪反】饥馑【其觐反】斩伐四国【叶于逼反】旻【密巾反】天疾威弗虑弗图舍【音赦】彼有罪既伏其辜若此无罪沦胥以铺【普乌反】
　　集传赋也浩浩广大貌昊亦广大之意骏大德惠也谷不熟曰饥蔬不熟曰馑【李氏廵曰可食之菜皆不熟为馑】疾威犹防虐也虑图皆谋也舍置沦陷胥相铺徧也○此时饥馑之后羣臣离防其不去者作诗以责去者故推本而言昊天不大其惠降此饥馑而杀伐四国之人如何旻天【陆氏德明曰本有作昊天者非也】曾不思虑图谋而遽为此乎【辅氏广曰言天之幽逺不可测识故降此防虐而曾不思虑图谋也】彼有罪而饥死则是既伏其辜矣舍之可也【苏氏辙曰置而弗疑可也】此无罪者亦相与而陷于死亡则如之何哉【辅氏广曰此皆心有所疑无所归咎而诉天之辞也】
　　集说【朱氏善曰自其广大而言谓之昊天自其仁覆闵下而言谓之旻天天之广大也而饥馑以斩伐则是不大其惠也天之仁覆闵下也而有罪无罪俱陷死亡则是不溥其仁也】
　　○周宗既灭靡所止戾正大夫离居莫知我勚【夷世反】三事大夫莫肯夙夜【叶弋灼反】邦君诸侯莫肯朝夕【叶祥龠反】庶曰式臧覆【芳服反】出为恶
　　集传赋也宗族姓也【苏氏辙曰周宗姬姓之宗也】戾定也正长也周官八职一曰正【梁氏益曰天官宰夫掌百官府之征令辨其八职一曰正二曰师三曰司四曰旅五曰府六曰史七曰胥八曰徒】谓六官之长皆上大夫也离居盖以饥馑散去而因以避谗谮之祸也我不去者自我也勚劳也三事三公也【陈氏栎曰如汉魏以来史云位登三事皆指为三公】大夫六卿及中下大夫也臧善覆反也○言将有易姓之祸其兆已见【王氏安石曰方是时周未灭而曰既灭者其灭之形成故也】而天变人离又如此【刘氏瑾曰天变上章所言是也人离此章所言是也】庶几曰王改而为善乃覆出为恶而不悛也或曰疑此亦东迁后诗也【陈氏埴曰亦字乃因前正月篇而言耳○刘氏瑾曰诗言周宗既灭似亦道已然之事而非虑其将然之辞似果作于东迁之后也】
　　集说【范氏祖禹曰靡所止戾未知天之所命民之所定矣莫肯夙夜无在公之节也莫肯朝夕无尊王之礼也○朱氏善曰人臣之义有与君同休戚者有与国同休戚者今曰正大夫离居则非特无与国同休戚者亦无与君同休戚者矣然众人皆去而已独居则众人皆逸而已独劳虽有黾勉从事之勤孰得而知之哉三事大夫有官守者也而莫肯夙夜邦君诸侯有民社者也而莫肯朝夕则虽未至于离居而已莫有任其责者矣天变人离败亡之兆可见庶几王改而为善乃覆出而为恶则天意岂可得而回人心岂可得而挽哉】
　　○如何昊天【叶铁因反下同】辟言不信【叶斯人反】如彼行迈则靡所臻凡百君子各敬尔身胡不相畏不畏于天
　　集传赋也如何昊天呼天而诉之也辟法臻至也凡百君子指羣臣也【季氏本曰即指三事大夫之在位者】○言如何乎昊天也法度之言而不听信则如彼行徃而无所底至也然凡百君子岂可以王之为恶而不敬其身哉不敬尔身不相畏也不相畏不畏天也
　　集说【孔氏颖达曰天道设敎以卑承尊若下不事上是不畏天道○王氏安石曰世虽昏乱君子不可以为恶自敬故也畏人故也畏天故也○黄氏佐曰人与已一心也不敬身不相畏也天与人一理也不相畏不畏天也】
　　○戎成不退【叶吐类反下同】饥成不遂曾【在登反】我暬【思列反】御憯憯【七感反】日瘁【徂醉反】凡百君子莫肯用讯【叶息悴反】听言则答谮言则退
　　集传赋也戎兵遂进也易曰不能退不能遂是也【刘氏瑾曰易大壮上六曰羝单触藩不能退不能遂】暬御近侍也国语曰居寝有暬御之箴【刘氏瑾曰楚语暬作亵注云近也】盖如汉侍中之官也【应氏劭曰入侍天子故曰侍中】憯憯忧貌瘁病讯告也○言兵宼已成而王之为恶不退饥馑已成而王之迁善不遂使我暬御之臣忧之而惨惨日瘁也凡百君子莫肯以是告王者虽王有问而欲听其言则亦答之而已不敢尽言也一有谮言及已则皆退而离居莫肯夙夜朝夕于王矣其意若曰王虽不善而君臣之义岂可以若是恝乎
　　集说【严氏粲曰此章言羣臣无忠告也兵戎之祸已成外患之炽也饥困之灾已成内忧之迫也○朱氏善曰凡百君子莫肯以是告王即上章正大夫之离居邦君大夫之莫肯夙夜朝夕者听言则答谓告君不尽其诚也谮言则退谓引身逺避其祸也斯人也爱君不如爱身之厚忧国不如忧家之深其自为计则得矣而以君臣之大义责之能无愧乎】
　　○哀哉不能言匪舌是出【尺遂反】维躬是瘁哿矣能言巧言如流俾躬处休
　　集传赋也出出之也瘁病哿可也○言之忠者当世之所谓不能言者也故非但出诸口而适以瘁其躬佞人之言当世所谓能言者也故巧好其言如水之流无所凝滞而使其身处于安乐之地盖乱世昏主恶忠直而好谀佞类如此诗人所以深叹之也集说【姚氏舜牧曰紧承上节若谓听言则答谮言则退亦无怪其然也闻忠言则病其不能言而俾处瘁闻佞言则喜其能言而俾处其休是出言诚有不易者但人臣之义则应言无不尽不应若是之退避耳此于曲体其情中深寓切责之意】
　　○维曰于仕【鉏里反】孔棘且殆【叶养里反】云不可使得罪于天子【叶奬里反】亦云可使怨及朋友【叶羽已反】
　　集传赋也于徃棘急殆危也○苏氏曰人皆曰徃仕耳曾不知仕之急且危也当是之时直道者王之所谓不可使而枉道者王之所谓可使也直道者得罪于君而枉道者见怨于友此仕之所以难也【严氏粲曰言进退皆有咎也】
　　集说【辅氏广曰直道而尽言者则得罪于其君巧言以徇人者则见怨于其友盖朋友以相切磋为道若枉道以从君则朋友必见弃絶矣以是言之则当时之仕又岂易为哉忠言获罪而巧言处休直道见抑而枉道见容皆乱世之常事也】
　　○谓尔迁于王都曰予未有室家【叶古胡反】鼠思【息嗣反】泣血【叶虚屈反】无言不疾昔尔出居谁从作尔室
　　集传赋也尔谓离居者鼠思犹言癙忧也○当是时言之难能而仕之多患如此【刘氏瑾曰此承上文五章六章而言也】故羣臣有去者有居者居者不忍王之无臣已之无徒则告去者使复还于王都去者不听而托于无家以拒之至于忧思泣血有无言而不痛疾者盖其惧祸之深至于如此然所谓无家者则非其情也故诘之曰昔尔之去也谁为尔作室者而今以是辞我哉【季氏本曰此为正大夫之离居者言】
　　集说【曹氏粹中曰君子立于羣枉之中孤立而无与畏祸之深欲其来而助已也○辅氏广曰此章则又尽言已意以告诸离居者使之复反于王都彼既不从则又言其痛切之情为可念者而犹尽言以诘之而庶其或见听可谓既能尽人之情而又能尽已之志也然则此暬御之臣盖亦非常人矣】总论【黄氏佐曰吾读哀哉以下三章而知诗人之责去者尤甚于上三章也盖徒责之而不言时势之难处不体其情之痛切则近乎不近人情者而彼犹得以有辞矣惟责之至此则以为吾非不知汝情之痛切也然以是而遂去之则君臣之义固若是恝乎○沈氏守正曰通诗责离散而词旨嗟叹体谅不正责之至末章始穷其情而犹有属望之意盖去者原未尝以义絶亦不敢以明言穷之正冀以返之也】雨无正七章二章章十句二章章八句三章章六句
　　集传欧阳公曰古之人于诗多不命题而篇名徃徃无义例其或有命名者则必述诗之意如巷伯常武之类是也今雨无正之名据序所言与诗絶异当阙其所疑元城刘氏曰尝读韩诗有雨无极篇序云雨无极正大夫刺幽王也至其诗之文则比毛诗篇首多雨无其极伤我稼穑八字愚案刘说似有理然第一二章本皆十句今遽增之则长短不齐非诗之例又此诗实正大夫离居之后暬御之臣所作其曰正大夫刺幽王者亦非是且其为幽王诗亦未有所考也
　　附録【刘氏瑾曰二章首言周宗既灭继言正大夫离居卒章又言谓尔迁于王都曰予未有室家似是东迁之际羣臣惧祸者因以离居不复随王迁于东都故见于诗词如此而文侯之命亦曰即我御事罔或耆寿俊在厥服则其验也参考正月所谓赫赫宗周襃姒烕之及节南山国既卒斩何用不监等语疑此三诗犹皆为东周之变雅其后雅亡于上而国风作于下于是春秋托始于隐公实为平王之四十九年也】
　　祈父之什十篇六十四章四百二十六句




　　钦定诗经传说彚纂卷十二
<经部,诗类,钦定诗经传说汇纂>
　　钦定四库全书
　　钦定诗经传说彚纂卷十三
　　小旻之什二之五
　　旻天疾威敷于下土谋犹回遹【音聿】何日斯沮【在吕反】谋臧不从不臧覆用【叶于封反】我视谋犹亦孔之邛【其凶反】集传赋也旻幽远之意敷布犹谋【姚氏舜牧曰议论曰谋由是见之施为曰犹故二字竝举而専重于谋】回邪遹辟沮止臧善覆反邛病也○大夫以王惑于邪谋不能断以从善而作此诗言旻天之疾威布于下土使王之谋犹邪辟无日而止【刘氏瑾曰此章称天之意犹可见君臣隐讳之义天人合一之理】谋之善者则不从而其不善者反用之【朱氏善曰谋臧不从所谓恶人之所好也不臧覆用所谓好人之所恶也】故我视其谋犹亦甚病也【姚氏舜牧曰亦孔之邛病在国也即下章所谓沦胥以败也】
　　集说【曹氏粹中曰王者举错移阴阳动作关盛衰一嚬一笑尚不可不谨而况于谋犹乎谋国之道正直是与古人谋及乃心谋及卿士谋及庶人谋及卜筮公听竝观择善而从之无敢不用其至彼小人者谋止其身而不及国谋専于利而不顾义回邪僻遹不知何时而止也谋之臧者出于君子而不见从】
　　【谋之不臧者出于小人乃反见用谋国如此亦甚病矣】
　　○潝潝【许急反】訿訿【音紫】亦孔之哀【叶于希反】谋之其臧则具是违谋之不臧则具是依我视谋犹伊于胡底【之履反叶都黎反】集传赋也潝潝相和也訿訿相诋也【刘氏向曰众小在位而从邪议歙歙相是而背君子○曹氏粹中曰潝潝然相和者党同而无公是訿訿然相毁者伐异而无公非】具俱底至也○言小人同而不和其虑深矣然于谋之善者则违之其不善者则从之亦何能有所定乎集说【辅氏广曰小人为谋相和相诋是虽常态然其所以为此者则有二故焉一则幸其不成而欲以自解一则恐其或成而彼有所利是其为虑亦已深矣然其昏蔽之极是非莫辨则亦终归于败乱而已故我但视其谋犹则知尔之胡能有定也○朱氏善曰谋之其臧则具是违即所谓谋臧不从也谋之不臧则具是依即所谓不臧覆用也但上章指王而言此章指小人而言】
　　○我龟既厌不我告犹【叶于救反】谋夫孔多是用不集【韩诗作就叶疾救反】发言盈庭谁敢执其咎【叶巨又反】如匪行迈谋是用不得于道【叶徒候反】
　　集传赋也集成也○卜筮数则渎而龟厌之故不复告其所图之吉凶【郑氏康成曰犹图也不复告其所图之吉凶言虽得兆占繇不中】谋夫众则是非相夺而莫适所从故所谋终亦不成【苏氏辙曰谋者多无断而行之者故其功不成】盖发言盈庭各是其是无肯任其责而决之者【严氏粲曰谓事若不成则咎有所归故皆持两端也】犹不行不迈而坐谋所适谋之虽审而亦何得于道路哉【郑氏康成曰匪非也君臣之谋事如此与不行而坐图远近是于道路无进于跬歩何以异乎○孔氏颖达曰谋而不行则于道不进言而无决则于事不成】
　　集说【曹氏粹中曰谋之贵多断之在独凡谋于众惟断乃成今谋夫孔多而事不就者以其愚而无断也○朱氏善曰卜筮将以求之神而神则厌而不吾告询访将以谋之人而人则泛而不吾决盖惟堂上之人方可以辨堂下之曲直今发言盈庭则是杂于堂下众人之中果孰能任其责而决之乎譬之适国者必驾轻车就熟路而后可以言至若不行迈而坐以谋之则言之虽善亦何能有所得哉○姚氏舜牧曰书曰朕志先定询谋佥同鬼神其依龟筮协从凡谋未有不先于定其志者志不先定而谋之鬼龟厌而不我告矣谋之盈庭而莫执其咎矣谋之回遹端在此】
　　○哀哉为犹匪先民是程匪大犹是经维迩言是听【叶平声】维迩言是争【叶侧陉反】如彼筑室于道谋是用不溃于成集传赋也先民古之圣贤也程法犹道【刘氏瑾曰诗中猷犹字通用故前章犹训谋此训道而徽猷与秩秩大猷又皆作猷亦训道】经常溃遂也○言哀哉今之为谋不以先民为法不以大道为常【孔氏颖达曰古人之法是先王成事已行者也大道之常谓礼乐典法古今所通者也】其所听而争者皆浅末之言以是相持如将筑室而与行道之人谋之人人得为异论其能有成也哉【苏氏辙曰筑室于道而与行道之人谋之人心不同而皆听焉是以不能遂成也】古语曰作舍道边三年不成盖出于此
　　集说【李氏樗曰夫谋之远者近于迂濶而难行谋之近者近于切要而易用故近虽有小利而其害随至远谋者虽目前未见其利而可以终身无害自非听之者明安能愼择而用之哉○姚氏舜牧曰先民即出大犹之人对举言者甚言其犹之不归于法则耳○何氏楷曰听在上争在下言上之人固维迩言是听而下之人见上之听迩言也亦随有起而以迩言争迩言者盖始合终离自相犄角小人情态往往如此】
　　○国虽靡止或圣或否【方九反叶补美反】民虽靡膴【火呉反】或哲或谋【叶莫徒反】或肃或艾【音乂】如彼泉流无沦胥以败【叶蒲寐反】集传赋也止定也圣通明也膴大也多也艾与乂同治也沦陷胥相也○言国论虽不定然有圣者焉有否者焉民虽不多然有哲者焉有谋者焉有肃者焉有艾者焉【朱氏公迁曰圣人之徳五者咸备此则人各有其一徳耳】但王不用善则虽有善者不能自存将如泉流之不反而沦胥以至于败矣【严氏粲曰言贤愚将同受其祸也】圣哲谋肃艾即洪范五事之徳岂作此诗者亦传箕子之学也与【刘氏瑾曰洪范九畴其二为五事貎之徳恭而作肃言之徳从而作乂视之徳明而作哲听之徳聪而作谋思之徳睿而作圣其次序与此不同者彼以人事发见先后为序此则便文以叶韵耳】
　　集说【苏氏辙曰政淫则民徳无所定虽世乱民辟犹有贤者在焉苟能用之愚者可頼以皆济也苟废而不用而使愚者壅之于上则相与皆败无能为矣譬如泉水苟疏而流之则淤腐者从之而行苟不疏其源而潴畜之虽其流者亦相与陷溺腐败而已矣○辅氏广曰子曰十室之邑必有忠信天下岂有无才之世哉故告之以国论虽未定而人民之中有圣与否者焉人民虽不多而有哲谋肃乂者焉但患王不能用之耳王不能用则虽有是五者之才皆将如泉流之不反而相与沦陷于败故以是戒王庶其能爱防而扶持之无使至于此极也】
　　○不敢防虎不敢冯【皮冰反】河人知其一莫知其他【汤河反】战战兢兢如临深渊【叶一均反】如履薄冰
　　集传赋也徒搏曰防徒渉曰冯【李氏巡曰无舟而渡水曰徒渉】如冯几然也战战恐也兢兢戒也如临深渊恐坠也如履薄冰恐陷也【苏氏辙曰临渊恐坠履冰恐陷善为国者常如是】○众人之虑不能及逺防虎冯河之患近而易见则知避之丧国亡家之祸隐于无形则不知以为忧也故曰战战兢兢如临深渊如履薄冰惧及其祸之词也
　　集说【辅氏广曰荀卿子乐王鲋皆以此章为畏小人而发是古之传经者已有此说矣而集解不取者盖此诗专为刺王惑于邪谋不能断以从善而作初不为小人而赋也且小人之祸固不可不防闲畏惧然亦何至于战战兢兢如临深渊如履薄冰哉易曰君子待小人不恶而严此君子待小人之正法也至于祸患之来亦岂如此战兢所能免哉○朱氏公迁曰惟其惑之而不知不断之为患也故诗人危之如此上章以其不明不决而忧祸不可救此章以其不明不决而恐祸不可避也】
　　总论【邓氏元锡曰小旻刺谋失也夫古之谋者经大猷程先民圣者主之哲者谋者虑之肃者乂者断之如是而将之以戒惧故全也今谋不及逺听迩言矣争迩言矣合而潝潝不合而訿訿斯于谋必回遹矣如是而聚襜以谋之是坐谋也匪行迈谋也如是而盈庭以谋之是道谋也非室谋也即有肃谋即有哲乂且圣如流泉然沦于污败岂有救乎是谋之大惑也凡厥有谋皆以其戒防虎戒冯河之心将之是笃敬之谋也】
　　小旻六章三章章八句三章章七句
　　集传苏氏曰小旻小宛小弁小明四诗皆以小名篇所以别其为小雅也其在小雅者谓之小故其在大雅者谓之召旻大明独宛弁阙焉意者孔子删之矣虽去其大而其小者犹谓之小盖即用其旧也
　　集说【季氏本曰上无道揆嘉谋不得信用故在位大夫之不得行其志者忧而作此诗也此亦在位者直言以讥切时事与正月同】
　　宛【于阮反】彼鸣鸠翰【胡旦反】飞戾天【叶鐡因反】我心忧伤念昔先人明发不寐有懐二人
　　集传兴也宛小貎鸣鸠斑鸠也【陆氏佃曰似鹁鸠项有绣文】翰羽戾至也明发谓将旦而光明开发也二人父母也○此大夫遭时之乱而兄弟相戒以免祸之诗故言彼宛然之小鸟亦翰飞而至于天矣则我心之忧伤岂能不念昔之先人哉是以明发不寐而有懐乎父母也【朱氏公迁曰不寐有懐正可以见努力追及之意前二句兴后四句也】言此以为相戒之端【辅氏广曰兄弟相戒以免祸则发言而首及于父母者宜也】
　　集说【朱氏善曰鸠之飞非可以戾天也而犹有时乎戾天人之质本可以为善也而岂能不念昔之先人乎鸠之翰飞戾天勉而为高也我之有懐二人勉而为孝也勉而为孝则无所徃而不善庶可以免于祸矣此兄弟相戒之意也○黄氏佐曰明发谓欲旦而未即旦欲寐而不能寐此正夜气方清之际好恶未逺之时也有懐父母则所以相戒以求无辱之意自不能已矣】
　　○人之齐圣饮酒温克彼昏不知壹醉日富【叶笔力反】各敬尔仪天命不又【叶夷益反】
　　集传赋也齐肃也圣通明也克胜也富犹甚也又复也○言齐圣之人虽醉犹温恭自持以胜所谓不为酒困也【曹氏粹中曰齐则整肃而不乱圣则通达而不惑如是则虽惟酒无量而常能以温和自克矣】彼昏然而不知者则一于醉而日甚矣【刘氏彝曰彼昏而不醒壹志于酒日増其甚故曰壹醉日富】于是言各敬谨尔之威仪天命已去将不复来不可以不恐惧也时王以酒败徳臣下化之故此兄弟相戒首以为说
　　集说【辅氏广曰酗酒者必昏肆唯肃敬通明之人则虽醉而能温恭自持以胜彼昏不知正与通明者相反也昏乱于酒则自丧其威仪故相戒各自敬谨我身之威仪天命不又盖言不可恃天命之常如此防有祸乱生也人能敬我身之威仪则能敬天矣天岂在外哉此义精矣○朱氏公迁曰此篇以敬威仪为主温克能敬者也昏而不知不能敬者也一善一恶可以为劝戒】
　　○中原有菽【音叔】庶民采【叶此礼反】之螟【音冥】蛉【音零】有子蜾【音果】蠃【力果反】负【叶蒲美反】之教诲尔子式谷似【叶养里反】之
　　集传兴也中原原中也菽大豆也【许氏谦曰菽见豳七月】螟蛉桑上小青虫也似歩屈蜾蠃土蜂也似蜂而小腰取桑虫负之于木空中七日而化为其子【扬氏雄曰螟蛉之子殪而逢果蠃祝之曰类我类我则肖之矣】式用谷善也○中原有菽则庶民采之矣以兴善道人皆可行也螟蛉有子则蜾蠃负之以兴不似者可教而似也教诲尔子则用善而似之可也【朱氏公迁曰似之者使之似已也】善也似也终上文两句所兴而言也【朱氏公迁曰谷所以终采菽之兴似所以终负螟蛉之兴】戒之以不惟独善其身又当教其子使为善也
　　集说【朱氏善曰中原有菽而庶民采之斯庶民之有矣螟蛉有子而蜾蠃负之斯蜾蠃之似矣吾兄弟岂可不思所以善其身思所以教其子乎善其身所以继吾亲也教其子所以继吾身也物之在外也犹可采而有之况性善本吾心之所有乎物之不似也犹可负而化之况子之性亦吾之性乃其本似者乎为此诗者其于保身教子可谓两得矣○何氏楷曰上章危以命此章感以子盖身者亲之枝子者身之枝敬威仪以善吾身所以继先人也式谷以教吾子所以继吾身亦所以继先人也】
　　○题【大计反】彼脊令【音零】载飞载鸣我日斯迈而月斯征夙兴夜寐无忝尔所生【叶桑经反】
　　集传兴也题视也【郑氏康成曰题之为言视睇也】脊令【胡氏一桂曰脊令见常棣】飞则鸣行则摇载则而汝忝辱也○视彼脊令则且飞而且鸣矣我既日斯迈则汝亦月斯征矣言当各务努力不可暇逸取祸恐不及相救恤也夙兴夜寐各求无辱于父母而已
　　集说【朱氏公迁曰汉东方朔传云日夜孳孳敏行而不怠譬如脊令飞且鸣矣愚谓飞而且鸣用力为甚努力进善亦犹是也此亦以勉强勤劳之意为兴○努力以求无辱其亲亦曰敬威仪而已此申首章及二章之意○朱氏善曰脊令之且飞且鸣其势之不能以已也我兄弟之日迈月征亦其情之不能以已也夙兴夜寐各务努力以求无忝于先人可也天之密运圣人之不已君子之自强皆此意也而此诗及之其亦有得于圣贤之学也欤】
　　○交交桑扈【音户】率场啄粟哀我塡【都田反】寡宜岸宜狱握粟出卜自何能谷
　　集传兴也交交往来之貎桑扈窃脂也俗呼青觜肉食不食粟【陆氏佃曰桑扈有二种青质者觜曲食肉好盗脂膏素质者其翅与领皆有文章所谓率场啄粟有莺其羽也○吕氏祖谦曰淮南子云马不食脂桑扈不食粟】塡与瘨同病也岸亦狱也韩诗作犴乡亭之系曰犴【刘氏瑾曰字书云犴一作豻豻胡地犬也野犬所以守故以狱为犴】朝廷曰狱○扈不食粟而今则率场啄粟矣【郑氏康成曰窃脂肉食今无肉而循场啄粟失其天性不能以自活】病寡不宜岸狱今则宜岸宜狱矣言王不恤鳏寡喜陷之于刑辟也然不可不求所以自善之道故握持其粟出而卜之曰何自而能善乎【王氏安石曰方是时也塡寡不能自直必矣则虽出卜自何能谷乎】言握粟以见其贫窭之甚
　　集说【辅氏广曰塡寡自谓也王既不恤鳏独则如我之病寡宜岸宜狱矣故握粟出卜以求自善之道贫窭如是而犹不忘所以自善之道然后为君子也○徐氏常吉曰谨仪教子特人事之常今鳏寡犹宜岸狱则非意之遭无妄之灾初不论其致之之由也故从而稽之于神曰自何能谷然卒取法于温恭小心而已其他巧为趋避之术亦非其志虑所及也】
　　○温温恭人如集于木惴惴【之瑞反】小心如临于谷战战兢兢如履薄冰
　　集传赋也温温和柔貎如集于木恐队【音坠】也【董氏逌曰庄子以民木处则惴栗恂惧】如临于谷恐陨也【郑氏康成曰衰乱之世贤人君子虽无罪犹恐惧】
　　集说【曹氏粹中曰集木则忧摧败临谷则忧陨越履冰则忧陷溺夫温则不防以忤物恭则不慢以侮人惴惴小心则能下人而事之战战兢兢则又常戒惧而不忽然其畏祸犹如此则其危可知矣○辅氏广曰温温恭人惴惴小心皆指他人言也战战兢兢则自谓也言今处乱世温柔恭敬之人则如集于木而恐坠也惴惴小心之人则如临于谷而恐陨也我其可不战战兢兢如履薄冰哉】
　　总论【许氏谦曰此诗遇乱而戒兄弟修徳以免祸修徳当法其亲免祸则谨其徳前四章修徳之事后二章免祸之意○姚氏舜牧曰雨无正责羣臣之离居教之各敬尔身此戒人子之式谷教之各敬尔仪敬之一字眞人子持身之大本也】
　　小宛六章章六句
　　集传此诗之词最为明白而意极恳至说者必欲为刺王之言故其说穿凿破碎无理尤甚今悉改定读者详之
　　弁【薄干反】彼鸒【音豫】斯【叶先赍反】归飞提提【是移反】民莫不谷我独于罹何辜于天我罪伊何心之忧矣云如之何
　　集传兴也弁飞拊翼貎【何氐楷曰弁通作拚拊手之义乌之将飞而拊翼似之】鸒雅乌也【毛氏苌曰鸒卑居卑居雅乌也】小而多羣腹下白江东呼为鹎【音匹又音卑】乌斯语词也【孔氏颖达曰犹蓼彼萧斯菀彼柳斯】提提羣飞安闲之貎谷善罹忧也○旧说幽王太子宜臼被废而作此诗言弁彼鸒斯则归飞提提矣民莫不善而我独于忧则鸒斯之不如也何辜于天我罪伊何者怨而慕也舜号泣于旻天曰父母之不我爱于我何哉盖如此矣【毛氏苌曰舜之怨慕日号泣于旻天于父母○辅氏广曰怨者怨咎已之不得其亲慕者思慕其亲不能忘也】心之忧矣云如之何则知其无可奈何而安之之词也【赵氏岐曰亲亲而悲怨之词也】
　　集说【朱氏善曰子以父为天父之不吾爱即天之不吾与也何辜于天我罪伊何自责不知已有何罪而不见爱于父也】
　　○踧踧【徒歴反】周道【叶徒苟反】鞠【九六反】为茂草【叶此苟反】我心忧伤惄【乃歴反】焉如捣【丁老反叶丁口反】假寐永叹维忧用老【叶鲁口反】心之忧矣疢【丑觐反】如疾首
　　集传兴也踧踧平易也周道大道也鞠穷【朱氏公迁曰穷塞也谓废塞而不用】惄思捣舂也【孔氏颖达曰说文云捣手椎一曰筑也】不脱衣冠而寐曰假寐【孔氏颖达曰左传赵盾盛服将朝尚早生而假寐是也】疢犹疾也○踧踧周道则将鞠为茂草矣我心忧伤则惄焉如捣矣精神愦毦至于假寐之中而不忘永叹忧之之深是以未老而老也疢如疾首【孔氏颖达曰疾首谓头痛也】则又忧之甚矣
　　集说【朱氏公迁曰平易之路一或塞之则生草忧伤之事一或念之则痛心是皆先事而致虑之意○何氏楷曰上章怨已之不得于亲而思慕此则忧亲之终弃乎己而自伤也】
　　○维桑与梓【叶奬里反】必恭敬止靡聸匪父靡依匪母【叶满彼反】不属【音烛】于毛不离于里天之生我我辰安在【叶此里反】集传兴也桑梓二木古者五亩之宅树之墙下以遗子孙给蚕食具器用者也【刘氏瑾曰古者一夫受五亩宅二亩半在邑二亩半在田四围墙下植木桑以给蚕食梓以具器用然此民居之制也盖托以起兴耳】瞻者尊而仰之依者亲而倚之属连也毛肤体之余气末属也离丽也里心腹也辰犹时也【郑氏康成曰此言我生所值之辰安所在乎谓六物之吉凶○孔氏颖达曰左传晋侯谓伯瑕曰何谓六物对曰嵗时日月星辰是谓也服防以为嵗星之神也十二嵗而一周时四时也日十日也月十二月也星二十八宿也辰十二辰也】○言桑梓父母所植尚且必加恭敬况父母至尊至亲宜莫不瞻依也然父母之不我爱岂我不属于父母之毛乎岂我不离于父母之里乎无所归咎则推之于天曰岂我生时不善哉何不祥至是也
　　集说【谢氏枋得曰桑梓父母所植以遗子孙见其树则思其人思其人则爱其树所以必恭必敬也敬其桑梓岂敢忘其父母乎父母不我爱求其说而不可得于是归之于天曰不知天生我之时我之日月星辰果在何处吉欤凶欤不可得而知也】
　　○菀【音郁】彼柳斯鸣蜩【音条】嘒嘒【呼惠反】有漼【千罪反】者渊【音丸】苇【韦鬼反】淠淠【孚计反】譬彼舟流不知所届【音戒叶居气反】心之忧矣不遑假寐
　　集传兴也菀茂盛貎蜩蝉也嘒嘒声也漼深貎淠淠众也【孔氏颖达曰柳由茂故上有鸣蝉其声嘒嘒然渊由深故傍萑苇其众淠淠然○胡氏一桂曰蜩萑苇俱见七月】届至遑暇也○菀彼柳斯则鸣蜩嘒嘒矣有漼者渊则萑苇淠淠矣今我独见弃逐如舟之流于水中不知其何所至乎是以忧之之深昔犹假寐而今不暇也
　　集说【朱氏公迁曰物类相容则有可止息之处我不见容则如人所不用之舟而无可止息之处此以人不如物而起兴】
　　○鹿斯之奔维足伎伎【其宜反】雉之朝雊【古豆反】尚求其雌【叶千西反】譬彼壊【胡罪反】木疾用无枝心之忧矣宁莫之知集传兴也伎伎舒貎宜疾而舒留其羣也【孔氏颖达曰兽走故以迟相待○罗氏愿曰鹿爱其类发于天性欲食皆鸣相召志不忌也】雊雉鸣也【孔氏颖达曰高宗肜日雉升鼎耳而雊说文云雊雄雉鸣也雉鸣而句其颈故字从隹句】壊伤病也【陆氏徳明曰壊说文作瘣尔雅云瘣木符娄郭云尫伛瘿肿无枝条也】宁犹何也○鹿斯之奔则足伎伎然雉之朝雊亦知求其妃【音配】匹今我独见弃逐如伤病之木憔悴而无枝是以忧之而人莫之知也
　　集说【苏氏辙曰鹿走而留其羣雉鸣而求其雌物无不有恩于其亲者亲之不可去非独以其爱亦以其助也今独兀然如壊木之无枝而曾莫之顾何也】
　　○相【息亮反】彼投尚或先【苏荐反叶苏晋反】之行有死人尚或墐【音觐】之君子秉心维其忍之心之忧矣涕既陨【音蕴】之集传兴也相视投奔行道墐埋【毛氏苌曰墐路冢也○孔氏颖达曰左传曰道墐相望是也】秉执陨坠也○相彼被逐而投人之尚或有哀其穷而先脱之者道有死人尚或有哀其防露而埋藏之者盖皆有不忍之心焉今王信谗弃逐其子曾视投死人之不如则其秉心亦忍矣是以心忧而涕陨也
　　集说【王氏安石曰见迫逐而投人人宜利而取之也乃或先之使得避逃行路之死人人宜恶而违之乃或墐之使免防露恻隐之心人所宜有故也】
　　○君子信谗如或醻【市由反叶市救反】之君子不惠不舒究之伐木掎【寄彼反叶居何反】矣析薪杝【敕氏反叶汤何反】矣舍【音舍】彼有罪予之佗【吐贺反叶汤何反】矣
　　集传赋而兴也醻报【郑氏康成曰醻旅醻也如醻之者谓受而行之○孔氏颖达曰醻酢皆作酬此作醻者古字得通用也】惠爱舒缓究察也掎倚也以物倚其巓也杝随其理也佗加也○言王惟谗是听如受醻爵得即饮之曾不加惠爱舒缓而究察之夫苟舒缓而究察之则谗者之情得矣伐木者尚倚其巓析薪者尚随其理皆不妄挫折之今乃舍彼有罪之谮人而加我以非其罪曾伐木析薪之不若也此则兴也
　　集说【辅氏广曰六章七章始微有及其亲之意然皆以君子称之亦不过言其忍心信谗视我之不如投死人于我之不如伐木析薪而已虽怨而不忘于慕也】
　　○莫高匪山【叶所旃反】莫浚【苏俊反】匪泉君子无易【夷防反】由言耳属【音烛】于垣无逝我梁无发我笱我躬不阅遑恤我后集传赋而比也山极高矣而或陟其巅泉极深矣而或入其底故君子不可易于其言【陈氏鹏飞曰由言言之所由发也】恐耳属于垣者有所观望左右而生谗谮也王于是卒以裦姒为后伯服为太子故告之曰毋逝我梁毋发我笱【胡氏一桂曰梁笱见邶谷风】我躬不阅遑恤我后盖比词也东莱吕氏曰唐徳宗将废太子而立舒王李泌谏之且曰愿陛下还宫勿露此意左右闻之将树功于舒王太子危矣此正君子无易由言耳属于垣之谓也小弁之作太子既废矣而犹云尔者盖推本乱之所由生言语以为阶也
　　集说【陈氏鹏飞曰王无轻发言小人之为谗者尚属耳于垣壁闲以窥伺之谗贼之生也亦伺君子之向背如何耳○范氏处义曰被谗见逐犹虑其败我家事故以逝梁发笱为喻是我身自不能省阅何暇为后人计也所谓可以怨者如此】
　　总论【许氏谦曰总言怨慕之意篇内五心之忧矣一曰云如之何其词尚缓二曰疢如疾首则切于身矣三曰不遑假寐则昼夜无有休止四曰宁莫之知则无所告诉而仓卒急迫故终之以涕陨也○朱氏善曰小弁之诗其哀痛迫切之意具于首章其下不过自此而推之耳】
　　小弁八章章八句
　　集传幽王娶于申生太子宜臼后得裦姒而惑之生子伯服信其谗黜申后逐宜臼而宜臼作此以自怨也序以为太子之傅述太子之情以为是诗不知其何所据也传曰高子曰小弁小人之诗也孟子曰何以言之曰怨曰固哉高叟之为诗也有人于此越人关【音弯】弓而射之则已谈笑而道之无他疏之也其兄关弓而射之则已垂涕泣而道之无他戚之也小弁之怨亲亲也亲亲仁也固矣夫高叟之为诗也曰凯风何以不怨曰凯风亲之过小者也小弁亲之过大者也亲之过大而不怨是愈疏也亲之过小而怨是不可矶也愈疏不孝也不可矶亦不孝也孔子曰舜其至孝矣五十而慕
　　集说【朱子语类问小弁诗古今说者皆以为此诗之意与舜怨慕之意同窃以为只我罪伊何一句与舜于我何哉之意同至后面君子秉心维其忍之与君子不惠不舒究之分明是怨其亲却与舜怨慕之意似不同曰作小弁者自是未到得舜地位盖亦常人之情耳只我罪伊何上面説何辜于天亦一似自以为无罪相似未可与舜同日而语也】
　　悠悠昊天曰父母且【子余反】无罪无辜乱如此怃【火呉反】昊天已威【叶纡胃反】予愼无罪【叶悴】音昊天泰怃予愼无辜集传赋也悠悠远大之貎且语词怃大也已泰皆甚也愼审也○大夫伤于谗无所控告而诉之于天曰悠悠昊天为人之父母【何氏楷曰天之于人若父母然亲之之辞也】胡为使无罪之人遭乱如此其大也昊天之威已甚矣我审无罪也昊天之威甚大矣我审无辜也此自诉而求免之词也
　　集说【曹氏粹中曰昊天人之父母所当以生育长养为徳今人无罪辜也而乱降如此之大故呼天而诉之而怪其悠悠也】
　　○乱之初生僭【侧防反】始既涵【音含】乱之又生君子信谗君子如怒【叶奴五反】乱庶遄【市专反】沮【慈吕反】君子如祉【音耻】乱庶遄已
　　集传赋也僭始不信之端也涵容受也【季氏本曰涵容如水之涵物】君子指王也遄疾沮止也祉犹喜也○言乱之所以生者由谗人以不信之言始入而王涵容不察其眞伪也乱之又生者则既信其谗言而用之矣君子见谗人之言若怒而责之则乱庶几遄沮矣见贤者之言若喜而纳之则乱庶几遄已矣【朱氏公迁曰喜怒以正遏恶扬善则谗无从生乱无从起矣】今涵容不断谗信不分是以谗者益胜而君子益病也苏氏曰小人为谗于其君必以渐入之其始也进而尝之君容之而不拒知言之无忌于是复进既而君信之然后乱成
　　集说【孔氏颖达曰人之行谗当有所因君能明察是非则伪辞不入谗言无由进也○辅氏广曰谗谮之始萌王惟一喜一怒之正足以絶之○严氏粲曰言乱生于谗谗生于优柔不断所谓懐狐疑之心者来谗贼之口持不断之意者开羣枉之门也】
　　○君子屡盟【叶谟郎反】乱是用长【丁丈反叶直良反】君予信盗乱是用防盗言孔甘乱是用餤【音谈】匪其止共【音恭】维王之邛【其恭反】
　　集传赋也屡数也盟邦国有疑【郑氏康成曰有疑不协也】则杀牲歃【音霎】血告神以相要束也【郑氏康成曰盟者书其辞于防杀牲取血坎其牲加书于上而埋之谓之载书○李氏樗曰考之春秋如伯有之乱郑伯与其臣下盟盖盟生于君臣相疑而致也】盗指谗人也【孔氏颖达曰盗窃者必小人谗者亦小人因以盗名之】餤进邛病也○言君子不能已乱而屡盟以相要则乱是用长矣君子不能堲【在力反】谗【王氏逢曰舜典朕堲谗説殄行蔡氏传堲疾也】而信盗以为虐则乱是用防矣谗言之美如食之甘使人嗜之而不厌则乱是用进矣然此谗人不能供其职事徒以为王之病而已【苏氏辙曰止职也言小人不守其位维为谗以病王也】夫良药苦口而利于病忠言逆耳而利于行维其言之甘而悦焉则其国岂不殆哉
　　集说【辅氏广曰夫既不能用其喜怒以已乱则疑信不决故君臣或用盟誓以自固而谗人益得以行其意则乱是用长矣指谗为盗疾之之辞也巧为言以入于王心使王不觉而以防虐加人则是诚可谓盗矣至于嗜其言而甚甘焉则乱之益进未有穷已也匪其止共维王之邛此必指其实事以晓王耳夫谗谄之人必须自力于其职以市信于王然后其説始得以蛊惑王心而使不自觉焉故言此以晓之曰斯人也非眞能共其职业也适足以为王之病而已】
　　○奕奕寝庙君子作之秩秩大猷圣人莫之他人有心予忖【七损反】度【音铎】之跃跃【他歴反】毚【士咸反】遇犬获【叶黄郭反】之集传兴而比也奕奕大也秩秩序也猷道莫定也【邹氏泉曰秩秩大猷圣人莫之如天叙有典天秩有礼而圣人为能品节之不差经纶之各当使之一定而不可易也】跃跃跳疾貎毚狡也【韩氏婴曰趯趯往来貎获得也言趯趯之毚谓狡数往来逃匿其迹有时遇犬得之】○奕奕寝庙则君子作之秩秩大猷则圣人莫之以兴他人有心则予得而忖度之【朱子曰诗人所见极大如此章本意只是恶巧言谗谮之人却以奕奕寝庙与秩秩大猷起兴便见其所见极大形于言者无非义理之极致也○严氏粲曰忖度谗人之心如下篇何人斯皆忖度之辞也】而又以跃跃毚遇犬获之比焉反覆兴比以见谗人之心我皆得之不能隐其情也【辅氏广曰谗者方且跳梁恣肆以害人自谓人莫得而知已也一旦遇智者临之则其情伪显露有不可得而隐者诚有似乎毚之跃跃而忽遇犬焉则无所逃矣】
　　集说【朱氏善曰寝庙之奕奕者惟君子为能作之以其法之定也太猷之秩秩者惟圣人为能莫之以其徳之盛也以兴他人之有心亦惟我为能度之以其鉴之明也狡之走疾矣而遇犬则其迹无所逃谗人之言巧矣而遇明哲则其情无所遁亦何益之有哉】
　　○荏【而甚反】染柔木君子树【叶上主反】之往来行言心焉数【所主反】之蛇蛇【以支反】硕言出自口【叶孔五反】矣巧言如簧顔之厚【叶胡五反】矣
　　集传兴也荏染柔貎柔木桐梓之属可用者也行言行道之言也数辨也蛇蛇安舒也硕大也谓善言也顔厚者顽不知耻也○荏染柔木则君子树之矣往来行言则心能辨之矣若善言出于口者宜也巧言如簧则岂可出于口哉言之徒可羞愧而彼顔之厚不知以为耻也孟子曰为机变之巧者无所用耻焉其斯人之谓与【眞氏徳秀曰憸巧之言悦可人听如笙簧然使其知愧则不为矣】集说【朱氏善曰详审而不防质实而无伪此君子之所谓硕言也阿狥以为容逢迎以为悦此小人之所谓巧言也自君子观之不胜其可耻而小人之处此则顔厚而不以为愧也亦何望其能扩充羞恶之心而为不可胜用之义哉○黄氏佐曰上章言谗人之心不难度此章言谗人之言不难辨】
　　○彼何人斯居河之麋【音睂】无拳【音权】无勇职为乱阶【叶居奚反】既微且尰【市勇反】尔勇伊何为犹将多尔居徒几【音纪叶居希反】何
　　集传赋也何人斥谗人也此必有所指矣贱而恶之故为不知其姓名而曰何人也斯语辞也水草交谓之麋【李氏樗曰左氏所谓孟诸之麋是也○朱子曰居河之麋则非高明爽垲之地也】拳力阶梯也骭【音限】疡【音羊】为微肿足为尰【孔氏颖达曰郭璞云骭脚胫也疡疮也膝胫之下有疮肿是渉水所为】犹谋将大也○言此谗人居下湿之地虽无拳勇可以为乱而谗口交鬭専为乱之阶梯又有微尰之疾亦何能勇哉而为谗谋则大且多如此是必有助之者矣然其所与居之徒众几何人哉言亦不能甚多也
　　集说【吕氏祖谦曰此非特贱谗人之辞盖言其本易驱除特王不悟耳○邹氏泉曰谗人本不难知不难辨不难除宜其无谗也特以王心信之而不悟此大夫所以伤于谗也】
　　总论【许氏谦曰夫人既被谗终篇未尝有怨怼诋斥之语拳拳专欲讽上之审听而五章且以开谗人之迷不自忧其身而惟忧天下之乱不恶怒其人而发其羞耻之心诗人之忠厚如此○呉氏师道曰此诗前三章刺听谗者后三章刺谗人】
　　巧言六章章八句
　　集传以五章巧言二字名篇
　　集说【范氏处义曰言之巧者善谗人者也圣人以为鲜仁盖不仁者乃能巧言故木讷者所以近仁也○邹氏泉曰此诗见大夫忧乱之情而忠君之义恶恶之严见于言表矣】
　　彼何人斯其心孔艰【叶居银反】胡逝我梁不入我门【叶睂贫反】伊谁云从维防之云
　　集传赋也何人亦若不知其姓名也孔甚艰险也我旧说以为苏公也防防公也皆畿内诸侯也○旧说防公为卿士而谮苏公故苏公作诗以絶之然不欲直斥防公故但指其从行者而言彼何人者其心甚险胡为往我之梁而不入我之门乎既而问其所从则防公也夫以从防公而不入我门则防公之谮已也明矣但旧说于诗无明文可考未敢信其必然耳集说【吕氏大临曰托过门不入之喻以道其反侧之情情之不直谗我必矣○范氏处义曰彼何人斯虽为鄙薄之语然不斥防公指其从防公者耳亦谲諌之义人心固险如山川难于知矣况于小人尤为艰险不可测也过我门而不入必其中自有可愧者使防公不谮我尔必入而见我今尔从防公而不我见则踪迹可疑也○辅氏广曰彼何人斯其心孔艰责之也而不为已甚之辞胡逝我梁不入我门疑之也而犹有望之之意伊谁云从维防之云始明言之而其情既不得而遁然亦无忿怼之辞也可谓忠厚矣】
　　○二人从行谁为此祸【胡果反】胡逝我梁不入唁我始者不如今云不我可
　　集传赋也二人防公与其徒也唁吊失位也○言二人相从而行不知谁谮已而祸之乎既使我得罪矣而其逝我梁也又不入而唁我汝始者与我亲厚之时岂尝如今不以我为可乎【苏氏辙曰始谓我可而今谓我不可也】集说【辅氏广曰虽已明知其人之谮已而犹为不知之辞曰二人从行谁人谮我而为我之祸乃今逝我之梁而不入唁我乎大抵谗人者自是无面目以见人然其所以自解者则必曰我之所以不见此人者以此人之不足见也故诘之曰尔始者岂尝如今乎○赵氏一元曰不责其谮已而责其入唁可谓善于立言】
　　○彼何人斯胡逝我陈我闻其声不见其身不愧于人不畏于天【叶鐡因反】
　　集传赋也陈堂涂也堂下至门之径也【李氏如圭曰其北当阶其南接门内霤也】○在我之陈则又近矣闻其声而不见其身言其踪迹之诡秘也不愧于人则以人为可欺也天不可欺女独不畏于天乎奈何其谮我也
　　集说【范氏处义曰逝我陈则不止逝我梁我已闻其声则又近矣而不使我见其身意其隂有窥伺踪迹诡秘也于是叹曰尔为此举固以人为可欺而不愧也独不畏于天乎○辅氏广曰古之责人往往至天而极如雨无正所谓胡不相畏不畏于天亦是意也】
　　○彼何人斯其为飘风【叶孚愔反】胡不自北胡不自南【叶尼心反】胡逝我梁只【音支】搅【交卯反】我心
　　集传赋也飘风防风也搅扰乱也○言其往来之疾若飘风然自北自南则与我不相値也【辅氏广曰言其儇利便防耳此则谗人之态也】今则逝我之梁则适所以搅乱我心而已集说【孔氏颖达曰以其径来而径去知为疾也非在道急速故下章言其安行○姚氏舜牧曰又着其人心情靡定踪迹无常不南不北而又不实来唁我只以搅我之心此深疾而痛恨之词也】
　　○尔之安行亦不遑舍【叶啇居反】尔之亟【纪力反】行遑脂尔车壹者之来云何其盱【况于反】
　　集传赋也安徐遑暇舍息亟疾盱望也字林云旴张目也易曰盱豫悔【刘氏瑾曰豫六三爻本义曰盱上视也隂不中正而近于四故六三上视于四而下溺于豫宜有悔者也】三都赋云旴衡而诰是也【许氏谦曰左太冲魏都赋魏国先生盱衡而诰注盱张目也睂上曰衡谓举睂扬目也】○言尔平时徐行犹不暇息而况亟行则何暇脂其车哉今脂其车则非亟也乃托以亟行而不入见我则非其情矣何不一来见我如何使我望汝之切乎
　　集说【严氏粲曰反覆委曲以情责之也汝之不来见我谓无暇耳我谓尔行之缓乎亦不见尔舍息固不可谓有暇也我谓尔行之亟乎又闲暇而脂其车不可谓无暇也今屡出而不来见我是可疑矣】
　　○尔还而入我心易【以防反叶以支反】也还而不入否难知也壹者之来俾我只也
　　集传赋也还反易说只安也○言尔之往也既不入我门矣傥还而入则我心犹庶乎其说也【王氏安石曰入则我心乎易而不之怨也】还而不入则尔之心我不可得而知矣何不一来见我而使我心安乎董氏曰是诗至此其词益缓若不知其为谮矣
　　集说【叚氏昌武曰尔还而入我心即为之平易则苏公之怨良易解也其心之忠厚可知矣○朱氏善曰壹者之来云何其盱望之切也壹者之来俾我只也悦之深也未见而望之切既见而悦之深我之所以待彼者其故旧之情自若也而彼之所以待我者乃独异于平时何也反覆委曲言之而谗者之情愈无所遁矣】
　　○伯氏吹壎【况袁反】仲氏吹篪【音池】及尔如贯谅不我知出此三物以诅【侧助反】尔斯【叶先赍反】
　　集传赋也伯仲兄弟也俱为王臣则有兄弟之义矣乐器土曰壎大如鹅子锐上平底似称锤六孔【刘氏熙曰埙喧也声浊喧喧然○孔氏颖达曰壎周礼小师职作埙古今字异耳释乐云大埙谓之嘂音呌孙炎曰音大如呌呼也】竹曰篪长尺四寸围三寸七孔一孔上出径三分凡八孔横吹之【刘氏熙曰篪啼也声从孔出如婴儿啼也○何氏楷曰篪本作防亦作竾】如贯如绳之贯物也言相连属也谅诚也三物犬豕鸡也刺其血以诅盟也【陆氏徳明曰以祸福之言相要曰诅○孔氏颖达曰隐十一年左传曰郑伯使卒出猳行出犬鸡以诅射颖考叔者豭即豕也竝言诅而俱用三故知此三物豕犬鸡也民不相信则盟诅之言古者有此礼故欲与之诅也】○伯氏吹壎而仲氏吹篪言其心相亲爱而声相应和也【朱氏公迁曰亲爱以伯仲言应和以壎篪言】与汝如物之在贯岂诚不我知而谮我哉苟曰诚不我知则出此三物以诅之可也
　　集说【辅氏广曰谗者之谗人或责之而自文其过不过有二説焉不以为其人实有其事则必以为我本无心但实是不相知耳以人为实可罪则二章之所责是也以为实不相知则此章之所责是也○黄氏佐曰吹壎吹篪者言相与谋国之时一议一论相为和附而不拂逆也如贯者言同为王臣之时势相聨属而休戚安危相倚也○姚氏舜牧曰前六章通就谗人往来踪迹之可疑上说以见其情之可恶此节始以正义责之相知何待于今日相信何待于诅盟若此云者正责其面和而背诋非同寅协防和衷之君子也】
　　○为鬼为蜮【音域】则不可得有腼【土典反】面目视人罔极作此好歌以极反侧
　　集传赋也蜮短狐也江淮水皆有之能含沙以射水中人影其人辄病而不见其形也【陆氏徳明曰蜮状如鼈三足一名射工俗呼之水弩】腼面见人之貌也好善也反侧反覆不正直也○言汝为鬼为蜮则不可得而见矣女乃人也腼然有面目与人相视无穷极之时岂其情终不可测哉是以作此好歌以究极尔反侧之心也【严氏粲曰此章峻辞责之不复含隐也】
　　集说【王氏安石曰作是诗将以絶之也而曰好歌者有欲其悔悟之心焉耳○邹氏泉曰究极其反侧使知智可以欺君而不可以欺君子之心奸可以欺中人而不可以逃君子之见庶知所悔悟以回其孔艰之心也】
　　总论【郝氏敬曰诗言微婉未有刺其人而直斥之者故屡言彼何人斯为穷诘之词从行二人究其推诿之奸逝梁不入发其忸怩之情飘风鬼蜮比其暧昧之私辞婉而意切矣○钱氏天锡曰通诗只以极反侧一言尽之应其心孔艰句孔艰内即含下文始厚今薄欺天罔人踪迹之诡秘鬼蜮之情状下文特段段委曲以申其意耳盖谮人之人难施面目所以藏形匿影若被谮之人于心无愧明目张胆无不可复见也是以屡屡欲其一来则彼羞涩难前之态宛然在目而谗搆排挤之罪不言自显矣】何人斯八章章六句
　　集传此诗与上篇文意相似疑出一手但上篇先刺听者此篇専责谗人耳王氏曰防公不忠于君不义于友所谓大故也故苏公絶之然其絶之也不斥防公言其从行而已不着其谮也示以所疑而已既絶之矣而犹告以壹者之来俾我只也盖君子之处已也忠其遇人也恕使其由此悔悟更以善意从我固所愿也虽其不能如此我固不为已甚岂若小丈夫然哉一与人絶则丑诋固拒唯恐其复合也
　　集说【王氏志长曰苏公之为人不详意其被谮之事有闗于君徳之邪正社稷之安危者盖人臣一身之进退甚小而国事之是非所争甚大也不然此诗不过同列得谤相诟詈之言何足登之雅乎】
　　萋【七西反】兮斐【孚匪反】兮成是贝锦彼谮人者亦已大【音泰】甚【食荏反】
　　集传比也萋斐小文之貎【毛氏苌曰文章相错也】贝水中介虫也有文彩似锦【陆氏玑曰贝鼈之属其文彩之异大小之殊甚众古者货贝是也余蚔黄为质以白为文余泉白为质黄为文又有紫贝其白质如玉紫防为文皆行列相当其大者常有径一尺小者七八寸】○时有遭谗而被宫刑为巷伯者作此诗言因萋斐之形而文致之以成贝锦以此谗人者因人之小过而饰成大罪也彼为是者亦已大甚矣集说【季氏本曰贝不可以为锦但以其背有错雑之文有似于锦遂以锦名以比谗言起于疑似亦以见文致之意也大甚言成之而不可解也】
　　○哆【昌者反】兮侈【尺是反】兮成是南箕彼谮人者谁适【丁歴反下同】与谋【叶谟悲反】
　　集传比也哆侈微张之貎南箕四星【严氏粲曰箕东方之宿考星者多騐于南方故曰南箕】二为踵二为舌其踵狭而舌广则大张矣【朱氏谋防曰天文箕主口舌以喻谗者○何氏楷曰以比意求之取象南箕有簸扬其说之意】适主也谁适与谋言其谋之閟也【姚氏舜牧曰凡人为谋有所以主之者则其为谮也深矣】
　　集说【陈氏鹏飞曰南箕之星本非箕张大其口以成其名尔贝锦南箕皆曰成是者言我本无是实因萋斐张大以成之尔○朱氏善曰萋斐以成贝锦喻谗人者能因细小而饰成大罪也哆侈以成南箕喻谗人者能因疑似而构成实罪也始则以小而成大终则以虚而为实此谗人者所以能倾人之家国也】
　　○缉缉【七立反】翩翩【音篇叶批宾反】谋欲谮人愼尔言也谓尔不信【叶斯人反】
　　集传赋也缉缉口舌声或曰缉缉人之罪也或曰有条理貎皆通翩翩往来貎谮人者自以为得意矣然不愼尔言听者有时而悟且将以尔为不信矣集说【严氏粲曰三章四章述谗人情状而戒之也尔谗人当谨愼其言无専饰虚为实虚言无实有时而败露听者将谓尔不足信矣○朱氏善曰谮之初行既以不信而加诸人言之不愼亦以不信而责于汝戒之也】
　　○捷捷幡幡【芳烦反叶芬邅反】谋欲谮言岂不尔受既其女【音汝】迁
　　集传赋也捷捷儇利貌幡幡反覆貌王氏曰上好谮则固将受女然好谮不已则遇谮之祸亦既迁而及女矣【严氏粲曰女能谮人人亦能谮女其祸将迁及女矣】曾氏曰上章及此皆忠告之词
　　集说【辅氏广曰愼尔言也谓尔不信自谮者而言也岂不尔受既其女迁自听者而言也皆所必至之理故以之忠告于为谮者庶乎其知所畏而不敢肆耳○徐氏常吉曰谮人之事岂可恃以为常君能听尔之言亦能听人之言君能以尔之言加罪于人亦能以人之言加罪于尔且不以诚相与而惟以诈相倾则听者之心固不能保其终不吾疑矣】
　　○骄人好好劳劳草草苍天苍天【叶鐡因反】视彼骄人矜此劳人
　　集传赋也好好乐也草草忧也骄人谮行而得意劳人遇谮而失度其状如此
　　集说【辅氏广曰视彼骄人庶乎有以抑遏沮止之也矜此劳人庶乎有以扶持慰安之也】
　　○彼谮人者【叶掌与反】谁适与谋【叶满补反】取彼谮人投畀豺【士皆反】虎豺虎不食投畀有北有北不受【叶承呪反】投畀有昊【叶许候反】
　　集传赋也再言彼谮人者谁适与谋者甚嫉之故重言之也或曰衍文也投弃也北北方寒凉不毛之地也【孔氏颖达曰左传曰食土之毛地官载师曰宅不毛皆谓草木也○刘氏瑾曰穷北之地多寒不生草木五谷投弃谗人于彼使冻饿之也】不食不受言谗谮之人物所共恶也昊昊天也投畀昊天使制其罪【王氏逢曰制断也正也】○此皆设言以见欲其死亡之甚也故曰好贤如缁衣恶恶如巷伯
　　集说【陆氏佃曰豺虎以杀为性则宜无所不食有北以载为徳则宜无不受者今曰不食不受且付昊天使制其罪则恶之甚也】
　　○杨园之道猗【于绮反】于亩丘【叶祛竒反】寺人孟子作为此诗凡百君子敬而听之
　　集传兴也杨园下地也【朱氏公迁曰杨者近水之木宜下隰故杨园为下地】猗加也亩丘高地也【朱氏公迁曰亩田之垄也邱如田垄故曰亩丘】寺人内小臣盖以谗被宫而为此官也【刘氏瑾曰周礼天官寺人之官凡五人寺之言侍也侍王于路寝而掌王之内人及女宫之戒令盖奄人也】孟子其字也○杨园之道而猗于亩丘以兴贱者之言或有补于君子也盖谮始于微者而其渐将及于大臣故作诗使听而谨之也刘氏曰其后王后大子及大夫果多以谗废者
　　集说【黄氏佐曰不敬而听之则萋斐之形未必不为贝锦之文致哆侈之萌未必不为南箕之罗织听而曰敬者愿于信从之谓也○邹氏泉曰卑可升高有下可益上之意故以为兴杨园亩丘是自下而上故曰加敬而听之欲其因已之言而善保其身以免于谗也】
　　总论【朱氏公迁曰一章二章责之三章四章诲之五章怨而诉之六章深恶而痛疾之七章则言作诗以为君子之戒也○顾氏起元曰前六章极言谗人之无忌而望制于天末章言谗祸之渐进而致谨于人○钱氏天锡曰诗被痛而作故反覆哀伤或怨或诉皆深恶谗人之词篇中一敬字总是发明忧谗畏讥惴惴小心之旨亦未敢谓敬遂足以免谗也】
　　巷伯七章四章章四句一章五句一章八句一章六句
　　集传巷是宫内道名秦汉所谓永巷是也【刘氏瑾曰三辅黄图云永长也宫中之长巷】伯长也主宫内道官之长即寺人也故以名篇【陈氏鹏飞曰诗名巷伯以寺人解之明巷伯即寺人也】班固司马迁赞云迹其所以自伤悼小雅巷伯之伦其意亦谓巷伯本以被谗而遭刑也而杨氏曰寺人内侍之微者出入于王之左右亲近于王而日见之宜无闲之可伺矣今也亦伤于谗则疎远者可知故其诗曰凡百君子敬而听之使在位知戒也其说不同然亦有理姑存于此云
　　集说【陈氏栎曰巧言何人斯巷伯三篇具述谗言之祸与谗人之情状可谓极矣○朱氏公迁曰已上三篇皆刺谗者之诗故相属】
　　习习谷风维风及雨将恐【邱勇反】将惧维予与女【音汝】将安将乐【音洛】女转弃予【叶演女反】
　　集传兴也习习和调貌谷风东风也将且也恐惧谓危难忧患之时也○此朋友相怨之诗故言习习谷风则维风及雨矣将恐将惧之时则维予与女矣【毛氏苌曰风雨相感朋友相须】奈何将安将乐而女转弃予哉【毛氏苌曰言朋友趋利穷达相弃○朱氏公迁曰患难则相保安乐则相遗此无恒心之人也】
　　集说【李氏樗曰朋友之相须既如风之与而今也当罹患难之时则惟我与女二人同其忧至于安乐之时女反弃予朋友相须之义岂如是乎○吕氏祖谦曰朋友之义出于天其相求本非以利害也故穷达若一不知其义则利害而已耳离合安可常哉玩习习谷风维风及雨之辞其义盖可识矣】
　　○习习谷风维风及頽【徒雷反】将恐将惧寘【之防反】予于懐【叶胡隈反】将安将乐弃予如遗【叶夷回反】
　　集传兴也頽风之焚轮者也【毛氏苌曰风薄相扶而上喻朋友相须而成○孔氏颖达曰释天云焚轮谓之頽孙炎曰廻风从上下曰頽然则頽者廻风从上而下力薄不能更升谷风与相遇乃相扶而上】寘与置同置于懐亲之也如遗忘去而不复存省也
　　集说【王氏安石曰风之扇物则因其势而相高朋友相汲引则徳义相高○辅氏广曰维予与女喣濡之私意也弃予如遗反覆之薄情也寘予于懐维予与女之甚也弃予如遗女转弃予之甚也夫喣濡之私情则非天理之公反覆之薄情则非天理之厚夫朋友相与自有一定之分诚信相与忧乐如一固不必有喣濡之私意亦岂可有反覆之薄情也】
　　○习习谷风维山崔【徂回反】嵬【五回反】无草不死无木不萎【叶于回反】忘我大徳思我小怨【叶韵未详】
　　集传比也崔嵬山巓也○习习谷风惟山崔嵬则风之所被者广矣然犹无不死之草无不萎之木况于朋友岂可以忘大徳而思小怨乎或曰兴也【朱氏公迁曰以谷风生物兴大徳以草死木萎兴小怨谓兴体亦可也盖谓之比则重在忘字与思字谓之兴则重在大徳小怨字】
　　集说【刘氏敞曰习习之风生草木也崔嵬之山养草木也然而不能使草长不死不能使木长不萎者天地之功有所不足也奈何忘我大徳思我小怨乎○辅氏广曰大徳谓朋友之义出于天者小怨谓怼语忿色生于人者忘大徳思小怨必是当时人有如是实事故末章因风以为比而明言之以戒其不可如是也或以为兴者拘于例耳然不若以为比之是也】
　　总论【吕氏大临曰急则相求缓则相弃恩厚不知怨小必记皆小人之交也○邹氏泉曰一章二章怨其始合而终睽末章言其不当以小怨而见睽也】
　　谷风三章章六句
　　集说【朱氏公迁曰谷风盖与伐木为反对终和且平则无谷风之怨矣】
　　蓼蓼【音六】者莪【五河反】匪莪伊蒿【呼毛反】哀哀父母生我劬劳集传比也蓼长大貌莪美菜也蒿贱草也【严氏粲曰释草曰蘩之丑秋为蒿释云丑类也言蘩萧蔚莪之类春始生气味既异故其名不同至秋老成则皆蒿也此说莪蒿甚明以莪彤蒿莪美而蒿恶】○人民劳苦孝子不得终养而作此诗言昔谓之莪而今非莪也特蒿而已以比父母生我以为美材可頼以终其身而今乃不得其养以死于是乃言父母生我之劬劳而重自哀伤也
　　集说【吕氏祖谦曰莪蒿不能报天地之生育犹人子不能报父母之劬劳也○朱氏善曰此诗诸儒皆以为兴至集传正以为比而其义始明凯风之予以棘自比棘固木之贱者也蓼莪之子以蒿自比蒿固草之贱者也凯风以已非美材故念母氏养我之劬劳则自责以期亲之悔悟也蓼莪以已非美材而念父母生我之劬劳则父母已没矣重自哀伤而已】
　　○蓼蓼者莪匪莪伊蔚【音尉】哀哀父母生我劳瘁【似醉反】集传比也蔚牡菣【去刃反】也三月始生七月始华如胡麻华而紫赤八月为角似小豆角锐而长【严氏粲曰马薪蒿也蒿之尤麤大者也】瘁病也
　　集说【何氏楷曰罗愿云匪莪伊蒿蒿犹有子者匪莪伊蔚蔚则无子盖今青蒿叶端皆作子如米大蔚独无尔以见父母得我之难今皆无报则有我之不如无也○瘁通作顇顦顇也劬劳而至于瘁劳苦见于貌也念生我之劳瘁而我不能以子报其哀何如】
　　○缾之罄矣维罍之耻鲜【息浅反】民之生不如死之久【叶举里反】矣无父何怙无母何恃出则衔恤入则靡至
　　集传比也缾小罍大皆酒器也罄尽鲜寡恤忧靡无也○言缾资于罍而罍资缾犹父母与子相依为命也故缾罄矣乃罍之耻犹父母不得其所乃子之责【刘氏瑾曰以缾比父母以罍比子但取其相资之义而不取义于缾罍之小大也如左传昭公二十四年郑子大叔引此而曰王室之不宁晋之耻也以缾喻周以罍喻晋亦不取小大之义也】所以穷独之民生不如死也盖无父则无所怙无母则无所恃【陆氏徳明曰韩诗云怙赖也恃负恃也】是以出则中心衔恤入则如无所归也
　　集说【曹氏粹中曰以无怙恃故谓之鲜民言其薄徳而寡祜也○孝子出必告反必面今出而无所告故衔恤上堂入室而不见故靡至也】
　　○父兮生我母兮鞠我拊【音抚】我畜【喜六反】我长【丁丈反】我育我顾我复我出入腹我欲报之徳昊天罔极
　　集传赋也生者本其气也鞠畜皆养也拊拊循也【刘氏彝曰防其惊也则拊之】育覆育也【孔氏颖达曰谓其寒暑或身体妪之覆近而爱育焉】顾旋视也【孔氏颖达曰谓去之而反顾也】复反覆也【吕氏祖谦曰邱氏曰不能暂舍也】腹懐抱也【孔氏颖达曰谓置之于懐抱】罔无极穷也○言父母之恩如此欲报之以徳而其恩之大如天无穷不知所以为报也
　　集说【扬氏雄曰父母人之天地与无天何生无地何形○何氏楷曰得天地之塞以成形而所以成其形者亲得天地之帅以成性而所以成其性者亲形性合而成人天亲原自合一以其生生者一也】
　　○南山烈烈飘风发发民莫不谷我独何害【叶音曷】集传兴也烈烈高大貌发发疾貌谷善也○南山烈烈则飘风发发矣民莫不善而我独何为遭此害也哉
　　集说【曹氏粹中曰周民皆然而乃云民莫不谷者劳苦之民身受其害自以为夫人而不若耳○朱氏公迁曰山高大则风亦疾民莫不谷则我当与之皆善也而独遭此害何哉此以物理之齐兴人事之不齐亦反其意以为兴也】
　　○南山律律飘风弗弗【叶分聿反】民莫不谷我独不卒集传兴也律律犹烈烈也【王氏安石曰南山之势律律盖崒嵂之谓也】弗弗犹发发也卒终也言终养也
　　集说【辅氏广曰我独何为而遭此害也哉我独何为而不得终养也哉此两句最宜玩盖末后方及其所以不得终养之意】
　　总论【邹氏泉曰此诗首二章是喻其不得终养而因伤父母之劬劳三章是言不得终养正以应匪莪伊蒿二句意四章是言父母之恩正以应生我劬劳二句意末二章又重自哀痛以申不得终养之意也○姚氏舜牧曰为人子者常存匪莪伊蒿之心则自不敢为匪才以辱其亲矣常存昊天罔极之念则自不敢少偷惰以终其身矣】
　　蓼莪六章四章章四句二章章八句
　　集传晋王裒以父死非罪【刘氏瑾曰司马昭为魏安东将军与呉战败昭问于众曰近日之事谁任其咎王裒父仪对曰责在元帅昭怒而斩之】每读诗至哀哀父母生我劬劳未尝不三复流涕受业者为废此篇诗之感人如此
　　集说【朱氏善曰孝子行役不得以养其父母而形于叹咏者如陟岵鸨羽皆是也而蓼莪之诗独使人诵之者流涕呜咽而不能止何也曰陟岵鸨羽思念于父母尚存之日蓼莪之诗感伤于父母既没之后父母尚存则虽旷废于今日而犹幸来日之可继也若父母之既没则念生育之艰思顾复之勤罔极之恩既不可得而报则无涯之悲亦孰得而止之哉此蓼莪之所以作也】
　　有饛【音防】簋【音轨】飧【音孙】有捄【音求】棘七【必履反】周道如砥【之履反】其直如矢君子所履小人所视【叶善止反】睠【音眷】言顾之澘【所奸反】焉出涕【音体】
　　集传兴也饛满簋貌飧熟食也【毛氏苌曰谓黍稷也○孔氏颖达曰礼之通例皆簠盛稻粱簋盛黍稷】捄曲貌棘七以棘为七所以载鼎肉而升之于俎也【毛氏苌曰七所以载鼎实○孔氏颖达曰以七载之谓出之于鼎升之于俎也棘棘木也吉礼用棘】砥砺石言平也【孔氏颖达曰禹贡曰砺砥砮丹以砥石能磨物使平也】矢言直也【孔氏颖达曰矢则干必直】君子在位履行小人下民也睠反顾也潸涕下貌○序以为东国困于役而伤于财谭大夫作此以告病【郑氏康成曰谭国在东故其大夫尤苦征役之事也○杜氏预曰谭国在济南平陵县○孔氏颖达曰谭大夫虽自为已怨而王政大经偏东非谭独然故言东以广之】言有饛簋飧则有捄棘七周道如砥则其直如矢是以君子履之而小人视焉今乃顾之而出涕者则以东方之赋役莫不由是而西输于周也集说【辅氏广曰周道只道路之道与下章周行一意故集解以为东方之赋役莫不由是而西输于周是即指道路而言也然以上四句平直视履之义观之则又似指周之王道而言岂本意只是指道路而言而其中亦含此意耶○黄氏佐曰君子履此道以朝周小人视此道以往周是时赋役尚均履则履之未尝有怼憾之色视则视之未尝有欷歔之叹也今乃睠言顾之至潸然而出涕者则周道虽无恙而时政之弊已不复前时矣】
　　○小东大东【叶都郎反】杼【直吕反】柚【音逐】其空【叶枯郎反】纠纠葛履可以履霜佻佻【徒雕反】公子行彼周行【叶户郎反】既往既来【叶六直反】使我心疚【叶讫力反】
　　集传赋也小东大东东方小大之国也自周视之则诸侯之国皆在东方杼持纬【音渭】者也【曹氏粹中曰用梭以行纬】柚受经者也【陆氏徳明曰柚本又作轴○董氏逌曰柚卷织者】空尽也佻轻薄不奈劳苦之貌公子诸侯之贵臣也周行大路也疚病也○言东方小大之国杼柚皆已空矣至于以葛屦履霜而其贵戚之臣奔走往来不胜其劳使我心忧而病也
　　集说【范氏处义曰此言周室赋敛于东者偏重凡东方诸侯无小无大杼柚皆为之空也○辅氏广曰纠纠葛屦可以履霜举其甚者言之也以葛屦履霜则冬裘之不备可知矣既往既来则言其来往之不一也周道一也方其盛时君子履之而小人视焉及其衰也公子行之而人心病焉时移事变而人心所感不同如此】
　　○有冽【音列】氿【音轨】泉【叶才匀反】无浸获薪契契【苦计反】寤叹哀我惮【丁佐反】人薪是获薪尚可载【叶节力反】也哀我惮人亦可息也
　　集传兴也冽寒意也侧出曰氿泉【刘氏熙曰流狭而长如车轨】获艾也【孔氏颖达曰获读如获稻之获故为刈也】契契忧苦也惮劳也尚庶几也载载以归也○苏氏曰薪已获矣而复渍之则腐民已劳矣而复事之则病故已艾则庶其载而畜之已劳则庶其息而安之【辅氏广曰上两章既言伤于财故此章推本其困于役而言之耳】
　　集说【严氏粲曰获薪以供防必防而干之然后可用若浸之于寒冽之泉则湿腐而不可防矣喻民当抚恤之然后可用若困之以防虐之政则穷悴而不能胜矣故契契寤叹哀我东国劳苦之人也○徐氏光啓曰凡徴发之烦供亿之困皆可言劳也不尽人力不尽人财皆可言息也】
　　○东人之子职劳不来【音赉叶六直反】西人之子粲粲衣服【叶蒲北反】舟人之子熊罴是裘【叶渠之反】私人之子百僚是试【叶申之反】集传赋也东人诸侯之人也职専主也来慰抚也【严氏粲曰専主为劳苦而曾不被慰来】西人京师人也【孔氏颖达曰东以对西则西人是京师之人】粲粲鲜盛貌舟人舟楫之人也熊罴是裘言富也私人私家皁隶之属也僚官试用也舟人私人皆西人也○此言赋役不均羣小得志也【辅氏广曰赋役不均言贫富不同劳佚有异也羣小得志言衣服之华百僚是试也】
　　集说【欧阳氏修曰言东人困苦如此而周人方事侈富洁其衣服以相夸至于操舟之贱亦衣熊罴之裘而私家之人皆备百官而禄食○朱氏善曰东人之子职劳不来则虽以公子之贵而奔走往来其贱者可知也西人之子而粲粲衣服熊罴是裘则贫窭者且转而富矣复百僚之是试则卑贱者且转而贵矣别舟人私人言之者举卑贱以见其余也】
　　○或以其酒不以其浆鞙鞙【胡犬反】佩璲【音遂】不以其长维天有汉监【古暂反】亦有光跂【邱豉反】彼织女终日七襄集传赋也鞙鞙长貌【陆氏徳明曰鞙或作琄】璲瑞也【郑氏康成曰佩璲者以瑞玊为佩佩之鞙鞙然】汉天河也【孔氏颖达曰扬泉物理论云汉水之精也气发而着精华浮上宛转随流名曰天河一曰云汉此天河虽则有光不能照物故有光而无明也】跂隅貌【陆氏徳明曰跂说文作□】织女星名在汉防三星跂然如隅也【孔氏颖达曰孙毓云织女三星跂然如隅然则三星鼎足而成三角望之跂然故云隅貌】七襄未详传曰反也【孔氏颖达曰谓从日至暮七辰而复反于夜也】笺云驾也驾谓更其肆也盖天有十二次日月所止舍所谓肆也经星一昼一夜左旋一周而有余则终日之闲自卯至酉当更七次也【孔氏颖达曰在天为次在地为辰星之行天昼夜虽各六辰数者举其终始故七即自卯至酉也言终日是昼也昼不见而言七移者据其理当然矣○刘氏瑾曰日月五星为纬其余皆为经星经星周布与天为体所谓经星一昼夜左旋一周天而有余者即天之旋一周而又过一度者也然周天十二次一昼夜十二时则一时当歴一次故终其昼日之闲自卯至酉凡七时织女星当歴七次也】○言东人或馈之以酒而西人曾不以为浆东人或与之以鞙然之佩而西人曾不以为长维天之有汉则庶乎其有以监我而织女之七襄则庶乎其能成文章以报我矣无所赴愬而言惟天庶乎其恤我耳集说【辅氏广曰侯邦供王赋役固其职也然为王者当有以体恤之不敢易视而轻用之可也观禹贡之底愼财赋无逸之惟正之供则必不至于易视而轻用之矣今也东国财力俱困而西人易视之如此则轻用之必矣此东国之所以怨病而愬之于天也○朱氏善曰酒之厚而不以为浆佩之鞙鞙而不以为长其出之也甚艰其视之也甚贱盖其意气骄溢类如此然则贫富劳逸之不均吾将曷愬哉亦惟愬之于天而已汉之有光其亦能监视我也耶织女之七襄其亦能成文章以报我也耶其词之婉而不迫如此诗人之忠厚亦可见矣】
　　○虽则七襄不成报章晥【华板反】彼牵牛不以服箱东有啓明【叶谟郎反】西有长庚【叶古郎反】有捄天毕载施之行【戸郎反】集传赋也睆明星貌牵牛星名【毛氏苌曰河鼔谓之牵牛】服驾也箱车箱也【孔氏颖达曰车内容物之处为箱以经有牵牛之文故知车箱也】啓明长庚皆金星也以其先日而出故谓之啓明以其后日而入故谓之长庚【毛氏苌曰庚续也○刘氏彝曰金星朝在东所以啓日之明夕在西所以续日之长】盖金水二星常附日行而或先或后但金大水小故独以金星为言也【刘氏瑾曰金水附日而行无定在或一在日先一在日后或俱在日先或俱在日后金星行在日后则晨见而昏不见行在日先则昏见而晨又不见也】天毕毕星也状如掩之毕【朱氏公迁曰毕长柄小网也毕八星二星直上如柄六星曲为两行张其口如毕网也】行行列也○言彼织女不能成报我之章牵牛不可以服我之箱而啓明长庚天毕者亦无实用但施之行列而已至是则知天亦无若我何矣
　　集说【欧阳氏修曰虽有织女不能为我织而成章虽有牵牛不能为我驾车而输物虽有啓明长庚不能助曰为昼俾我营作虽有天毕不能为我掩捕鸟兽○朱氏公迁曰此又怨天弗能加悯恤也】
　　○维南有箕不可以簸【波我反】扬维北有斗不可以挹【音揖】酒浆维南有箕载翕【许急反】其舌维北有斗西柄之揭【音讦】集传赋也箕斗二星以夏秋之闲见于南方【刘氏瑾曰六七月闲见于南方者指当时昏见为言也】云北斗者以其在箕之北也【孔氏颖达曰二十八宿连四方为名者唯箕斗井壁四星而已壁在室东故称东壁井在参东故称东井推此则箕斗竝在南方之时箕在南而斗在北故言南箕北斗也○刘氏瑾曰此谓南斗即上文夏秋之闲见南方者也】或曰北斗常见不隐者也【董氏逌曰斗四星为斗三星为柄○朱子曰北斗七星在紫宫南其杓所建周于十二辰之舍以定十有二月斟酌元气运乎四时者也】翕引也舌下二星也【朱氏公迁曰箕四星在天汉之中二为踵在上二为舌在下踵反在上故曰引其舌也】南斗柄固指西若北斗而西柄则亦秋时也【严氏粲曰露渐为霜云汉分明斗指西箕在南皆秋时也】○言南箕既不可以簸扬糠粃北斗既不可以挹酌酒浆而箕引其舌反若有所吞噬斗西揭其柄反若有所挹取于东是天非徒无若我何乃亦若助西人而见困甚怨之词也集说【欧阳氏修曰言我谭人困于供亿取资于地者皆已竭矣欲取于天又不可得也末言箕斗非徒不可用箕反若有所噬斗反若有所挹取于东是皆怨讽之辞也】
　　总论【曹氏粹中曰此诗縁困于役而伤于财故其所冀望而不足者皆衣服饮食之事○徐氏常吉曰俯观周道而伤今思古之懐既有感于中中察人事而彼此不均之状又有激于目仰观天象又若有不恤东人而反助西人之意俯仰之闲何莫而非见困者哉】
　　大东七章章八句
　　集说【王氏应麟曰陈氏曰古者诸侯无私史有邦国之志则小史掌之而藏周室故费誓系于周书汉汝江沱至于谭大夫下国之诗皆编入于南雅】
　　四月维夏【叶后五反】六月徂暑先祖匪人胡宁忍予【叶演女反】集传兴也徂往也四月六月亦以夏正数之建已建未之月也○此亦遭乱自伤之诗言四月维夏则六月徂暑矣【孔氏颖达曰月令季夏六月昏大火中是火星中而暑退暑盛而往矣】我先祖岂非人乎何忍使我遭此祸也无所归咎之词也集说【孔氏颖达曰人困则反本穷则告亲故言我先祖非人明怨恨之甚犹正月之篇怨父母生已不自先后也○朱氏公迁曰暑去有时祸去无时天不忍以暑害人先祖忍以祸害人也乱世之祸与暑气酷烈同故以起兴】
　　○秋日凄凄【七西反】百卉【许贵反】具腓【芳菲反】乱离瘼【音莫】矣爰【家语作奚】其适归
　　集传兴也凄凄凉风也卉草腓病离忧瘼病【郭氏璞曰今江东呼病曰瘵东齐曰瘼】奚何适之也○秋日凄凄【吕氏祖谦曰秋日冬日犹云秋时冬时也】则百卉具腓矣乱离瘼矣则我将何所适归乎哉
　　集说【郑氏康成曰具犹皆也凉风用事而众草皆病兴贪残之政行而万民困病○严氏粲曰遭乱离之病于何所适归乎谓不知何处是可归之所也】
　　○冬日烈烈飘风发发民莫不谷我独何害【叶音曷】集传兴也烈烈犹栗烈也发发疾貌谷善也【邹氏泉曰民谷而我独害自伤之甚耳】○夏则暑秋则病冬则烈言祸乱日进无时而息也【辅氏广曰此章亦兴也而先生但连上二章为说云夏则暑秋则病冬则烈言祸乱日进无时而息如此说则郤似赋体其不解所以为兴者盖此章之说已见于蓼莪篇矣】集说【欧阳氏修曰极言民物穷极如冬日寒风凛冽防急而万物雕尽也○民莫不谷我独何害者民被患愈深则其辞愈缓盖知其无如之何但自伤叹而已○范氏祖禹曰言夏秋冬独不及春盖天气和畅万物发育治之象也自古治世少乱世多观四时可知矣】
　　○山有嘉卉侯栗侯梅【叶莫悲反】废为残贼莫知其尤【叶于其反】集传兴也嘉善侯维废变尤过也○山有嘉卉则维栗与梅矣【范氏处义曰以栗以梅为嘉卉古人亦通言草木耳】在位者变为残贼则谁之过哉【辅氏广曰废为残贼先儒皆以为指民而言云王防而剥下下无完民焉而先生独以废为变指在位而言何也曰若以为民则为字与贼字说不行矣先生之说却与序说在位贪残一句相应】
　　集说【朱氏公迁曰物之美者能全其美可见也人之善者乃变而恶不可知也物性有常人性无常此以人不如物起兴也○姚氏舜牧曰凡仕人国者孰不可为忠良尽瘁之臣哉然非人之所能与也其人之自立也一变而为残为贼又谁从而使之其人之自废也】
　　○相【息亮反】彼泉水载清载浊【叶殊玉反】我日构祸曷云能谷集传兴也相视载则构合也○相彼泉水犹有时而清有时而浊而我乃日日遭害则曷云能善乎集说【范氏处义曰自叹如泉水之无清时亦怨辞也】
　　○滔滔【吐刀反】江汉南国之纪尽瘁以仕宁莫我有【叶羽已反】集传兴也滔滔大水貌江汉二水名【许氏谦曰江汉见周南汉广】纪纲纪也谓经带包络之也瘁病也有识有也【朱氏公迁曰识有犹言顾念】○滔滔江汉犹为南国之纪今也尽瘁以仕而王何其不我有哉
　　集说【曹氏粹中曰江汉受百川之水而注之海使无泛溢之患所以纪理南国也○范氏处义曰君子尽瘁事国莫知有我者谓其勤惰不分亦怨辞也○辅氏广曰上章则专言其身此章则并言王之不我有江汉为南国之纪则是江汉之有南国也王不我有则是自絶于下矣】
　　○匪鹑【徒丸反】匪鸢【以専反叶以旬反】翰飞戾天【叶鐡因反】匪鳣【张连反】匪鲔【于軓反】潜逃于渊【叶一均反】
　　集传赋也【辅氏广曰此章本亦兴体但有所托之物而无所兴之辞故不可谓之兴又有四个匪字故亦不可谓之比而只得以为赋也】鹑雕也【陆氏徳明曰鹑字或作□○陆氏佃曰雕能食草似鹰而大黑色俗呼皂雕】鸢亦鸷鸟也其飞上薄云汉【邢氏昺曰鸢鸱也鸱鸟之类其飞也布翅翺翔】鳣鲔大鱼也【胡氏一桂曰鳣鲔见硕人】○鹑鸢则能翰飞戾天鳣鲔则能潜逃于渊我非是四者则亦无所逃矣
　　集说【陈氏鹏飞曰言虽欲髙飞深藏而不可得也○范氏处义曰君子遭祸不能飞潜无所避也】○山有蕨薇隰有杞桋【音夷】君子作歌维以告哀【叶于希反】集传兴也杞枸檵也【吕氏祖谦曰杞解见四牡】桋赤梀也树叶细而岐锐皮理错戾好丛生山中中为车辋【许氏谦曰辋车轮之牙】○山则有蕨薇隰则有杞桋君子作歌则维以告哀而己【辅氏广曰惟以告哀而已无他事也则其情切矣】
　　集说【孔氏颖达曰菜生于山木生于隰所生皆得其所以兴今我遇乱草木之不如也由此作八章之歌诗以告哀作者自言君子以非君子不能作诗故也】
　　总论【朱氏善曰此诗或以为行役或以为忧乱以诗考之由夏而秋由秋而冬则见其经歴之久由西周而南国由丰镐而江汉则见其防渉之远此行役之证也父母先祖胡宁忍予则无所归咎之辞乱离瘼矣爰其适归则无所逃避之辞此忧乱之证也専以为行役则先祖匪人之怨其辞过于深専以为忧乱则滔滔江汉之咏其辞过于远然则是诗也盖大夫行役而忧时之乱惧其祸之辞也】四月八章章四句
　　集说【范氏处义曰周室在位之人以贪而致残则下国之远以乱而生怨幽王曾不加恤欲无祸得乎四月次于大东之后盖大东乃贪残之实而此诗则遭祸而怨刺也】小旻之什十篇六十五章四百十四句
　　钦定诗经传说彚纂卷十三
<经部,诗类,钦定诗经传说汇纂>
　　钦定四库全书
　　钦定诗经传説彚纂卷十四
　　北山之什二之六
　　陟彼北山言采其杞偕偕士子【叶奨里反】朝夕从事【叶上止反】王事靡盬忧我父母【叶满彼反】
　　集传赋也偕偕强壮貌士子诗人自谓也【毛氏苌曰士子有王事者也】○大夫行役而作此诗自言陟北山而采杞以食者皆强壮之人而朝夕从事者也【郑氏康成曰言不得休止】盖以王事不可以不勤是以贻我父母之忧耳【谢氏枋得曰言王事不可以不坚固也子以王事为忧父母以子之勤劳为忧】
　　集説【辅氏广曰此诗行役之大夫所作以言上之役使不均也然首章则自言其年壮力强故朝夕从事于此又言其所以如此者盖以王事不可不勤故不免遗父母之忧耳未及乎上之不均也士子虽作诗者自言然行役者非一人盖兼举之矣○刘氏瑾曰此章可见诗人忠孝之心也】
　　○溥【音普】天之下【叶后五反】莫非王土率土之濵莫非王臣大夫不均我从事独贤【叶下珍反】
　　集传赋也溥大率循濵涯也【孔氏颖达曰诗意言民之所居民居不尽近水】
　　【而以濵为言者濵是四畔近水之处言率土之濵举其四方所至之内见其广也】○言土之广臣之众而王不均平使我从事独劳也【毛氏苌曰贤劳也吕氏祖谦曰孔丛子曰我从事独贤劳事独多也】不斥王而曰大夫【朱氏公迁曰大夫行役而怨大夫不均盖天子之大夫非一人也此则指夫执政者而言】不言独劳而曰独贤诗人之忠厚如此
　　集説【孔氏颖达曰作者言其有人众而不使即以广大言之王不均大夫之使不过朝廷而普及天下者明其众也○以此大夫怨已劳于事故以贤为劳从事独贤犹下云嘉我未老鲜我方问辞也○谢氏枋得曰自古君子小人立已不同其事君亦异君子常任其劳小人常处其逸君子常任其忧小人常享其乐虽曰役使不均我独贤劳然君子本心亦不愿逸乐也】
　　○四牡彭彭【叶铺郎反】王事傍傍【布彭反叶布光反】嘉我未老鲜【息浅反】我方将旅力方刚经营四方
　　集传赋也彭彭然不得息也傍傍然不得已也嘉善鲜少也以为少而难得也将壮也旅与膂同【许氏慎曰膂脊骨也○吕氏祖谦曰李氏曰毛氏以旅为众案桑柔曰靡有旅力秦誓曰旅力既愆若桑柔之诗谓众力方盛犹可也如秦誓及此诗但指作诗者及良士耳不得解为众也】○言王之所以使我者善我之未老而方壮【钱氏天锡曰未老方将正独贤处也】旅力可以经营四方耳【谢氏枋得曰经经画营营造如人作室曰经之营之言区画造作四方之事也】犹上章之言独贤也
　　集説【辅氏广曰此章又承上句独贤之意而言王之所以使我者得无善我之未老而方壮其膂力足以经营四方乎此意尤忠厚而有尽力尽瘁之诚也】
　　○或燕燕居息或尽瘁事国【叶越逼反】或息偃在牀或不已于行【叶戸郎反】
　　集传赋也燕燕安息貌【辅氏广曰燕安也重言之见安之甚也】瘁病【严氏粲曰尽瘁见四月事国从事于国也】已止也○言役使之不均也下章放此【刘氏瑾曰以下三章凡十二句为偶皆以他人之逸乐对已之忧劳所以形容不均之意】集説【刘氏彛曰以彼为贤耶则国事待我而集以我为贤耶则厚禄居彼为多○辅氏广曰此章而下则方言其不均之实然亦不过以其劳逸者对言之使上之人自察耳伹言之重辞之复则其望于上者亦切矣诗可以怨谓此类也】
　　○或不知叫号【戸刀反】或惨惨【七感反】劬劳或栖【音西】迟偃仰或王事鞅【于两反】掌
　　集传赋也不知叫号深居安逸不闻人声也鞅掌失容也【孔氏颖达曰传以鞅掌为烦劳之状故云失容今俗语以职烦为鞅掌其言出于此】言事烦劳不暇为仪容也
　　集説【李氏公凯曰大夫或有深居于内而不知外之叫号者或有惨惨然忧戚而惮其劬劳难堪者或有安息无事而偃仰自得者或有劳于王事而鞅掌失容者其役使不均如此】
　　○或湛【都南反】乐饮酒或惨惨畏咎【巨九反】或出入风【音讽】议【叶鱼羁反】或靡事不为
　　集传赋也咎犹罪过也出入风议【孔氏颖达曰谓闲暇无事出入放恣议量时政者○严氏粲曰曹氏曰风议则任口舌而已】言亲信而从容也集説【姚氏舜牧曰湛乐饮酒何等逸豫惨惨畏咎犹恐其或及之出入风议何等从容靡事不为维日其犹不给所谓不均也】
　　总论【李氏樗曰孔子曰公则説人主苟有均平之心则虽征役之重不以为怨若有不均之心则虽征役未甚劳苦而人亦将怨矣观大东之诗有粲粲衣服者有葛屦履霜者北山之诗有偃息在牀者有不已于行者则无一得其平矣天下安得而説服哉○朱氏善曰臣之于君不择事而安之所以为忠也而不免于怨何也盖怨生于彼此之相形者也均之为臣子也彼以其逸我以其劳彼若是其相亲我若是其相逺果能自已于言邪然则臣子之事君虽不可不竭其力而君之使臣要必有道矣为人上者其亦均平其心而无使其彼此之相形乎】
　　北山六章三章章六句三章章四句
　　集説【邓氏元锡曰北山刺不均也秉均者不均膴仕者众而贤者独劳瘁畏谗讥焉盖四牡皇华之意索其尽矣故雅之盛也上平其政载恤其私故士尽瘁而忘其劳雅之变也上不平其政不恤其私故士尽瘁而哀其病也】
　　无将大车只【音支】自尘兮无思百忧只自疧【刘氏曰当作□与痻同眉贫反】兮
　　集传兴也将扶进也【孔氏颖达曰言将犹扶进者以大车须人傍而将之是为扶车而进导也】大车平地任载之车驾牛者也只适疧病也○此亦行役劳苦而忧思者之作言将大车则尘汚之思百忧则病及之矣【朱氏公迁曰此皆事之可戒者故因行役所见而用语相呼为兴】
　　集説【辅氏广曰夫行役者进而有王事之期程惟恐其有不及之悔退而有家事之多端惟恐其有意外之虞所可忧者固不一而足也故曰百忧戒之以无思者言姑置之勿以为念可也不然适所以自病而已矣○黄氏一正曰大车必驾牛而后可行若徒自将之则只取尘汚而已何得于道哉百忧必得遂而后可止若徒自思之则只致身病而已何益于事哉】
　　○无将大车维尘冥冥【叶莫迥反】无思百忧不出于颎【古迥反】集传兴也冥冥昏晦也【郑氏康成曰冥冥者蔽人目明令无所见也】颎与耿同小明也在忧中耿耿然不能出也【辅氏广曰人心忧则拘而定故在忧中耿耿然不能逸而出也】
　　集説【严氏粲曰尘冥冥则为尘所昏可忧多端不必更思之终不能自明矣○徐氏光啓曰言百忧不可思正其忧之深也颎训小明凡人有一事关心则此心全向此一处芥蒂只见有此事也】
　　○无将大车维尘雝【于勇于容二反】兮无思百忧只自重【直勇直龙二反】兮
　　集传兴也雝犹蔽也重犹累也
　　集説【王氏安石曰凡物之行不为物所累则轻而速为物所累则重而迟○邹氏泉曰自重者自累其心郁郁然而不得伸舒也】
　　总论【姚氏舜牧曰将大车者有任重意凡人一身百责萃焉百忧聚焉行役者身劳王事将百责委之于家全在上之人体恤其情使无内顾之忧耳上不加恤奈何使彼无怨心哉无思云者正言其思之不能置也易曰説以先民民忘其劳忘则何事于思而至于疧且重哉】
　　无将大车三章章四句
　　集説【黄氏震曰戴云诗意未尝及小人非悔将小人也世既乱矣力微而挽重无益于事与无田甫田之意同朱云此亦行役劳苦而忧思者愚案序言悔将小人本不成文沉诗亦初无悔用小人之意合以上二説详之】
　　明明上天照临下土我征徂西至于艽【音求】野【叶上与反】二月初吉载离寒暑心之忧矣其毒大【音泰】苦念彼共【音恭下章竝同】人涕零如雨岂不懐归畏此罪罟【音古】
　　集传赋也征行徂往也艽野地名盖远荒之地也二月亦以夏正数之建卯月也初吉朔日也【孔氏颖达曰以言初而又吉故知朔日也君子举事尚早故以朔为吉周礼正月之吉亦朔日也】毒言心中如有药毒也【辅氏广曰言其涉行之逺歴时之乆故其心之忧如中药之毒而甚苦也】共人僚友之处者也懐思罟网也○大夫以二月西征至于歳莫而未得归故呼天而诉之复念其僚友之处者且自言其畏罪而不敢归也
　　集説【辅氏广曰共人即靖共尔位之僚友也僚友不一而足有出者有处者宜也已之征役固劳苦矣然以其所谓罪罟谴怒蹙急反覆者观之则僚友之处者亦岂有乐事哉此所以思之而涕零如雨又自言我亦岂不懐归而相与共事哉正以畏不测之罪而不敢归尔罪罟言其以罪而加人如网罟之取物而物有不及知者也不言思其室家而欲归乃言思其僚友者善为辞也】
　　○昔我往矣日月方除【直虑反】曷云其还歳聿云莫【音慕】念我独兮我事孔庶心之忧矣惮【丁佐反】我不暇【叶胡故反】念彼共人睠睠【音眷】懐顾岂不懐归畏此谴怒
　　集传赋也除除旧生新也谓二月初吉也庶众惮劳也睠睠勤厚之意谴怒罪责也○言昔以是时往今未知何时可还而歳已莫矣盖身独而事众是以勤劳而不暇也
　　集説【李氏樗曰念我独兮亦犹我从事独贤也我事孔庶亦犹或靡事不为也心之忧矣劳我不复有暇也念彼昔者之友睠睠然懐顾之非不懐归畏取怒于当时也○谢氏枋得曰念彼共人所谓靖共尔位敬共朝夕者此君子人也与诗人志同道合者也诗人勤劳于外又念斯人虽以恭敬自持然上无爱惜善类者不知果能免于祸否所以念之深爱之至既涕零如雨又睠睠懐顾也】
　　○昔我往矣日月方奥【于六反】曷云其还政事愈蹙【子六反】歳聿云莫采萧获菽心之忧矣自诒伊戚【叶子六反】念彼共人兴言出宿岂不懐归畏此反覆【芳福反】
　　集传赋也奥暖【孔氏颖达曰暖即春温亦谓二月也】蹙急诒遗戚忧兴起也反覆倾侧无常之意也○言以政事愈急是以至此歳莫而犹不得归【刘氏彜曰采萧获菽者冬之事也】又自咎其不能见防远去而自遗此忧至于不能安寝而出宿于外也【谢氏枋得曰兴言出宿又不止于睠睠懐顾矣】
　　集説【曹氏粹中曰萧以供祭菽以致养此思归之心尤切也○徐氏常吉曰言歳忽已莫而百工皆休所见皆采萧获菽之事而我犹无言归之期此心之忧惟有反躬自咎耳敢谁怨哉】
　　○嗟尔君子无恒安处靖共尔位正直是与神之听之式谷以女【音汝】
　　集传赋也君子亦指其僚友也【谢氏枋得曰即所谓共人也】恒常也靖与静同【谢氏枋得曰靖如自靖自献之靖凡事谋之心而安也共如温共朝夕之共凡事共敬而不敢慢也○君子本共又勉之靖共】与犹助也谷禄也以犹与也○上章既自伤悼此章又戒其僚友曰嗟尔君子无以安处为常言当有劳时勿懐安也当靖共尔位惟正直之人是助则神之听之而以谷禄与女矣集説【辅氏广曰戒僚友之处者虽得免于出外征行之劳然亦不可自以安处为常盖皆忠告之辞僚友之义不徒懐思睠睠而已也○严氏粲曰君子仕于乱世凛凛畏罪然其势未可以去也则惟敬共以听天命而已盖以已之自处者告其同志也】
　　○嗟尔君子无恒安息靖共尔位好【呼报反】是正直神之听之介尔景福【叶笔力反】
　　集传赋也息犹处也好是正直爱此正直之人也介景皆大也
　　集説【黄氏佐曰人情与正直之士共处各能树立若与回邪之人共处易得随风而靡故戒之一则曰正直是与二则曰好是正直不求人合当为神明所祐而福禄至矣知其不可奈何而安之若命故其言如此○王氏志长曰君子遭乱先防明决奉身以退智也或义不可去势不及去靖共正直尽忠厥职仁也君子不得乎智则得乎仁靖共正直之外安得更有所谓式谷景福者哉】
　　总论【陈氏栎曰此诗因已之乆役于外而思僚友之安处于内者且于己无贤劳之恨而谓忧戚之自诒于彼无憎疾之辞而勉以为正直之是助哀而不伤怨而不怒视北山之诗稍庶防焉北山辞极哀怨小明辞颇和平○许氏谦曰诗言其毒大苦惮我不暇可谓甚矣其三章乃曰自诒伊戚不敢咎其上而只自咎其后二章且告其友勤职事亲善人以忠其上诗人之忠厚也】
　　小明五章三章章十二句二章章六句
　　集説【欧阳氏修曰大雅明明在下谓之大明小雅明明上天谓之小明自是名篇者偶为志别尔了不关诗义】
　　鼔钟将将【七羊反】淮水汤汤【音伤】忧心且伤淑人君子懐允不忘
　　集传赋也将将声也【孔氏颖达曰鼔击其钟而声将将然】淮水出信阳军【皇舆表今汝宁府信阳州隶河南】桐柏山至楚州涟水军【皇舆表今淮安府安东县隶江南】入海【禹贡导淮自桐柏东防于泗沂东入于海】汤汤沸腾之貌淑善懐思允信也○此诗之义未详王氏曰幽王鼔钟淮水之上为流连之乐久而忘反闻者忧伤而思古之君子不能忘也【辅氏广曰懐允不忘言其伤今思古而信不能忘也】集説【郑氏康成曰为之忧伤者嘉乐不野合牺象不出门今乃于淮水之上作先王之乐失礼尤甚古者善人君子其用礼乐各得其宜至信不可忘○严氏粲曰古者作乐必先击钟所谓金奏也今闻幽王击钟将将然其声之扬乃在淮水汤汤然流盛之处当时为从流忘反之乐诗人忧而且伤而思先王徳泽之在人我懐思而允信之不忘于心周家以仁厚立国故以善人君子称其先王也】
　　○鼔钟喈喈【音皆叶居奚反】淮水湝湝【戸皆反叶贤鸡反】忧心且悲淑人君子其徳不回【叶乎为反】
　　集传赋也喈喈犹将将湝湝犹汤汤悲犹伤也回邪也
　　集説【范氏处义曰湝湝则不溢矣淑人君子所以能与民同乐以其徳无回邪故也○辅氏广曰悲甚于伤乐所以象徳其徳不回则言古之君子乐与徳称也】
　　○鼔钟伐鼛【古毛反叶居尤反】淮有三洲忧心且妯【敕留反】淑人君子其徳不犹
　　集传赋也鼛大鼔也周礼作皋云皋鼔寻有四尺【刘氏瑾曰集传所引周礼考工记韗人文也然地官鼔人又云以鼛鼔鼔役事则字亦作鼛矣注云长丈二尺即寻有四尺也】三洲淮上地【吕氏祖谦曰淮有三洲作诗者赋其当时所见也】苏氏曰始言汤汤水盛也中言湝湝水流也终言三洲水落而洲见也言幽王之久于淮上也妯动犹若也言不若今王之荒乱也
　　集説【王氏安石曰作乐当淮水之溢至淮水之降以言其久也其流连亦甚矣○辅氏广曰伐鼛举乐器之大者言之妯甚于悲谓常动而不息也其徳不犹言与今之君子不相似也将将喈喈伐鼛言其乐之盛也汤汤湝湝三洲言其时之久也且伤且悲且妯言其忧之甚也乐之盛作之乆而民心之忧益甚则与古之王者忧民之忧乐民之乐者异矣】
　　○鼔钟钦钦鼔瑟鼔琴笙磬同音以雅以南【叶尼心反】以籥不僭【子念反叶七心反】
　　集传赋也钦钦亦声也【钱氏文子曰声有节也】磬乐器以石为之【吕氏祖谦曰其制在考工记磬氏】琴瑟在堂笙磬在下同音言其和也【郑氏康成曰同音者谓堂上堂下八音克谐○孔氏颖达曰经言钟琴笙磬是金石丝匏四者矣举此明土革竹木亦和同可知】雅二雅也南二南也籥籥舞也【严氏粲曰籥解见邶简兮】僭乱也言三者皆不僭也○苏氏曰言幽王之不徳岂其乐非古欤乐则是而人则非也【濮氏一之曰但时非古之时闻其乐只见其可伤也孟子告齐宣王者可以观矣】
　　集説【熊氏朋来曰古者堂上乐皆受笙均堂下乐皆受磬均琴瑟堂上乐也小雅言鼔瑟则曰吹笙即瑟受均于笙之证也鞉鼔管笛堂下乐也商颂言鞉鼔渊渊嘒嘒管声则曰依磬声即鼔笛受均于磬之证也不然则鼔钟钦钦雅南合奏岂无他乐器同音而特举笙磬二器而言之正以见堂上下之乐皆和也○徐氏常吉曰乐之章有诗乐之容有舞以诗歌则音律分明以舞蹈则疾徐有节所谓不僣也以雅以音而奏夫雅也以南以音而奏夫南也以籥以舞而协夫音也】
　　附録【毛氏苌曰笙磬东方之乐也同音四县皆同也○孔氏颖达曰大射乐人宿县阼阶东笙磬西面其南笙钟其南鑮皆南陈注云笙犹生也东为阳中万物以生是东方为笙磬举磬则钟鑮可知矣以笙磬之下即言同音故知四县皆同也以东为始举笙磬则四方可知○胡氏绍曾曰笙磬是石磬名非笙簧之笙仪礼设于阼阶东者为笙磬西阶西者为颂磬亦有笙钟颂钟皆编而县之】
　　总论【沈氏守正曰三章皆婉刺之词鼔钟伐鼛宜其乐也而见之者反忧作乐者今之人也而懐思者古之淑人君子也是所以刺也末章见我之忧伤者非乐之故也如以乐则以雅以南以籥俱不僣矣独其作之者非人何哉】
　　鼔钟四章章五句
　　集传此诗之义有不可知者今姑释其训诂名物而畧以王氏苏氏之説解之未敢信其必然也
　　集説【胡氏一桂曰欧文忠公之论曰鼔钟序但言刺幽王不知刺何事据诗文则是作乐于淮上矣然旁考诗书史记皆无幽王东廵之事书曰徐夷竝兴盖自成王时徐戎及淮夷已皆不为周臣宣王时尝遣将征之亦不自往初无幽王东至淮徐之事然则不得作乐于淮上矣当阙其所未详横渠张子以为淮水为害幽王不恤作乐不止诗人忧而伤之今以书所谓汤汤洪水方割观之则汤汤固可言淮水为害也若下文湝湝三洲又不得谓为害矣严氏谓古事亦有不见于史而因经以见者诗即史也其论固当然而诗文亦不明言其为幽王也故集传以为未详又曰未敢信其必然得之矣】
　　楚楚者茨言抽【敕留反】其棘自昔何为我蓺【鱼世反】黍稷我黍与与【音余】我稷翼翼我仓既盈我庾维亿以为酒食以飨以祀【叶逸织反】以妥【汤果反】以侑【音又叶夷益反】以介景福【叶笔力反】集传赋也楚楚盛密貌茨蒺藜也【董氏逌曰郑康成谓趋以采齐当为楚荠之荠○吕氏祖谦曰説文曰荠蒺藜也而茨则以茅葺屋覆之名然则当康成世字犹为荠其为茨者后人误也】抽除也我为有田禄而奉祭祀者之自称也与与翼翼皆蕃盛貌露积【如字又音渍】曰庾【孔氏颖达曰甫田曾孙之庾如坁如京是积粟也庾未入仓故曰露积周语云野有庾积】十万曰亿【郑氏康成曰仓言盈庾言亿亦互辞喻多也】飨献也妥安坐也礼曰诏妥尸【郑氏康成曰尸始入祝则诏主人拜安尸使之坐】盖祭祀筮族人之子为尸【李氏如圭曰曲礼云为人子者祭祀不为尸则尸筮无父者皆用孙之伦有爵者为之】既奠迎之使处神坐而拜以安之也【仪礼少牢馈食礼祝设几于筵上祝酌奠主人西面再拜祝出迎尸于庙门外尸入升筵祝主人皆拜妥尸尸不言答拜遂坐○李氏如圭曰祭统云君迎牲而不迎尸别嫌也尸在庙门外则疑于臣在庙中则全于君】侑劝也恐尸或未饱祝侑之曰皇尸未实也【少牢馈食礼尸告饱祝独侑曰皇尸未实侑尸又食主人不言拜侑尸又三饭】介大也景亦大也○此诗述公卿有田禄者力于农事以奉其宗庙之祭故言蒺藜之地有抽除其棘者古人何乃为此事乎【朱氏公迁曰古人古者治田之人也】盖将使我于此蓺黍稷也【辅氏广曰首四句推本而言以见其不忘所自也】故我之黍稷既盛仓庾既实则为酒食以飨祀妥侑而介大福也【叶氏向髙曰此言力农为奉祭之本而享祀妥侑则总一祭而言】
　　集説【朱氏善曰此章言由古人有垦辟之劳是以今日有收成之富由仓廪有收成之富是以宗庙有享祀之丰是以我君获福禄之大盖力于农事所以致其勤也以奉宗庙所以致其孝也惟勤故致力于民者尽惟孝故致力于神者详】
　　○济济【子礼反】跄跄【七羊反】絜尔牛羊以往烝尝或剥或亨【普庚反叶铺郎反】或肆或将祝祭于祊【补彭反叶补光反】祀事孔明【叶谟郎反】先祖是皇神保是飨【叶虚良反】孝孙有庆【叶袪羊反】报以介福万寿无疆
　　集传赋也济济跄跄言有容也【孔氏颖达曰曲礼曰大夫济济士跄跄是有容也○辅氏广曰古之祭祀用人甚多此言济济跄跄者谓凡与祭之人皆有容仪也】冬祭曰烝秋祭曰尝【许氏谦曰烝尝宗庙之祭名尝尝新谷也烝进品物也○朱氏公迁曰言烝尝则禴祠在其中矣】剥解剥其皮也亨煮熟之也肆陈之也【苏氏辙曰谓陈其骨体于爼也】将奉【音捧】持而进之也【辅氏广曰剥亨肆将各有其人皆防济济跄跄一句】祊庙门内也孝子不知神之所在故使祝博求之于门内待宾客之处也【礼记郊特牲索祭祝于祊不知神之所在于彼乎于此乎注索求神也○辅氏广曰王氏云凡祀祼鬯则求诸隂焫萧则求诸阳索祭祝于祊则求诸隂阳之间盖魂无不之神无不在求之之备如此○朱氏公迁曰公食大夫皆行事于庙是庙门之内有待宾客之处也】孔甚也明犹备也着也皇大也君也【辅氏广曰君也者如府君之谓所以尊之也】保安也神保盖尸之嘉号楚词所谓灵保亦以巫降神之称也【朱子曰灵保神巫也神降而托于巫盖身则巫而心则神也今诗中不説巫当便是尸也】孝孙主祭之人也庆犹福也集説【范氏处义曰自此章而下皆言祭祀之礼容及饮福之事○朱氏公迁曰济济跄跄以下五句是荐牲之敬为一节祝祭于祊一句是求神之诚为一节祀事孔明一句则总结之也○荐牲之礼如此求神使飨之又如此祀事可谓明备矣此先祖之所以来飨孝孙之所以受福者盛大而悠久也○何氏楷曰庙事莫重于烝尝田功成而品物备也】
　　○执爨【七乱反】踖踖【七亦反叶七畧反】为俎孔硕【叶常约反】或燔【音烦】或炙【之敕反叶陟畧反】君妇莫莫【音麦叶木各反】为豆孔庶【叶陟畧反】为宾为客【叶克各反】献酬【市由反】交错礼仪卒度【叶徒洛反】笑语卒获【叶黄郭反】神保是格【叶刚鹤反】报以介福万寿攸酢
　　集传赋也爨灶也【毛氏苌曰饔爨廪爨也○孔氏颖达曰饔爨以煑肉廪爨以炊米少牢云饔爨在门东南北上廪爨在饔爨之北】踖踖敬也俎所以载牲体也硕大也【朱氏公迁曰所谓博硕肥腯是也】燔烧肉也炙炙肝也【孔氏颖逹曰燔者火烧之名炙者远火之称以难熟者近火易熟者远之故肝炙而肉燔也】皆所以从献也特牲主人献尸宾长以肝从主妇献尸兄弟以燔从是也【孔氏颖达曰言从献者既献酒即以此燔炙从之而置之在俎也夏官量人云凡祭祀制其从献脯燔之数量是从献之文也】君妇主妇也莫莫清静而敬至也【王氏安石曰执爨贱者也贱者踖踖则贵者可知也君妇尊者也尊者莫莫则卑者可知也○辅氏广曰莫莫有冲漠之意唯清静而敬之至者方有此意思曰君妇者君即主也又所以尊称之也】豆所以盛内羞庶羞主妇荐之也【孔氏颖达曰有司彻云宰夫羞房中之羞于尸司士羞庶羞于尸注云二羞所以尽欢心房中之羞其笾则糗饵粉餈其豆则酏音移食糁食庶羞羊臐音熏豕膮音枵皆有胾醢房中之羞内羞也内羞在右隂也庶羞在左阳也】庶多也宾客筮而戒之使助祭者既献尸而遂与之相献酬也主人酌宾曰献宾饮主人曰酢主人又自饮而复饮宾曰酬宾受之奠于席前而不举至旅而后少长相劝而交错以徧也【毛氏苌曰东西为交邪行为错○刘氏瑾曰特牲主人酳尸主妇亚献賔三献毕主人遂酌以献賔賔饮献爵主人饮酢爵遂以觯酌于西方之尊以酬賔又自饮再酌饮賔賔奠觯于尊南至旅酬乃举其觯酬长兄弟遂自饮更酌于东方之尊以饮长兄弟长兄弟卒觯酌于西方之尊以饮受旅者其众賔及众兄弟交错以徧皆如初仪】卒尽也度法度也获得其宜也【朱氏公迁曰卒度卒获言无不合于法无不得其宜也○黄氏佐曰古者于旅也语恩泽行于礼法之中和乐生于诚敬之内】格来酢报也
　　集説【朱氏公迁曰内而主妇外而賔客及贱而执爨者无不敬以将事如此此神之所以飨而福之所以降也○朱氏善曰言自始至终皆尽善于是神保来格而报之以介福言其盛大也酢之以万夀言其悠久也】
　　○我孔熯【而善反】矣式礼莫愆【叶起巾反】工祝致告徂赉孝孙【叶须伦反】苾【蒲必反】芬孝祀【叶逸织反】神嗜饮食卜尔百福【叶笔力反】如几【音机】如式既齐既稷既匡既敕永锡尔极时万时亿集传赋也熯竭也善其事曰工【王氏逢曰工于为祝者】苾芬香也卜予【与同】也几期也春秋传曰易几而哭是也式法齐整稷疾匡正敕戒极至也【朱氏公迁曰整则不乱疾则不慢正则不邪戒则不忽皆荘敬之容也】○礼行既久筋力竭矣而式礼莫愆敬之至也于是祝致神意以嘏【音假】主人【辅氏广曰徂赉孝孙郑氏以为徂往也赉予也所以重释上句致告之义如言以其所致告者往而予孝孙也集传失解此二字】曰尔饮食芳洁【朱氏公迁曰上章酒食牛羊燔炙之类】故报尔以福禄使其来如几其多如法【孔氏颖达曰言须而即来不迟晚也来必丰足不乏少也】尔礼容庄敬故报尔以众善之极使尔无一事而不得乎此【辅氏广曰礼容荘敬解既齐既稷既匡既敕二句故报尔以众善之极解永锡尔极一句使尔无一事而不得乎此解时万时亿一句】各随其事而报之以其类也【李氏如圭曰工祝致告以下皆序嘏主人之词】少牢嘏词曰皇尸命工祝承致多福无疆于女孝孙【刘氏瑾曰注曰承犹传也】来女孝孙【朱氏公迁曰注云来读曰厘厘赐也即所谓承而致之也】使女受禄于天宜稼于田眉寿万年勿替引之此大夫之礼也【朱氏公迁曰公卿大夫其礼皆然故引以为证】集説【严氏粲曰祭祀甚劳筋力既竭而用礼皆无愆过异于跛倚临祭矣于是工善之祝致神意以告主人谓致嘏辞也不言锡福而曰锡极者诗人祝君以福多言致福之本人君能建其有极则五福备矣锡云者犹曰天诱其衷也○朱氏公迁曰事有始终敬无间断上章絜牛羊者执爨者君妇賔客皆极其礼敬如彼此乃言主祭者之敬其不替又如此则自妥侑以来敬可知也○极训为至则至极而无以复加者也修身而得身修之极齐家治国而得家齐国治之极推之其余莫不皆然所谓无一事而不得乎此也○福禄以报饮食之芳洁众善之极以报礼容之荘敬各随其事而报之也但极之所在即福之所在极又可以兼乎福矣】
　　○礼仪既备【叶蒲北反】钟鼓既戒【叶讫力反】孝孙徂位【叶力入反】工祝致告【叶古得反】神具醉止皇尸载起鼔钟送尸神保聿归诸宰君妇废彻【直列反】不迟诸父兄弟备言燕私【叶息夷反】集传赋也戒告也【辅氏广曰礼仪既备言其礼之无不举也钟鼔既戒言其乐之无不奏也如此则祭事以毕矣】徂位祭事既毕主人往阼阶下西面之位也致告祝传尸意告利成于主人言孝子之利养成毕也【吕氏祖谦曰少牢注云利犹养也成毕也言孝子之养礼毕】于是神醉而尸起送尸而神归矣曰皇尸者尊称之也鼔钟者尸出入奏肆夏也【刘氏瑾曰周礼大司乐曰尸出入奏肆夏钟师注曰先击钟次击鼔以奏时迈也○朱氏公迁曰先既戒之至此乃奏之】鬼神无形言其醉而归者诚敬之至如见之也诸宰家宰非一人之称也废去也【郑氏康成曰尸出而可彻诸宰彻去诸馔君妇笾豆而已】不迟以疾为敬不留神惠之意也【刘氏彝曰不迟不敢怠且缓如神犹在也】祭毕既归宾客之俎同姓则留与之燕以尽私恩所以尊宾客亲骨肉也【刘氏瑾曰仪礼主人之俎佐食彻之尸俎则佐食彻而有司归之賔俎则有司彻而归之祝及兄弟众宾之俎则皆自彻而出拜宾于门外而不敢留归宾俎而不敢后所以尊宾也主人以阼俎豆笾及尸祝兄弟之庶羞宴族人于堂主妇以祝豆笾及姑姊妹之俎宴内兄弟于房所以亲亲也】
　　集説【范氏处义曰此祀事既毕孝孙往于位而立矣祝于是告利成焉谓致尸意于主人也神醉而尸起送尸而神归诚敬之至如神在也废彻不迟不敢以祀毕而慢其事也自是以往可以燕同姓矣故曰备言燕私○唐氏顺之曰此交神明之终逮羣下之始所谓既尽礼于所尊遂致爱于所亲者也案古者賔飨或上取或下就盖礼尚优賔乐可断章寓意其义寛若宗庙之祭礼主尊祖敬天乐以昭徳象功罔敢逾越其义严如周礼钟师掌金奏有曰肆夏天子之庙尸出入奏之而飨元侯竝奏焉元侯相飨亦得用之所谓其义寛也至于庙祭鲁得用天子礼乐者成王特以褎周公之徳他国则不敢干然孔子犹窃病之盖若是其严也今楚茨五章鼔钟送尸句集传以为尸出入鼔钟以奏肆夏此沿郑笺然毛郑以楚茨为思古盛王重农奉祭故引大司乐之文集传改为公卿有田禄者力于农事以奉宗庙之祭则肆夏皆述天子之事于公卿奚取焉故正其説于此然观章句下集传引吕祖谦先王致力于民一叚则朱子仍未尽废旧説后之学者其善择焉】
　　○乐具入奏【叶音族】以绥后禄尔殽既将莫怨具庆【叶祛羊反】既醉既饱【叶补苟反】小大稽首神嗜饮食使君寿考【叶去九反】孔惠孔时维其尽【叶子忍反】之子子孙孙勿替【天帝反】引之集传赋也凡庙之制前庙以奉神后寝以藏衣冠【邢氏昺曰月令仲春云寝庙毕备郑注云前曰庙后曰寝以庙是接神之处其处尊故在前寝衣冠所藏之处对庙为卑故在后】祭于庙而燕于寝故于此将燕而祭时之乐皆入奏于寝也【孔氏颖达曰上章云备言燕私故此即陈燕私之事○燕祭不得同乐而云皆入者歌咏虽异乐器则同故皆入也】且于祭既受禄矣故以燕为将受后禄而绥之也【毛氏苌曰绥安也安然后受福禄也】尔殽既进与燕之人无有怨者【朱氏公迁曰此之小大即前章之诸父兄弟也燕私举而人心和悦如此】而皆懽庆醉饱稽首而言曰向者之祭神既嗜君之饮食矣是以使君寿考也又言君之祭祀甚顺甚时无所不尽【董氏逌曰内尽礼外尽物○朱氏公迁曰顺者顺于理时者适于时】子子孙孙当不废而引长之也
　　集説【曹氏粹中曰凡祭必欲其飨之故工祝致告宗族具庆皆以神嗜饮食归美焉○蒋氏悌生曰卒章言神归賔去之后同姓复燕于寝以厚其恩也诗人立言六章各有条序○朱氏公迁曰祭而格神则一身宜受其福祭而尽礼则子孙当守其规此与燕者所以祝主人也此章以燕私之事言之而述与燕者之庆词如此】
　　总论【许氏谦曰一章谓勤于稼穑所入者盛得以为祭祀之具二章言牲体之絜三章言俎豆之盛又皆言神飨而降福四章祝致神语五章送神而起下章燕宗族之端卒章宗族燕而祝君寿福也○姚氏舜牧曰神之所飨在明徳之馨然非黍稷之馨无由以将所以公卿必力田以供祭祀之礼】楚茨六章章十二句
　　集传吕氏曰楚茨极言祭祀所以事神受福之节致详致备所以推明先王致力于民者尽则致力于神者详【朱氏公迁曰此本序説故以先王言】观其威仪之盛物品之丰所以交神明逮羣下至于受福无疆者非徳盛政修何以致之
　　集説【朱子诗传遗説问楚茨以下四篇先生谓即豳雅反复读之其辞气与七月载芟良耜等篇大扺相类无可疑然又以为述公卿有田禄者力于农事以奉其宗庙之祭则恐未然盖周自后稷以农事肇祀其祥未尝不惓惓于此今以为豳风豳颂者皆是也而孟子亦曰礼曰诸侯耕助以供粢盛粢盛不洁不敢以祭古之人未有不先成民而后致力于神者恐不必专指公卿言之曰此诸篇在小雅而非天子之诗故止得以公卿言之盖皆畿内诸侯矣○辅氏广曰此诗先儒皆以为天子祭祀之事者岂其见诗中庆祝之词太侈如万寿之类乎然少牢嘏词固曰眉寿万年者此正大夫之礼也吕氏之説徳盛政修亦以为天子事耳然公卿固亦有家事而国之政事亦无不与闻也故集传取而载之】
　　信彼南山维禹甸【田见反叶徒邻反】之畇畇【音匀】原隰曾孙田【叶地因反】之我疆我理南东其亩【叶满彼反】
　　集传赋也南山终南山也甸治也【孔氏颖达曰此及韩奕之传皆言甸治不为邱甸之异于郑也○甸之为字以治其地使平成田则训为治以方十里出兵车一乘又音为乘故郑以为禹治而邱甸之】畇畇垦辟貌【孔氏颖达曰垦耕其地辟除草莱以成柔田也】曾孙主祭者之称曾重也自曾祖以至无穷皆得称之也疆者为之大界也理者定其沟涂也【刘氏彝曰疆谓有夫有畛有涂有道有路以经界之也理谓有遂有沟有洫有浍有川以疏道之也○徐氏光啓曰疆理不是一定只是在外为疆在内为理就一夫论则遂径为疆中间亩畎为理就十夫论则沟畛为疆中间遂径又为理矣推而至于万夫则一成之外川路为疆中间浍道洫涂遂径皆为理矣】亩垄也【何氏楷曰韦昭云下曰畎髙曰亩亩陇也案畎乃陇中水道古作六畎为一亩对亩则畎为下对畎则亩为髙亩即田身是也】长乐刘氏曰其遂东入于沟则其亩南矣其遂南入于沟则其亩东矣【孔氏颖达曰成二年左传曰先王疆理天下物土之宜故诗曰我疆我理南东其亩是于土之宜须纵须横故或南或东也○朱氏公迁曰周礼百亩为夫夫间有遂九夫为井井间有沟凡遂在田首如此则遂在井之内沟在井之外田首者水之来处也亩以防水则当卑下之处地之大势东南卞故欲水自西而东则为亩在水之南欲水自北而南则为亩在水之东也然髙下相因无定势举东南则西北可推故传于下文言顺其地势水势之所宜则知不可执一论也】○此诗大指与楚茨略同此即其篇首四句之意也言信乎此南山者本禹之所治【董氏逌曰雍州之山荆岐既旅终南惇物则禹固治之矣○严氏粲曰言禹甸之则平水患理沟洫皆在其中】故其原隰垦辟而我得田之于是为之疆理而顺其地势水势之所宜或南其亩或东其亩也
　　集説【朱氏善曰首章言地利之尽也此南山之下有神禹以甸治之于前若彼其可信也有曾孙以耕治之于后又若此其垦辟也于是而疆之理之使之为畛为涂为邱为甸则所以顺地势之所宜也使之为沟为洫为浍为川则所以顺水势之所宜也○何氏楷曰自首章至黍稷彧彧先从田事説起为祭祀张本与楚茨同意】
　　○上天同云雨【于付反】雪雰雰【敷云反】益之以霡【亡革反】霂【音木】既优既渥【叶乌谷反】既霑既足生我百谷
　　集传赋也同云云一色也将雪之候如此雰雰雪貌【陆氏佃曰雰盛也】霡霂小雨貌【陆氏佃曰释名曰言才霂沥霑渍如人之沐惟及其上支而已根不濡也霡膏润入土如人之脉故曰霡也】优渥霑足皆饶洽之意也冬有积雪春而益之以小雨润泽则饶洽矣【彭氏执中曰上章言地利此章言天时俗云蝗产子于地中至春夏而出地若冬有雪寒气逼之深入于地春夏不能出矣一雪入地三尺三雪则入地九尺故三白为丰年之兆也】
　　集説【陆氏佃曰三农之事雪则欲盛而徧也雨则欲微而润也盖丰年之冬必有积雪而其春必有小雨故是诗雨言小雪言盛雪则欲其盛矣然又欲其泽浸之甚周也故继之曰既优既渥雨则欲其微矣然又欲其膏泽之仅足也故继之曰既霑既足○朱氏公迁曰雨雪以时敛藏发育得其正故能生我百谷也○田之辟者禹之功谷之生者天所赐于篇首二章述之不忘本也】
　　○疆埸【音亦】翼翼黍稷彧彧【于六反叶于逼反】曾孙之穑以为酒食畀【必寐反】我尸宾寿考万年【叶泥因反】
　　集传赋也埸畔也【何氏楷曰疆埸皆田界之名疆乃八家同井之界畔埸乃一夫百亩之界畔埸通作易】翼翼整饬貌【刘氏彝曰谓八家一井各有疆埸万井纵横左右翼翼也】彧彧茂盛貌【刘氏彝曰谓万井碁布广野彧彧成文也】畀与也○言其田整饬而谷茂盛者皆曾孙之穑也【刘氏瑾曰诗人本欲言此章之事而先言首章田亩之垦辟疆理次章雨雪之滋生百谷而以此章首二句承上章之意言之也】于是以为酒食而献之于尸及宾客也【吕氏祖谦曰邱氏曰与尸谓献熟食并酌齐献尸是也与宾谓助祭之宾酌齐献尸尸因酌以酢宾并祭末燕同姓于燕寝是也此祭始终用酒食之事○刘氏瑾曰三献尸之后主人亦有献宾之礼】隂阳和万物遂而人心懽悦以奉宗庙则神降之福故寿考万年也【刘氏瑾曰集传所谓隂阳和者亦承上章雨雪饶洽之意也】
　　集説【朱氏善曰三章言人事之善也田以井制其疆埸翼翼然整齐其黍稷彧彧然茂盛皆曾孙之穑也于以为酒则三酒五齐之无不备于以为食则洁粢丰盛之无不宜于以畀尸则可以妥侑于以畀賔则可以献酬于是而神降之福使之寿考万年也】
　　○中田有庐疆埸有瓜【叶攻乎反】是剥是菹【侧居反】献之皇祖曾孙寿考【叶孔五反】受天之祐【侯古反】
　　集传赋也中田田中也菹酢【音醋】菜也【毛氏苌曰剥瓜为菹也】祐福也○一井之田其中百亩为公田内以二十亩分八家为庐舎以便田事【许氏慎曰庐寄也秋冬去春夏居○董氏逌曰毎家庐舍二亩半○吕氏祖谦曰后汉书注春秋井田计人授田百亩公田十亩庐舎在内贵人也公田次之重公也私田在外贱私也】于畔上种瓜以尽地利【吕氏祖谦曰前汉书食货志瓜瓠果蓏植于疆埸】瓜成剥削淹渍以为菹而献皇祖【孔氏颖达曰周礼埸人祭祀供其果蓏是祭必有瓜菹矣】贵四时之异物顺孝子之心也集説【孔氏颖达曰古者宅在都邑田于外野农时则出而就田须有庐舍故农人于田中作庐以便其田事于畔上种瓜亦所以便地也○范氏处义曰断壶食瓜本以养农夫今乃为菹以供祀事盖祀贵乎备物大至于玉帛牲牢微至于苹蘩蕰藻无不用也而以瓜为菹又见于此所谓苟可荐者莫不咸在矣诗人举至微之物而有取于农夫之瓜亦以见因农事之成而报祭故受福亦厚也○朱氏公迁曰地无遗利祭无遗礼于此可知但菹不止于瓜举此以为例耳】
　　○祭以清酒从以骍【息营反】牡享于祖考【叶去久反】执其鸾刀以啓其毛取其血膋【音聊叶音劳】
　　集传赋也清酒清洁之酒【严氏粲曰犹鳬鹥言尔酒既清烈祖既载清酤】郁鬯之属也【孔氏颖达曰春官郁人掌祼器凡祭祀之祼事和郁鬯以实彝而陈之彝尊彝四时之祭皆祼用彝是祀祼用郁鬯也○朱子曰郁鬯者礼家以为酿秬为酒煮郁金香草和之其气芬芳而条畅也】骍赤色周所尚也【孔氏颖达曰地官牧人云阳祀用骍牲三代祭其庙各用其所尚之毛色也】祭礼先以郁鬯灌地求神于隂【董氏鼎曰酒以灌地降神取其馨香下达】然后迎牲执者主人亲执也鸾刀刀有铃也【孔氏颖达曰鸾即铃也谓刀环有铃其声中节故郊特牲曰割刀之用而鸾刀之贵贵其义也声和而后断是中节也】膋脂膏也啓其毛以告纯也取其血以告杀也取其膋以升臭也合之黍稷实之于萧而燔之以求神于阳也【孔氏颖达曰楚语云毛以示物韦昭曰物色是毛以告纯血以告杀亦楚语文膋以升臭谓以脂膏合之黍稷置之萧乃以火烧之合其馨香之气是升臭也】记曰周人尚臭灌用鬯臭郁合鬯臭隂达于渊泉灌以圭璋用玉气也既灌然后迎牲致隂气也【郑氏康成曰灌以圭瓒酌鬯始献神也已乃迎牲于庭杀之天子诸侯之礼也】萧合黍稷臭阳达于墙屋故既奠然后焫萧合羶【馨同】芗【香同○郑氏康成曰奠谓荐熟时也萧芗蒿也染以脂合黍稷烧之】凡祭慎诸此魂气归于天形魄归于地故祭求诸隂阳之义也【朱子曰天地隂阳之气交合便成人气便是魂精便是魄所以祭祀燎以求诸阳灌以求诸隂也问祖先以何而求曰只是以我之气承接其气便是有求底道理古人于祭祀极重直是要求而得之商人求诸阳便先作乐发散即阳气以求之周人求诸隂便焚燎郁鬯以隂气求之】集説【范氏处义曰上章言瓜菹因物之微以见其备也此章言牲酒因物之重以见其备也○辅氏广曰此方言祭祀之礼有酒有牲则祭礼备】
　　○是烝是享【叶虚良反】苾苾芬芬祀事孔明【叶谟郎反】先祖是皇报以介福万寿无疆
　　集传赋也烝进也【严氏粲曰烝畀祖妣之烝】或曰冬祭名【辅氏广曰若以为冬祭则其义亦如楚茨二章説上章既言有酒有牲以享于祖考故此章于是言以是牲酒为冬祭之烝而饮食苾芬祭事备着先祖于是既大且尊而降福无疆也】
　　集説【郑氏康成曰既有牲物而进献之苾苾芬芬然香祀礼于是则甚明也○朱氏公迁曰承上章牲酒言以此而烝以此而享则饮食芳洁而祭祀明备矣】
　　总论【张氏耒曰受莫大之福而其君有安宁寿考之乐此天下之至美极治之际也而其本出于仓廪之盈原隰之治田庐之修雨雪之时而后乃及于祭祀礼乐之事也盖衣食不足于下则礼乐不备于上惟田事修则衣食丰衣食丰而礼乐备礼乐备而和平兴和平兴而人君有福禄寿考之盛此诗人深探其本要其终而言之序如此也○朱氏公迁曰一章二章三章共一意以黍稷为主以寿考万年结之四章自是一意以瓜为主以受天之祜结之五章六章又共一意以牲酒为主以万寿无疆结之但畀尸賔献皇祖皆拟议于其前至烝享苾芬而祀事始成也○邹氏泉曰此诗亦见公卿徳盛政修以基享神之本而因力农奉祭以尽事神之道其夀考福祜之锡盖所谓贤者之祭必受其福欤】
　　信南山六章章六句
　　集説【朱氏谋防曰楚茨因祭祀而推原粢盛所自出此诗则因力田而成祭享之礼也○何氏楷曰楚茨信南山同为一时之作楚茨详于后而略于前自祭祊以前但以祀事孔明一语该之信南山详于前而略于后自荐熟以后但以祀事孔明一语该之】
　　倬【陟角反】彼甫田【叶地因反】歳取十千【叶仓新反】我取其陈食【音嗣】我农人自古有年【叶泥因反】今适南亩【叶满彼反】或耘或耔【音子叶奨里反】黍稷薿薿【鱼起反】攸介攸止烝我髦【音毛】士【鉏里反】
　　集传赋也倬明貌甫大也十千谓一成之田地方十里为田九万亩而以其万亩为公田盖九一之法也【郑氏康成曰井田之法九夫为井井税一夫其田百亩井十为通通税十夫其田千亩通十为成成方十里成税百夫其田万亩欲见其数从井通起故言十千】我食禄主祭之人也陈旧粟也农人私百亩而养公田者也有年丰年也适往也耘除草也耔雝【音壅】本也盖后稷为田一亩三畎广尺深尺而播种【上声】于其中苖叶以上【朱氏公迁曰以已通以上犹言既长也】稍耨【刘氏瑾曰鉏也】垅草因壝【以水反○朱氏公迁曰汉书作隤孔疏作壝壝埓也犹培也】其土以附苖根垅尽畎平则根深而能【音耐】风与旱也薿茂盛貌介大烝进髦俊也俊士秀民也古者士出于农而工商不与焉管仲曰农之子恒为农野处而不昵其秀民之能为士者必足赖也【韦氏昭曰昵近也秀民民之秀出者也】即谓此也○此诗述公卿有田禄者力于农事以奉方社田祖之祭故言于此大田歳取万亩之入以为禄食及其积之久而有余则又存其新而散其旧以食农人补不足助不给也盖以自古有年是以陈陈相因所积如此然其用之之节又合宜而有序如此所以粟虽甚多而无红腐不可食之患也【刘氏瑾曰歳取万亩之入取之有常也积粟有余而能散以周农则用之合宜也于有余之中必散旧而存新则用之有序也存新散旧而无红腐之患又见其不至于暴弃天物也】又言自古既有年矣今适南亩农人方且或耘或耔而其黍稷又已茂盛则是又将复有年矣故于其所美大止息之处进我髦士而劳之也【未氏公迁曰髦士即农人之秀者慰勉之意不可人人晓之惟可与言者与之言庶几达于众也】
　　集説【谢氏枋得曰取民常少与民常多敛散得宜丰凶有备新者方入仓廪陈者即取之以食农人从古以来岂无水旱霜蝗吾民常如有年者上之人敛散得其道也○朱氏善曰歳取十千赋敛之常也食我农人周给之仁也今适南亩廵省之勤也烝我髦士劝相之备也】
　　○以我齐【音咨】明【叶谟郎反】与我牺羊以社以方我田既臧农夫之庆【叶祛羊反】琴瑟击鼔以御【牙嫁反】田祖以祈甘雨以介我稷黍以谷我士女
　　集传赋也齐与粢同曲礼曰稷曰明粢此言齐明便文以协韵耳牺羊纯色之羊也社后土也以句龙氏配【孔氏颖达曰郑駮异义以为社者五土之神能生万物者以古之有大功者配之祭法曰共工氏之霸九州也其子曰后土能平九州故祀以为社昭二十九年传曰共工氏有子曰句龙为后土又曰后土则社○后土者地之大名也僖十五年左传曰履后土而戴皇天指谓地为后土也句龙职主土地故谓其官为后土此人为后土之官后转以配社又谓社为后土】方秋祭四方报成万物周礼所谓罗弊致禽以祀祊【音方】是也【郑氏康成曰罗弊罔止也秋田主用罔中杀者多也皆杀而罔止祊当为方声之误也○贾氏公彦曰祊是庙门之外内今因秋田而祭当是祭四方故云误秋物成四方神之功故报祭之】臧善庆福御迎也田祖先啬也谓始耕田者即神农也【孔氏颖达曰祖者始也始教造田谓之田祖先为稼穑谓之先啬神其农业谓之神农名殊而实同也】周礼籥章凡国祈年于田祖则吹豳雅击土鼔以乐田畯是也【许氏谦曰此传田畯与经三章田畯不同传以神言经以人言也】谷养也又曰善也言仓廪实而知礼节也○言奉其齐盛【毛氐苌曰器实曰齐在器曰盛】牺牲以祭方社而曰我田之所以善者非我之所能致也乃赖农夫之福而致之耳又作乐以祭田祖而祈雨庶有以大其稷黍而养其民人也【朱氏公迁曰是盖一时之祭而报祈之意具焉者也】
　　集説【王氏安石曰作乐以御田祖祈甘雨农事终则有始也祈甘雨所以介稷黍介稷黍所以谷士女乐歳则士女多赖故也○朱氏善曰上五句言报成之祭下五句言祈年之祭齐明牺羊礼之成也礼以备物故于报成之祭言之琴瑟击鼔乐之盛也乐以达和故于祈年之祭言之上言方社而不及田祖因方社以见田祖也下言田祖而不及方社举田祖以见方社也上言农夫之庆归其功于民也下言谷我士女溥其惠于下也】
　　○曾孙来止以其妇子【叶奨里反】馌【于辄反】彼南亩【叶满彼反】田畯【音俊】至喜攘【如羊反】其左右【叶羽已反】甞其防否【叶补美反】禾易【以豉反】长亩【同上】终善且有【叶羽已反】曾孙不怒农夫克敏【叶母鄙反】集传赋也曾孙主祭者之称非独宗庙为然曲礼外事曰曾孙某侯某【王氏逢曰陈氏曰先儒以外事为治兵然廵狩朝聘盟防之类皆外事也】武王祷名山大川曰有道曾孙周王发是也馌饷攘取防美易治长竟有多敏疾也○曾孙之来适见农夫之妇子来馌耘者于是与之偕至其所而田畯亦至而喜之乃取其左右之馈而甞其防否言其上下相亲之甚也既又见其禾之易治竟亩如一而知其终当善而且多【何氏楷曰善者实颖实栗之美有者万亿及秭之饶】是以曾孙不怒而其农夫益以敏于其事也
　　集説【朱氏善曰曾孙之来以省耕为职者也田畯之至以劝农为职者也以其妇子馌彼南亩言其力之齐也攘其左右甞其防否言其情之亲也禾易长亩终善且有言其效之着也于田畯曰喜于曾孙曰不怒互文以见意也田畯见之喜曾孙见之不怒则农夫益以敏于其事矣谓不待督趣而自劝也】
　　○曾孙之稼如茨【才私反】如梁曾孙之庾【羊主反】如坻【直基反】如京【叶居良反】乃求千斯仓乃求万斯箱黍稷稻梁农夫之庆【叶祛羊反】报以介福万寿无疆
　　集传赋也茨屋盖言其密比也【孔氏颖达曰墨子称茅茨不翦谓以茅覆屋故笺以茨为屋盖言其积聚髙大如屋茨耳】梁车梁言其穹窿也【刘氏瑾曰小戎所谓梁辀是也】坻水中之髙地也京髙邱也箱车箱也○此言收成之后禾稼既多则求仓以处之求车以载之而言凡此黍稷稻梁皆赖农夫之庆而得之是宜报以大福使之万夀无疆也其归美于下而欲厚报之如此集説【苏氏辙曰茨言其多也梁言其积也古之税法近者纳总逺者纳粟禾稼既积乃求千仓以处之万车以载之黍稷稻粱言无所不有也○辅氏广曰夫以时敛散补助不足而劳来劝相以致农夫之敏者固赖乎上之人而火耕水耨沾体涂足劳苦自竭以致禾稼之登则实赖农夫之力也归美于彼而欲报之厚宜矣】
　　附録【范氏处义曰黍稷稻粱既无所不有农夫相庆于下谓此皆君赐也何以报之神能助君以福至万年之永乃所以为报也○胡氏一桂曰集传归美于下之説善矣但农夫不当得此重辞只恐是田祖报曾孙介福如曽孙之稼以下事而万夀无疆则其颂祷之辞也】
　　总论【黄氏佐曰此诗固重有年上亦重劳农上篇内所以多归美农夫之辞盖言有年见得于神不可不祭而祭祀固所以为农也此所以来大田之答也○唐氏顺之曰首章言力农二章言奉祭三章申言力农之意四章申言奉祭之意总之皆见其厚民耳】
　　甫田四章章十句
　　大田多稼既种【章勇反】既戒既备乃事【叶上止反】以我覃【以冉反】耜【叶养里反】俶载南亩【叶满彼反】播厥百谷【叶工洛反】既庭且硕【叶常约反】曾孙是若
　　集传赋也种择其种也戒饬其具也【何氏楷曰月令季冬令告民出五种所谓既种也命农计耦耕事修耒耜具田器所谓既戒也】覃利俶始载事庭直【朱氏公迁曰直则茂拳曲则生不遂矣】硕大若顺也○苏氏曰田大而种多故于今歳之冬具来歳之种戒来歳之事凡既备矣然后事之取其利耜而始事于南亩【王氏安石曰亩大抵以南为正故毎曰南亩】既耕而播之其耕之也勤而种之也时故其生者皆直而大以顺曾孙之所欲【朱氏公迁曰曾孙之所欲者丰年而已故用力致此黍稷以顺之】此诗为农夫之词以颂美其上若以答前篇之意也
　　集説【吕氏祖谦曰大田多稼总言之也既种既戒以下至于卒章自始及末以次陈之也○辅氏广曰既备乃事凡事豫则立也播厥百谷见其种之多也农夫以百谷庭硕为顺曾孙之欲则上之意孚于下而下之意顺乎上矣】
　　○既方既皁【叶子苟反】既坚既好【叶许苟反】不稂【音郎】不莠【余久反】去【起吕反】其螟【莫廷反】螣【音特】及其蟊【莫侯反】贼无害我田稺【音稚】田祖有神秉畀炎火【叶虎委反】
　　集传赋也方房也谓孚甲始生而未合时也【孔氏颖达曰孚甲米生于中若人之房舎然也孚者米外之粟皮甲者以在米外若铠甲之在人表禾既有穗即生孚甲】实未坚者曰皁【刘氏彝曰谷粒既实而未充满曰皁】稂童粱【陆氏徳明曰童粱草也説文作莭云稂或字也禾粟之采生而不成者谓之童莭也】莠似苖【孔氏颖达曰仲虺之诰若苖之有莠若粟之有粃粃似粟莠似苖也】皆害苖之草也食心曰螟食叶曰螣食根曰蟊食节曰贼【孔氏颖达曰皆释虫文陆玑疏云旧説螟螣蟊贼一种虫也故犍为文学曰此四种虫皆蝗也实不同故分别释之○何氏楷曰月令孟夏行春令则蝗虫为灾仲夏行春令则百螣时起以螣之种类不一故曰百螣】皆害苖之虫也稺幼禾也【孔氏颖达曰虫灾之盛稙者亦食以稺者偏甚故举以言之】○言其苖既盛矣又必去此四虫然后可以无害田中之禾然非人力所及也故愿田祖之神为我持此四虫而付之炎火之中也姚崇遣使捕蝗引此为证夜中设火火边掘坑且焚且瘗【于罽反】盖古之遗法如此
　　集説【郑氏康成曰尽生房矣尽成实矣尽坚熟矣尽齐好矣而无稂莠择种之善民力之专时气之和所致之○张子曰三代盛时必无虫患天下之田尽垦何处不种纵或有之亦人众觉察必豫早能去其害虽有山林陂泽亦人以时出入潴停水陂不得生也且不论盛时故灾害不作直人谋足以胜之蝝螟之类其去易于蝗又况古人除田害亦易得人只于采芑使三千乘要以百井之民除一井之民患计之为不难】
　　○有渰【于检反】萋萋【七西反】兴雨祁祁雨【于付反】我公田遂及我私【叶息夷反】彼有不获稺此有不敛【力检反】穧【才计反】彼有遗秉此有滞穗伊寡妇之利
　　集传赋也渰云兴貌萋萋盛貌祁祁徐也云欲盛盛则多雨雨欲徐徐则入土公田者方里而井井九百亩其中为公田八家皆私百亩而同养公田也【汉书食货志建步立亩六尺为步步百为亩亩百为夫夫三为屋屋三为井井方一里是为九夫八家共之各受私田百亩公田十亩是为八百八十亩余二十亩以为庐舍】穧束秉把也滞亦遗弃之意也【刘氏彝曰稺谓穗之低小刈获之所不及者穧谓刈而遗忘束防之所不及者秉谓束而辇载之所不尽者滞谓刈而折乱秉获之所不逮者】○言农夫之心先公后私故望此云雨而曰天其雨我公田而遂及我之私田乎冀怙君徳而蒙其余惠使收成之际彼有不及获之稺禾此有不及敛之穧束彼有遗弃之禾把此有滞漏之禾穗而寡妇尚得取之以为利也此见其丰成有余而不尽取又与鳏寡共之既足以为不费之惠而亦不弃于地也不然则粒米狼戾不殆于轻视天物而慢弃之乎
　　集説【辅氏广曰既无稂莠之害又无虫蝗之害则其不可无者雨而已故此章又言其望云与雨先公田而后私田如此则成有年矣鳏寡孤独圣人亦不能使其无也但发政施仁则先及之而已雨我公田尊君之义也伊寡妇之利及众之仁也○谢氏枋得曰三代盛时君之爱民无所不用其极民之爱君亦无所不用其极民之望雨惟愿其田中之洋溢今所愿者公田之雨优渥霑足其余波及我私田也尊君亲上之心亦厚矣稺有不获穧有不敛秉有遗穗有滞此乐歳粒米狼戾之时也农夫何见而乃能留有余不尽之利以养鳏寡此上好仁而下好义也○陈氏栎曰此章欲雨公田不至知有已而不知有君利及寡妇不至知有已而不知有人忠厚若此其豳风之气象乎】
　　○曾孙来止以其妇子馌彼南亩【子亩竝见前篇】田畯至喜来方禋【音因】祀【叶逸织反】以其骍黑与其黍稷以享以祀【同上】以介景福【叶笔力反】
　　集传赋也精意以享谓之禋【董氏逌曰来方禋祀以其所至之方而禋祀也】○农夫相告曰曾孙来矣于是与其妇子馌彼南亩之获者而田畯亦至而喜之也【王氏安石曰喜其趋获事也○朱氏公迁曰此四句与甫田同但彼则君上劝农而见农夫之勤此则农夫相劝以慰君上之心一为耘耔之时一为收敛之时也】曾孙之来又禋祀四方之神而赛祷焉四方各用其方色之牲此言骍黑举南北以见其余也【吕氏祖谦曰南方用骍牲北方用黑牲独举骍黑者孔氏所谓略举二方以为韵句是也】以介景福农夫欲曾孙之受福也
　　集説【辅氏广曰以其妇子馌彼南亩田畯至喜所以慰上之心也以享以祀以介景福所以锡上之福也始焉竭力以慰上之心终则至诚以锡上之福民之爱君者如此则知君之所以爱民为何如哉○吴氏师道曰此诗为农夫之词以颂美其上而亦直称曾孙可以见俗之质厚而上下亲爱之诚】总论【刘氏瑾曰一章言田事修饬而苖生盛美也二章言苖既秀实而愿其无损也三章复愿其雨泽及而收成有余也卒章言其收获之后而报祀获福也】
　　大田四章二章章八句二章章九句
　　集传前篇有击鼔以御田祖之文故或疑此楚茨信南山甫田大田四篇即为豳雅其详见于豳风之末亦未知其是否也然前篇上之人以我田既臧为农夫之庆而欲报之以介福此篇农夫以雨我公田遂及我私而欲其享祀以介景福上下之情所以相赖而相报者如此非盛徳其孰能之
　　【案周礼籥章龡豳诗以逆暑迎寒祈年于田祖龡豳雅以乐田畯祭蜡则龡豳颂以息老物郑康成笺豳诗以应豳籥分殆及公子同归以上二章为豳风十月获稻为此春酒以介眉夀以上四章为豳雅称彼兕觥万夀无疆以上为豳颂孔颖达疏之曰述其政教之始则为豳风述其政教之中则为豳雅述其政教之成则为豳颂故一篇之内备有风雅颂也此汉唐相传之説而程子亦以为然也至宋而解诗者众或谓既曰雅颂当非七月之诗盖若九夏亡之矣或谓以七月全篇随其音节吹之以合于风雅颂或谓楚茨大田甫田是豳之雅思文臣工噫嘻丰年载芟良耜等篇是豳之颂朱子谓数説皆通而未敢必也间尝考之楚茨专言庙祭甫田有祈甘雨之文似有合矣然周礼言吹豳雅击土鼔而不言有琴瑟之乐也大田词主报赛非以言祈至思文为配天臣工为戒田官噫嘻为成王后诗惟丰年载芟良耜止言农事可以通用然在周颂无文以证其为豳朱子既无定论则郑笺引周礼以解豳诗似尚为近古况周礼出于西汉郑氏一门具有师承其説或非无本也】
　　瞻彼洛矣维水泱泱【于良反无韵未详】君子至止福禄如茨韎【音昧】韐【音閤】有奭【许力反】以作六师
　　集传赋也洛水名在东都防诸侯之处也【问洛水或云两处朱子曰此只就洛邑言之○吕氏祖谦曰职方氏河西曰雍州其浸渭洛故毛传以洛为宗周之浸水洛水虽出于京兆上洛西山然其流尚微此诗所谓洛盖指东都也】泱泱深广也君子指天子也茨积也韎茅搜所染色也【梁氏益曰茅搜茹藘也古谓之茅搜今谓之茜草茜亦作蒨染绛之草也】韐韠也合韦为之【问韎韐毛郑以为祭服王氏以为戎服朱子曰只是戎服左传云有韎韦之跗注是也】周官所谓韦弁兵事之服也【刘氏瑾曰韦弁详见六月常服注○邹氏泉曰注引周官韦弁云者乃证韦为兵服之意作弁看则非】奭赤貌作犹起也六师六军也天子六军【刘氏瑾曰天子六军出自六乡盖一万二千五百家为乡凡起徒役毋过家一人故一万二千五百人为一军六军总七万五千人也】○此天子防诸侯于东都以讲武事而诸侯美天子之诗言天子至此洛水之上御戎服而起六师也
　　集説【邹氏泉曰此诗言讲武而先言洛水之势者以见所建朝防之所据天下之上游足以起天下之朝宗也】
　　○瞻彼洛矣维水泱泱君子至止鞞【补顶反】琫【必孔反】有珌【宾一反】君子万年保其家室
　　集传赋也鞞容刀之鞞今刀鞘【音笑】也琫上饰珌下饰【毛氏苌曰天子玉琫而珧音遥珌诸侯璗音荡琫而璆音求珌○孔氏颖达曰説文云珧蜃甲又云黄金谓之璗】亦戎服也
　　集説【朱氏公迁曰服饰如此尊临天下福禄盛矣且将长受福禄保有天下而不失也○朱氏道行曰天子以天下为家故此章曰家室下章曰家邦四方户闼不敢自外之词也君子万年万年连下读致治久长之祝俱根作六师来】
　　○瞻彼洛矣维水泱泱君子至止福禄既同君子万年保其家邦【叶卜工反】
　　集传赋也同犹聚也【姚氏舜牧曰言福禄无不防聚也】
　　集説【朱氏公迁曰福禄既同已盛矣万年保家邦又将及其久也此二章既美之又祝之盖上章申韎韐有奭之意此章申福禄如茨之意○季氏本曰人心所归即是福禄之同】
　　总论【朱子诗传遗説问瞻彼洛矣传以为诸侯美天子之诗今考其闲有以作六师之言则其为天子之事审矣然二章三章祈颂之语则不过保其家室家邦而已气象颇陿反若天子所以告诸侯者何也曰家室家邦亦趂韵耳天子以天下为家虽言家室何害又凡言万年者多是臣祝君之辞○朱氏善曰瞻彼洛矣维水泱泱言其形势之壮盛也君子至止福禄如茨言其福祥之厚集也韎韐有奭以作六师言其人心之翕聚也形势壮盛得乎地也福祥厚集得乎天也人心翕聚得乎人也周人尚文其也必趋于弱故周公戒成王曰诘尔戒兵毕公戒康王曰张皇六师皆欲其振厉奋发以耸万民之观瞻一四方之趋向也此诗云天子至洛水之上亲御戎服以起六师则必于此乎朝防于此乎田猎修戎备于闲暇之时讲武事于燕安之日据地利以合人心遵国典以承天意使斯民知国势之尊安王灵之赫奕是固福禄之所由聚邦家之所由安也】
　　瞻彼洛矣三章章六句
　　集説【朱子曰诗多有酬酢应答之篇瞻彼洛矣是臣归美其君君子指君也当时朝防于洛水之上而臣祝其君如此裳裳者华又是君报其臣桑扈鸳鸯皆然○邹氏泉曰此防诸侯而因讲武事如车攻诗东都之行本为朝防而诗之作则为田猎此诗当如此例防东都之至本为朝防而作诗之意则重讲武也】
　　裳裳者华其叶湑【思吕反】兮我觏之子我心写【叶想与反】兮我心写兮是以有誉处兮
　　集传兴也裳裳犹堂堂董氏云古本作常常棣也湑盛貌觏见处安也○此天子美诸侯之辞盖以答瞻彼洛矣也言裳裳者华则其叶湑然而美盛矣我觏之子则其心倾写而悦乐之矣夫能使见者悦乐之如此则其有誉处宜矣【吕氏祖谦曰誉处见蓼萧】此章与蓼萧首章文势全相似【辅氏广曰先生正以此章与蓼萧首章文势相似故知其为天子美诸侯之诗以答瞻彼洛矣也】
　　集説【朱氏公迁曰此以可喜之物为喜见诸侯之兴也见裳华之叶湑然己心喜况得见此贤诸侯乎喜可知矣誉处安乐也既能获乎上斯宜有其乐○钱氏天锡曰洛邑朝而之子觏则制治保邦之长防足以慰求治之心故倾倒无留恨如此一见便使人悦乐必有所以感动乎人者便含下威仪才徳在内】
　　○裳裳者华芸其黄矣我觏之子维其有章矣维其有章矣是以有庆【叶墟羊反】矣
　　集传兴也芸黄盛也【朱氏公迁曰裳华之芸黄亦有文章粲然之意故以为兴】章文章也有文章斯有福庆矣
　　集説【苏氏辙曰黄色之正也芸黄之盛也有章有文也君子之有文粲然如华之盛也○辅氏广曰文章徳之弸中而彪外者徳之彰著如此则固宜其有福庆也○朱氏公迁曰和顺积中英华发外交际之顷不愆于仪则上得于君而获福必然矣上章之誉处即此章之福庆也】
　　○裳裳者华或黄或白【叶仆各反】我觏之子乘其四骆乘其四骆六辔沃若
　　集传兴也言其车马威仪之盛
　　集説【谢氏枋得曰爱其人见其车马之盛亦喜之徳足以称其车服者也○朱氏公迁曰裳华之色不齐而之子之马则其色齐也此反其意以为兴也美其文章则有根于中者美其车服则有所以称其服者二章皆不显言而自可见我心写兮之故○朱氏道行曰六辔沃若就升车揽辔闲节度不爽而言维其有章之一端也】
　　○左【叶祖戈反】之左【同上】之君子宜【叶牛何反】之右【叶羽已反】之右【同上】之君子有【叶羽已反】之维其有【同上】之是以似【叶养里反】之
　　集传赋也言其才全徳备以左之则无所不宜以右之则无所不有【朱氏公迁曰此有字是有之于外】维其有之于内是以形之于外者无不似其所有也
　　集説【苏氏辙曰君子左而宜其左右而有其右有者有诸中也中诚有之则其发于容貌者睟然其似之矣○朱氏公迁曰左之宜右之有人见其然而不知夫体无不具是以用无不周也此则因其所设施而推其所蕴蓄以见我心写兮之故○邹氏泉曰宜者纷纭交错而皆以其道大小常变而各适其时也有者百为庶务而出之无穷千变万化而应之不竭也总是言其设施于外而时措之妙如此】总论【朱氏善曰朱子以为答瞻彼洛矣则是天子防诸侯于东都讲武既毕而燕饮之诗也夫国君之才全徳备观于朝廷而见其礼文之无不周观于田猎而见其射御之无不善则信乎其才之全矣即夫多仪之享而知其有事上之敬即夫趋事之敏而知其有事上之忠则信乎其徳之备矣盖容貌词气乃徳之符其外之无可选择如此则其中之所存可知有于中者所以为外之本宜于外者乃其中之似】

　　裳裳者华四章章六句
　　集説【姚氏舜牧曰此诗荅瞻洛诸侯因讲武而美天子万年之固天子因祝颂而美诸侯左右之宜一时明良之歌盛矣哉】
　　北山之什十篇四十六章三百三十四句







　　钦定诗经传説彚纂卷十四
<经部,诗类,钦定诗经传说汇纂>
　　钦定四库全书
　　钦定诗经传说彚纂卷十五
　　桑扈之什二之七
　　交交桑扈【侯古反】有莺其羽君子乐【音洛】胥【叶思吕反】受天之祜【侯古反】
　　集传兴也交交飞往来之貌桑扈窃脂也【许氏谦曰窃脂见小宛】莺然有文章也君子指诸侯胥语词祜福也○此亦天子燕诸侯之诗言交交桑扈则有莺其羽矣君子乐胥则受天之祜矣颂祷之词也
　　集说【郑氏康成曰窃脂飞而往来有文章人观视而爱之喻君臣以礼法威仪升降于朝廷则人亦观视而仰乐之○苏氏辙曰君子乐循礼义以受天福夫苟乐之则其为之也安安则如固有之譬如桑扈之羽莺然有文而不自知亦非其强之也○朱氏公迁曰桑扈交飞则彼此相辉而有文人臣受燕则上下相与而获福此以相交之益为兴也○朱氏谋防曰桑扈应候而至喻诸侯时见不违礼也○张氏彩曰观卒章兕觥其觩防酒思柔则乐胥亦当指燕饮之时为言乐胥云者足以洽情而不逾礼也】
　　○交交桑扈有莺其领君子乐胥万邦之屛【卑郢反】集传兴也领颈屛蔽也【王氏安石曰屛之为物御外以蔽内也】言其能
　　为小国之藩衞盖任方伯连帅之职者也【礼记王制千里之外设方伯十国以为连连有帅二百一十国以为州州有伯】
　　集説【辅氏广曰为诸侯者外有文章内复和乐固天子之所喜也则愿其承上天之祜福为万邦之屛翰宜矣○吕氏柟曰领者上辅元首下统四体犹屛之蔽内而捍外也○朱氏道行曰懐万邦者天子也屏万邦而捍其外患者君子之抚柔以安天子也】
　　○之屛之翰【叶胡见反】百辟【音璧】爲宪不戢【庄立反】不难【叶乃多反】受福不那
　　集传赋也翰干也所以当墙两边障土者也辟君宪法也言其所统之诸侯皆以之为法也戢敛难慎那多也不戢戢也不难难也不那那也盖曰岂不敛乎岂不慎乎其受福岂不多乎古语声急而然也后放此【刘氏瑾曰菀栁云不尚文王云不显不时大明韩奕皆云不显其光生民云不宁不康清庙云不显不承以至崧髙维天之命烈文执竞皆言不显竝仿此义】
　　集説【王氏安石曰戢则不肆难则不易肆则放逸易则傲慢动不以礼非所以受福故戢而难然后受福多也○辅氏广曰此章又言不独为万邦之屏翰其所统之诸侯又皆以其所为为法则其德亦盛矣方且戢且敛而不敢自恃其难其慎而不敢少忽则其受福又岂不多乎哉百辟为宪有期之之意不戢不难有戒之之意】
　　○兕【徐履反】觥【古横反】其觩【音求】旨酒思柔彼交匪敖【五报反】万福来求
　　集传赋也兕觥爵也觩角上曲貌【朱子曰觩颂作捄春秋谷梁传作觓与此字同】旨美也思语词也敖傲通交际之间无所傲慢则我无事于求福而福反来求我也
　　集説【辅氏广曰此章又言其饮燕之时交际之间略不敢少有傲慢之意则其福禄之来又有不待于求而得之者矣彼交匪敖亦有戒意○何氏楷曰君子谨守侯度位虽高而不骄情虽通而不肆虽非有意于敛福万福皆来就而聚之易曰德言盛礼言恭谦也者致防以存其位者也正谓此也】总论【邹氏泉曰首章愿其德足以得天二章言其德有以衞人三章言其在国功大而能敬足以获福也四章言其在燕情通而能敬足以获福也】
　　桑扈四章章四句
　　集説【陈氏栎曰即维周之翰四国于蕃文武吉甫万邦为宪等语参之则此为天子燕诸侯而颂祷之诗无疑也】
　　鸳鸯于飞毕之罗之君子万年福禄宜【叶牛何反】之
　　集传兴也鸳鸯匹鸟也【郑氏康成曰匹鸟言其止则相偶飞则为防性驯耦也○崔氏豹曰鸳鸯凫类雄雌未尝相离故谓之匹鸟】毕小罔长柄者也罗罔也【孔氏颖逹曰罗则张以待鸟毕则执以掩物】君子指天子也○此诸侯所以答桑扈也鸳鸯于飞则毕之罗之矣君子万年则福禄宜之矣亦颂祷之词也
　　集説【朱氏公迁曰鸳鸯于飞既毕之又罗之君子万年既宜福又宜禄二者皆有不一而足之意故以为兴○唐氏汝谔曰君子万年福禄若与君子而相宜者然故曰宜之】
　　○鸳鸯在梁戢其左翼君子万年宜其遐福【叶笔力反】集传兴也石絶水为梁戢敛也张子曰禽鸟竝栖一正一倒戢其左翼以相依于内舒其右翼以防患于外盖左不用而右便故也【陆氏佃曰凡鸟左顾则怒作右盼则喜生飞而起则仰左翼飞而下则仰右翼故今鸷鸟下撃皆先侧左翅也】遐远也久也
　　集説【朱氏道行曰鸳鸯在梁则宿而不飞矣以宿之戢左翼而舒其右以捍外兴君子敛小心而久于位以无危此宜福禄根源○胡氏绍曽曰鸳鸯之静也静亦何患君子之安安而止也与时俱息凝然以受遐福而又何不宜哉】
　　○乘【绳证反】马在廏【音救】摧【采卧反】之秣【音末叶莫佩反】之君子万年福禄艾【鱼盖反叶鱼肺反】之
　　集传兴也摧莝秣粟【许氏谦曰莝与摧同説文莝斩刍也秣食马谷也】艾养也苏氏曰艾老也言以福禄终其身也亦通○乘马在廏则摧之秣之矣君子万年则福禄艾之矣集説【黄氏佐曰艾训养如受四方之贡献以天下奉一人是也】
　　○乘马在廏秣之摧【叶徂爲采卧二反】之君子万年福禄绥【叶宣佳土果二反】之
　　集传兴也绥安也
　　集説【顾氏起元曰绥者无为而治恭己南面也○朱氏道行曰绥训安不专是安身举世防宁方是君子遐福】
　　总论【辅氏广曰鸳鸯之诗乃下祷上之辞上之祷下犹且述其德桑扈是也下之祷上则但极其颂祷之情而已鸳鸯是也若不敢有拟议其德者敬之至也】
　　鸳鸯四章章四句
　　集説【黄氏佐曰上下交而徳业成观有周盛时君以桑扈燕其臣臣以鸳鸯荅其君殆与唐虞赓歌之意同也】
　　有頍【缺婢反】者弁实维伊何尔酒既旨尔殽既嘉【叶居何反】岂伊异人兄弟匪他【汤何反】茑【音鸟】与女萝【力多反】施【以防反】于松柏【叶逋莫反】未见君子忧心奕奕【叶弋灼反】既见君子庶几説【音悦】怿【叶弋灼反】
　　集传赋而兴又比也頍弁貌或曰举首貌【张氏彩曰许氏曰頍即古规字规为员者弁之貌也】弁皮弁【孔氏颖逹曰弁者冠之大名称弁者多矣但爵弁则士之祭服韦弁则服以即戎冠弁则服以从禽非常服也惟皮弁上下通服之故知皮弁也○曹氏粹中曰士之爵弁服之以祭皮弁服之以朝其在王者常朝则服皮弁而燕同姓亦服之所谓皮弁者以白鹿皮为冠其衣十五升布其裳素积】嘉防皆美也匪他非他人也茑寄生也叶似当卢子如覆盆子赤黒甜美【刘氏瑾曰本草一名寓木凡桑槲树榉柳杨枫等树上皆有之此物自感造化之气而生别是一物也○沈氏万钶曰圗经云寄生是乌鸟食物子落枝节间感气而生叶似橘而厚软茎似槐皮而肥脆三四月开花黄白色六七月结实黄色如小豆】女萝兔丝也蔓连草上黄赤如金【陆氏玑曰今合药兔丝子是也非松萝松萝自蔓松上生枝正青与兔丝殊异】此则比也君子兄弟为宾者也奕奕忧心无所薄也【孔氏颖逹曰忧则心游不定故为无所薄也】○此亦燕兄弟亲戚之诗【朱氏公迁曰此于兄弟之下添亲戚二字盖本于末章兄弟甥舅而言】故言有頍者弁实维伊何乎尔酒既防尔殽既嘉则岂伊异人乎乃兄弟而匪他也又言茑萝施于木上以比兄弟亲戚缠緜依附之意是以未见而忧既见而喜也
　　集説【辅氏广曰有頍者弁本但言与宴者其弁頍然耳只是赋体又贴一句实维伊何以兴起下二句此则兴体至于茑与女萝施于松柏则又为比体也岂伊异人兄弟匪他言当极其亲厚之意耳以茑萝施于松柏比兄弟亲戚缠緜依附之意则其体之也切矣未见而忧既见而喜则其与之也深矣○朱氏公迁曰松柏茑萝异根同植兄弟亲戚以异姓为骨肉盖若此矣】
　　○有頍者弁实维何期尔酒既旨尔殽既时岂伊异人兄弟具来【叶陵之反】茑与女萝施于松上【叶时亮反】未见君子忧心怲怲【兵命反叶兵旺反】既见君子庶几有臧【叶才浪反】
　　集传赋而兴又比也何期犹伊何也时善【辅氏广曰以时为善何也曰物得其时则善矣与维其时矣之时同】具俱也怲怲忧盛满也臧善也
　　集説【陈氏推曰天伦之乐既叙天下事无有善于此者故曰有臧】
　　○有頍者弁实维在首尔酒既旨尔殽既阜【方九反】岂伊异人兄弟甥舅【巨九反】如彼雨【于付反】雪先集维霰【苏荐反】死丧【去声】无日无几【居岂反】相见乐【音洛】酒今夕君子维宴集传赋而兴又比也阜犹多也甥舅谓母姑姊妹妻族也【尔雅母之晜弟为舅妻之父为外舅姑之子为甥舅之子为甥妻之晜弟为甥姊妹之夫为甥谓我舅者吾谓之甥】霰雪之始凝者也将大雨雪必先微温雪自上下遇温气而抟谓之霰久而寒胜则大雪矣【孔氏颖逹曰太戴礼曽子云阳之专气为霰盛阴之气在雨水则凝滞而为雪阳气薄而胁之不相入则消散而下因水而为霰是霰由阳气所薄而为之故言遇温气而抟也○何氏楷曰説文云霰稷雪也徐锴云雪初作未成花圎如稷粒撒而下也】言霰集则将雪之候以比老至则将死之徴也故卒言死丧无日不能久相见矣但当乐饮以尽今日之欢笃亲亲之意也
　　集説【刘氏辰翁曰相防之始为此危语相感动以极欢趣耳○季氏本曰言甥舅者燕兄弟而并及甥舅也无几相见兄弟甥舅自相谓也盖欲其尽今日而乐酒也】
　　总论【朱氏善曰推亲亲之恩由兄弟以及甥舅亦其亲踈之意也言茑萝施于木上以比缠緜依附之意以雪之先集维霰比老至之验方其纒緜固欲相依以永久也既而自知老之将至惟当乐酒以尽今夕之欢耳盖君子之扵兄弟亲戚其相与之情无穷而相见之日有限以无穷之情乗有限之日则其饮食聚防亦真情之所不能已也○姚氏舜牧曰凡燕饮洽彼此之情况兄弟亲戚其情尤不可觧者故此诗先问其所与燕者始叙其所为燕者曰此我之兄弟也甥舅也然后道逹其情必先悦怿而有臧乐酒而维宴此其情意极欵洽也】
　　頍弁三章章十二句
　　集説【邹氏泉曰此诗见笃亲亲之意与角弓相反○陈氏际泰曰頍弁犹常棣之志也】
　　闲关车之舝【胡瞎下介二反】兮思娈【力兖反】季女逝【石列石例二反】兮匪饥匪渴德音来括虽无好友【叶羽已反】式燕且喜
　　集传赋也闲关设舝声也舝车轴头鐡也无事则脱行则设之【董氏逌曰案説文舝键也故谓之关又曰舝车声也车键而行则有声故古人以闲关为声其説本此】昏礼亲迎者乘车娈美貌逝往括防也○此燕乐其新昏之诗故言闲关然设此车舝者盖思彼娈然之季女故乘此车往而迎之也匪饥也匪渴也望其德音来括而心如饥渴耳虽无他人亦当宴饮以相喜乐也
　　集説【朱氏公迁曰望其德音来括则以贤配贤虽乐而不失其正矣○朱氏善曰思娈季女则男至女家而亲迎也德音来括则女至男家而成室也式燕且喜则既至而燕饮以相喜乐也○季氏本曰言我所以思娈然之少女而贯舝以往迎者特以德音之善而欲其来防耳凡人之德頼友以成既得季女之贤自足以助我成德虽无好友而式燕且喜矣此则以得贤女为庆也】
　　○依彼平林有集维鷮【音骄】辰彼硕女令德来教【叶居爻反】式燕且誉好【呼报反】尔无射【音亦叶都故反】
　　集传兴也依茂木貌鷮雉也微小于翟走而且鸣其尾长肉甚美【陆氏佃曰薛综曰雉之健者为鷮尾长六尺字説曰从乔尾长而走且鸣则其首尾乔如也】辰时硕大也尔即季女也射厌也○依彼平林则有集维鷮辰彼硕女则以令德来配已而教诲之【黄氏佐曰来教只是赞内治意】是以式燕且誉而悦慕之无厌也集説【范氏处义曰上章言季女以其年之季也此章言硕女言其德之硕也○朱氏公迁曰上言德音闻其有是德也此言令德则见其实有是德矣故叠燕喜之意而申以无射云○季氏本曰言平林茂木有文采之鷮集而依焉喻己有硕女能及时来配而以令德教我也如此不唯可以得其燕安且有以成我美誉则硕女之徳诚可为全而我之好是懿德寕有厌射之心乎】
　　○虽无旨酒式饮庶几虽无嘉殽式食庶几虽无德与女【音汝】式歌且舞
　　集传赋也防嘉皆美也女亦指季女也○言我虽无防酒嘉殽美德以与女女亦当饮食歌舞以相乐也集説【朱氏公迁曰上言德音令德此言无德与女盖美其新昏而谦以承之也故又冀其饮食歌舞以荅燕喜燕誉之意也】
　　○陟彼高冈析【星暦反】其柞【才落反】薪【叶音襄】析其柞薪其叶湑【思吕反】兮鲜【息浅反】我觏尔我心写【叶想羽反】兮
　　集传兴也陟登柞栎湑盛鲜少觏见也○陟冈而析薪则其叶湑兮矣我得见尔则我心写兮矣
　　集説【顾氏起元曰析薪而其叶湑所得副所求故以为兴鲜我觏尔犹言难得见尔也盖惟其令徳世不恒有故云然我觏即上文令德来教我心写即上文燕乐无厌饮酒歌舞等事】
　　○高山仰【叶五刚反】止景行行【叶戸郎反】止四牡騑騑【孚非反】六辔如琴觏尔新昏以慰我心
　　集传兴也仰瞻望也景行大道也如琴谓六辔调和如琴瑟也慰安也○高山则可仰景行则可行马服御良则可以迎季女而慰我心也此又举其始终而言也表记曰小雅曰高山仰止景行行止子曰诗之好仁如此乡【音向】道而行中道而废忘身之老也不知年数之不足也俛焉日有孶孶毙而后已【辅氏广曰表记之言虽非诗之本防然读者能如此则能有益于己矣时过而学者可常常涵泳此数语以自警○朱氏公迁曰既乡道而行矣可中道而废乎是以不能自已也意谓山必陟巅道必涉畿学必至于极然后止此推广而爲学者言之耳】
　　集説【钱氏天锡曰高山景行兴令德仰止行止兴慰心○何氏楷曰此兴季女之贤可为师法与令德来教相应】
　　总论【辅氏广曰一章言其望之甚切故得之甚喜也二章言得之有誉故好之无厌也三章则自谦之词言我虽无以与女而女则宜有以相乐也四章则言我心倾写于女以见诚之至也五章则举其始终而言之上四句言其始下二句言其终前已极言之矣故此但言其略耳○刘氏瑾曰此诗皆言慕悦贤女之意故其未得之也望其徳音来括而心如饥渇既得之也喜其令德来教而心如输写至于宴乐之也又叹为欢之无美具而且恐无徳以相与证之关雎亦可谓得牲情之正者也】
　　车舝五章章六句
　　集説【朱氏善曰正小雅有鹿鸣以燕羣臣有常棣以燕兄弟有伐木以燕朋友而独于夫妇缺焉则此诗虽燕乐新昏之诗其亦昏礼上下通用之乐也欤】
　　营营青蝇止于樊【音烦叶汾干反】岂弟君子无信谗言
　　集传比也营营往来飞声乱人听也青蝇污秽能变白黑【郑氏康成曰蝇之为虫污白使黑污黑使白喻佞人变乱善恶也○许氏谦曰营营者青蝇之声也变白黒者青蝇之性也见其飞之营营则知其必变白黒矣听小人之防则知其乱是非矣传上言乱人听下言变白黑意盖如此】樊藩也【孔氏颖逹曰孙炎曰樊圃之樊】君子谓王也○诗人以王好听谗言故以青蝇飞声比之而戒王以勿听也
　　集説【欧阳氏修曰青蝇之为物甚微至其积聚而多也营营然往来飞声可以乱人之听故诗人引以喻防言渐渍之多能致惑尔其曰止于樊者欲其远之当限之于藩篱之外也○陈氏鹏飞曰青蝇秽不洁之物驱之使去而复还以比小人态状可恶而又难远○谗言多由持心倾险而后入故君子当持心乐易不聼谗言也○吕氏祖谦曰营营青蝇止于樊行且至于几席盘杅之间矣盖忧之也】
　　○营营青蝇止于棘谗人罔极交乱四国【叶越逼反】
　　集传兴也棘所以为藩也极犹已也
　　集説【吕氏祖谦曰前汉注曰乐易之君子不当信防人若防言无极则四国亦以交乱宜深察也○严氏粲曰防言无有穷极岂特近者不安虽四国之远亦以交乱其祸甚大矣】
　　○营营青蝇止于榛【士巾反】谗人罔极构【古豆反】我二人集传兴也构合也犹交乱也【孔氏颖逹曰构者构合两端令二人彼此相嫌交更惑乱与上章义同】已与听者为二人
　　集説【陈氏栎曰防人罔极之祸其末至于乱四国其始先于构二人听者察于其始而早絶之庶乎不至于罔极也○张氏彩曰枝叶之繁宻者无过于榛而蝇亦集其中喻人之情好虽密而谗人无不能离间其间也】
　　总论【程子曰青蝇诗言樊棘榛言二人四国自樊而观之则樊为近而棘榛为远自二人而观之则二人为小而四国为大防人之情常欲污白以为黒也而其言不可以直逹故曰营营往来或自近以至扵远或自小而至扵大然后其説得行矣○何氏楷曰罗愿云君子之扵防也初盖易之至扵乱之又生而后君子信其防故首章但云毋信防言至其二章则已交乱在外之四国至其三章则虽同心如我二人者亦不能以相有其始轻之而不忌皆如此蝇矣】
　　青蝇三章章四句
　　集説【刘氏瑾曰首章以青蝇与君子对言故知以蝇声比防言下二章以青蝇与防人对言故知属兴此比兴相似而不同者凯风诗亦然】
　　宾之初筵左右秩秩【无韵未详后三四章放此】笾豆有楚殽【户交反】核【户革反】维旅酒既和防饮酒孔偕【音皆叶举里反】钟鼓既设【叶书质反】举醻【市由反】逸逸大侯既抗【叶居郎反】弓矢斯张射夫既同献尔发功发彼有的【叶丁药反】以祈尔爵
　　集传赋也初筵初即席也【孔氏颖逹曰春官司几筵注云筵亦席也铺陈曰筵借之曰席】左右筵之左右也秩秩有序也楚列貌殽豆实也核笾实也【郑氏康成曰豆实菹醢也笾实有桃梅之属○孔氏颖逹曰殽是总名此文殽核与笾豆相对故分之耳其实核亦为殽】旅陈也和防调美也孔甚也偕齐一也【孔氏颖逹曰言众宾之饮酒又威仪齐一也主人敬其事而众宾肃慎明宾主皆得其宜也】设宿设而又迁于下也大射乐人宿县厥明将射乃迁乐于下以避射位是也【郑氏康成曰钟鼓于是言既设者将射改县也○刘氏瑾曰大射仪有乐人宿县之文盖将射于学宫先一宿各县钟磬鼓镛于堂下东西北三面乡射礼则有乐正命迁乐于下之文集传所引乃参约大射乡射礼文以明此钟鼓既设之义耳射皆用乐者盖诸侯之射则先行燕礼大夫士之射则先行乡饮礼故也然此章乃言人君燕射燕在路寝自有常县之乐谓宿设者先儒以为更整理之耳】举醻举所奠之醻爵也逸逸往来有序也大侯君侯也天子熊侯白质诸侯麋侯赤质大夫布侯画以虎豹士布侯画以鹿豕【孔氏颖逹曰乡射记注云此所谓兽侯也燕射则张之熊麋虎豹鹿豕皆正面画其头象于正鹄之处君画一臣画二阳竒阴耦之数也○李氏如圭曰言质者以白与赤采其地而后画布侯者直画而已】天子侯身一丈其中三分居一白质画熊其外则丹地画以云气【刘氏瑾曰凡侯有中有身有上下舌兽侯以布为之天子与圻外诸侯皆用布九幅毎幅阔二尺其高一丈八尺九幅之布广一丈八尺最中一幅即所谓中也中之上下各二幅连中幅共高一丈所谓身也身之上下又各二幅以为舌据侯中之广一丈八尺以三分之一为正鹄则正鹄当广六尺此燕射之侯不设正鹄则于正鹄之处以白采其地而画熊为的又于其侧以丹色为质画云气为饰自麋侯以下其饰皆然】抗张也凡射张侯而不繋左下纲中掩束之【刘氏瑾曰乡射礼注纲持舌绳也不繋者事未至也】至将射司马命张侯弟子脱束遂系下纲也【刘氏瑾曰侯有上下左右舌故有上下左右纲绳出于舌外以持舌而繋之也又有维以缀侯身侯舌之四角而繋之】大侯张而弓矢亦张节也射夫既同比【毗至反】其耦也【郑氏康成曰比选次其才相近者也】射礼选羣臣为三耦【李氏如圭曰三耦使大夫士为之】三耦之外其余各自取匹谓之众耦献犹奏也【孔氏颖逹曰献奏皆奉上之言以发矢能中是呈奏己功故以献为奏也】发发矢也的质也【孔氏颖逹曰侯中所射之处为质也】祈求也【礼记射义求中以辞爵也酒者所以养老也所以养病也求中以辞养也】爵射不中者饮丰上之觯【音寘】也【仪礼卒射司射命弟子设丰弟子奉丰升设于西楹之西胜者之弟子洗觯升酌奠于丰上不胜者进取觯少退立卒觯进奠于丰下注丰形盖似豆而卑】○卫武公饮酒悔过而作此诗此章言因射而饮者初筵礼仪之盛酒既调美而饮者齐一至于设钟鼓举醻爵【刘氏瑾曰燕射主于饮酒而于献酢旅酬之后司射乃命纳射器司马命张侯乐正命迁乐于是乃射故此言大侯既抗于设钟鼓举醻爵之后也】抗大侯张弓矢而众耦拾【其劫反】发【孔氏颖逹曰大射礼注云拾更也射者更代发矢】各心竞云我以此求爵汝也集説【辅氏广曰宾之初筵左右秩秩言其坐次之有序也笾豆有楚殽核维旅言其陈列之整洁也酒既和防饮酒孔偕言其饮者之齐一也钟鼓既设言其乐之备也钟鼓举其大者举醻逸逸言其进止之安徐也举醻谓旅酬时安徐则有序矣大侯既抗弓矢斯张言其射之有节也射夫既同献尔发功言其善射者之多也发彼有的以祈尔爵言其射之命中以辞爵辞养也○徐氏鳯彩曰首章言宾初即席未射而饮如此其毖饬也及将射则迁堂上之钟鼓于堂下以避射位而举席前之爵以行旅酬是将射而饮又如此其从容也及弓矢张众耦同各心竞云我务中的祈尔以饮此爵不曰罚而曰祈言借以劝饮耳是方射而饮又如此其谦和也】
　　○籥舞笙鼓乐既和奏【叶宗五反】烝衎【苦旦反】烈祖以洽百礼百礼既至有壬有林锡尔纯嘏子孙其湛【都南反叶持林反】其湛曰乐【音洛】各奏尔能【叶奴金反】宾载手仇【音拘叶求其二音】室人入又【叶由怡二音】酌彼康爵以奏尔时【叶酬时二音】
　　集传赋也籥舞文舞也【毛氏苌曰秉籥而舞与笙鼓相应】烝进衎乐列业洽合也百礼言其备也【孔氏颖逹曰百礼所荐之酒食殽羞之百种也】壬大林盛也言礼之盛大也锡神锡之也尔主祭者也嘏福湛乐也【朱子曰既锡尔福及尔子孙皆获湛乐也】各奏尔能谓子孙各酌献尸尸酢而卒爵也【刘氏瑾曰特牲三献之后长兄弟洗觯献尸尸饮毕酢之长兄弟受而卒爵少牢下篇三献之后亦有二人洗觯酌献之礼各奏尔能之义其谓此类欤】仇读曰防【许氏谦曰释文防音拘挹取酒也】室人有室中之事者谓佐食也【孔氏颖逹曰佐食谓于宾客之中取人令佐主人为尸设馔食之人】又复也宾手挹酒室人复酌为加爵也【仪礼特牲众宾长为加爵○刘氏辰翁曰入又者更迭再酌也○黄氏一正曰宾载手仇宾长加爵以献尸也室人入又亦加爵以献尸也仇挹于罍也酌注于爵也】康安也酒所以安体也【吕氏祖谦曰邱氏曰以其养老养病故曰安爵】或曰康读曰抗记曰崇坫康【音抗】圭【梁氏益曰明堂位崇坫康圭郑氏注云崇髙也康读为亢又为髙坫亢所受圭奠于上焉○康举也举圭于坫之上也】此亦谓坫上之爵也时时祭也苏氏曰时物也○此言因祭而饮者始时礼乐之盛如此也
　　集説【欧阳氏修曰前二章略陈饮酒必宾主秩秩然肃恭至于笾豆殽防皆有次序而酒防乐和又不徒燕饮而已也或行射礼以揖譲周旋因其胜不以相爵或因祭其先祖神享而降福子孙受赐乃相湛乐盖明非以淫佚为乐也○王氏安石曰先王用酒常以祭祀必有礼乐有大礼斯有大乐以和之有备乐斯有备礼以成之籥舞笙鼓有备乐也以洽百礼有备礼也○刘氏瑾曰此言祭宴礼乐之盛亦防上章初筵之意然武公因酒过作诗宜于深自惩创若大禹恶而絶之也今二章乃皆盛陈饮酒之礼者盖酒非有过也饮者常至于过也饮者之于初筵亦未有过也其于既醉则不能无过也公之自悔自戒亦慎终如始而已岂必废燕射祭祀之礼而后免于酒祸哉】
　　○宾之初筵温温其恭其未醉止威仪反反【叶分邅反】曰既醉止威仪幡幡【叶分邅反】舍【音舍】其坐迁屡舞僊僊其未醉止威仪抑抑曰既醉止威仪怭怭【毗必反】是曰既醉不知其秩
　　集传赋也反反顾礼也幡幡轻数【音朔下同】也【毛氏苌曰反反言重慎也幡幡失威仪也】迁徙屡数也【刘氏彜曰宾主各有定位今则舍其坐而迁其位是宾主可得而易也舞之奏各有其时非可以屡也】僊僊轩举之状抑抑慎密也【孔氏颖逹曰谓慎礼而密静】怭怭媟【音薛】嫚【音慢】也秩常也○此言凡饮酒者常始乎治而卒乎乱也
　　集説【郑氏康成曰此言宾初即筵之时能自勅戒以礼至于旅酬而小人之态出○范氏处义曰上二章既言饮酒始终皆不失礼此章乃极言饮酒未醉与既醉之状谓今之饮酒始即席固亦温温而恭有足观者奈其未醉则威仪皆顾礼而反复无倦及其既醉则威仪皆幡幡而举动不宁舍其坐次迁徙不常屡舞无节僊僊轻举视未醉之时则抑抑而谦下既醉之后则怭怭而媟嫚此之谓为酒所困不复知有秩序矣】
　　○宾既醉止载号【乎毛反】载呶【女交反】乱我笾豆屡舞僛僛【起其反】是曰既醉不知其邮【叶于其反】侧弁之俄屡舞傞傞【素多反】既醉而出竝受其福【叶笔力反】醉而不出是谓伐德饮酒孔嘉【叶居何反】维其令仪【叶牛何反】
　　集传赋也号呼呶讙也【孔氏颖逹曰唱呌也】僛僛倾侧之状邮与尤同过也侧倾也俄倾貌傞傞不止也出去伐害孔甚令善也○此章极言醉者之状因言宾醉而出则与主人俱有美誉【邹氏泉曰宾能节饮而谨德之名著主能善燕而亲德之誉扬所谓竝受其福也】醉至若此是害其德也饮酒之所以甚美者以其有令仪耳今若此则无复有仪矣
　　集説【孔氏颖逹曰前章言燕初及旅酬之事此述无算爵之后上言曰既醉止与此是曰既醉言醉而复益醉也上言僊僊是舞之形貌犹能自正僛僛则不能自正傞傞则非徒不正又不能止为差降也○苏氏辙曰此章申言其乱而终诲之也○姚氏舜牧曰德是人之所以自立者使乱其威仪而丧德是自伐也仪与德正相照凡有令德者必有令仪丧失其仪即为伐德小宛大夫以壹醉日富为戒而归之敬尔仪此以是谓伐德为戒而归之维令仪仪之关于酒德也如是夫】
　　○凡此饮酒或醉或否【叶补美反】既立之监或佐之史彼醉不臧不醉反耻式勿从谓无俾大【音防】怠【叶养里反】匪言勿言匪由勿语由醉之言俾出童羖【音古】三爵不识【叶失志二音】矧【失引反】敢多又【叶夷益夷豉二反】
　　集传赋也监史司正之属【董氏逌曰立之监以监之佐之史以书之古之慎礼如此】燕礼郷射恐有解【音懈】倦失礼者立司正以监之察仪法也【朱子曰乡饮酒礼乡射礼皆曰相为司正燕礼曰射人为司正】谓告由从也童羖无角之羖羊必无之物也【苏氏辙曰羖未有童者也俾出童羖深戒之也】识记也○言饮酒者或醉或不醉故既立监而佐之以史则彼醉者所为不善而不自知使不醉者反为之羞愧也安得从而告之使勿至于大怠乎告之若曰所不当言者勿言所不当从者勿语醉而妄言则将罚汝使出童羖矣设言必无之物以恐之也女饮至三爵已昏然无所记矣况敢又多饮乎又丁宁以戒之也
　　集説【辅氏广曰欲其不至于昏醉而告之使勿大怠盖凡溺于酒者其病只在怠稍自谨饬者便不至若是匪言勿言匪从勿语应前章号呼讙呶而云也言自言也语与人语也苟不可从则岂可语人哉○姚氏舜牧曰三爵不识二句正与首二章相照应首章曰发彼有的以祈尔爵言礼射而饮未有过于三爵者次章云酌彼康爵以奏尔时言祭毕而饮亦未有过于三爵者兹燕饮者屡舞而不知号呶而无节伐德丧仪莫此为甚则觥觩交错之所便也故立之监史以警戒之而终之曰三爵不识矧敢多又盖教之但如射饮献酬之合礼而不可至于大怠也】
　　总论【许氏谦曰一章言因射而饮二章言因祭而饮是言古饮酒之礼也三章以下则今饮酒之失也三章言饮而未醉则威仪中适醉而不止则丧败其威仪四章言饮当知止而戒其谨威仪五章言饮不可至醉而戒其谨言语○姚氏舜牧曰大抵酒之为祸尝在于宾筵故诗首説宾之初筵举为射而设者其礼仪卒度而无乱次及祭毕而饮者其仪度一归于礼而无乱方提燕饮之宾筵始乎治卒乎乱者再三以深致其戒云】
　　宾之初筵五章章十四句
　　集传毛氏序曰衞武公刺幽王也韩氏序曰衞武公饮酒悔过也【韩氏婴曰卫武公饮酒悔过也言宾客初就筵之时宾主秩秩然俱谨敬也宾既醉止不知其为恶也】今案此诗意与大雅抑戒相类【刘氏瑾曰此诗之意恐醉酒而伐德犹抑诗所谓颠覆厥德荒湛于酒也此诗之意反覆以威仪为言犹抑诗言抑抑威仪敬慎威仪敬尔威仪不愆于仪也此诗言载号载呶勿言勿语之意犹抑诗言慎尔出话无易由言也以至此诗有童羖之语抑诗亦有彼童而角之喻其语意多相类也然抑诗凡言女言尔集传以为武公使诵诗者命己之词今案此诗凡言宾言尔者恐亦武公自谓也】必武公自悔之作当从韩义集説【董氏鼎曰史鸿渐云卫人何其服酒诰之训世守于无穷也始也商俗淫湎武王以酒诰戒之幽王之世上下沈湎武公饮酒自悔作宾之初筵见卫人非特一时闻训不敢自越于禁防又能以其所以禁防者传为子孙法焉○刘氏瑾曰酒诰言谨酒之意以为父母庆克羞耉羞馈祀则皆可用酒亦若武公谨酒而言因射而饮因祭而饮之意也夫酒之为祸内则丧人之德外则丧人威仪谨酒之要亦惟致力于二者而已故此诗言德者一而言威仪者五酒诰言德者八而言威仪者一详略可亘相备矣武公此诗其真有得于武王康叔之家法欤】
　　鱼在在藻有颁【符云反】其首王在在镐岂【苦在反】乐【音洛】饮酒集传兴也藻水草也颁大首貌【毛氏苌曰鱼以依蒲藻为得其性】岂亦乐也○此天子燕诸侯而诸侯美天子之诗也言鱼何在乎在乎藻也则有颁其首矣王何在乎在乎镐京也则岂乐饮酒矣【黄氏佐曰此以乐得其所为兴而语势又相应也】集説【刘氏彜曰夏月之时浅水生藻阳气在外鱼亦从之不潜于渊而在于藻也有颁其首者出游水面则露其首故见其颁大也○朱氏道行曰鱼藻诸侯据所在以起兴而诵美其与下之仁岂乐饮酒犹有前王厌厌之遗风焉】
　　○鱼在在藻有莘【所巾反】其尾王在在镐饮酒乐岂【叶去几反】集传兴也莘长也
　　集説【刘氏彜曰有莘其尾者饱满无虞则戏于水面既升而露其首又降而露其尾莘然其长矣○许氏谦曰岂乐饮酒饮酒乐岂固易韵以反覆其词然其意亦疑有异上章乐而饮酒乐四方和平诸侯宾服也下章饮酒而乐乐礼仪既备人情洽和也】
　　○鱼在在藻依于其蒲王在在镐有那【乃多反】其居集传兴也那安居处也
　　集説【郑氏康成曰天下平安王无四方之虞故其居处那然安也○吕氏柟曰鱼依于蒲则钓饵不能施纶竿不能加可谓益安矣王而那居则仰得天命之眷俯得人心之从此所以岂乐饮酒也】总论【辅氏广曰此诗与鸳鸯相类辞虽简而意则切矣不颂其德者德盛而非言之所能尽亦尊敬之至而不敢加以形容也但美其乐饮安居而己则非盛德其孰能之○姚氏舜牧曰岂乐饮酒是始其乐饮酒乐岂是终其乐有那其居则安然以享此乐之无已】
　　鱼藻三章章四句
　　集説【黄氏震曰此诗与王在灵囿于牣鱼跃气象同因诗序以为刺诸家遂强以愁叹之辞释之然本文之和乐气象终不可改但外添一语云伤今之不然三味此诗初无此意】
　　采菽采菽筐【音匡】之筥【音举】之君子来朝【音潮】何锡予【音与】之虽无予之路车乗【绳证反】马【叶满补反】又何予之衮【古本反】及黼【音甫】
　　集传兴也菽大豆也君子诸侯也路车金路以赐同姓象路以赐异姓也【周礼巾车金路钩樊缨九就同姓以封象路朱樊缨七就异姓以封注金路以金饰诸末钩娄颔之钩以金为之樊马大带也缨马鞅樊缨皆以五采罽饰之而九成象路以象饰诸末无钩以朱饰勒而已其樊缨饰七成】衮衣而画以卷【音衮】龙也黼如斧形刺【七亦反】之于裳也【吕氏祖谦曰上公之服九章衮画于衣九章之第一章也黼绣于裳九章之第八章也】周制诸公衮冕九章已见九罭篇【郑氏康成曰一曰龙二曰山三曰华虫四曰火五曰宗彜皆画以为缋六曰藻七曰粉米八曰黼九曰黻皆絺以为绣则衮之衣五章裳四章凡九也】侯伯鷩【音鼈】冕七章则自华虫以下【郑氏康成曰鷩画以雉谓华虫也其衣三章裳四章凡七也】子男毳【尺鋭反】冕五章衣自宗彜以下而裳黼黻【郑氏康成曰毳画虎蜼谓宗彜也其衣三章裳二章凡五也】孤卿絺【知上声】冕三章则衣粉米而裳黼黻【郑氏康成曰絺刺粉米无画也其衣一章裳二章凡三也】大夫冕则衣黻裳而已【郑氏康成曰冕者衣无文裳刺黻而已凡冕服皆衣纁裳六服同冕者首饰尊也】○此天子所以荅鱼藻也采菽采菽则必以筐筥盛之君子来朝则必有以锡予之又言今虽无以予之然已有路车乘马衮及黼之赐矣其言如此者好之无已意犹以爲薄也
　　集説【朱氏善曰予之以车马所以为之乘予之以衮黼所以为之衣其礼亦已厚矣而犹以为薄者盖以车马衣服之赐自先王以来所以懐诸侯者如此吾遵而行之非能有加于常礼之外也则其歉然不自足之意可见矣○顾氏起元曰锡车马以分氏族也赐衣服以别官阶也衮及黼有衮龙以绘于衣自公而下随其等而降杀有黼黻以刺于裳自子男而上随其等而加隆也】
　　○觱【音必】沸【音弗】槛【胡览反】泉【叶才匀反】言采其芹【巨斤反】君子来朝言观其旂【巨依反叶巨斤反】其旂淠淠【匹弊反】鸾声嘒嘒【呼惠反】载骖【七南反】载驷君子所届【叶居气反】
　　集传兴也觱沸泉出貌槛泉正出也【梁氏益曰尔雅云槛泉正出公羊传云直出直犹正也正出者涌出也自发源处涌而直上故曰正出】芹水草可食【陆氏佃曰芹水菜一名水英尔雅谓之楚葵洁白而有节其气芬芳而味不如莼之美】淠淠动貌嘒嘒声也【王氏安石曰嘒嘒言其声之细无敢驰驱故也】届至也○觱沸槛泉则言采其芹诸侯来朝则言观其旂见其旂闻其鸾声又见其马则知君子之至于是也
　　集説【李氏公凯曰于槛前涌出之地则可采其芹矣于君子来朝之时则可以观其旂矣既望其交龙之旂淠淠然飞动又闻其鸾铃之声嘒嘒然中节又见其骖驷之来则知诸侯至于此矣○顾氏起元曰此言始来朝之仪以见锡予之由也○何氏楷曰以槛泉自下上出兴君子自下国而朝于王朝槛泉之旁有芹可采兴君子来朝亦有仪从可观】
　　○赤芾【音弗】在股邪幅在下【叶后五反】彼交匪纾【音舒叶上与反】天子所予【音与】乐只【音止】君子天子命【叶弥并反】之乐只君子福禄申之
　　集传赋也胫本曰股邪幅偪也邪纒于足如今行縢所以束胫在股下也【郑氏康成曰邪幅行縢也偪束其胫自足至膝故曰在下○孔氏颖逹曰縢缄也名行縢者言行而缄束之也○陈氏鹏飞曰带裳幅舄昭其度也幅虽微而有差等之度故井观之】交交际也纾缓也○言诸侯服此芾偪见于天子恭敬齐【咨斋二音】遫不敢纾缓则为天子所与而申之以福禄也
　　集説【苏氏辙曰君子之所以自敕而交于人者如此则天子从而予之矣是以锡之命而申之以福禄○朱氏善曰礼以齐遫为敬彼交匪敖则万福之所求彼交匪纾则天子之所予即福禄之所申也○邹氏泉曰此章正是入觐之事匪纾以上言其入觐之敬下言其得君而获福也○姚氏舜牧曰人臣之上交敬而已敬则谨严整肃莫敢一事之少纾纾则怠缓而不恭未有不取谴于天子者此言彼交匪纾福禄申之信知上交须敬也】
　　○维柞之枝其叶蓬蓬乐只君子殿【多见反】天子之邦【叶卜工反】乐只君子万福攸同平平【婢延反】左右亦是率从集传兴也柞见车舝篇蓬蓬盛貌殿鎭也【孔氏颖逹曰军行在后曰殿取镇重之义故曰殿镇也】平平辩治也【黄氏佐曰辩而不杂治而不乱乃整齐意言其威仪如此也】左右诸侯之臣也率循也○维柞之枝则其叶蓬蓬然乐只君子则宜殿天子之邦而为万福之所聚又言其左右之臣亦从之而至此也
　　集説【刘氏彜曰柞之所以有枝以卫其株枝之所以有叶以庇其干者皆由根本坚固气脉盛大俾之然也根本天子也枝叶诸侯也气脉者朝廷之宠命也故叶之蓬蓬者根本气脉之所及然则叶之蓬蓬反以卫其根株而为之坚固犹天子宠锡诸侯俾之茂盛反能殿天子之邦而益朝廷之固也故曰乐只君子殿天子之邦乐只君子万福攸同○姚氏舜牧曰殿邦是与之之词盖即其来朝匪纾者信其能镇定天子邦家而为万福之所同也】
　　○泛泛【芳劒反】杨舟绋【音弗】纚【力驰反】维之乐只君子天子葵之乐只君子福禄膍【频尸反】之优哉游哉亦是戾【叶郎之反】矣集传兴也绋繂【音律】也【孔氏颖逹曰孙炎云繂大索也李廵云所以维持舟者】纚维皆繋也言以大索纚其舟而繋之也葵揆也揆犹度也【辅氏广曰言天子能揆度诸侯之心而知其底蕴也】膍厚戾至也○泛泛杨舟则必以绋纚维之乐只君子则天子必葵之福禄必膍之于是又叹其优游而至于此也
　　集説【欧阳氏修曰泛泛杨舟绋纚维之者诗意绋纚维舟如天子以爵命维制诸侯尔故其下文云乐只君子天子葵之○黄氏佐曰此章兴至膍之舟之不定者必纚之又维之诸侯之可喜者必深察之又厚遇之葵之是于交际之匪纾而度其有忠君爱国之心也○唐氏汝谔曰左右之从与优游之戾皆是作诗者用意处见不独君子贤而其旅亦贤不独在朝时敬而在道时已敬】
　　总论【辅氏广曰此诗首章之意至矣言其宠锡之厚而心犹以为不足也二章则言其始来之时见其车旂而喜其至三章则言其始见天子时恭敬齐遫而为天子之所予四章则言其德足以镇天子之邦为万福之所聚而又喜其左右之臣相从而至五章则申言之而又叹其至也优游自适而无勉强不得已之意一有勉强之心则怠矣】
　　采菽五章章八句
　　集説【王氏志长曰采菽诗车马衮黼福禄申重亦既优渥矣至于末章以天子葵之一语寓予夺隆杀之义而当时侯度之恪于赤芾邪幅间着其匪纾之节千载之下想见九重之遐若咫尺焉故可以懐诸侯治天下也】
　　骍骍【息营反】角弓翩【匹然反】其反【叶分邅反】矣兄弟昏姻无胥远【叶于圆反】矣
　　集传兴也骍骍弓调和貌角弓以角饰弓也【孔氏颖逹曰弓人以六材为弓谓干角筋胶丝漆也】翩反貌弓之为物张之则内向而来弛之则外反而去有似兄弟昏姻亲疎远近之意胥相也○此刺王不亲九族而好防佞使宗族相怨之诗言骍骍角弓既翩然而反矣兄弟昏姻则岂可以相远哉
　　集説【欧阳氏修曰弓之为物其体往来诗人以喻九族之亲王若亲之以恩则内附若不以仁恩结之则亦离叛而去矣○徐氏光啓曰角弓张之乃来一弛便去兄弟昏姻亲之乃近一疎便远言当黾勉同心之意】
　　○尔之远【叶于圆反】矣民胥然矣尔之教矣民胥效矣集传赋也尔王也上之所为下必有甚者
　　集説【李氏樗曰尧亲九族九族既睦然后协和万邦黎民于变时雍周之文武亲亲以睦然后民德归厚盖上有所好下必有甚焉兄弟昏姻王苟远之则民皆然矣王苟以此教民则民亦将效之矣】
　　○此令兄弟绰绰有裕【预与二音】不令兄弟交相爲瘉【同上】集传赋也令善绰寛裕饶瘉病也○言虽王化之不善然此善兄弟则绰绰有裕而不变彼不善之兄弟则由此而交相病矣盖指谗己之人而言也
　　集説【王氏安石曰绰绰有裕者交相爱也交相为瘉者交相恶也○辅氏广曰交相病言交相防害也集传以为指防己之人者言其病己者也】
　　○民之无良相怨一方受爵不让【叶如羊反】至于已斯亡集传赋也一方彼一方也○相怨者各据其一方耳若以责人之心责己爱己之心爱人使彼己之间交见而无蔽则岂有相怨者哉况兄弟相怨相防以取爵位而不知逊让终亦必亡而已矣【朱氏公迁曰已斯亡者亡而后已也】
　　集説【王氏安石曰民丧其良心不参彼己之曲直躬自薄而厚责于人也则各相怨于一方受爵不譲专利而有之也至于已斯亡怨之所归祸之所集故也】
　　○老马反为驹【叶去声】不顾其后【叶下故反】如食【音嗣】宜饇【于据反】如酌孔取【叶音娶】
　　集传比也饇饱孔甚也○言其但知谗害人以取爵位而不知其不胜任如老马惫【蒲拜反】矣而反自以为驹不顾其后将有不胜任之患也又如食之已多而宜饱矣酌之所取亦已甚矣【朱氏公迁曰此章比喻凡三节所以终受爵不让之意】
　　集説【苏氏辙曰老马不自谓老而任驹之任后将不胜而不顾譬如小人而任贤者之事不畏其后之不克也○王氏质曰食量所饇酌量所取则不伤不量饥饱而食不忖多寡而酌亦不顾其后也言有后患也○许氏天赠曰上喻小人不量力下喻小人不知足】
　　○毋教猱升木如涂涂附君子有徽猷小人与属【音蜀叶殊遇反】
　　集传比也猱狝猴也性善升木【毛氏苌曰猱猨属○邢氏昺曰善攀援树枝】不待教而能也涂泥附着徽美猷道属附也○言小人骨肉之恩本薄王又好谗佞以来之是犹教猱升木又如于泥涂之上加以泥涂附之也苟王有美道则小人将反为善以附之不至于如此矣
　　集説【刘氏彜曰小人之为不善皆为所自能今又以倡之是教猱升木也小人乐于不善而又盖之以不善之教是以涂涂附其塈且相着不可脱矣非所以为上之道也故陈为上之道曰君子有徽猷小人与属也先王有至德要道民用和睦正其五品为之孝友是之为徽猷○吕氏祖谦曰亲亲长长之道乃民之良心非由外铄也宜其与属而不敢解也】
　　○雨【于付反】雪瀌瀌【符骄反】见晛【乃见反】曰【音越韩诗刘向作聿下章放此】消莫肯下【遐嫁反】遗式居娄【力住反荀子作屡】骄
　　集传比也瀌瀌盛貌晛日气也张子曰防言遇明者当自止【刘氏瑾曰盛雪见日气则自消正如此也】而王甘信之不肯贬下而遗弃之更益以长慢也
　　集説【姚氏舜牧曰防佞之人贬之则少退引之则日长必宜下遗之为是莫肯下遗则必自处于敖惰矣○顾氏起元曰此章喻明能消谗而王反长之式居娄骄言王信谗使小人以骄慢自处者不一也】
　　○雨雪浮浮见晛曰流如蛮如髦【叶莫侯反】我是用忧集传比也浮浮犹瀌瀌也流流而去也蛮南蛮也髦夷髦也书作髳【孔氏颖逹曰尔雅八蛮在南故为南蛮髦西夷之别名牧誓曰及庸蜀羌髳微卢彭濮人髳髦音义同】言其无礼义而相残贼也
　　集説【顾氏起元曰防言残害灭弃礼法我是用忧忧世变之趋也】
　　总论【欧阳氏修曰一章言虽骨肉之亲若遇之失其道则亦怨叛而乖离如角弓翩然而外反矣二章言下民亦将效上之所为也三章四章遂言效上之事五章六章则刺王所以不亲九族者由好谗佞也七章八章又述骨肉相怨之言】
　　角弓八章章四句
　　集説【刘氏瑾曰中庸之九经必以亲亲为先而其道则唯在于尊其位重其禄同其好恶此先王所以有常棣伐木頍弁行苇诸诗之深仁厚泽也今若此诗所刺则丧其治国平天下之本矣诗人所以于卒章深致其忧也】
　　有菀【音郁】者柳不尚息焉上帝甚蹈【战国防作上帝甚神】无自昵焉俾予靖之后予极焉
　　集传比也柳茂木也尚庶几也上帝指王也蹈当作神言威灵可畏也昵近靖安也极求之尽也○王者暴虐诸侯不朝而作此诗言彼有菀然茂盛之柳行路之人岂不庶几欲就止息乎以比人谁不欲朝事王者而王甚威神使人畏之而不敢近耳使我朝而事之以靖王室后必将极其所欲以求于我盖诸侯皆不朝而已独至则王必责之无已如齐威王朝周而后反为所辱也或曰兴也下章放此
　　集説【辅氏广曰视其君如上帝本知所尊也然王甚威神畏之而不敢近使我朝王则王室其可定乎然其后必求我而无已将反有所不堪者焉则又不可不虑此其所以不肯来朝也然亦岂得已哉】
　　○有菀者柳不尚愒【欺例反】焉上帝甚蹈【见上】无自瘵【侧界反叶子例反】焉【战国防作也】俾予靖之后予迈【叶力制反】焉
　　集传比也愒息瘵病也迈过也求之过其分也集説【李氏樗曰无自瘵焉言苟朝王适所以自病也○顾氏起元曰过分者取之于常法之外而物有所难继困之以不堪之事而责有所难塞所以无自瘵者不忍其予迈也】
　　○有鸟高飞亦傅【音附】于天【叶鐡因反】彼人之心于何其臻曷予靖之居以凶矜
　　集传兴也傅臻皆至也彼人斥王也居犹徒然也凶矜遭凶祸而可怜也○鸟之高飞极至于天耳彼王之心于何所极乎言其贪纵无极求责无已人不知其所至也如此则岂予能靖之乎乃徒然自取凶矜耳
　　集説【朱氏公迁曰鸟飞有所止王心无所极以意相反而为兴也○唐氏汝谔曰凶矜即上予极予迈之意盖贪纵无极则难弭责望无已则难塞加祸所不免矣】
　　总论【朱氏公迁曰始则虑其极欲以求扵我继则虑其过分以求扵我终则虑其贪欲无厌而加祸于我也】
　　菀柳三章章六句
　　集説【姚氏舜牧曰朝觐防同礼也尝闻一不朝则贬其爵二不朝则削其地三不朝则六师移之未闻来朝而反极其欲以求之且求之过其分如菀柳之所刺者春秋书天王求车亦此诗之指也】
　　桑扈之什十篇四十三章二百八十二句








　　钦定诗经传説彚纂卷十五
　　钦定四库全书
　　钦定诗经传说彚纂卷十六
　　都人士之什二之八
　　彼都人士狐裘黄黄其容不改出言有章行归于周万民所望【叶音亡】
　　集传赋也都王都也【郑氏康成曰城郭之域曰都○孔氏颖达曰举都邑者以都邑之人近政化有道先被其德也】黄黄狐裘色也【郑氏康成曰冬则衣狐裘黄黄然取温裕而已】不改有常也章文章也周镐京也○乱离之后人不复见昔日都邑之盛人物仪容之美而作此诗以叹惜之也
　　集说【范氏处义曰此章言都人之爲士者服先王之法服道先王之法言其服与言旣相称故万民皆望其容服不生慢易而爲法也○辅氏广曰容则德之符也言则德之发也容言如是则其德可知】
　　○彼都人士台笠缁撮【七活反叶租悦反】彼君子女绸【直畱反】直如发【叶方月反】我不见兮我心不说【音悦】
　　集传赋也台夫【音扶】须也【许氏谦曰台见南山有台传】缁撮缁布冠也其制小仅可撮其髻也君子女都人贵家之女也
　　绸直如发未详其义然以四章五章推之亦言其发之美耳【陆氏徳明曰绸密也○朱氏公迁曰绸直言其多而不曲局也或云如字当作其字】集说【严氏粲曰言都人之男子以台草爲笠以缁布爲冠撮持其发见俭素也彼君子家之女其爲髻密而直如其本发亦俭素也密是其发生之密直亦发之本性紧梳则顺其发性之直故曰密直如发疾时奢淫故我不见如此之风俗心思之而忧也】
　　○彼都人士充耳琇【音秀】实彼君子女谓之尹吉我不见兮我心苑【于粉反】结【叶缴质反】
　　集传赋也琇美石也以美石爲瑱【苏氏辙曰充耳瑱也实塞也】尹吉未详郑氏曰吉读爲姞【其吉反】尹氏姞氏周之昏姻旧姓也人见都人之女咸谓尹氏姞氏之女言其有礼法也【孔氏颖达曰常武曰王谓尹氏昭二十三年尹氏立王子朝是其世爲公卿明与周室爲昏姻也韩奕云爲韩姞相攸言汾王之甥是姞与周室爲昏姻也旣世贵旧姓昏连于王室家风不替是有礼法矣】李氏曰所谓尹吉犹晋言王谢唐言崔卢也【刘氏瑾曰晋之江左王谢唐之山东崔卢皆一时之望族爲世所称也】苑犹屈也积也【何氏楷曰风俗通云苑蕴也言薪蒸所蕴结故有积义】
　　集说【姚氏舜牧曰尹吉周之着姓大家凡国俗之趋向大抵都效大家之所爲故诗人特称之○徐氏常吉曰充耳琇实言士有礼服谓之尹吉言女有礼法】
　　○彼都人士垂带而厉【叶落盖反】彼君子女卷【音权】发如虿【初迈反】我不见兮言从之迈
　　集传赋也厉垂带之貌【孔氏颖达曰礼大带垂三尺○大带之垂者名之爲绅而复名爲厉者绅是带之名厉是垂之貌也】卷发鬓傍短发不可敛者曲上卷然以爲饰也虿螫【音释】虫也尾末揵【音防】然似发之曲上者【陆氏徳明曰长尾爲虿短尾爲蝎揵举也】迈行也盖曰是不可得见也得见则我从之迈矣思之甚也
　　集说【孔氏颖达曰彼都人士垂其带之饰而有厉然言其服饰有常也彼君子女乃卷曲其发末如虿之尾言其容仪有法也我今不见士女如是仪饰是故中心思之欲从之行也○徐氏光啓曰言从之迈与行归二句同意俱是设言得见之喜以甚其不得见之思耳】
　　○匪伊垂之带则有余匪伊卷之发则有旟我不见兮云何盱【喜俱反】矣
　　集传赋也旟扬也盱望也说见何人斯篇○此言士之带非故垂之也带自有余耳女之髪非故卷之也发自有旟耳言其自然闲美不假修饰也然不可得而见矣则如何而不望之乎
　　集说【辅氏广曰后二章但言其带与发者以见此犹不可得而见况于言与徳乎○徐氏光啓曰服饰气象固欲其盛美而有意文饰亦非盛世之象惟自然闲美不假修饰则无舒肆冶容之态而民生之咸获自尽槩可知矣】
　　总论【邓氏元锡曰都人士慕旧都化也化自上始服其服文以君子之容有其容文以君子之辞有其辞实以君子之徳民望而归之非化成俗美孰能与于此今邈不可见矣慕之至也】
　　都人士五章章六句
　　集说【孔氏颖达曰经言万民所望明都人爲人所法效也襄十四年左传引此二句服防曰逸诗也都人士首章有之礼记注亦言毛氏有之三家则亡今韩诗实无此首章时三家列于学官毛诗不得立故服以爲逸】
　　终朝采绿不盈一匊【弓六反】予发曲局薄言归沐
　　集传赋也自旦及食时爲终朝绿王刍也【郭氏璞曰菉蓐也今呼鸱脚莎○董氏逌曰楚辞曰薋菉葹以盈室王逸云终朝采菉今攷郑氏说以爲王刍则当逸时字爲菉矣】两手曰匊局卷【音权】也犹言首如飞蓬也○妇人思其君子而言终朝采绿而不盈一匊者思念之深不专于事也又念其发之曲局于是舍之而归沐以待其君子之还也
　　集说【苏氏辙曰王刍易得之菜终朝采之而不盈匊意不在所采也妇人夫不在无容饰故曰予发曲局矣庻几君子之归而沐之也】
　　○终朝采蓝【卢谈反】不盈一襜【尺占反叶都甘反】五日爲期六日不詹【音占叶都甘反】
　　集传赋也蓝染草也【孔氏颖达曰蓝可以染青故淮南子云青出于蓝月令仲夏无刈蓝是可以染之草】衣蔽前谓之襜卽蔽膝也詹与瞻同五日爲期去时之约也六日不詹过期而不见也【李氏樗曰所谓期逝不至也】
　　集说【李氏公凯曰君子久役妇人独处往采蓝草易得之物而终一朝之久乃不满一襜焉是其忧思而不专于事也因慨叹曰昔君子之去也约五日爲归期今六日而犹不见焉如之何而勿思】
　　○之子于狩【尺救反】言韔【勅亮反】其弓【叶姑反】之子于钓言纶之绳
　　集传赋也之子谓其君子也理丝曰纶○言君子若归而欲往狩耶我则爲之韔其弓欲往钓耶我则爲之纶其绳望之切思之深欲无往而不与之俱也集说【吕氏祖谦曰邱氏曰是子往猎我则爲之纳弓于韔中往钓我则爲之缗绳于竿今久而不归思其如此而不可得也○何氏楷曰此下二章皆预拟之词】
　　○其钓维何维鲂【音房】及鱮【音叙叶音湑】维鲂及鱮薄言观者【叶掌与反】
　　集传赋也于其钓而有获也又将从而观之亦上章之意也【邹氏泉曰上兼言狩此偏言钓者因上章钓之文在下接言之盖亦举此以该彼也】集说【董氏逌曰维鲂及鱮薄言观者言其得鱼之多使观者乐也○姚氏舜牧曰韔弓纶绳非妇人事而况观其所爲钓者乎此盖甚言思之至极耳若曰如其至也我愿爲之役与之周旋不舍也】总论【沈氏守正曰通诗总是思念之情末二章则思中之摹拟也方采绿而忽思发之曲局而归沐之情景可想五日六日亦是大约言之耳末二章总是无往而不与之俱意中事诗中景也】采绿四章章四句
　　集说【郝氏敬曰人情者圣王之田男女居室人之大欲古者用民之力嵗不过三日新昏三月不从政恤其私也今使其室家暌离匹妇衔怨故圣人录是诗以明王道本乎人情尔】
　　芃芃【蒲东反】黍苗阴雨膏【古报反】之悠悠南行召伯劳【力报反】之
　　集传兴也芃芃长大貌悠悠逺行之意○宣王封申伯于谢命召穆公往营城邑故将徒役南行而行者作此言芃芃黍苖则惟阴雨能膏之悠悠南行则惟召伯能劳之也【苏氏辙曰宣王国申伯于谢使召伯往营之召公之劳行者犹阴雨之膏黍苖也○何氏楷曰劳之谓慰其劳苦恤其饥渇拊循劝勉如天泽沃然其劳也盖膏也】
　　集说【孔氏颖达曰言芃芃长大者是黍苖也此黍苖所以得长大者天以阴雨之泽膏润之故也以兴宣王之时众人所以得悦乐者由王以恩惠之泽养育之故也其时之人在国则蒙君之恩泽其行又得臣之劳来故言悠悠众多而南行者是营谢邑之人召伯则又能劳来劝悦以先之言知人之劳苦也】
　　○我任【音壬】我辇【力展反】我车我牛【叶鱼其反】我行旣集盖云归哉【叶将黎反】
　　集传赋也任负任者也【孔氏颖达曰谓器物人所负持】辇人挽【音晚】车也【周礼乡师注辇人挽行所以载任器也】牛所以驾大车也集成也营谢之役旣成而归也【吕氏祖谦曰邱氏曰盖云归哉谓解之使说也○何氏楷曰盖者未定之辞功旣就庶可言归哉】
　　集说【王氏安石曰召伯之遇役夫如此○严氏粲曰二章言营谢之役盖任辇车牛是工役之事也召穆公之营谢也知役夫之劳故皆呼而谕之曰俟我南行营谢之功已成盖云归哉示以归期安其心也○姚氏舜牧曰细玩我任我辇二章数我字似召伯之所以劳之者此民之乐爲役也】
　　○我徒我御我师我旅我行既集盖云归处
　　集传赋也徒歩行者御乘车者五百人爲旅五旅爲师春秋传曰君行师从卿行旅从【孔氏颖达曰旅属于师徒行御车还是师旅之人而经别之者以其所司各异故亦历言以类上章也○范氏处义曰召伯天子之卿视君故言师旅也】
　　集说【王氏安石曰召伯之遇征夫如此○朱氏道行曰行役者无不告劳亦无不亟言还归今独曰我行旣集便有欣然先竣役而不敢以家念参者召伯之激劝神也】
　　○肃肃谢功召伯营之烈烈征师召伯成之
　　集传赋也肃肃严正之貌谢邑名申伯所封国也今在邓州信阳军【皇舆表邓州今南阳府邓州信阳军今汝宁府信阳州隶河南】功工役之事也营治也烈烈威武貌征行也
　　集说【郑氏康成曰美召伯治谢邑则使之严正将师旅行则有威武也○姚氏舜牧曰征师役众也人众而役大非威信以号召鼔舞有不能作其勇烈者故曰召伯成之○薛氏志学曰肃肃以规模形势言营之谓区画董治之也烈烈以趋事赴功言成之谓鼔舞激劝之也】
　　○原隰旣平泉流旣清召伯有成王心则宁
　　集传赋也土治曰平水治曰清○言召伯营谢邑相其原隰之宜通其水泉之利【王氏安石曰原隰旣平则疆其土田故也泉流旣清则理其沟洫故也○张氏榜曰建侯开国民事爲重故又以土田言之】此功旣成宣王之心则安也【朱氏公迁曰当时宣王以彻申伯土田爲命故云然】
　　集说【吕氏祖谦曰天子子万姓者也大臣虑四方者也方伯分一面者也申伯之体势不重则无以鎭定南服召穆公身爲卿士岂得辞其忧责哉宣王虽深居九重宵旰之虑固未尝一日忘之也必待召公告厥成功而王心始宁焉此眞知职分者也○辅氏广曰此章又重言营谢之功水土悉得其平治者皆召伯成之而天子之心亦得以自安也召伯之出爲营谢耳然谢功旣成而上则有以安夫天子报功之心下则有以成夫师旅威武之势则其经画之方保绥之德非有大过人者能如是乎】
　　总论【许氏谦曰上公则下悦盖申伯诚有功于天下而封之故民虽劳无怨而且乐道其事也其末章旣喜谢邑之平治颂召伯之成功而归重于王心之宁忘己之劳以奉其上惟欲得王心之安耳此见忠实之情太平之气象也○邹氏泉曰首章言召公能劳其役也二章三章言行役者感激劝勉必谢功既成而后归也四章归功于召公末章则美其成功之大也】
　　黍苖五章章四句
　　集传此宣王时诗与大雅崧高相表里【姚氏舜牧曰崧高云维申及甫维周之翰四国于蕃四方于宣又云申伯之德柔惠且直揉此万邦闻于四国则申伯之功德可见矣此王命召伯营申伯之宅民争劝而乐成之也】
　　集说【何氏楷曰谢爲荆徐要冲之地封申伯于此则足以鎭抚南国宣王之心则安也观崧高之诗一则曰南土是保再则曰戎有良翰则王心之所以宁可知不独谓其足以笃厚元舅克副亲亲贤贤之念己也】
　　隰桑有阿其叶有难【乃多反】旣见君子其乐【音洛下同】如何集传兴也隰下湿之处宜桑者也【孔氏颖达曰下湿曰隰桑宜在湿润之所隰之近畔宜桑以今验之实然也】阿美貌难盛貌皆言枝叶条垂之状○此喜见君子之诗言隰桑有阿则其叶有难矣旣见君子则其乐如何哉词意大槩与菁莪相类然所谓君子则不知其何所指矣或曰比也下章放此【刘氏瑾曰所谓比者盖以隰桑枝叶顔色之美比君子容貌威仪之盛亦与菁莪比意相类】集说【吕氏祖谦曰是诗三以隰桑爲兴皆形容乐见贤者之精神情意也】
　　○隰桑有阿其叶有沃【乌酷反叶郁防反】旣见君子云何不乐集传兴也沃光泽貌【刘氏彝曰沃谓长茂光泽如膏之沃也】
　　集说【邹氏泉曰其乐如何欲自言而非言语所能形容也云何不乐欲自止而非在我所能遏抑也】
　　○隰桑有阿其叶有幽【叶于交反】旣见君子德音孔胶【音交】集传兴也幽黒色也【孔氏颖达曰难爲叶之茂沃言叶之柔幽是叶之色言桑叶茂盛而柔软则其色纯黒故三章各言其一也】胶固也
　　集说【辅氏广曰徳音孔胶谓君子之德音足以感人使之甚胶固而不可解也○朱氏公迁曰此章见其可乐之实下章之诚爱亦本于此耳】
　　○心乎爱【叶许旣反】矣遐不谓矣中心藏之何日忘之集传赋也遐与何同表记作瑕郑氏注曰瑕之言胡也谓犹告也○言我中心诚爱君子而旣见之则何不遂以告之而但中心藏之【董氏逌曰中心藏之结于心也】将使何日而忘之耶【吕氏祖谦曰邱氏曰诗人自道其爱贤之意】楚辞所谓思公子兮未敢言意盖如此爱之根于中者深故发之迟而存之久也
　　集说【辅氏广曰上章旣言徳音孔胶故此遂言诚爱之意惟其德音之感人者胶固而不忘故其诚爱之深发之迟存之久而至于如此也○姚氏舜牧曰爱出于根心卽从而谓之亦不能尽但藏之中心有不能终忘者耳中心藏正与心乎爱相应】
　　总论【黄氏佐曰此诗首三章是屡兴其见之之喜末一章是极道其爱之之诚】
　　隰桑四章章四句
　　白华【音花】菅【音奸】兮白茅束兮之子之逺俾我独兮
　　集传比也白华野菅也已沤爲菅【陆氏玑曰菅似茅而滑泽无毛根下五寸中有白粉者柔韧宜爲索沤乃尤善矣○陆氏佃曰未霑人功故谓之野菅菅茅属也而其华白故曰白华】之子斥幽王也俾使也我申后自我也○幽王娶申女以爲后又得襃姒而黜申后故申后作此诗言白华爲菅则白茅爲束二物至微犹必相须爲用何之子之远而俾我独耶
　　集说【朱子曰读诗之法且如此章盖言白华与茅尚能相依而我与子乃相去之远何哉○朱氏公迁曰宜相得而反相遗可怨者也】
　　附录【苏氏辙曰取白华而沤之又束以白茅焉言表里无不洁也今申后之修如此幽王远之而近襃姒使独居焉何哉】
　　○英英白云露彼菅茅【叶莫侯反】天步艰难之子不犹集传比也英英轻明之貌白云水土轻清之气当夜而上腾者也露卽其防而下降者也【季氏本曰天无云则有露有云则无露白云水土轻清之气未爲层云也而英英如花朶然则尤轻而不蔽明矣故其气薄而易防是不露而犹露也】歩行也天歩犹言时运也犹图也或曰犹如也○言云之泽物无微不被今时运艰难而之子不图不如白云之露菅茅也
　　集说【严氏粲曰言王之恩泽当均及之如白云之覆露菅茅皆蒙润泽也今天运艰难而幽王不如是也归之天运谓已所遭之不幸耳】
　　○滮【符彪反】池北流浸彼稻田【叶地因反】啸歌伤怀念彼硕人集传比也滮流貌北流丰镐之闲水多北流硕人尊大之称亦谓幽王也○言小水微流尚能浸灌王之尊大而反不能通其宠泽所以使我啸歌伤怀而念之也
　　集说【郑氏康成曰池水之泽浸润稻田使之生殖喻王无恩意滮池之不如也】
　　附录【王氏应麟曰水经注鄗水又北流西北注与滮池合水出鄗池西而北流入于鄗世传以爲水名○寰宇记渭水西自京兆鄠县流入长安汉建元三年造便桥跨渭斯滮池之别名西北合渭水】
　　○樵【徂焦反】彼桑薪卬【五纲反】烘【火东反】于煁【市林反】维彼硕人实劳我心
　　集传比也樵采也桑薪薪之善者也卬我烘燎也煁无釡之灶可燎而不可烹饪者也【郭氏璞曰今之三隅灶也○孔氏颖达曰无釜之灶其上燃火谓之烘本爲此灶止以燃火照物若今火炉也】○桑薪宜以烹饪而但爲燎烛以比嫡后之尊而反见卑贱也集说【程子曰樵彼桑薪不用而我烘于煁灶兴王之舍嫡后之尊而专宠于嬖人也维王之所爲如此所以劳伤我心也】
　　○鼓钟于宫声闻【音问】于外念子懆懆【七到反】视我迈迈集传比也懆懆忧貌迈迈不顾也【何氏楷曰懆说文云愁不安也陆德明云愁不申也非一念之而已故曰懆懆迈说文云远行也王之视我望望然不顾若迈而又迈然者远之之甚也】○鼓钟于宫则声闻于外矣念子懆懆而反视我迈迈何哉
　　集说【程子曰此章自伤其诚意之不能动王也鼔钟于宫而声闻于外今我中心念子而曾不感动视我迈迈而去迈迈去远不顾之意○季氏本曰宫者深密之地言鼔钟于深宫必声闻于外以比中有实徳则王必知之而有感动也此盖反躬自责之辞】
　　○有鹙【音秋】在梁有鹤在林维彼硕人实劳我心
　　集传比也鹙秃鹙也【陆氏佃曰鹙性贪恶一名扶老状如鹤而大长颈赤目其毛辟水毒头高八九尺善与人鬭好啗蛇】梁鱼梁也○苏氏曰鹙鹤皆以鱼爲食然鹤之于鹙清浊则有闲矣今鹙在梁而鹤在林鹙则饱而鹤则饥矣幽王进襃姒而黜申后譬之养鹙而弃鹤也
　　集说【欧阳氏修曰有鹙在梁有鹤在林言二物皆非其所处如妾不宜居正位而妻不宜被远弃也】
　　○鸳鸯在梁戢其左翼之子无良二三其德
　　集传比也戢其左翼言不失其常也【刘氏瑾曰戢其左翼以相依于内舒其右翼以防患于外此禽鸟匹偶竝栖之常也】良善也二三其德则鸳鸯之不如矣
　　集说【王氏安石曰鸳鸯能好其匹雄雌相从不失其性也○谢氏枋得曰衞诗云士也罔极二三其德亦刺夫妇之相弃背也与此意合】
　　○有扁【歩典反】斯石履之卑兮之子之远俾我疷【都礼反叶乔移反】兮
　　集传比也扁卑貌俾使疷病也○有扁然而卑之石则履之者亦卑矣如妾之贱则宠之者亦贱矣是以之子之远而俾我疷也
　　集说【季氏本曰人履扁石而卑以比宠妾而贱自贱如此岂硕人所宜哉故我以远我爲病非爲我之失爱也正以王自失其所以爲尊耳】
　　总论【程子曰诗大意刺王专宠失上下之分○刘氏瑾曰此诗章多而句少八章皆爲比体一章以一事爲喻反覆讽咏以泄其情而犹不能絶念于王可谓怨而不怒者矣】
　　白华八章章四句
　　集说【李氏樗曰此诗大抵与绿衣相类绿衣之诗专以绿衣取譬此诗则泛取譬喻体虽不同而发明嫡妾之分则一也】
　　緜蛮黄鸟止于丘阿道之云远我劳如何饮【于鸩反】之食【音嗣】之敎之诲之命彼后车谓之载之
　　集传比也緜蛮鸟声【何氏楷曰以其声之微细相连不絶如緜而鸟语不可与人解又似蛮也】阿曲阿也【孔氏颖达曰卷阿云有卷者阿知丘阿是邱之曲中也】后车副车也○此微贱劳苦而思有所托者爲鸟言以自比也盖曰緜蛮之黄鸟自言止于丘阿而不能前盖道远而劳甚矣当是时也有能饮之食之敎之诲之又命后车以载之者乎
　　集说【邹氏泉曰饮之食之欲其周恤乎己也敎之诲之欲其指示乎己也后车载之欲其振拔乎己也○唐氏汝谔曰止于丘阿非得所止之意乃倦飞而止不得已而然也道远非一蹴能到而劳苦不胜非不欲前实不能前耳故下遂致冀望之语】
　　○緜蛮黄鸟止于丘隅岂敢惮行畏不能趋饮之食之敎之诲之命彼后车谓之载之
　　集传比也隅角【朱子曰丘隅岑蔚之处】惮畏也趋疾行也集说【郝氏敬曰以微贱之分岂敢惮行但畏力疲不能趋庶几贵显者一假援之而已】
　　○緜蛮黄鸟止于丘侧岂敢惮行畏不能极饮之食之敎之诲之命彼后车谓之载之
　　集传比也侧傍极至也国语云齐朝驾则夕极于鲁国
　　集说【张氏彩曰行百里者半九十言末路之难也故曰畏不能极】
　　总论【辅氏广曰微贱之臣奔走行役道远而劳甚至爲鸟言以自比而求所托焉固仁人君子所宜动心者也○郝氏敬曰诗不敢直愬而自托于鸟不敢辞劳而但告哀于人黄鸟睍睆应节趋时人所喜悦故以爲比志苦而辞卑乃所以爲温柔敦厚之意也○章氏甫曰周之盛世大司徒以保息六养万民三曰振穷四曰恤贫五曰寛疾岂有如緜蛮诗人所思者乎可以观世变矣】
　　緜蛮三章章八句
　　集说【徐氏光啓曰此诗比体与硕鼠采苓一例其初托言于鸟下只直言己志而已】
　　幡幡【孚烦反】瓠叶采之亨【叶铺郎反】之君子有酒酌言甞之集传赋也幡幡瓠叶貌【罗氏愿曰瓠其叶可爲菜】○此亦燕饮之诗言幡幡瓠叶采之亨之至薄也然君子有酒则亦以是酌而甞之盖述主人之谦词言物虽薄而必与宾客共之也
　　集说【孔氏颖达曰幡幡然者是瓠之叶也采取之又亨煮之酿以爲饮酒之菹也言古者不以微薄而废礼○王氏安石曰甞其旨否然后行献酬之礼】
　　○有兔【它故反】斯首炮【白交反】之燔【音烦叶汾干反】之君子有酒酌言献【叶虚言反】之
　　集传赋也有兔斯首一兔也犹数鱼以尾也毛曰炮加火曰燔亦薄物也献献之于宾也
　　集说【郑氏康成曰炮之燔之者将以爲饮酒之羞也饮酒之礼旣奏酒于宾乃荐羞】
　　○有兔斯首燔之炙【音只叶陟略反】之君子有酒酌言酢【才洛反】之
　　集传赋也炕【音抗】火曰炙谓以物贯之而举于火上以炙之酢报也宾旣卒爵而酌主人也
　　集说【郑氏康成曰凡治兔之宜鲜者毛炮之柔者炙之干者燔之】
　　○有兔斯首燔之炮【叶蒲侯反】之君子有酒酌言醻【市周反】之集传赋也醻导饮也
　　集说【胡氏一桂曰主人旣饮酢爵欲以醻宾又酌而先自饮以导之然后复酌而进于宾故谓之醻○张氏彩曰一物而三举之者以礼有献酢醻故也酒三行而殽惟一兔首益以见其约矣】总论【杜氏预曰古人不以微薄废礼虽瓠叶首犹与宾客享之○姚氏舜牧曰瓠叶之采亨兔首之燔炙可谓薄矣而情由此达礼由此行君子不以爲简传曰苟有明信防溪沼沚之毛可羞于王公此之谓也】
　　瓠叶四章章四句
　　集说【徐氏常吉曰丰以燕宾者鱼丽是也易鼎之彖传曰大亨以养圣贤薄以燕宾者瓠叶是也易损之彖曰二簋可用享知易之意则知诗之意矣】
　　渐渐【竝士衔反下同】之石维其高矣山川悠逺维其劳矣武人东征不遑朝【叶直高反】矣
　　集传赋也渐渐高峻之貌武人将帅也遑暇也言无朝旦之暇也○将帅出征经歴险远不堪劳苦而作此诗也
　　集说【欧阳氏修曰渐渐高石与悠远之山川皆叙其所歴险阻之劳○刘氏彝曰渐渐之石维其高矣者谓所歴之路高峻峭防非攀援则不可以登也山川悠远维其劳矣者山穷者川断之川尽者山闲之重重相闲远不可极不曰悠远乎】
　　○渐渐之石维其卒【在律反】矣山川悠逺曷其没【叶莫笔反】矣武人东征不遑出矣
　　集传赋也卒崔嵬也谓山巓之末也曷何没尽也言所登历何时而可尽也不遑出谓但知深入不暇谋出也
　　集说【黄氏佐曰不暇谋出则甚于无朝旦之暇矣】
　　○有豕白蹢【音的】烝涉波矣月离于毕俾滂【普郞反】沱【徒何反】矣武人东征不遑他【汤何反】矣
　　集传赋也蹢蹄烝众也离月所宿也毕星名【朱子曰毕是漉鱼底叉网漉鱼则其汁水淋漓而下若雨然毕星名义盖取此今毕星上有一柄下开两叉形亦类毕故月宿之则雨】豕涉波月离毕将雨之验也【陆氏佃曰犬喜雪马喜风豕喜雨故天将雨则豕渉水波也○胡氏一桂曰毕星好雨月水之精离毕而雨星象相感如此】○张子曰豕之负涂曵泥其常性也今其足皆白众与渉波而去水患之多可知矣此言久役又逢大雨甚劳苦而不暇及他事也
　　集说【孔氏颖达曰豕渉入水是在地爲将雨之征月更离歴于毕之阴星在天爲将雨之候果致大雨使其水滂沱而盛役人遇之尤以疲病不暇更有他事矣○欧阳氏修曰谓在险阻之中惟雨是忧不遑及他也履险遇雨征行所尤苦故以爲言】
　　总论【辅氏广曰世之治也行者之劳未尝自言而上之人则汲汲然以言其劳之可念世之乱也上之人未甞念其劳而言之而行者则自言其劳苦而不置焉夫使劳者自言而上之人不加恤焉乌在其爲民之父母也○朱氏公迁曰一章则兵起在道而无休息之期二章则悬军入险而无出险之计三章则以持戈执戟之劳有霑体涂足之苦是以智虑废而忧患専也】
　　渐渐之石三章章六句
　　苕【音条】之华【音花】芸【音云】其黄矣心之忧矣维其伤矣
　　集传比也苕陵苕也本草云卽今之紫葳蔓生附于乔木之上其华黄赤色亦名凌霄【郑氏康成曰陵苕之华紫赤而繁】○诗人自以身逢周室之衰如苕附物而生虽荣不久故以爲比而自言其心之忧伤也
　　集说【李氏公凯曰周室将衰如苕华之将落芸然而黄不能久矣是以我心忧愁而自伤所遇之如此也】
　　○苕之华其叶青青【子零反】知我如此不如无生【叶桑经反】集传比也青青盛貌然亦何能久哉
　　集说【孔氏颖达曰上言将落则此已落矣又言其叶明唯叶在耳○季氏本曰言我本不意所遇之世如此若知我如此则不如无生谓生则不忍见也】
　　○牂【子桑反】羊坟【扶云反】首三星在罶【音柳】人可以食鲜【息浅反】可以饱【叶补苟反】
　　集传赋也牂羊牝羊也坟大也羊瘠则首大也【郑氏樵曰牝羊首小今也羸瘰反首大而身小】羀笱也羀中无鱼而水静但见三星之光而已○言饥馑之余百物雕耗如此苟且得食足矣岂可望其饱哉
　　集说【朱子曰周家初兴时周原膴膴堇荼如饴苦物亦甜及其衰也牂羊坟首三星在羀人可以食鲜可以饱直恁地萧索○向氏楫曰言羊以见陆物言鱼以见水物其去无羊鱼丽之世远矣】总论【邹氏泉曰首二章言衰世难久存而深致其感末章言百物皆雕耗而不聊其生见其所以不能久存也】
　　苕之华三章章四句
　　集传陈氏曰此诗其词简其情哀周室将亡不可救矣诗人伤之而已
　　何草不黄何日不行【叶户郎反】何人不将经营四方
　　集传兴也草衰则黄将亦行也○周室将亡征役不息行者苦之故作此诗言何草而不黄何日而不行何人而不将以经营于四方也哉
　　集说【李氏樗曰何日不行以见其一岁之中无日不行也何人不将以见其一国之中无人得免也○朱氏公迁曰以草之憔悴兴人之劳苦而语又相呼也】
　　○何草不【叶胡匀反】何人不矜【古顽反韩诗作鳏叶居陵反】哀我征夫独爲匪民
　　集传兴也赤黑色也旣黄而也【王氏质曰草自黄而与苕自华黄而叶青同爲时节之变】无妻曰矜言从役过时而不得归失其室家之乐也哀我征夫岂独爲非民哉
　　集说【李氏樗曰哀我征夫独爲匪民言以我征夫爲非民乎盖以民视之则仁爱之必不至于久役也今旣不以民视之故不复顾惜之也】
　　○匪兕【徐履反】匪虎率彼旷野【叶上与反】哀我征夫朝夕不暇【叶后五反】
　　集传赋也率循旷空也○言征夫非兕非虎何爲使之循旷野而朝夕不得闲暇也
　　集说【孔氏颖达曰野兽可常在外今非是兕非是虎何爲久不得归常循彼空野之中与兕虎无异乎○王氏质曰言不以民待下也】
　　○有芃【薄工反】者狐【与车叶】率彼幽草有栈【士板反】之车行彼周道
　　集传兴也芃尾长貌栈车役车也周道大道也言不得休息也
　　集说【李氏公凯曰彼芃然之狐循于幽草之中则其宜也今我何爲亦乘此有栈之车而行彼周道之上乎】
　　总论【顾氏起元曰此反覆伤已征役之不息也首章言役之重困二章言失其家室之乐三章伤其自同于物四章伤其物之不如也】
　　何草不黄四章章四句
　　集说【辅氏广曰苕之华言国家之衰微时物之雕耗人民不聊其生天运穷矣何草不黄言士民役使之繁数征行之劳苦上之人视之与禽兽无异人事极矣周室至是无可爲矣此黍离之所以降爲国风也○朱氏公迁曰自菀柳至此其诗多似风体雅降爲风亦有其渐欤】都人士之什十篇四十三章二百句















　　钦定诗经传说彚纂卷十六
<经部,诗类,钦定诗经传说汇纂>
　　钦定四库全书
　　钦定诗经传说彚纂卷十七
　　大雅三
　　集传说见小雅
　　集説【朱子曰大雅非圣贤不能为平易明白正大光明○熊氏禾曰案小雅集传云正大雅防朝之乐受厘陈戒之辞文王大明緜三篇国语皆以为两君相见之乐朱子谓特举其一端而言其实天子诸侯防朝之乐也皇矣追述大王王季之徳业与大明緜诗同意生民又推本后稷所以积行累功之由朱子疑为郊祀之后受厘颁胙之诗旱麓有玉瓒享祀神劳等语或亦受厘之乐思齐追述大任大姒大姜之徳言文王御家在宫之事为详疑此入而燕处之乐灵台岂亦出而游观之乐乎若棫朴言文王之徳下武有声皆兼言武王之事其乐或用之宗庙或用之朝廷今皆不可知若行苇以下四篇为受厘之辞公刘以下三篇为陈戒之辞则又明白晓然者矣惜其被之声歌者其音节已不复存然善观诗者但玩其辞气亦足以识先王之雅道矣○黄氏佐曰左传吴季札观周乐至于大雅曰广哉熙熙乎曲而有直体其文王之徳乎乐记师乙亦曰广大而静疏逹而信者宜歌大雅又曰夫歌者直已而陈徳也动已而天地应焉四时和焉星辰理焉万物育焉猗与文王之徳章于关雎麟趾之化本之以和敬成之以仁厚纯亦不已犹于穆之神也武王传及成康仪刑而已后王厉及宣幽依违文王之徳者则变大雅之美刺作矣然歌乐以养成天子之徳则惟正大】
　　【雅为常奏之声而大师道其徳焉故经解论乐曰其在朝廷则道仁圣礼义之序燕处则听雅颂之音所谓直已而陈徳也理义深长词防广大其斯所以异诸小雅者欤】
　　文王之什三之一
　　文王在上于【音乌下同】昭于天【叶铁因反】周虽旧邦其命维新有周不显帝命不时【叶上纸反】文王陟降在帝左右【叶羽已反】集传赋也于叹辞昭明也命天命也不显犹言岂不显也帝上帝也不时犹言岂不时也左右旁侧也○周公追述文王之徳明周家所以受命而代商者皆由于此以戒成王此章言文王旣没而其神在上昭明于天是以周邦虽自后稷始封千有余年而其受天命则自今始也夫文王在上而昭于天则其徳显矣周虽旧邦而命则新则其命时矣故又曰有周岂不显乎帝命岂不时乎盖以文王之神在天一升一降无时不在上帝之左右【辅氏广曰与中庸所谓洋洋乎如在其上如在其左右之意同盖非貌说实理然也】是以子孙防其福泽而君有天下也春秋传天王追命诸侯之词曰叔父陟恪在我先王之左右以佐事上帝【朱氏公迁曰昭公七年追锡卫襄公策命之词】语意与此正相似或疑恪亦降字之误理或然也
　　集説【欧阳氏修曰文王在上于昭于天者据武王以为言也言武王虽灭殷而有天下然由文王在上其徳昭著于天也周虽旧邦其命维新者据后稷公刘以来为言也言周自上世以来为周久矣至文王始受天之眷命而兴盛也文王陟降在帝左右者谓其俯仰之闲常如在帝左右言为天所亲辅也○王氏安石曰周受封自后稷则为其邦旧矣至文王而天命之肇造区夏则其命维新矣不显则所以甚言其显也不时则所以甚言其时也惟其徳之显是以为帝命之时也○蘓氏辙曰圣人先天而天弗违后天而奉天时与天如一故也诗于天人之际多以陟降言之○朱子语类问周受命如何曰命如何受于天只是人与天同然观周自后稷以来积仁累义到此时人心奔赴自有不容已○徳显命时闲不容息盖以文王徳合乎天一陟一降常在上帝之左右与之同运而无违也】
　　○亹亹【音尾】文王令闻【音问】不已陈锡哉周侯文王孙子【叶奨里反】文王孙子本支百世凡周之士不显亦世
　　集传赋也亹亹强勉之貌【辅氏广曰亹亹虽训强勉然亦有继续不已之意与四章缉熙二字相似】令闻善誉也陈犹敷也哉语辞侯维也本宗子也支庶子也【孔氏颖逹曰以树木本榦喻适枝叶喻庶言文王子孙本榦枝叶适子庶子皆传国百世由文王之徳堪使蕃滋故也】○文王非有所勉也纯亦不已而人见其若有所勉耳其徳不已故今旣没而其令闻犹不已也【李氏樗曰惟文王亹亹故其令闻亦不已盖有实者必有名也】令闻不已是以上帝敷锡于周维文王孙子则使之本宗百世爲天子支庶百世爲诸侯而又及其臣子使凡周之士【孔氏颖逹曰士者下至诸侯及王朝公卿大夫总称】亦世世修徳与周匹休焉【李氏樗曰天既锡之以造周之命又及其子孙又及其臣之子孙则文王之徳盛矣而天之所以锡文王亦至矣】
　　集説【郑氏康成曰勉勉乎不倦文王之勤用明徳也其善声闻日见称歌无止时也乃能受命造周其子孙适爲天子庶爲诸侯皆百世凡周之士谓其臣有光明之德者亦得世世在位重其功也○王氏安石曰凡周之士亦皆世显则秉文之徳故也○黄氏櫄曰文王至诚之德亹亹而不已则发而爲令闻亦无有穷已推而及于后世亦无有穷已八百其年三十其世皆已基于文王之时矣○朱氏公迁曰文王盛德之着不以今昔而有闲则天之福其后者亦不以子孙臣子而有闲也○朱氏善曰此诗言不显者三有周不显自圣人言之也不显亦世与世之不显自臣子言之也上章以徳言此章以世言惟其徳之显是以其传世亦显也上章言文王之徳之神此章以下専言徳者周公告戒成王固欲其法先王之显徳保上天之显命非但欲其求之窈冥恍惚而已也】
　　○世之不显厥犹翼翼思皇多士生此王国【叶于逼反】王国克生维周之桢【音贞】济济【子礼反】多士文王以宁
　　集传赋也犹谋翼翼勉敬也【辅氏广曰勉则无怠敬则无他谋犹如此则其忠诚可知矣】思语辞皇美桢榦也【朱子曰榦者版筑之桢榦今人筑墙必立一本于中为骨谓之夜义木横曰桢直曰榦】济济多貌【毛氏苌曰济济多威仪也○孔氏颖逹曰多士是上世显之人则诸侯及公卿大夫此文皆兼之】○此承上章而言【朱氏公迁曰承上章末句専以人臣之世言】其传世岂不显乎而其谋犹皆能勉敬如此也美哉此众多之贤士而生于此文王之国也文王之国能生此众多之士则足以爲国之榦而文王亦赖以爲安矣【辅氏广曰自文王之时言之则文王之身固以多士宁矣自成王之时言之则文王之神亦以多士宁也】盖言文王得人之盛而宜其传世之显也
　　集説【欧阳氏修曰言周之兴也不独其君因其世徳其众士佐文王成功业者亦世有显名而谋事忠敬惟此多士生于周国为榦事之臣文王用之以宁周邦也○刘氏彜曰济济多士本由文王教化陶范而生也而文王之邦国又待多士济济以为安宁焉犹人勤于菑田反以自养乐于植材反以自庇○王氏安石曰桢国所恃以立也周获天人之助矣故能生周之桢也○辅氏广曰多士之生于周国为之桢榦二程子论治天下之道未始不以求贤才为先务者以此然则天之所以使周之士传世之显者非所以为周之士乃所以为周之国也○严氏粲曰墙恃榦而立国恃人而立此章述周士之盛○朱氏公迁曰传世之显即谋猷勉敬而可见谋猷勉敬是以能为周之桢榦而文王赖之以安也美哉多士生此王国可谓盛矣然非王国克生何以能致是哉谓之克生则所以长育作成者有其道故羣臣之徳传及子孙而世之显也如此】
　　○穆穆文王于缉【七入反】熙敬止假【古雅反】哉天命有商孙子商之孙子其丽不亿上帝既命侯于周服【叶蒲北反】集传赋也穆穆深远之意缉续熙明亦不已之意【真氏徳秀曰诗言缉熙者四文王之诗于缉熙敬止以徳言也敬之之诗曰学有缉熙于光明以学言也维清之诗曰维清缉熙文王之典昊天有成命曰于缉熙单厥心二者以事言也】止语辞假大丽数也不亿不止于亿也侯维也○言穆穆然文王之徳不已其敬如此是以大命集焉以有商孙子观之则可见矣盖商之孙子其数不止于亿然以上帝之命集于文王而今皆维服于周矣【严氏粲曰释文云服事也用也故为臣而见用谓之服言服行其职也】
　　集说【毛氏苌曰盛徳不可为众也○孔氏颖逹曰此作在成王之时从后见其归周夲而美之耳○辅氏广曰先生谓四章始言文王之所以圣与夫上昭于天不已于令闻者止在于敬之缉续煕明不已而已可谓深得周公之心及文王之徳也程先生曰毋不敬可以对越上帝观文王之诗则可见矣○张氏所望曰光明者敬之本体继而续之使其常明而不昏即所谓不已其敬也】
　　○侯服于周天命靡常殷士肤敏祼【古乱反】将于京【叶居良反】厥作祼将常服黼【音甫】冔【况甫反】王之荩【才刃反】臣无念尔祖集传赋也诸侯之大夫入天子之国曰某士【朱氏公迁曰曲礼注云列国卿大夫其命数与天子之士等】则殷士者商孙子之臣属也【严氏粲曰殷士总言商之孙子及其旧臣犹书称尔殷遗多士及兹殷庶士也】肤美敏疾也祼灌鬯也【严氏粲曰祼谓以鬯酒献尸尸受酒而灌于地以降神也祼灌古字通也】将行也酌而送之也【孔氏颖逹曰天官小宰云凡祭祀赞祼将之事注以将为送则此言祼将亦宜为送但祼是送爵亦是行之其义同也】京周之京师也黼黼裳也【孔氏颖逹曰冬官缋人云白与黑谓之黼祭服不止于黼举一章而表之耳○董氏逌曰黼绣于裳虽章数不同皆以黼为裳也】冔殷冠也【孔氏颖逹曰郊特牲及士冠礼皆云周弁殷冔夏收故知冔殷冠也】盖先代之后统承先王修其礼物作宾于王家【蔡氏沈曰修其典礼文物不使废壊以备一王之法也賔以客礼遇之也】时玊不敢变焉而亦所以为戒也王指成王也荩进也言其忠爱之笃进进无已也无念犹言岂得无念也尔祖文王也○言商之孙子而侯服于周以天命之不可常也故殷之士助祭于周京而服商之服也于是呼王之荩臣而告之曰得无念尔祖文王之徳乎盖以戒王而不敢斥言犹所谓敢告仆夫云尔刘向曰孔子论诗至于殷士肤敏祼将于京喟然叹曰大哉天命善不可不传于后嗣是以富贵无常盖伤微子之事周而痛殷之亡也
　　集说【欧阳氏修曰诗人既先引商王子孙以戒成王又引商之众士以戒周之羣臣以谓殷之众士乃服其服而来助周祭故引以戒周臣使亦无失其世徳以配天命而求福禄○王氏安石曰商之孙子侯服于周则以天命靡常故也天尝命商使有九有之师矣今侯服于周所谓靡常也惟其靡常故商之子孙其为士而肤美敏疾者乃反祼将于周京以助周祭也○严氏粲曰不以文王为念则将坠厥绪周之孙子臣士又将服周之服而助祭于他人之庙矣此章述殷士祼将之事以为戒也○朱氏善曰肤敏言其才之美祼将言其职之共黼冔言其服之常以商之士而服商之服若不改昔日之旧也然以其肤敏之才而奔走于周王之庙则今日之命非复昔日之命矣荩者忠爱之笃惟其忠爱之笃是以欲其监戒之深也】
　　○无念尔祖聿【于笔反】修厥徳永言配命自求多福【叶笔力反】殷之未丧【息浪反】师克配上帝宜鉴于殷骏【音峻】命不易【以豉反】
　　集传赋也聿发语辞永长配合也命天理也师众也上帝天之主宰也骏大也不易言其难也【刘氏瑾曰言难保也】○言欲念尔祖在于自修其德而又常自省察使其所行无不合于天理则盛大之福自我致之有不外求而得矣【李氏樗曰祸福无不自己求之者天何容心于其闲哉】又言殷未失天下之时其徳足以配乎上帝矣【朱氏公迁曰此指殷之六七贤君言之】今其子孙乃如此宜以爲鉴而自省焉则知天命之难保矣大学传曰得众则得国失众则失国此之谓也
　　集説【王氏安石曰足乎已无待于外之谓徳以徳求多福则非有待于外也○吕氏祖谦曰王者代天理物操典礼命讨之柄以临天下故曰配命又曰配上帝○严氏粲曰徳者民之所归得民斯得天不修厥徳则失其民而天命去之故宜以殷为鉴也此章戒成王念祖而鉴殷也○蒋氏悌生曰周之受命始于文王后王当思文王所以受命者在于修徳而所谓修徳者盖无一时一事之不合乎理而其所以求多福之机又在已而不在人也周之后王可不以殷为鉴而思天命之不易保乎王业兴废之由天人感应之机反覆详切如此】
　　○命之不易无遏尔躬【叶姑反】宣昭义问有虞殷自天【叶鐡因反】上天之载无声无臭【叶初尤反】仪刑文王万邦作孚【叶房尤反】集传赋也遏絶【问无遏尔躬朱子曰无自遏絶于尔躬如家自毁国自伐】宣布昭明义善也问闻通有又通虞度载事仪象刑法孚信也○言天命之不易保故告之使无若纣之自絶于天而布明其善誉于天下又度殷之所以废兴者而折之于天然上天之事无声无臭不可得而度也惟取法于文王则万邦作而信之矣【礼记缁衣注仪法文王之徳而行之则天下无不信者也】子思子曰维天之命于穆不已盖曰天之所以爲天也于乎不显文王之徳之纯盖曰文王之所以爲文也纯亦不已夫知天之所以爲天又知文王之所以爲文则夫与天同徳者可得而言矣是诗首言文王在上于昭于天文王陟降在帝在右而终之以此其防深矣
　　集説【程子曰上天之载无声无臭之可闻其体则谓之易其理则谓之道其命在人则谓之性其用无穷则谓之神一而已矣○吕氏大临曰凡欲配天命者当法天然天无声臭可求苟仪刑文王则天徳全矣此万邦所以作孚○吕氏祖谦曰宣昭义问所谓辟四门明四目逹四聪盖天命之大非小知偏学所能与也又虞度商之兴亡自天者自敬与怠了然可识愈敬惧而不敢怠矣】
　　总论【辅氏广曰此诗七章以一章言之首尾只是言文王与天为一以一篇言之首尾亦是言文王与天为一但首章则専説文王末章则欲成王之法文王耳○王氏柏曰初言文王只如此亹亹然强勉做将去而令闻自至今不已亹亹二字又未足以尽其形容又添一个穆穆字其所以能如此深远者只是缉熙此一敬字而已此令闻之所以不已也末曰天理无形但取法于文王天下自能兴起孚信凡所以称赞文王者只一个敬字天难取法只法文王便能孚信○刘氏瑾曰天高在上而文王之神亦在上帝为天之主宰而文王之神则升降乎帝之左右是天帝所在即文王所在也何以知文王之能然哉以其与天同徳而已天之徳于穆不已所以为天文王之徳纯亦不已所以为文于穆不已者天之诚也纯亦不已者文王之诚也是文王之徳即天之徳仪刑文王即仪刑于天也天与文王一而已矣】文王七章章八句
　　集传东莱吕氏曰吕氏春秋引此诗以爲周公所作味其词意信非周公不能作也○今案此诗一章言文王有显徳而上帝有成命也二章言天命集于文王则不唯尊荣其身又使其子孙百世爲天子诸侯也三章言命周之福不唯及其子孙而又及其羣臣之后嗣也四章言天命旣絶于商则不唯诛罚其身又使其子孙亦来臣服于周也五章言絶商之祸不唯及其子孙而又及其羣臣之后嗣也六章言周之子孙臣庶当以文王爲法而以商爲监也七章又言当以商爲监而以文王爲法也其于天人之际兴亡之理丁宁反覆至深切矣故立之乐官而因以爲天子诸侯朝防之乐盖将以戒乎后世之君臣而又以昭先王之徳于天下也国语以爲两君相见之乐特举其一端而言耳然此诗之首章言文王之昭于天而不言其所以昭次章言其令闻不已而不言其所以闻至于四章然后所以昭明而不已者乃可得而见焉然亦多咏叹之言而语其所以爲徳之实则不越乎敬之一字而已然则后章所谓修厥徳而仪刑之者岂可以他求哉亦勉于此而已矣
　　集说【张子曰文王之于天下都无所与惟正已而已观文王一篇便知文王之徳性文王之徳业固美更得诗人能道之○朱子曰文王之徳业固美矣诗人所以称述之者又极形容之妙是以其辞尤粹学者于此而尽心焉则凡其徳性之蕴皆可见矣○辅氏广曰敬之一字圣学之所以为始终者又可见于此二程先生挈出此一字以诏后学其有功于圣学多矣学者舍是无以为进徳之阶也○刘氏瑾曰敬者干圣传心之法即所谓钦也虞书五篇言钦者十有三言敬者七唐虞君臣相传相戒固惟在于此也故仲虺告汤亦曰钦崇天道尚父告武王亦曰敬胜怠者吉是创业垂统者固在于此敬而持盈守成者尤在于此敬也然则成王所以念祖修徳仪刑文王之事者诚不可以他求亦惟法文王之敬徳而已又若召诰召公告王亦曰曷其奈何弗敬又曰王敬作所又曰不可不敬徳又曰王其疾敬徳又两曰惟不敬厥徳乃早坠厥命又曰肆惟王其疾敬徳其语意尤为谆复剀切也成王之为令主也宜哉】
　　明明在下赫赫在上【叶辰羊反】天难忱【市林反】斯不易【以豉反】维王天位殷适【音的】使不挟【子燮反】四方
　　集传赋也明明徳之明也赫赫命之显也忱信也不易难也天位天子之位也殷适殷之适嗣也挟有也○此亦周公戒成王之诗将陈文武受命故先言在下者有明明之徳则在上者有赫赫之命达于上下去就无常此天之所以难忱而爲君之所以不易也纣居天位爲殷嗣乃使之不得挟四方而有之盖以此尔
　　集説【王氏安石曰明明在下王徳之明也赫赫在上天命之赫也今纣所居之尊则天位也所传之正则殷适也使不挟四方其不可保恃如此○范氏处义曰明明赫赫言周之有徳显受天命如此明明则文王所修之徳也赫赫则文王所受之命也由成王言之则文王在上由天命言之则文王又在下此诗亦周公作以戒成王故既言周之受显命又言天亦难信为王亦不易如纣无徳以当天心遂使之不能挟四方而有之所谓命靡常也○吕氏祖谦曰天位殷适使不挟四方则下章所陈眷顾周家有加无已者非天私我有周也栽者培之倾者覆之因其材而笃焉耳○朱氏善曰天果不可信乎在下者有明明之徳则在上者有赫赫之命未尝不可信也天果可信乎夏有昬徳而商受之商有昬徳而周受之其去就无常又未尝必可信也惟天之不可信此为君之所以不易也】
　　【案董仲舒曰善言天者必有征于人天人相通之故亦防矣哉前诗言文之徳合于天天之命集于文而终之以上天之载无声无臭仪刑文王万邦作孚以见天人之合一此诗首二句即揭出天人感通之故以为一篇纲领天位殷适使不挟四方逆天者天必亡之也天监在下而命集于文王上帝式临而保佑乎武王顺天者天必兴之也使不挟四方使字説得威灵赫然所谓危言以惕之而告诸天之不假易也】
　　○挚【音至】仲氏任【音壬】自彼殷商来嫁于周曰嫔【毗申反】于京【叶居良反】乃及王季维徳之行【叶戸郎反】大【音防】任有身【叶尸羊反】生此文王
　　集传赋也挚国名仲中【直众反】女也任挚国姓也【毛氏苌曰挚国任姓之中女也】殷商商之诸侯也【黄氏一正曰挚奚仲之后自彼殷商盖挚商畿内国也】嫔妇也京周京也【李氏樗曰王氏曰天子所都曰京是时周未有天下言京则诗人追称也】曰嫔于京疉言以释上句之意犹曰厘降二女于嬀【音规】汭嫔于虞也【蔡氏沈曰厘理降下也史言尧治装下嫁二女于嬀水之北使爲舜妇于虞氏之家也】王季文王父也身懐孕也○将言文王之圣而追本其所从来者如此盖曰自其父母而已然矣
　　集说【列女传大任端一诚庄惟徳之行及其娠文王目不视恶色耳不聼淫声口不出敖言生文王而明圣大任教之以一而识百卒为周宗君子谓大任为能胎教○刘氏彝曰干健而不息坤顺以相承物理自然形影相附不可以无实而取之也王季天锡大任以配其徳故克生文王焉文王天作之合以大其庆故克生武王焉○王氏安石曰挚仲氏任系其夫而言大任系其子而言○李氏樗曰言文王之有明徳由其母之贤而致之○辅氏广曰维徳之行所谓以成徳为行也只此一句足以尽王季大任之事可谓辞约而义博也○陈氏栎曰圣贤之生不偶然也有配偶之贤而后有嗣续之贤故诗推本圣贤之生往往自其所从来如生民言稷而及姜嫄此言文王而及大任下章言武王而及大姒皆是也其意深矣○邹氏泉曰大任王季俱有其徳一维徳之是行王季之徳如明类长君是也大任之徳如思齐思媚是也】
　　○维此文王小心翼翼昭事上帝聿懐多福【叶笔力反】厥徳不回以受方国【叶越逼反】
　　集传赋也小心翼翼恭愼之貌即前篇之所谓敬也文王之徳于此爲盛昭明懐来回邪也【朱氏公迁曰敬以直内故不回】方国四方来附之国也
　　集说【孔氏颖逹曰人度量欲其心之大谨慎欲其心之小见其终常戒惧出于性然表记引此诗云有君民之大徳有事君之小心是也言受方国故知四方之国来附之○辅氏广曰前篇释厥犹翼翼为勉敬此篇説小心翼翼为恭慎其义虽一而有在臣在君之不同此须是以心体之则自见其有广狭也昭事上帝言文王之敬洞洞属属终日对越上帝也如此则盛大之福自然来集而文王之敬直上直下更无回曲之时所以又能受四方来附之国也一有回曲则此心便息此理便絶天人上下皆不相管摄矣○严氏粲曰言文王之徳天人所与也文王小心翼翼然恭敬以明事上帝至诚之运与天周旋也遂能懐来多福盖其徳不回邪故受此四方侯国之归也有一毫觊幸之心则邪矣○朱氏善曰圣人之徳敬为大泛言之而为徳切言之而为敬敬者徳之与也无敬则徳不行圣人之敬上与天心合下与人心合故以之事天非有心于求福也而自足以来多福以之治人非有心于求媚也而自足以受方国其徳之不回即其心之敬者为之也】
　　○天监在下有命旣集【叶昨合反】文王初载天作之合在洽之阳在渭之涘【音士叶羽已反】文王嘉止大邦有子【叶奬礼反】集传赋也监视集就载年合配也洽水名本在今同州郃【音洽】阳夏阳县【皇舆表今西安府同州郃阳县隶陜西】今流已絶故去水而加邑【王氏应麟曰说文作郃】渭水亦迳此入河也嘉婚礼也大邦莘国也子大姒也【梁氏益曰莘姒姓之国文王妃大姒之母家今同之夏阳汉郃阳也有大姒冢祠】○将言武王伐商之事故此又推其本而言天之监照实在于下其命旣集于周矣故于文王之初年【朱氏公迁曰初年犹曰壮盛之年也或谓卽位之初年恐凿】而黙定其配所以洽阳渭涘当文王将昏之期而大邦有子也盖曰非人之所能爲矣
　　集说【严氏粲曰述天生大姒以配文王也文王有盛徳而天监之于下大命集焉天为生配在洽水之北渭水之涯指莘国也当文王嘉礼之时而莘国有贤女殆非偶然天实为之○朱氏善曰天命必有所厌也而后有所集以六百年之商将欲革其命而新之非监视之久而眷顾之深夫固不轻集也天命既集于文王则文王之配岂人力之所能为哉洽阳渭涘有圣女焉天实拟之以为圣人之配也而天命之集于周益可信矣】
　　○大邦有子伣【牵遍反】天之妹文定厥祥亲迎【鱼敬反】于渭造舟爲梁不显其光
　　集传赋也伣磬也韩诗作磬说文云伣譬也孔氏曰如今俗语譬喻物曰磬作然也文礼祥吉也言卜得吉而以纳币之礼定其祥也【蘓氏辙曰昏礼既问名则卜之卜而吉则纳币以定之】造作梁桥也作船于水比之而加版于其上以通行者即今之浮桥也传曰天子造舟诸侯维舟大夫方舟士特舟【孔民颖达曰李廵曰比其舟而渡曰造舟中央左右相维持曰维舟并两船曰方舟一舟曰特舟杜预云造舟为梁则河桥之谓也维舟以下则水上浮而行之但船有多少为等差耳】张子曰造舟爲梁文王所制而周世遂以爲天子之礼也不显显也
　　集说【郑氏康成曰贤女配圣人得其宜故备礼也迎大姒而更为梁者欲其昭著示后世敬昏礼也天子造舟周制也殷时未有等制○眞氏徳秀曰其礼盛故其光显○黄氏一正曰伣天之妹以其徳与天合也亲迎于渭至莘之界也诸侯无出境亲迎之礼而文王远至莘界者洽阳在其境内且文王为世子不嫌于远迎也○姚氏舜牧曰诗于大任大姒备叙其所出而于嫁嫔亲迎之礼一一详之见圣人重大礼而不苟且以见其合之非偶也】
　　○有命自天命此文王于周于京【叶居良反】缵【子管反】女维莘【所巾反】长【丁丈反】子维行【叶户郎反】笃生武王保右【音祐】命尔燮伐大商
　　集传赋也缵继也莘国名长子长女大姒也行嫁笃厚也言既生文王而又生武王也【饶氏鲁曰文王生于祖甲之三十一年武王后文王二十年生是商道始微之际二人已生矣】右助燮和也【陈氏鹏飞曰书言燮友柔克有和顺之意】○言天既命文王于周之京矣而克缵大任之女事者维此莘国以其长女来嫁于我也天又笃厚之使生武王保之助之命之而使之顺天命以伐商也
　　集说【辅氏广曰天监在下有命既集言其始也有命自天命此文王言其终也天之生圣人者其用力多矣既以笃生之故保护之右助之所以命之燮伐大商也征伐本非和者之事而曰燮伐者所谓刚中而应行险而顺者也○朱氏善曰有大任以为之母有大姒以为之妇故谓之缵言女徳之有继也既生文王于前又生武王于后故谓之笃言天命之匪懈也其伐商也上以顺乎天下以应乎人故谓之燮言其无惭徳也】
　　○殷商之旅其防如林矢于牧野维予侯兴【叶音歆】上帝临女【音汝】无贰尔心
　　集传赋也如林言众也书曰受率其旅若林【毛氏苌曰旅众也如林言众而不为用也】矢陈也牧野在朝歌南七十里【梁氏益曰卫之汲县故商都牧野之邑】侯维贰疑也尔武王也○此章言武王伐纣之时纣众防集如林以拒武王而皆陈于牧野则维我之师爲有兴起之势耳然众心犹恐武王以众寡之不敌而有所疑也故勉之曰上帝临女毋贰尔心盖知天命之必然而赞其决也然武王非必有所疑也设言以见众心之同非武王之得已耳
　　集说【王氏安石曰明文武之兴以徳不以力也○苏氏辙曰牧野商郊也纣陈其众以拒武王然其众维武王是为无不欲武王兴者曰上帝临女矣无疑不克也○吕氏祖谦曰纣以如林之众来战苟较强弱而计众寡其心必疑贰矣然当是时武王方一心以奉天讨若上帝实临之较计之私岂得而容哉曰上帝临女无贰尔心盖设为勉之之辞以形容武王奉天讨之心也○刘氏瑾曰武王誓师曰受有臣亿万惟亿万心予有臣三千惟一心商罪贯盈天命诛之又曰朕梦协朕卜袭于休祥戎商必克又曰虽有周亲不如仁人观是语也则武王固知上帝之监临矣固知众寡之不足疑矣】
　　○牧野洋洋檀车煌煌驷騵【音元】彭彭【叶铺郎反】维师尚父时维鹰扬凉【音亮】彼武王肆伐大商防朝清明【叶谟郎反】
　　集传赋也洋洋广大之貌檀坚木宜爲车者也煌煌鲜明貌駵马白腹曰騵【孔氏颖达曰檀弓亦言戎事乘騵因此武王所乘遂为一代常法】彭彭强盛貌师尚父大公望爲大师而号尚父也鹰扬如鹰之飞扬而将击言其猛也凉汉书作亮佐助也肆纵兵也【辅氏广曰肆伐亦可见三千惟一心之意○朱氏道行曰上曰燮伐属主徳调剂此曰肆伐属将帅奋庸】防朝防战之旦也【蘓氏辙曰书所谓甲子昧爽也】○此章言武王师众之盛将帅之贤伐商以除秽浊不崇朝而天下清明【孔氏颖逹曰王肃云天下乃大清明无复浊乱之政】所以终首章之意也
　　集说【陈氏栎曰篇首之明明以徳之明言之也篇末之清明以治象之明言之也然不崇朝而天下清明非徳之明者能之乎○刘氏瑾曰天下本清而纣汨浊之故伯夷大公避之以待其清及去纣则源清而流悉清矣故武王泰誓以永清四海爲己任诗人歌之亦以防朝清明叹其拨乱反正之神速盖知其心唯在于清四海而已○彭氏执中曰当癸亥之夕俟天休命之前犹有如阴曀之中及甲子昧爽一战之后民情大悦向者昏乱秽浊之气一洗而出之○朱氏善曰此章述牧野之事然言其檀车之煌煌而已不及乎矛防之利则是无待于击刺也言其驷騵之彭彭而已不及乎弓矢之良则是无待于贯革也言尚父之鹰扬而已不及乎徒御之众则是无待于选锋陷阵之勇也所以然者殷周之不敌久矣孔子曰仁不可为众也孟子曰征之为言正也各欲正已也焉用战皆此意也防朝清明所谓一戎衣而天下定也】
　　附录【郑氏康成曰防合也以天期已至兵甲之强师率之武故今伐殷合兵以清明书牧誓曰时甲子昧爽武王朝至于商郊牧野乃誓○孔氏颖达曰引牧誓证清明之时是昧爽之义牧誓注亦引此诗交相为证昧爽者言其昧之而初明晚则尘昏旦则清故谓朝旦为清明言防朝清明正是防清明之朝耳○曹氏粹中曰武成云陈于商郊俟天休命孔安国云休命谓雨止毕陈也六韬云武王东伐至河上雨甚雷疾大公率众先渉然则至毕陈乃雨止而清明○严氏粲曰防战之朝乃雨止而清明是天相之也史载行师以雨败者多矣故以防朝清明为得天助大公先渉毕陈而雨止故以尚父鹰扬发之案防朝清明毛郑各有一解后儒或从毛或从郑然毛传得王肃而益明义极正大朱子集传依之固宜】总论【吴氏师道曰此诗言王季大任之徳以及文王言文王大姒之徳以及武王又言武王伐商以及尚父明一家祖孙父子夫妇妇姑皆有盛徳而又有将帅之贤师众之盛至于天命之保佑昭事之聿懐天之与圣人又相与为一盖无一而不尽其道诗人形容之备莫过于此】
　　大明八章四章章六句四章章八句
　　集传名义见小旻篇一章言天命无常惟徳是与二章言王季大任之徳以及文王三章言文王之徳四章五章六章言文王大姒之徳以及武王七章言武王伐纣八章言武王克商以终首章之意其章以六句八句相闲又国语以此及下篇皆爲两君相见之乐説见上篇【刘氏瑾曰事见外传鲁语叔孙穆子之言也】
　　集说【王氏通曰愚读大明之诗而知人之求配不可不慎择也盖虽大圣贤而配非其人所生之子必不能全类其父诗称文武之兴必各本其母而言有防哉○辅氏广曰君有明徳则天有明命有王季文王则有大任大姒有王季大任则有文王有文王大姒则有武王有武王之君则有大公之臣读大明之诗则当知天人夫妇父子君臣之际安危治乱废兴存亡之机如影响形声之相似皆非苟然也○此诗周公作以戒成王前五章言周三王积徳之盛而天命之积亦非一日有人力之所不得与者后两章言武王顺天应人以伐纣而克之有非得已者成王闻之思天命之不苟集祖宗之于天下也非苟得则兢兢业业以保守之自有不能已者矣】
　　緜緜瓜瓞【田节反】民之初生自土沮【七余反】漆【音七】古公亶【都但反】父【音甫】陶【音桃】复【音福】陶穴【叶户橘反】未有家室
　　集传比也緜緜不絶貌大曰瓜小曰瓞【邢氏昺曰瓞一名瓝小瓜也】瓜之近本初生者常小其蔓不絶至末而后大也民周人也自从土地也【朱氏公迁曰自土沮漆自沮漆之土也语倒如此】沮漆二水名在豳地【水经沮水出北地直路县东过冯翊祋祤繇北东入于洛漆水出扶风杜阳县俞山东北入于渭】古公号也亶父名也或曰字也后乃追称大王焉【赵氏顺孙曰古公犹言先公也盖未追王前之本号古公当殷末时犹尚质故亶父以名言】陶窰灶也复重窰也穴土室也【贾氏公彦曰古者窟居随地而造若平地则不凿但累土为之谓之为复言于地上重复为之也若高地则凿为坎谓之为穴其形皆如陶灶复穴皆开其上取明】家门内之通名也豳地近西戎而苦寒故其俗如此○此亦周公戒成王之诗追述大王始迁岐周以开王业而文王因之以受天命也此其首章言瓜之先小后大以比周人始生于漆沮之上【王氏安石曰周国尝防亡矣其后土漆沮而国复兴故以为民之初生也】而古公之时居于窰灶土室之中其国甚小至文王而后大也集说【孔民颖达曰周语云昔我先世后稷以服事虞夏及夏之衰弃稷不务我先王不窋用失其官而自窜于戎狄之闲盖不窋时失官窜豳犹尚往来邰国未即定居于豳公刘者不窋之孙至公刘而尽以邰民遂往居焉是定国于豳自公刘始也大王之基王业在于岐周始盛故閟宫云居岐之阳实始翦商但在岐始盛由未迁已得民心故本周之兴自于漆沮也○公刘始迁于豳比至古公将十世公刘云于豳斯馆则豳有宫馆也此以文王在岐而兴上本大王初来之事叹美在岐新立故言在豳未有下云俾立室家故此言未有室家其实在豳之时亦有宫室○七月云入此室处即豳事也岂常穴居乎但豳近西戎处在山谷其俗多复穴而居故诗人举而言耳○李氏公凯曰周家歴世不絶如瓜瓞之生緜緜然延蔓自公刘迁豳在于沮漆之地传至先公大王之初其民尚复穴而处未曽有室家之盛是其势尚微也○朱氏公迁曰厥初生民自后稷始入此室处自豳公时已然此云尔者生民之诗是推始祖所自出緜诗首章是见民人所自来姜嫄生后稷建邦啓土之由出稷封于邰而不窋窜去则有邰废而周无民漆沮之豳又周之民人始生之地也夹皇遡过虽云已有宫室但穴处乃豳地所不能无谓之未有家室何怪哉诗意主言大王肇基王迹文王克成厥勲以见在豳而小迁岐而大耳】
　　○古公亶父来朝走马【叶满补反】率西水浒【呼五反】至于岐下【叶后五反】爰及姜女聿来胥宇
　　集传赋也朝早也走马避狄难也浒水厓也漆沮之侧也岐下岐山之下也【许氏谦曰地理攷异郡县志歧山亦名天柱山在鳯翔府岐山县东北十里】姜女大王妃也胥相宇宅也孟子曰大王居邠狄人侵之事之以皮币珠玉犬马而不得免乃属其耆老而告之曰狄人之所欲者吾土地也吾闻之也君子不以其所以养人者害人二三子何患乎无君我将去之去邠逾梁山邑于岐山之下居焉邠人曰仁人也不可失也从之者如归市【张子曰书称大王肇基王迹盖见得民心之始也方其去邠民皆携持而随之固木尝率之也王迹之始莫大于此盖民归之则天命之矣】
　　集说【孔氏颖逹曰文王之先古公避狄之难循西方水厓漆沮之侧东行而至于岐山之下与其妃大姜自来相土地之可居者言大王既得民心又有贤妃之助故能克成王业○迁都自是人君之事郑言爰及姜女明其着大姜之贤知也○范氏处义曰此言大王去邠之时其从容如此○黄氏佐曰大王虽不得已而迁岐及其至岐则须择可都之地以为税驾之所此又与孟子非择取之意不相背也○钱氏天锡曰大王当闲关去国而相土择居规模宏逺种种皆兴王之兆姜女与大王共起艰危得其赞助所谓天立厥配者也】
　　○周原膴膴【音武】堇【音谨】荼如饴【音移】爰始爰谋【叶谟悲反】爰契【苦计反】我曰止曰时筑室于兹【叶津之反】
　　集传赋也周地名在岐山之南广平曰原膴膴肥美貌堇乌头也【孔氏颖逹曰释草云芨堇草郭璞曰即乌头也江东人呼为堇】荼苦菜蓼属也饴饧【夕清反】也契所以然火而灼者也仪礼所谓楚焞【音寸又音暾】是也【孔氏颖逹曰春官菙氏掌共燋契以待卜事注云楚焞置于燋在东楚焞即契所用灼也燋谓炬其存火也楚荆也然则卜用以楚焞之木烧之于燋炬之火既然执之以灼既契乃开出其兆也】或曰以刀刻甲欲钻之处也【苏氏辙曰契刻也卜者必刻而灼之○王氏应麟曰契汉书注作挈】○言周原土地之美虽物之苦者亦甘于是大王始与豳人之从已者谋居之又契而卜之既得吉兆乃告其民曰可以止于是而筑室矣或曰时谓土功之时也【王氏安石曰曰止则命其臣民止于兹也曰时则命其臣民以土功之时也既命其土功之时遂筑室也】
　　集说【孔氏颖达曰洪范曰汝则有大疑谋及乃心谋及卿士谋及庶人谋及卜筮大王自相之知此地将可居是谋及乃心也与从己者谋是谋及卿士庶人也契而卜是谋及卜筮也○李氏樗曰古之建国必有以相土地之宜土地既善然后稽之于卜筮○姚氏舜牧曰公刘迁豳时相其阴阳观其流泉度其隰原此云周原膴膴堇荼如饴大抵风气之美恶畧见于山川而精蕴之秘藏可征于生物知此理而地不难识矣】
　　○廼慰廼止廼左廼右【叶羽已反】廼疆廼理廼宣廼亩【叶满彼反】自西徂东周爰执事【叶上止反】
　　集传赋也慰安止居也左右东西列之也【孔氏颖达曰据公宫在中民居左右故王肃云乃左右开地置邑以居其民】疆谓画其大界理谓别其条理也宣布散而居也或曰导其沟洫也亩治其田畴也自西徂东自西水浒而徂东也【孔氏颖达曰豳在周原西北而经言自西据至周之时从水浒而言也】周徧也言靡事不爲也集说【辅氏广曰慰止左右则民居各有定而得以营立矣疆理宣亩则民田各有分而得以耕治矣周爰执事凡经始之事所当为者无不尽也○蒋氏悌生曰建国之初必先正疆界以立其大纲然后及庶事以尽条目盖迁国甫定凡事未备既有以定民之居即所以制民之产】
　　○乃召司空乃召司徒俾立室家【叶古胡反】其绳则直缩【色六反】版以载【叶节力反】作庙翼翼
　　集传赋也司空掌营国邑司徒掌徒役之事【孔氏颖达曰司空之属有匠人其职有营国广狭之度庙社朝市之位司徒之属有小司徒凡用众庶则掌其政教】绳所以爲直【曹氏粹中曰审曲而势直必以绳】凡营度位处【孔氏颖达曰位处者即匠人所谓左祖右社面朝后市之类是也○朱子曰人君国都如井田様画为九区面朝背市左祖右社中间一区则君之宫室宫室前一区为外朝凡朝防藏库之属皆在焉后一区为市市四面有门左右各三区皆民所居而外朝一区左则宗庙右则社稷焉此国君都邑规模之大槩也】皆先以绳正之既正则束版而筑也【朱氏善曰此司空立室家之事】缩束也载上下相承也言以索束版投土筑讫则升下而上以相承载也【李氏樗曰如所谓约之閤阁是也○朱氏善曰此司徒命徒役之事】君子将营宫室宗庙爲先廐库爲次居室爲后【王氏逄曰毛传本曲礼语】翼翼严正也【孔氏颖达曰言能依就凖绳墙屋方正也】
　　集说【刘氏彝曰其绳则直揆其基址必正也缩版以载筑其垣墉必坚也○曹氏粹中曰俾立室家则定其规模而已若其营作则先于庙故其序如此】
　　○捄【音俱】之陾陾【耳升反】度【待洛反】之薨薨筑之登登削屡冯冯【扶冰反】百堵【丁古反】皆兴鼛【音皋】鼓弗胜【音升】
　　集传赋也捄盛土于器也陾陾众也度投土于版也薨薨众声也登登相应声削屡墙成而削治重复也【刘氏彝曰谓墙成脱版削其坚凸以就平直】冯冯墙坚声【苏氏辙曰既成而削之其声冯冯然坚也】五版爲堵兴起也此言治宫室也鼛鼓长一丈二尺【严氏粲曰鼛鼓解见鼓钟】以鼓役事弗胜者言其乐事劝功鼓不能止也【章氏俊卿曰春秋传曰鲁人之皋皋缓也役事以勿急为义故以皋鼔节之上之使下以仁常欲缓而不廹下之事上以义常欲敏而有功以鼔节之而弗止故曰弗胜】
　　集说【孔氏颖逹曰毛以为掘土实之于蔂谓之捄者众多陾陾然既取得土送至墙上墙上之人受取而居于版中居之亟疾其声薨薨然筑之者用力登登然墙成削之以墙坚致土从上下打锻削之人屡其声冯冯然其作此墙之时百堵皆同时而起其闲欲令之食息击鼛击鼓不能胜而止之民皆劝事乐功竞欲出力言大王之得人心也○辅氏广曰言治宫室独详于版筑之事者盖垣墙所以围乎外举此则其中众役可知又版筑比之其他工役为最劳至于百堵皆兴鼛鼓弗胜则人之乐事于是为至矣】
　　○廼立皋门皋门有伉【苦浪反叶苦郎反】廼立应门应门将将【七羊反】廼立土戎丑攸行【叶户郎反】
　　集传赋也传曰王之郭门曰皋门【孔氏颖逹曰郭门者宫之外郭之门】伉【陆氏徳明曰本又作亢韩诗作闶】高貌王之正门曰应门【孙氏炎曰谓朝门也○孔氏颖逹曰毛以明堂位云库门天子皋门雉门天子应门鲁以诸侯而作库雉则诸侯无皋应故以皋应为王门之名也】将将严正也大王之时未有制度特作二门其名如此及周有天下遂尊以为天子之门而诸侯不得立焉【朱子曰书天子有应门春秋书鲁有雉门礼记云鲁有库门家语云卫有库门皆无云诸侯有皋应者则皋应为天子之门明矣】土大社也【陈氏祥道曰大社土五色而冐以黄其位则中门之右社主隂故也其壝北面社向隂故也其饰则不屋其表则木其方广则五丈其主则石为之】亦大王所立而后因以爲天子之制也【孔氏颖逹曰祭法云王为羣姓立社曰大社郊特牲云天子大社必受霜露风雨之气也大社之名唯施于天子○朱子曰大王立岐周之社武王既有殷国遂通立周之社于天下以为大社犹汉初令民立汉社稷也】戎丑大众也起大事动大众必有事乎社而后出谓之宜【孙氏炎曰兵凶战危虑有负败祭之以求福宜故谓之宜○孔氏颖逹曰宜祭社之名也】集说【王氏安石曰宗庙宫室内事也自内以及外故言冢土也○辅氏广曰戎丑攸行便带下章伐昆戎之意二门既立而大社遂立大社既立而大众攸行周家之势至是盖勃勃然有不可得而御者矣○刘氏瑾曰上四章之序营立宗庙居室社稷皆在居民之后先王重民之意如此盖国以民为本也○黄氏一正曰外门以耸观望故曰有伉内门布列象魏故曰将将社虽非为戎丑而立凡出军必先宜于社军归必献于社故特举以爲服昆夷之端】
　　○肆不殄【田典反】厥愠【纡问反】亦不陨【韵敏反】厥问柞【子洛反】棫【音域】拔【蒲贝反】矣行道兑【吐外反】矣混【音昆】夷駾【徒对反】矣维其喙【吁贵反】矣
　　集传赋也肆故今也犹言遂也承上起下之辞殄絶愠怒陨坠也问闻通谓声誉也柞栎也枝长叶盛丛生有刺棫白桵【音緌】也小木亦丛生有刺拔挺拔而上不拳曲蒙密也兑通也始通道于柞棫之闲也駾突【孔氏颖逹曰説文云駾马疾行貌然则马之疾行即有奔突之义也】喙息也【吕氏大临曰喙张喙而息也奔趋者其状如此】○言大王虽不能殄絶混夷之愠怒亦不陨坠已之声闻盖虽圣贤不能必人之不怒已但不废其自修之实耳然大王始至此岐下之时林木深阻人物鲜少至于其后生齿渐繁归附日众则木拔道通混夷畏之而奔突窜伏维其喙息而已言徳盛而混夷自服也盖已爲文王之时矣
　　集说【吕氏祖谦曰此章或以为专指大王或以为专指文王义皆未安孟子曰文王事昆夷文王犹事昆夷则大王安得有昆夷駾矣维其喙矣之事乎皇矣之诗曰帝省其山柞棫斯拔松柏斯兑帝作邦作对自大伯王季然则柞棫拔矣行道兑矣安可专指以为文王之诗乎盖总叙周家王业积施屈伸之理始于大王而终于文王耳○刘氏瑾曰下章之首即言虞芮质成之事则此章之末固通文王而言矣盖其始也昆夷不服而大王不坠其闻及其终也文王徳盛而昆夷自服一章之闲神祖圣孙实相首尾集传既曰大王始至又曰至于其后又曰已为文王之时则其歴年亦久矣若以皇矣三章及天作之颂证之则此章通言大王王季文王之事明矣○蒋氏悌生曰大王之迁于岐避狄人之难自国势而观可谓削弱之甚宜其声誉之顿减也惟其不以人之愠怒为轻重而惟视吾之政不废而加勉是以政日修治地益垦辟昔之见侵于我者今则窜伏而潜消非其能自强于政治何以得此○朱氏善曰昆夷之愠患之自外至者也内治之修政之由中出者也自外至者圣贤之所不能必由中出者圣贤必加勉焉盖积累之既久培植之既厚至于木拔道通则屈不终屈而必于伸晦不终晦而必于显昆夷之窜自有不期然而然者矣】
　　○虞芮【如鋭反】质厥成文王蹶【居卫反】厥生【叶桑经反】予曰有疏附【叶上声】予曰有先【息荐反】后【胡豆反叶下五反】予曰有奔奏【与走通叶宗五反】予曰有御侮
　　集传赋也虞芮二国名质正成平也传曰虞芮之君相与争田久而不平乃相与朝周入其境则耕者让畔行者让路入其邑男女异路斑白不提挈入其朝士让爲大夫大夫让爲卿二国之君感而相谓曰我等小人不可以履君子之境乃相让以其所争田爲闲田而退天下闻之而归者四十余国苏氏曰虞在陜之平陆【梁氏益曰陜之平陆吴山有虞城本帝舜之后所谓西虞也】芮在同之冯翊【郦氏道元曰河水自河北城南迳芮城有芮君祠○梁氏益曰今陜西芮城西二十里有芮故城】平陆有闲原焉则虞芮之所让也【曹氏粹中曰虞芮皆在岐周之东○钟氏惺曰闲田在平陆县西五十里俗呼让畔城】蹶生未详其义或曰蹶动而疾也生犹起也予诗人自予也率下亲上曰疏附相道前后曰先后喻徳宣誉曰奔奏武臣折冲曰御侮○言昆夷既服而虞芮来质其讼之成于是诸侯归周者众而文王由此动其兴起之势是虽其徳之盛然亦由有此四臣之助而然故各以予曰起之其辞繁而不杀者所以深叹其得人之盛也
　　集说【苏氏辙曰虞芮欲质其成而文王有以动之使其礼义亷耻之心油然而生君子曰文王之所以能至于此者何哉予以为其臣无所不具其臣无所不其者文王之盛徳也○辅氏广曰质虞芮之讼初非期于兴起也而其兴起之势蹶然而动焉此圣人之事也然亦岂一己所能独致哉故周公以为四臣之助为多所谓四臣者谓有此四等之臣耳固非止于四人而已也○朱氏善曰虞芮之质成是讼狱者不之商而之文王也归者四十余国是朝觐者不之商而之文王也至是而兴起之势沛然而不可御矣诗人推本言之以为文王之徳虽非四臣之所能及而非四臣则亦无以宣其化也书亦曰无能往来兹廸彝教文王蔑徳降于国人知此则知文王得人之盛而人才之为圣化之助亦大矣】
　　总论【陈氏栎曰王迹肇基于大王而王业渐大于文王此追王所以自大王始而此诗推夲文王之受命亦自大王之迁岐始也然言文王受命惟至于虞芮质成者盖人心所归即天命所在也○朱氏公迁曰周家世有哲王其作则垂宪者备矣周公未尝举古先圣王以为言所以戒者不曰文王则曰武王不曰大王则曰王季盖祖宗之所行正子孙之所法周公拳拳于成王者正欲其守家法以承先业耳】緜九章章六句
　　集传一章言在豳二章言至岐三章言定宅四章言授田居民五章言作宗庙六章言治宫室七章言作门社八章言至文王而服混夷九章遂言文王受命之事【刘氏瑾曰所谓受命者盖诸侯归文王则文王于天命似有不得而辞者矣然亦推原之词耳非谓其有改元称正之事也】余说见上篇
　　集说【辅氏广曰以上三篇皆周公作以戒成王之诗文王则専美文王之徳大明则追述王季大任文王大姒以及武王之徳緜则又追述大王大姜文王之徳而其意则歴述其先王积累徳业之盛以见成王之任大责重不可不谨戒而保守之耳○黄氏佐曰右三诗乃两君相见之乐也左传所谓及文王之三皆周公所作以戒成王者后世因诸侯朝见燕享必歌奏以致儆此大雅所以为大政也】
　　芃芃【薄红反】棫【雨逼反】朴【音卜】薪之槱【音酉】之济济【子礼反】辟【音壁】王左右趣【叶此苟反】之
　　集传兴也芃芃木盛貌【严氏粲曰棫解见緜】朴丛生也言根枝迫迮【音窄】相附着也槱积也【孔氏颖达曰伐木析之谓之薪既以为薪则当积聚故知槱为积也○严氏粲曰积以待其干而用之】济济容貌之美也【朱氏公迁曰圣人之徳容如此则其根于心者可知】辟君也君王谓文王也○此亦以咏歌文王之徳言芃芃棫朴则薪之槱之矣济济辟王则左右趣之矣盖德盛而人心归附趣向之也集说【蒋氏悌生曰物生之盛资用而不穷圣徳之盛同归而无闲文王徳容之盛美而且多不可以一徳名言但见左右之人皆趣向之盖徳盛而人归无方向之限量○韦氏调鼎曰薪之取材之广也槱之储材之豫也趣者盛徳感人争趣而不能已也】
　　○济济辟王左右奉璋奉璋峩峩【五歌反】髦士攸宜【叶牛何反】集传赋也半圭曰璋【许氏谦曰圭之制其广三寸其厚半寸其头斜鋭寸半其长则天子尺有二寸公八寸侯伯七寸半圭曰璋言其广之度也】祭祀之礼王祼以圭瓒诸臣助之亚祼以璋瓒【孔氏颖达曰冬官玉人云大璋中璋边璋皆是璋瓒也郊特牲曰灌以圭璋故知璋为璋瓒祭统云君执圭瓒祼尸大宗伯执璋瓒亚祼是也天官小宰云凡祭祀赞祼将之事注云又从太宰助王然则太宰助王祼小宰又助之是助行祼事非独一人故言诸臣】左右奉之其判在内亦有趣向之意【梁氏益曰判分也半也璋之为用酌酒祼献其分判处分一半处皆朝向祼酒之人所谓其判在内也故以喻趣向之意】峩峩盛壮也髦俊也
　　集说【曹氏粹中曰国之大事在祀与戎故二章言祀事三章言戎事○辅氏广曰此因首章所言而赋以足成其意俊髦之士至诚一意于奉璋助祭之时峩峩然无不得其所宜尤可见其趣向之意】
　　○渒【匹世反】彼泾【音经】舟烝徒楫【音接叶籍入反】之周王于迈六师及之
　　集传兴也渒舟行貌泾水名【王氏安石曰泾在周地兴所见也】烝众楫櫂【陆氏徳明曰方言云楫谓之桡或谓之櫂释名云在旁拨水曰櫂】于往迈行也六师六军也【孔氏颖达曰瞻彼洛矣云以作六师常武云整我六师皆谓六军为六师明此六师亦六军也○诗为大雅莫非王制诗人之作或以后事言之春秋之兵虽累万之众皆称师军之言师乃是常称】○言渒彼泾舟则舟中之人无不楫之周王于迈则六师之众追而及之盖众归其徳不令而从也
　　集说【陈氏鹏飞曰周王有所行迈则六师汲汲然而及之不待戒命而至○辅氏广曰此章又见不徒奉璋助祭之士归向之如此至于文王一有所往则六军之众亦必追而及之则人心之归向又可见矣于迈谓有所征往也如伐崇与密须及戡黎之事皆是也助祭内事也于迈外事也或外或内而人心之归向无异焉则文王之振作纲纪之道至矣故下两章遂言之○蒋氏悌生曰圣徳为人所归惟观其众志和一之心舟行于水彼此相须有不可相无之势民归于徳君行师从有不能相离之理○黄氏佐曰人心莫同于同舟共济周王迈而六师及何以异此故以为兴】
　　○倬【陟角反】彼云汉爲章于天【叶鐡因反】周王寿考遐不作人集传兴也倬大也云汉天河也在箕斗二星之闲其长竟天【尔雅箕斗之闲汉津也○邢氏昺曰刘谓是天汉即天河也】章文章也文王九十七乃终故言寿考遐与何同【朱子曰遐古注并诸家皆作逺字甚无道理礼记注训胡字甚好】作人谓变化鼓舞之也【苏氏辙曰鼓之舞之之谓作○董氏逌曰遐不作人甚言其作也○曹氏粹中曰作者鼓舞振动之意商之末世士气卑弱甚矣非鼔舞振动之乌能自奋而有成哉】
　　集说【陈氏鹏飞曰圣人久于其道而天下化成此夀考作人之谓也○朱子曰倬彼云汉则为章于天矣周王夀考则何不作人乎此等言语自有个血脉流通处但涵咏久之自然见得条畅浃洽不必多引外来道理言语却壅滞了诗人活底意思也周王既是寿考岂不作成人材此事已是分明更着个倬彼云汉为章于天唤起来便愈见活发泼地此六义所谓兴也凡言兴者当以此例观之○辅氏广曰此章方言人心之所以归向于文王者文王能有以振作之故也作人非一日偶然之可为也必积累渐渍之久乃底于成○严氏粲曰云汉倬然明大为文章于天矣文王自少至老所以兴起人者多矣人心之善作之则兴凡自防自弃习俗益流于下者由上之人无以兴起之耳故孟子曰待文王而后兴者凡民也盖人同此心心同此理非外立一道以强其所无特作而兴之使之自不能已不知所以然而然如乐则生矣生则乌可已不知手之舞之足之蹈之也】
　　○追【对廻反】琢【陟角反】其章金玉其相勉勉我王纲纪四方集传兴也追雕也金曰雕玉曰琢相质也【孔氏颖达曰二句相对章是成文则相是本质故相为质也】勉勉犹言不已也【黄氏佐曰勉勉即是敬兼内外言之】凡网罟张之爲纲理之爲纪【孔氏颖逹曰纲者网之大防以举纲能张网之目故张之为纲纪者别理丝缕故理之为纪】○追之琢之则所以美其文者至矣金之玉之则所以美其质者至矣勉勉我王则所以纲纪乎四方者至矣
　　集说【朱子诗传遗説遐不作人却是説他鼔舞作兴底事功夫细密处又在此一章如曰勉勉我王纲纪四方四方都便在他线索内牵着都动问勉勉即是纯亦不已否曰然如追琢其章金玉其相是那功夫到后文章眞个是盛美资质眞个是坚实○许氏谦曰言文王之徳之纯也文之见乎外者固若金玉之追琢质之存乎中则寔金玉也表里如一岂致饰于外而已故勉勉其徳之我王能纲纪乎四方也○朱氏公迁曰此以用心至极为兴盖追琢金玉是贵重乎物而用心致美之极勉勉不已是勤劳于事而用心致治之极】
　　总论【王氏柏曰此诗文王得人之心如此之盛维持经理天下之功如此之大只收在一个勉勉上勉勉即亹亹也○朱氏公迁曰此亦以昭先王之徳使人知周所以得天下之故也五章之序首以左右言次以六师言至作人纲纪则尽乎人矣人心所以归之之故于此见矣】
　　棫朴五章章四句
　　集传此诗前三章言文王之徳为人所归后二章言文王之德有以振作纲纪天下之人而人归之自此以下至假乐皆不知何人所作疑多出于周公也
　　集说【辅氏广曰振作谓变化鼓舞之不容怠废也纲纪谓统括维系之不容涣散也此天下之人奉璋之士六军之众四方之民所以无不归附趣向之也○以芃芃棫朴薪之槱之兴济济辟王左右趣之则但见其人心归附趣向之而已初不见有能官人之意如序说也序盖因二章髦士攸宜四章遐不作人之説而遂以为能官人而欧阳公又因序而足成其説却反失了诗之正意也】
　　瞻彼旱麓【音鹿】榛楛【音戸】济济【子礼反】岂弟君子干禄岂弟集传兴也旱山名【严氏粲曰毛氏以旱为山名不知山之所在或取汉地理志汉中郡南郑县之旱山以实之诗人托兴皆取其在境内者何独逺取汉中之旱山乎阙其所不知可也】麓山足也【许氏慎曰林属于山为麓】榛似栗而小楛似荆而赤【曹氏粹中曰楛可以为箭】济济众多也岂弟乐易也君子指文王也○此亦以咏歌文王之徳言旱山之麓则榛楛济济然矣岂弟君子则其干禄也岂弟矣干禄岂弟言其干禄之有道犹曰其争也君子云尔
　　集说【程子曰高峻非生物之所麓乃百物所聚生也瞻彼旱麓之榛楛草木得麓之气济济茂盛兴君子岂弟之道所以兴盛受福也○严氏粲曰岂弟者徳盛仁熟和顺充积之谓也干禄非文王之心诗人言干禄者谓在我有以致之犹曰自求多福耳非有心求之也○朱氏公迁曰此皆莫之致而至者故以自然之理为兴旱麓无意于榛楛而榛楛自生之以其地之美也君子无意于福禄而福禄自归之以其徳之盛也】
　　○瑟【所乙反】彼玉瓒【才旱反】黄流在中岂弟君子福禄攸降【叶乎攻反】
　　集传兴也瑟缜密貌玉瓒圭瓒也以圭爲柄黄金为勺青金为外而朱其中也【孔氏颖达曰圭以玉为之指其体谓之玉瓒据成器谓之圭瓒冬官玉人云祼圭尺有二寸有瓒以祀宗庙春官典瑞注引汉礼瓒槃大五升口径八寸下有槃口径一尺则瓒如勺为槃以承之也】黄流郁鬯也酿秬黍为酒筑郁金煮而和之使芬芳条鬯以瓒酌而祼之也【孔氏颖达曰秬黒黍一秠二米者也秬鬯者酿秬为酒以郁金之草和之草名郁金则黄如金色酒在器流动故谓之黄流】攸所降下也○言瑟然之玉瓒则必有黄流在其中岂弟之君子则必有福禄下其躬明寳器不荐于防味而黄流不注于瓦缶则知盛徳必享于禄夀而福泽不降于淫人矣
　　集说【辅氏广曰此又承上章岂弟君子则福禄自然降下其躬盖亦不待乎求之之意○眞氏徳秀曰玉瓒至寳也黄流至洁也夫必至寳之器而后能受至洁之物○严氏粲曰言盛徳必得其福以类应也】
　　○鸢【弋专反】飞戾天【叶铁因反】鱼跃于渊【叶一均反】岂弟君子遐不作人
　　集传兴也鸢鸱类戾至也李氏曰抱朴子曰鸢之在下无力及至乎上耸身直翅而已盖鸢之飞全不用力亦如鱼跃怡然自得而不知其所以然也【朱氏公迁曰此可以见鸢鱼飞跃对言之故】遐何通○言鸢之飞则戾于天矣鱼之跃则出于渊矣岂弟君子而何不作人乎言其必作人也【程子曰作兴起之于善也】
　　集说【谢氏良佐曰鸢飞戾天鱼跃于渊犹韩愈谓鱼川泳而鸟云飞上下各得其所也诗人言如此气象周家作人似之○严氏粲曰鸢飞鱼跃言天壤之内莫不自得其性而不知所以然也岂弟文王遐不作人乎言有以兴起之而使之不自已也作之以岂弟是性天感发之妙自有手舞足蹈而不自知者惟久于其道者能之非意气鼓舞于一时之暂也○朱氏善曰物之囿于气者有自然之机人之囿于徳者有自然之化】
　　○清酒旣载【叶节力反】骍【息营反】牡旣备【叶蒲北反】以享以祀【叶逸织反】以介景福【叶笔力反】
　　集传赋也载在尊也备全具也承上章言有岂弟之徳则祭必受福也
　　集说【李氏樗曰以清酒则载之于器以赤色之牡则既备言享祀祖考而受此福也岂以清酒骍牡之故而得之哉古人奉牲以告曰博硕肥腯谓民力之普存也谓其畜之硕大蕃滋也谓其不疾瘯蠡也谓其备腯咸有也奉酒醴以告曰嘉栗旨酒谓其上下皆有嘉徳而无违心也所谓馨香无谗慝也如此则神降之以福○朱氏公迁曰徳有以及乎人斯有以感乎神矣故其受福之必然如此】
　　○瑟彼柞棫民所燎【力召反】矣岂弟君子神所劳【力报反】矣集传兴也瑟茂密貌【刘氏瑾曰上章玉瓒故言缜密此章柞棫故言茂密】燎爨也或曰熂燎除其旁草使木茂也【陆氏徳明曰芟草烧之曰熂○严氏粲曰笺以为柞棫所以茂者乃人熂燎除其旁草养治之使无害也不若以为民取以供燎不费词也】劳慰抚也【朱氏道行曰上介福就祭时言此劳就平日言】
　　集说【辅氏广曰此又承上章而言岂弟君子必为神所慰抚则祭必受福亦其宜也○黄氏佐曰柞棫非美材也然瑟然茂密则亦为民之所燎况岂弟盛徳也通于神明格于上下岂不为神所劳乎○章氏甫曰神所劳者圣人之徳与鬼神合其吉凶故白天祐之吉无不利也大戴礼云徳盛者神歆】
　　○莫莫葛藟【力轨反】施【以豉反】于条枚【莫回反】岂弟君子求福不回
　　集传兴也莫莫盛貌回邪也
　　集说【朱氏公迁曰葛盛则自施于条枚徳盛则自享乎福禄文王之福岂回邪要求而得之哉以足首章干禄岂弟之意起兴亦与首章同○黄氏佐曰求福不回就求福本于岂弟上见徳在是而福亦在是耳易曰受兹介福以中正也】
　　总论【朱氏公迁曰首末两章见其自然受福二章至五章见其必然受福○邹氏泉曰此诗见文王之盛徳上有以得天下有以得人而幽有以格神张子所谓至当之谓徳百顺之为福诗人之咏歌义兼之矣】
　　旱麓六章章四句
　　集说【唐氏汝谔曰棫朴言人心之自趣而此诗言天心之自福无非见其徳之盛也】
　　思齐【侧皆反】大【音泰】任文王之母【莫后反】思媚【美记反】周姜京室之妇【房九反】大【同上】姒嗣徽音则百斯男【叶尼心反】
　　集传赋也思语辞齐庄媚爱也周姜大王之妃大姜也京周也大姒文王之妃也徽美也百男举成数而言其多也【朱子曰案春秋传云管蔡郕霍鲁卫毛聃郜雍曹滕毕原丰郇文之昭也并伯邑考武王十八人然此特其见于书传者耳亦可见其多也】○此诗亦歌文王之徳而推本言之曰此庄敬之大任乃文王之母实能媚于周姜而称其爲周室之妇至于大姒又能继其美徳之音而子孙众多上有圣母所以成之者远内有贤妃所以助之者深也
　　集说【孔氏颖达曰大任能上慕先姑之所行下为子妇之所续是其徳行纯备故生圣子是文王所以圣也○王氏安石曰齐者母道也媚者妇道也为人母尽母道为人妇尽妇道者大任也○欧阳氏修曰大姒每思慕任姜而继其美声有不妬忌之贤而子孙众多○李氏樗曰以大任而能爱大姜以大姒而又能嗣大任之徽音则周之贤妃可谓世不乏人矣此周之所以兴也○王氏炎曰嗣徽音虽大姒之贤非文王有以仪刑之岂能全此妇徳之懿乎故下章言其仪刑之徳也○蒋氏悌生曰此诗推圣徳之由开于前而裕于后内助之贤世济其美其所成就者深远有非人之所能及也夫妻道无成虽无専美之义而正始之道实为风化之原由大姜而及大任由大任而及大姒而又得邑姜所以绍前美而昌厥后者自生民以来帝王之兴世有贤助未有若周家之盛者也】
　　○惠于宗公神罔时怨神罔时恫【音通】刑于寡妻至于兄弟以御【牙嫁反】于家邦【叶卜工反】
　　集传赋也惠顺也宗公宗庙先公也【张子曰未追王故称公】恫痛也刑仪法也寡妻犹言寡小君也御迎也【孔氏颖达曰御毛读为迓训为迎郑读为驭训为治○王氏逄曰此从毛传孟子注与郑笺同】○言文王顺于先公而鬼神歆之无怨恫者其仪法内施于闺门而至于兄弟以御于家邦也孔子曰家齐而后国治孟子曰言举斯心加诸彼而已【张氏栻曰文王之刑寡妻至兄弟御家邦亦举斯心加诸彼而已盖无非是心之所存也圣人虽无事乎推然其自身以及家自家以及国亦固有序矣】张子曰言接神人各得其道也【朱氏善曰诚以事神而神无不格诚以治人而人罔不孚此所谓接神人各得其道也】
　　集说【欧阳氏修曰毫髪不愧于隐微然后近者孚故神罔时怨神罔时恫始可以刑于寡妻○辅氏广曰此言文王之徳足以和神人治家国以足前章之意其序则先尊而后卑先亲而后疏也○严氏粲曰文王以昭事神明之徳推之齐家治国隐微之闲一毫无愧故能施仪法于妻至于兄弟即是家推之以治于家邦言由家以及国同此一理之推也○沈氏守正曰神之怨恫微而难知曰罔是怨恫非仁孝通于志意者不能也】
　　○雝雝【于容反】在宫肃肃在庙【叶音貌】不显亦临无射【音亦】亦保【叶音鲍】
　　集传赋也雝雝和之至也肃肃敬之至也【朱氏善曰和之至所以为治人之本敬之至所以为事神之本】不显幽隐之处也射与斁同厌也【严氏粲曰无射如孔子云学不厌如董仲舒云复而不厌之谓道言安行之久也】保守也○言文王在闺门之内则极其和在宗庙之中则极其敬虽居幽隐亦常若有临之者虽无厌射亦常有所守焉其纯亦不已盖如是
　　集说【李氏樗曰诗人之意以谓文王之徳外内显隐如一也○朱子曰观文王雝雝在宫肃肃在庙不显亦临无射亦保便可见敬只是如此○吕氏祖谦曰圣人神人之主也如前章所载神人孚格可谓得为主之道矣欲求所以孚格者当于此章观之○严氏粲曰此章言纯亦不已也文王之诚一也在宫则和在庙则敬随所寓而形见也不显之处人所不见而亦若有所临洋洋乎如在其上也无厌之时践履已熟而亦自保守悠久无闲也○蒋氏悌生曰徳施于人神之交可见之地而各极其美徳存于独处之地不可见之时而常有其诚徳之着乎外者随其地诚之存于中者纯乎天○徳形于接物之时尽和敬之道徳存于无为之顷有纯一之诚圣人于内外动静之闲始终一于敬而已】
　　【案集传于在宫言其和于在庙言其敬照诗义分属而平日论此章则専归于敬盖缉熙敬止是文徳之全体和亦从敬中流出用分而体一也】
　　○肆戎疾不殄烈假【古雅反】不瑕不闻亦式不谏亦入【此与下章用韵未详】
　　集传赋也肆故今也戎大也疾犹难也大难如羑里之囚及昆夷玁狁之属也殄絶烈光假大瑕过也此两句与不殄厥愠不陨厥问相表里闻前闻也式法也○承上章言文王之徳如此故其大难虽不殄絶而光大亦无玷缺【吕氏祖谦曰文王之徳如上章所陈故虽遭大难而不失其圣光大而不可毁缺也】虽事之无所前闻者而亦无不合于法度虽无谏诤之者而亦未尝不入于善传所谓性与天合是也
　　集说【孔氏颖达曰文王圣徳生知无假学习不闻人之道説亦自合于法不待臣之谏诤亦自入于道言其动应规矩性与天合○辅氏广曰大难之来虽圣人有所不能免特处之有道耳故言其大难虽不能殄絶之而使无而在我光大之徳终无瑕玷焉此乐天之事非圣人不能也不闻亦式不谏亦入所谓不思不勉从容中道文王之徳至是则无以复加矣】
　　○肆成人有徳小子有造古之人无斁【音亦】誉髦斯士集传赋也冠以上爲成人小子童子也造爲也【孔氏颖达曰有为者谓所习有业不虚废也】古之人指文王也【吕氏祖谦曰典谟作于虞夏其称尧舜禹皋陶已曰稽古则以文王为古之人复何疑哉】誉名髦俊也○承上章言文王之徳见于事者如此故一时人材皆得其所成就盖由其徳纯而不已故令此士皆有誉于天下而成其俊乂之美也【朱氏公迁曰誉髦即指有徳有造言斯士即指成人小子言】集说【王氏安石曰初言大姒则化成乎内也终言誉髦斯士则化成乎天下也○吕氏祖谦曰圣人流泽万世者莫大于作人故此诗以是终焉○辅氏广曰此章则遂言其徳盛而无斁故天下人才无小无大皆有所观感而蒙其成就是以令其为士者得其名誉于天下而成其俊乂之美也以上三诗皆言文王之徳之盛而皆及于作成人才之事以是观之则圣人之徳必见于作成一世之人才者然后为至在易观卦曰观我生君子无咎象曰观我生观民也意盖如此○严氏粲曰言至诚为能化也○朱氏公迁曰圣人徳盛如此天下涵泳于教化中大以成大小以成小则所以誉髦之者至矣然不易致也必久于其道而后化成彼乍作乍辍者其能与于斯乎】
　　总论【陈氏栎曰文王之圣生之者圣母助之者贤妃然文王固不能不资助于大姒而实能修身以刑于寡妻三四章皆言修身事也末章则不特成已而且能成物矣○薛氏瑄曰思齐一诗修身齐家治国平天下之道备焉】
　　思齐五章二章章六句三章章四句
　　集说【辅氏广曰此诗毛传以为四章章六句故言以为五章后三章章四句今从故言者以四章五章两章章首皆有一肆字而四章又有四个不字其章义又必如此而后宜故也盖缘后二章不用韵故毛传误分之耳】
　　皇矣上帝临下有赫【叶黒各反】监观四方求民之莫维此二国其政不获【叶胡郭反】维彼四国爰究爰度【待洛反】上帝耆之憎其式廓乃眷西顾此维与宅【叶达各反】
　　集传赋也皇大临视也赫威明也监亦视也莫定也二国夏商也【黄氏佐曰大王当祖甲之时殷政渐衰故云然】不获谓失其道也四国四方之国也究寻度谋也耆憎式廓未详其义或曰耆致也【程子曰颂云耆定尔功毛氏传曰耆致也○朱氏公迁曰致犹取也言其徳为上帝之所取也】憎当作増式廓犹言规模也【辅氏广曰式如式様之式廓如匡廓之廓】此谓岐周之地也○此诗叙大王大伯王季之徳以及文王伐密伐崇之事也此其首章先言天之临下甚明但求民之安定而已彼夏商之政既不得矣故求于四方之国苟上帝之所欲致者则増大其疆境之规模于是乃眷然顾视西土以此岐周之地与大王爲居宅也
　　集说【程子曰此泛言天佑下民作之君长使得安定也天维求民所定故君不善则絶之如彼夏商二国不得其政则于四方之国求谋有徳之君使王天下焉上帝耆之谓天命所归式廓犹云规模范围也天命所致则增大其规限自诸侯而天子由百里而四海是増而大之也○范氏处义曰大哉天之主宰天下其照临之威可谓赫然而明矣察视四方求民之所定以夏政不获于天则以与商商政不获于天则以与周所谓天难忱命靡常也○蒋氏悌生曰言天心惓惓于求民之安屑屑焉爲民而择君其事甚明而可畏大王之迁岐以兴王业皆天所为而非人所及也○朱氏善曰临下有赫言其威命之显也求民之莫言其主宰之公也彼夏商失道天之絶之也久矣故求之四方之国其未得之也则于是而寻究之于是而谋度之其既得之也复于是而耆定之于是而増大之然则天岂私我有周哉其眷周也即所以求民之安定也○徐氏鳯彩曰大王之时去桀已远而纣犹未生曰夏商者以见周之先公久矣属天之眷也】
　　【案序皇矣美周也天监代殷莫若周周世世修徳莫若文王朱子于此序无异议但毛传二国是殷夏四国是四方郑笺则以二国谓殷纣及崇侯四国谓密阮徂共也至憎其式廓谓憎其为恶浸大此维与宅谓指文王则毛郑觧同既以为指文王故二章之天立厥配谓为大姒三章之作邦作对谓天之兴周国而生明君自大伯王季时已然矣其説亦可通汉唐宋诸儒率从之至朱子而谓此维与宅指大王盖天作高山大王荒之已见于颂不得言文王故二国四国从毛义而首章二章皆属大王厥配亦属大姜明自大王已膺天眷义尤完备至憎作增从程子之説于诗觧更为直捷集传之胜于传笺多类此也】
　　○作之屏【必领反】之其菑【庄持反】其翳【一计反】修之平之其灌其栵【音例】啓之辟【婢亦反】之其柽【丑贞反】其椐【羌居反叶纪庶反】攘之剔【它歴反】之其檿【乌劒反】其柘【章夜反叶都故反】帝迁明徳串【古患反】夷载路天立厥配受命旣固
　　集传赋也作拔起也屏去之也菑木立死者也翳自毙者也【孔氏颖逹曰立死之木妨他木生长为木之害故曰菑生木自倒枝叶覆地为防翳故曰翳】或曰小木蒙密蔽翳者也修平皆治之使疏密正直得宜也灌丛生者也栵行生者也啓辟芟除也柽河桞也似杨赤色生河邉【陆氏玑曰一名雨师枝叶似松】椐樻【音匮】也肿节似扶老可为杖者也【陆氏玑曰即今灵夀是也】攘剔谓穿剔去其繁冗使成长也檿山桑也与柘皆美材可爲弓榦又可蚕也【考工记弓人取榦柘为上檿桑次之○严氏粲曰禹贡青州厥篚檿丝注云檿桑蚕丝中琴瑟】明徳谓明徳之君即大王也串夷载路未详或曰串夷即混夷载路谓满路而去所谓混夷駾矣者也配贤妃也谓大姜○此章言大王迁于岐周之事盖岐周之地本皆山林险阻无人之境而近于昆夷大王居之人物渐盛然后渐次开辟如此【欧阳氏修曰此章本周作宅之始岐周之民乐就有徳皆共刋除树木而营理邑居】乃上帝迁此明徳之君使居其地而昆夷远遁天又爲之立贤妃以助之是以受命坚固而卒成王业也
　　集说【辅氏广曰首八句人事也后四句天命也由天命时故人事应由人事治故天命从也菑翳则因其死毙而拔去之灌栵则因其丛列而修治之柽椐凡木则芟除之檿柘美材则攘剔之盖皆顺理而为之举此开辟林木一事言之则余可知矣○严氏粲曰大王之迁岐天非徒迁之也将使周家王天下其受命坚固不易也盖曰大王之时天命已定周之当王也久矣○彭氏执中曰大王之迁从之者如归市非人之所能为也必有主宰之者故诗人托辞以为帝迁之帝迁之则天命之盖帝所以主宰乎天者也书言昭受上帝而后言天其申命用休言帝休而后言天乃大命文王皆此类也】
　　○帝省【息井反】其山柞棫斯拔【蒲贝反】松柏斯兑【徒外反】帝作邦作对自大【音泰】伯王季维此王季因心则友【叶羽已反】则友其兄【叶虚王反】则笃其庆【叶袪羊反】载锡之光受禄无丧【息浪反叶平声】奄有四方
　　集传赋也拔兑见緜篇此亦言其山林之间道路通也对犹当也作对言择其可当此国者以君之也大伯大王之长子王季大王之少子也因心非勉强也【李氏樗曰孝悌之道岂可以伪为哉因其心而然耳孩提之童无不知爱其亲长而无不知敬其兄本于良知良能岂非因心而然哉】善兄弟曰友兄谓大伯也笃厚载则也奄字之义在忽遂之闲○言帝省其山而见其木拔道通则知民之归之者益众矣于是旣作之邦又与之贤君以嗣其业盖自其初生大伯王季之时而已定矣于是大伯见王季生文王又知天命之有在故适吴不反大王没而国传于王季及文王而周道大兴也然以大伯而避王季则王季疑于不友故又特言王季所以友其兄者乃因其心之自然而无待于勉强既受大伯之让则益修其徳以厚周家之庆而与其兄以让徳之光犹曰彰其知人之明不为徒让耳【彭氏执中曰大伯以天下让王季乃能修其徳而有以笃其庆使大伯让国之美赫然光显于后世者王季与之也】其徳如是故能受天禄而不失至于文武而奄有四方也
　　集说【孔氏颖逹曰传以言周世世修徳须论王季而已今并言大伯谓见其生圣子而让之故王季得为君而修徳是以本之于大伯也王肃曰大伯见王季之生文王知其天命之必在王季故去而适吴大王没而不返而后国让于王季周道大兴也○大伯以王季为贤故让之若王季不贤则让功不显由王季能称大伯之心见大伯为知人达命使传之后世共称诵之此亦其王季之徳故説王季之美言其能明大伯也○朱子曰大王欲立贤子圣孙为其道足以济天下而非有爱憎之闲利欲之私也是以大伯去之而不为狷王季受之而不为贪盖处君臣父子之变而不失乎中庸此所以为至徳也○黄氏榦曰大伯知王季之后又有文王之圣必能基成王业从而让之亦大王之志也是大伯之让上以继大王之志下以成王季之业无非为天下之公而不为一身之私也○眞氏徳秀曰王季之友大伯盖其因心之本然非以其逊已而后友之使大伯未尝有逊国之事王季所以友之者亦若是而已○严氏粲曰天省视岐山之地柞棫拔而松柏兑则气象葱郁而都邑成矣天作邦于此谓兴周使为王国也作对于此谓生文王以配天也此作邦作对由于大王王季之时盖大伯逊于王季而后文王起也○朱氏善曰王业之成虽在于武王得天下之时而天命之定已见于大伯让王季之日大伯让焉而无迹王季受之而无愧此王业之所由基也文王创造于前武王继绩于后此王业之所由成也大伯当立而不立文王可为而不为故皆谓之至徳非王季之友无以成大伯之志非武王之孝无以成文王之功武王之孝易知也王季之友难知也此诗人所以再三叹咏于王季也】
　　○维此王季帝度【待洛反】其心貊【武伯反】其徳音其徳克明克明克类克长【丁丈反】克君王【如字或于况反】此大邦克顺克比【必里反】比【毗至反】于文王其徳靡悔【叶虎洧反】既受帝祉【音耻】施【以豉反】于孙子【叶奨里反】
　　集传赋也度能度物制义也貃春秋传乐记皆作莫谓其莫然清静也克明能察是非也克类能分善恶也克长教诲不倦也克君赏庆刑威也言其赏不僭故人以爲庆刑不滥故人以为威也顺慈和徧服也比上下相亲也比于至于也悔遗恨也○言上帝制王季之心使有尺寸能度义【朱子曰犹言天诱其衷使能制义也○辅氏广曰孟子曰权然后知轻重度然后知长短物皆然心为甚先生解以为人心有本然之权度者盖谓是也】又清静其徳音使无非闲之言是以王季之徳能此六者【孔氏颖达曰王季君其国耳以其追号为王故以王言之】至于文王而其徳尤无遗恨是以既受上帝之福而延及于子孙也集说【郑氏樵曰能为人之长能为人之君故使之王此大邦又能恵顺亲比其民人也王季本非当立其立者天也○严氏粲曰明类是一意长君是一意顺比是一意类者明之充君者长之推比者顺之积也克明谓知此理克类谓触类而通克长能为人长克君能为人君君又尊于长矣学记能为长然后能为君是也克顺能和其民克比能亲其民顺言不扰比则驩然相爱矣比及文王其徳无有可悔人有过则悔恨靡悔则无过从容中道无毫髪之歉也言王季之徳传于文王而益盛也○朱氏善曰此章専美王季之徳故言之特详至于文王则但言其徳之靡悔而已然谓之靡悔则其徳之纯一无闲亦可见矣惟其徳之无闲是以其福之无穷也○何氏楷曰王此大邦是据理之词言王季之克长克君如此虽进而兴王业于此大邦之地无所难者】
　　○帝谓文王无然畔援【于愿反】无然歆羡【饯面反】诞先登于岸【叶鱼战反】密人不恭敢距大邦【叶卜攻反】侵阮【鱼宛反】徂共【音恭】王赫斯怒【叶暖五反】爰整其旅以按【音遏】徂旅以笃于周祜【候五反】以对于天下【叶后五反】
　　集传赋也帝谓文王设为天命文王之词如下所言也【朱子曰天岂谆谆然命之只是文王要恁地便是理合恁地便是天命之也○严氏粲曰天不言以意谓之也必托之帝谓者言文王之心天实知之也】无然犹言不可如此也畔离畔也援攀援也言舍此而取彼也歆欲之动也羡爱慕也言肆情以徇物也【朱氏善曰畔者疎而离之援者亲而附之也歆者欲之动乎中羡者心之慕乎外也】岸道之极至处也密密须氏也姞姓之国【梁氏益曰密须子爵商侯国世本云商有密须文王伐之】在今宁州阮国名在今泾州【皇舆表宁州今平凉府静寜州泾州今平凉府泾州竝隶陜西】徂往也共阮国之地名今泾州之共池是也【张子曰共阮皆在泾州今有共池即共也○梁氏益曰虞公所奔之共池】其旅周师也按遏也徂旅密师之往共者也祜福对荅也○人心有所畔援有所歆羡则溺于人欲之流而不能以自济【朱氏公迁曰曰溺曰流曰济皆与经文登岸相应】文王无是二者故独能先知先觉以造道之极至盖天实命之而非人力之所及也【彭氏执中曰无畔援则中正而不溺于私无歆羡则刚大而不溺于欲故能造道之极也】是以密人不恭敢违其命而擅兴师旅以侵阮而往至于共则赫怒整兵而往遏其众以厚周家之福而荅天下之心盖亦因其可怒而怒之初未尝有所畔援歆羡也【王氏安石曰有所畔援歆羡不得其欲而怒则其怒也私而已文王之怒是乃与民同怒而异乎人之私怒也】此文王征伐之始也
　　集说【吕氏大临曰文王以无心得天下虽赫怒用师皆出于无心也畔援歆羡皆有心者也○朱子曰此诗称文王徳处是从无然畔援无然歆羡上説起后面却又説不识不知顺帝之则见得文王先有这功夫此心无一毫之私故见于伐崇伐密皆是道理合着恁地初非圣人之私怒也○周人咏文王伐崇伐宻事皆以帝谓文王言之若曰此盖天意云耳文王既戡黎又伐崇伐密已做得事势如此只是尚不肯伐纣故曰至徳○辅氏广曰人心一有畔援歆羡则流于私欲凡所云为必不能先知先觉又焉能有所济乎况于用兵行师之际情欲易纵之时而二病不去防何而不流于穷黩也哉故此章将言文王之征伐而先言文王之无此病也诞先登于岸以渉水为譬也○严氏粲曰商政不纲天下之望在周矣所救者一阮而为乱者惧小国皆安故天下之心以慰也○朱氏善曰宻之敢距大邦不知事大之礼侵阮徂共不知恤小之义此天理所当怒而王法所当诛也】
　　○依其在京【叶居良反】侵自阮疆陟我高冈无矢我陵我陵我阿无饮我泉我泉我池【叶徒何反】度【待洛反】其鲜【息浅反】原居岐之阳在渭之将万邦之方下民之王
　　集传赋也依安貌京周京也矢陈鲜善将侧方乡也【孔氏颖达曰乡人向望之也】○言文王安然在周之京而所整之兵既遏密人遂从阮疆而出以侵密【严氏粲曰侵自阮疆谓自阮疆而侵密犹春秋书公至自晋谓自晋而至鲁也○胡氏一桂曰侵与侵于之疆同义】所陟之冈即为我冈而人无敢陈兵于陵饮水于泉以拒我也于是相其高原而徙都焉所谓程邑也【郑氏康成曰后竟徙都于丰○孔氏颖达曰大王初迁已在岐山此亦在岐山之阳是去旧都不远也周书称文王在程作程寤程典皇甫谧云文王徙宅于程盖谓此也笺嫌此即为丰故云后竟徙都于丰知非丰者以此居岐之阳丰则岐之东南三百里耳○胡氏一桂曰度其鲜原以下即上章以笃周祜以对天下之实事耳】其地于汉为扶风安陵【梁氏益曰今咸阳故安陵城周邑也地志安陵隶扶风在岐南】今在京兆府咸阳县【皇舆表今西安府咸阳县隶陜西】
　　集说【欧阳氏修曰言周师先据胜地然后侵之而密人不敢有其冈陵水泉密人既服外患已除乃度善原于岐渭之闲以定周国○辅氏广曰文王之兵侵密乃遽曰我陵我阿我泉我池无敢陈其兵饮其水者辞直理正威灵气焰莫有敌者所谓帝王之道出万全者也○严氏粲曰自阮疆以侵密密在寜州阮在泾州泾寜接壤也下所言髙冈陵阿泉池皆师行所经之地密人恃强以侵弱文王兴问罪之师可谓公天下以为心矣岂有一毫畔援歆羡之私耶文王用心广大威徳畅洽人之归者益众非旧邑所能容于是就周境之内谋度鲜善之平原而徙都之虽未为君师天下已心归之矣伐崇有讯馘伐肆之事而伐密止述问罪之辞是师次其境而密人即服不待战也○刘氏瑾曰文王伐密之后而作程邑亦犹伐崇之后而作丰邑方其伐之讨罪而已固未尝先有作邑之心也自常情观之必谓贪其土地矣诗人知其心之无私故言伐密伐崇之事皆先以帝命发之○蒋氏悌生曰文王处于周京之中安然无为而共阮之地来归自有不可遏之势程邑作于岐阳之侧本有疆境之限而万邦归向同有不自外之心非圣人之徳何以致之】
　　○帝谓文王予懐明徳不大声以色不长【丁丈反】夏以革不识不知顺帝之则帝谓文王询尔仇方同尔兄弟以尔钩援【音爰】与尔临冲以伐崇墉
　　集传赋也予设为上帝之自称也懐眷念也明徳文王之明徳也以犹与也夏革未详【吕氏祖谦曰不长夏以革虽难强通然与不大声以色立文既同训诂亦当相类声以色谓声音与笑貌也夏以革谓侈大与变革也不大声以色则不事外饰矣不长夏以革则不纵私意矣此明徳之实也】则法也仇方讐国也【吕氏祖谦曰邱氏曰仇方即崇也】兄弟与国也【彭氏执中曰以诸侯之国为兄弟亦未尝称王一验也】钩援钩梯也所以钩引上城所谓云梯者也【孔氏頴达曰墨子称公输般作云梯以攻宋】临临车也在上临下者也冲冲车也从旁冲突者也皆攻城之具也【孔氏颖逹曰兵书有作临车冲车之法墨子有备冲之篇知临冲俱是车也】崇国名在今京兆府鄠县【皇舆表今西安府鄠县隶陜西】墉城也史记崇侯虎谮西伯于纣纣囚西伯于羑里西伯之臣闳夭之徒求美女竒物善马以献纣纣乃赦西伯赐之弓矢鈇钺得专征伐曰谮西伯者崇侯虎也西伯归三年伐崇侯虎而作丰邑○言上帝眷念文王而言其徳之深微不防着其形迹【刘氏瑾曰明徳者文王之徳所得乎天之本体也不大不长者文王之心不暴其徳之形迹也○朱氏公迁曰朱子以不大声色不长夏革为一类皆有深潜不露之意犹中庸不显笃恭之妙也】又能不作聪明以循天理【严氏粲曰不识不知不作聪明也天理自然谓之则谓理之不可逾也】故又命之以伐崇也吕氏曰此言文王徳不形而功无迹与天同体而已虽兴兵以伐崇莫非顺帝之则而非我也
　　集说【程子曰圣人之诚感无不通故所过者化所存者神岂暴着其形迹也哉文王之化如此而天下有昏恶之甚不能化者谋而伐之则天下皆善而王业成○蘓氏辙曰文王之徳不以识识不以智知漠然无心而与天为徒故无内外之异无穷逹之变此天之所以归之也○辅氏广曰文王之明徳上则与天为一下则三分天下有其二可谓至矣然未尝暴着于声色之闲其所云为但不识不知顺帝之则而已此天所以又命之使伐仇方也夫文王之以崇为仇盖亦天理之当然也○严氏粲曰此章言文王之心纯乎天理非有私喜怒为伐崇张本也崇侯谮文王而文王伐之疑于报私怨者然虎倡纣为不道乃天人所共怒文王奉天讨罪何容心哉故此章亦设为帝谓之辞以发明文王之心由此心纯乎天理故喜怒皆与天合所仇者非私怨所同者非苟合也○朱氏公迁曰上章帝谓文王是设为上帝教戒之词此章帝谓文王则设为上帝爱念而称美之词也语意不同】
　　○临冲闲闲【叶胡员反】崇墉言言执讯【音信】连连攸馘【古获反】安安【叶于肩反】是类是祃【马嫁反叶满补反】是致是附【叶上声】四方以无侮临冲茀茀【音弗叶分聿反】崇墉仡仡【鱼乞反】是伐是肆是絶是忽【叶虚屈反】四方以无拂【叶分聿反】
　　集传赋也闲闲徐缓也言言高大也连连属续状馘割耳也军法获者不服则杀而献其左耳【孔氏頴逹曰玉藻云听向任左故不服者杀而献其左耳曰馘罪其不聼命服罪故取其耳以计功也】安安不轻防也类将出师祭上帝也【孔氏颖逹曰王制言类乎上帝则类祭祭天也祭天而谓之类者尚书夏侯欧阳説以事类祭之在南方就南郊祭之也】祃至所征之地而祭始造军法者谓黄帝及蚩尤也【章氏俊卿曰汉书称髙祖祠黄帝蚩尤于沛庭管仲称蚩尤作劒防史记称黄帝与蚩尤战于阪泉岂军法之兴始于此故后世祭之欤】致致其至也附使之来附也茀茀强盛貌仡仡坚壮貌肆纵兵也忽灭拂戾也春秋传曰文王伐崇三旬不降退修教而复伐之因垒而降【孔氏颖逹曰僖十九年左传云因垒而降则似兵合不战此言讯馘必尝战矣盖知战不敌然后乃降】○言文王伐崇之初缓攻徐战告祀羣神【程子曰防明其罪告之神明其伐合神明之道也】以致附来者而四方无不畏服及终不服则纵兵以灭之而四方无不顺从也夫始攻之缓战之徐也非力不足也非示之弱也将以致附而全之也【刘氏瑾曰此其三旬不降之时乎】及其终不下而肆之也则天诛不可以留而罪人不可以不得故也【刘氏瑾曰此其复伐之日乎】此所谓文王之师也【朱子曰皆城下之战也】
　　集说【欧阳氏修曰言周师攻具之盛而崇城高大难攻而周师执生献馘祷兵而伐之遂以伐崇而威徳加于四方无敢侮戾者言天下之心遂归周也一侵一伐未必能使天下皆归诗人上述伐崇皆先言帝谓者古人举事必称天于兴师讨伐尤托天命如天讨有罪肃将天威恭行天罚之类是也侵密而外患息乃定邑居伐崇而威徳着则四方皆服诗人虽推大祖宗之功务极其美然功业大小次第先后亦自有伦也○程子曰文王之征始于宻王功之始也终于崇天下遂无不服王功之成也○李氏樗曰文王之所伐者但崇国耳而四方之国无有侮慢拂戾之者以文王之罚当其罪故也○辅氏广曰是致是附仁也是絶是忽义也仁以附之天下畏之而不敢侮仁之至也义以絶之天下从之而不敢拂义之至也非文王与天同徳者其孰能之○蒋氏悌生曰王者之行师虽有先后缓急之序而远人之归徳初无彼此远近之异也○黄氏佐曰两设帝谓文王之语为伐密伐崇张本见文王伐宻非有欲心所以行之者乃事理之至极也其伐崇也非欲张其声威气焰所以处之者皆天理之自然也呜呼非周公言之孰知文王奉天不已之心乎○瞿氏景淳曰无侮谓王师不暴人皆畏服而无敢为应援之举无拂谓王师无敌人皆顺从而无敢有疑贰之心】
　　总论【徐氏常吉曰各章俱以帝言见周之所以受命兴王者一本于天非人力也○钱氏天锡曰大王迁岐疑于畏狄不知眷西与宅天固与以安民之地也王季受譲疑于不友不知笃庆顺比天固授以安民之任也文王伐崇伐密疑于自私不知以对天下以顺四方此孰非求民之莫也】
　　皇矣八章章十二句
　　集传一章二章言天命大王【严氏粲曰首章言天初眷大王之意次章述大王迁岐也○刘氏瑾曰两章称帝者三称天者一可见天之所以命大王者矣盖其始去邠则邠人从之其居于岐则四方归之民之归往如此即大王已受天命矣然而求大王之所以得乎天者则以帝迁明徳而然也】三章四章言天命王季【严氏粲曰三章述大伯王季相逊之事为文王张本四章则述王季之徳以及文王也○刘氏瑾曰三四章言帝者四可见天之命王季者矣然而王季之所以得乎天者则以其徳克明而然也】五章六章言天命文王伐密七章八章言天命文王伐崇【刘氏瑾曰五章至八章言帝者四而帝之所以命文王者唯拳拳于武功求其所以然者则又以帝之懐其明徳也唯其祖父子孙相传一徳是以天之眷命有加而无替及至商罪贯盈而天又命武王诛之天岂私于有周也哉】
　　集说【范氏处义曰此诗与緜相类緜言大王者详言文王者畧盖详其始而畧其终也此诗首言天之眷周次言大王治岐次言大伯王季友爱之徳次言文王加详焉盖畧其始而详其终也○朱子诗传遗説诗自从大王王季説来如云至于大王实始翦商如下武之诗文王有声之诗都説文王出做事且如伐崇一节是做甚麽这又不是一项小小侵掠乃是大征伐询尔仇方同尔兄弟以尔钩援与尔临冲以伐崇墉此见大段动众岐山之下与崇相去自是多少里因甚如此这般处要做文王无意出做事都不得又如説侵自阮疆陟我髙冈无矢我陵我陵我阿无饮我泉我泉我池这看见都自据有其土地这自是大段施张了或云纣命文王得専征伐纣不得已命之文王不得已受之横渠云不以声色为政不以革命有中国黙顺帝则而天下归焉其为文王乎若如此説恰似内无纯臣之义外亦不属于商这也未必如此只是事势自是不可已只当商之季七颠八倒上下崩頺忽于岐山下突出许多人也是谁当得文王之事惟孟子识之故七篇之中所以告列国之君莫非勉之以王道】
　　经始灵台【叶田饴反】经之营之庶民攻之不曰成之经始勿亟【居力反】庶民子来【叶六直反】
　　集传赋也经度也灵台文王所作谓之灵者言其倐然而成如神灵之所爲也【服氏防曰天子曰灵台诸侯曰观台○刘氏瑾曰文王之台其名如此岂至周有天下遂以为天子之台而诸侯别名观台也欤】营表【郑氏康成曰营表其位○孔氏颖逹曰谓以绳度立表以定其位处也】攻作也不日不终日也亟急也○国之有台所以望氛祲察灾祥时观游节劳佚也【刘氏瑾曰韵注氛祥气祲妖气盖察灾祥则于此望气节劳佚则于此防观皆取其高明也】文王之台方其经度营表之际而庶民已来作之所以不终日而成也虽文王心恐烦民戒令勿亟而民心乐之如子趣父事不召自来也【张氏栻曰文王则勿亟庶民则子来君臣之相与如此○陈氏栎曰不欲其急而过于劳者爱民之仁子来而忘其劳者事君之义未有上好仁而下不好义也】孟子曰文王以民力爲台爲沼而民欢乐之谓其台曰灵台谓其沼曰灵沼此之谓也【朱子曰言文王虽用民力而民反欢乐之加以美名也】
　　集说【孔氏颖逹曰言文王有徳民心附之既徙于丰乃为灵台经理之营表之其位既定于是庶民则竞攻而筑作之不设期日而已成之民悦其徳自劝其事也○李氏樗曰文王经营之心本不欲亟也苐以庶民慕文王之徳名为灵台如子之事父而来筑之也邹侍郎曰庶民子来非强之也在彼者实子来也不日成之非廹之也在我者实勿亟也为上者惟恐民之劳苦为下民者乃不惮其劳苦以从上见民之乐从也观左传曰筑郎囿季文子欲其速成叔孙昭子曰焉用速成其以勦民也盖速成者出于民之意则可出于君之意则不可出于君之意则为勦民出于民之意则为爱君也○吕民祖谦曰文王之作台主于望氛祲观民俗以察天人之意因以疏瀹精神宣节劳逸盖一弛一张无非事也○蒋氏悌生曰文王徳泽之在人心盖已久积于未作灵台之前而庶民之趋事劝功特形于经始灵台之日文王视民如伤之仁又发于经始勿亟之辞而庶民亲戴父母之心尤有出于通力竭作之外岂惟庶民以文王之心为心而文王实能以庶民之心为心也】
　　○王在灵囿【叶音郁】麀【音忧】鹿攸伏麀鹿濯濯【直角反】白鸟翯翯【戸角反】王在灵沼【叶音灼】于【音乌】牣【音刃】鱼跃
　　集传赋也灵囿台之下有囿所以域养禽兽也【孔氏颖逹曰春秋筑鹿囿筑囿则囿者筑墙为界域而禽兽在其中○吕氏祖谦曰説文曰囿苑有垣也】麀牝鹿也伏言安其所处不惊扰也【刘氏彜曰鹿易惊易逸王在灵囿徒御非少不惊不逸而攸伏者无害兽之心也】濯濯肥泽貌翯翯洁白貌灵沼囿之中有沼也牣满也鱼满而跃言多而得其所也
　　集说【范氏处义曰文王未尝称王凡诗谓文王为王者皆非作于文王之时是诗亦作于后世故以王在言之○吕氏祖谦曰邹氏曰鹿之在囿不知囿之为囿亦如在于山林鱼之在沼不知沼之为沼亦如相忘于江湖自非文王之徳上及飞鸟中及走兽下及潜鱼岂能及此○严氏粲曰次章言既作台而游焉夫车马羽旄一也有见之而欣欣喜色者有见之而疾首蹙頞者由人心之乐不乐也文王鸟兽鱼鼈何以异于人哉特民心乐之耳孟子最善説诗只民乐其有麋鹿鱼鼈一语道尽一诗意○朱氏善曰台下有囿则从而谓之灵囿囿中有沼则从而谓之灵沼王而时在灵囿也则见其鹿之攸伏言其性之适也见其鹿之濯濯言其体之肥也见其鸟之翯翯言其色之洁也此飞走者乐其为飞走也王而时在灵沼也则既见其鱼之牣而其多可知也复见其鱼之跃而其适可知也此鳞介者乐其为鳞介也已】
　　○虡【音巨】业维枞【七凶反】贲【扶云反】鼔维镛【音庸】于论【卢门反】鼓钟于乐【音洛】辟【音璧】廱
　　集传赋也虡植木以悬钟磬其横者曰栒【音笋】业栒上大版刻之捷业如锯齿者也【孔氏颖逹曰悬钟磬者两端有植木其上有横木谓植立者为虡谓横牵者为栒栒上加之大版为之饰释器云大版谓之业】枞业上悬钟磬处以防色爲崇牙其状枞枞然者也【胡氏一桂曰段氏曰笋之上有业业之上有崇牙笋之两端又有璧翣郑氏谓戴璧垂羽是也盖笋虡所以架钟磬崇牙璧翣所以节笋虡夏后氏饰以龙而无崇牙商饰以崇牙而无璧翣至周则极文而三者具矣此有瞽所以言设业设虡崇牙树羽也】贲大鼔也【陆氏徳明曰贲亦作鼖】长八尺鼓四尺中围加三之一【刘氏瑾曰中围者谓鼓腹也鼓面径四尺则其围十二尺鼓腹之围加以三之一则其围十六尺而径五尺三寸三分寸之一也】镛大钟也论伦也言得其伦理也辟璧通廱泽也辟廱天子之学大射行礼之处也水旋邱如璧以节观者故曰辟廱【孔氏颖逹曰水旋邱如璧者璧体圆而内有孔此水亦圆而内有地犹如璧然水下而地高故以邱言之以水绕邱所以节约观者令在外而观也○朱子曰王制论学曰天子曰辟廱诸侯曰泮宫説者以为辟廱大射行礼之处也水旋邱如璧以节观者泮宫诸侯乡射之宫也其水半之盖东西门以南通水北无也故振鹭之诗曰振鹭于飞于彼西廱説者以廱为泽盖即旋邱之水而其学即所谓泽宫也盖古人之学与今不同孟子所谓序者射也则学盖有以射为主者矣蘓氏引庄周言文王有辟廱之乐遂以辟廱亦为乐名而曰古人以乐教胄子则未知学以乐而得名欤乐以学而得名欤则是又以为习乐之所也张子亦曰辟廱古无此名其制盖始于此及周有天下遂以名天子之学而诸侯不得立焉记所谓鲁人将有事于上帝必先有事于泮宫者盖射以择士云尔】
　　集说【孔氏颖逹曰上言台沼此言作乐之意治世之音安以乐故在辟廱之内与闻之者莫不喜乐是其和之至也○范氏处义曰于论者叹其钟鼓得伦理也于乐者叹其以乐教国子于辟廱为可乐也昔舜命夔典乐以教胄子为先故文王亦论乐于学也○吕氏祖谦曰或疑灵台之诗叙台池苑囿与民同乐胡为以辟廱学校勦入之彼盖未尝深考三代人君与士大夫甚亲游宴之暬御征行之扈卫无所往而不与髦俊俱焉乐正司业父师司成则乐者固学士之所常隶也夫岂二事哉○刘氏瑾曰古之教者固不废乐而大射之礼亦先用乐作乐于辟廱无可疑者此后两章自説辟廱作乐之事前两章自説游观灵台之事也】
　　○于论鼔钟于乐辟廱鼍【徒河反】鼔逢逢【薄红反】蒙【音防】瞍【音叟】奏公
　　集传赋也鼍似蜥蜴长丈余皮可冒鼔逢逢和也【陆氏佃曰夏小正云剥鼍以为鼓其皮坚厚取以冒鼓故曰鼍鼓鼍鼔非特有取于皮亦其鼔声逢逢然象鼍之鸣续博物志曰鼍长一丈其声如鼓】有眸子而无见曰蒙无眸子曰瞍古者乐师皆以瞽者爲之以其善听而审于音也公事也闻鼍鼓之声而知蒙瞍方奏其事也
　　集说【严氏粲曰申言鼓钟辟廱之乐咏叹不能已乐之更端曰奏故九成谓之九奏言方奏其事乐之不厌之辞也】
　　总论【饶氏鲁曰文王未尝无灵台灵沼然与民同乐便是天理文王毕竟自朝至于日中昃不遑暇食用咸和万民人必得所然后有此乐○严氏粲曰文王始作灵台民乐成之其游于囿沼也又乐其有鸟兽鱼鼈其作乐于辟廱也又乐其有钟鼓之音所谓闻王鼓乐于此欣欣然有喜色也言之不能尽而嗟叹之不能已则民之爱戴者深矣○陈氏栎曰灵台一诗辟廱之教寓焉台池鸟兽钟鼓之乐乐之形也其乐也外辟廱教化道义之乐乐之本也其乐也内民乐其乐盖至此矣○朱氏善曰灵台游观辟廱教育游观而必言其物之盛者以见涵育长养之有其素也教育而必言其乐之和者以见鼔舞作兴之有其术也然则台池鸟兽之乐囿与百姓共之而钟鼓之乐殆将与贤者共之也○郝氏敬曰周自后稷公刘大王王季世世积徳干有余年而文王勤劳日昃不睱食至是始有园囿台池钟鼓而后民欢乐之创业若此其难而得民若此其未易也诗人作是诗以见文王造周功成盖民乐而后君乐民乐君之乐而后见民乐文王所以释如伤之忧也虽民心归周非自今始而文王求寜今始观成也○王氏志长曰庶民子来民之太和麀鹿攸伏于牣鱼跃物之太和也于论鼓钟于乐辟廱君臣之太和也所谓太和在成周宇宙闲也】
　　灵台四章二章章六句二章章四句
　　集传东莱吕氏曰前二章乐文王有台池鸟兽之乐也后二章乐文王有钟鼔之乐也皆述民乐之词也
　　集说【孔氏颖逹曰郑氏云韩诗説辟廱者天子之学所以教天下春射秋飨尊事三老五更在南方七里之内左氏説天子灵台在太庙之中壅之以灵沼谓之辟廱皆无明文灵台一篇有灵台有灵囿有灵沼有辟廱则辟廱及三灵同处在郊矣袁凖正论云辟廱大射养孤之处】
　　下武维周世有哲王三后在天王配于京【叶居良反】
　　集传赋也下义未详或曰字当作文言文王武王实造周也哲王通言大王王季也三后大王王季文王也在天既没而其精神上与天合也王武王也配对也谓继其位以对三后也京镐京也○此章美武王能缵大王王季文王之绪而有天下也
　　集说【陈氏鹏飞曰哲王谓谁其在天则大王王季文王其在镐京则武王是也在镐京者足以配彼在天者○朱子语类问在天言其既没而其精神上合于天此是如何曰便是又有此理用之云恐只是此理上合于天耳曰既有此理便有此气或曰想是圣人禀得清明纯粹之气故其气上合于天曰也是如此这事又微妙难説如云文王陟降在帝左右若説文王眞个在上帝之左右眞个有上帝如世闲所塑之像固不可然圣人如此説便是有此理○朱氏善曰一代兴王之业必世徳之相承有以基之于其始而后圣徳之受命有以成之于其终周之王业自文王而始着自武王而始成是文王武王实造周矣然推原其始则文王之前固有王季也王季之前又有大王也谓王业之所基不在于是而可乎是以武王继之实能配彼在天之灵于镐京焉则武王之继三后谓非王业之所成而可乎原其始而归美于三后要其终而归功于武王则夫任继述之责者其必知所法矣○邹氏泉曰此言先绪之所从来者已久因言三后之精神上与天合总见所传之绪于今为烈难于其为配而武王则能缵绪而有天下也】附录【毛氏苌曰武继也○郑氏康成曰下犹后也○孔氏颖逹曰居下世即是在后故云下犹后也言后人能继祖者维周家最大谓大王王季文王稍稍就盛者也王季为西伯文王又受命是稍盛也不通数武王者此言哲王即是下文三后王配之文别在于下故知世有之中不兼武王也○王氏安石曰大王王季文王以文徳造始于上武王以武功续终于下故曰下武维周世有哲王○吕氏祖谦曰下者继上之辞也下武之继文即颂所谓嗣武受之也武王一戎衣而天下大定其乐曰大武故言周王业之成必曰武焉】
　　【案集传下义未详或曰字当作文言文王武王实造周也但诗言世有哲王三后在天所谓三后者不得不指大王王季文王也文王既列于三后之中则下武作文武于诗义为复矣即朱子亦阙疑而未定也故先儒都从毛郑之训以诠经似亦可通】
　　○王配于京世徳作求永言配命成王之孚【叶孚尤反】集传赋也言武王能继先王之徳【苏氏辙曰作起也起而求其先世之徳以继之也○李氏樗曰武王所以配三后者则以维世徳之求故也起而求以继之也】而长言合于天理故能成王者之信于天下也若暂合而遽离暂得而遽失则不足以成其信矣
　　集说【王氏安石曰大王肇基王迹王季其勤王家文王大统未集至于武王然后自西自东自南自北无思不服然后能为成王之孚○陈氏鹏飞曰三后之孚着于民乆矣至武王配天然后成王者之信○严氏粲曰武王所以配三后于京者以其善继述也所求者先世之徳故能长配天命有天下而传无穷遂成王者之信也王者之事业莫大于信信则天下心服而王也○陈氏栎曰配祖宗而与世徳一即配天而与天理一者命原于天而三后亦在天配三后即配天矣配命则必能配三后矣○朱氏善曰此章二配字不同王配于京是以下而对乎上之辞永言配命是以人而合乎天之辞有以配对于下而已之徳既与先王而为一有以配合乎天而已之心复与天理而为一此所以能成王者之信而为天下之法也然则王者之信岂可以他求哉亦在乎求世徳配天命而已盖世徳皆实心之形着而天命即实理之流行既有以配对于先王复有以配合乎天命则王者之徳着于下而天下之心应乎上上下交孚而其为信也成矣○邹氏泉曰世徳就徳之见于事者言如大王修徳行政王季积徳累仁文王发政施仁之类乃三后所以造周者即世徳所在也○王氏志长曰武王以作求配命之徳继三后而起则天下翕然信之若子之信父母其王也虽百却之亦不可得矣时迈曰允王维后酌曰实维尔公允师皆言成王之孚也】
　　○成王之孚下土之式永言孝思孝思维则
　　集传赋也式则皆法也○言武王所以能成王者之信而爲四方之法者以其长言孝思而不忘是以其孝可爲法耳【曹氏粹中曰孝思犹舜见尧于羹墙○徐氏光啓曰维则者当缵绪则以缵绪为孝当变通则以变通为孝有国则以国孝有家则以家孝】若有时而忘之则其孝者伪耳何足法哉
　　集説【陈氏鹏飞曰王者之徳着于人而可信者谓之孚存于心而不忘者谓之孝天下皆知法武王之徳而不知徳之可法者本于圣人之孝○朱子曰武王既成王业天下咸法则之以法其孝思而已盖求其世徳而成王之孚孝思之至孰大于是○刘氏瑾曰武王之孝可为天下之法此所以为逹孝所谓徳教加于百姓刑于四海此天子之孝是也○蒋氏悌生曰孝者根于人心之同然者也武王躬行于上而心纯乎孝以是道而化天下亦惟因人心之所同然者而振作兴起之故能为法于天下而民信之亦莫不兴起于孝而亲戴于其君继述之善又孰有明着于此者乎】
　　○媚兹一人应侯顺徳永言孝思昭哉嗣服【叶蒲北反】集传赋也媚爱也一人谓武王应如丕应徯志之应【朱氏公迁曰此则天下信之之验也】侯维服事也○言天下之人皆爱戴武王以爲天子而所以应之维以顺徳是武王能长言孝思而明哉其嗣先王之事也
　　集说【辅氏广曰下武六章下章都疉上章一句説独四章不然者盖承上二章三章两章而言武王既能成王者之信又能使天下以其孝思为法故天下之人皆戴武王而所以应之维是顺徳焉至此然后再疉上章一句永言孝思説起而又言明乎其嗣先王之事也夫嗣先王之事即是世徳作求世徳作求昭哉嗣服又皆是孝孝即是顺徳上以孝感下以顺应尤非一朝一夕暂行复辍者之所能致也○严氏粲曰孝者徳之顺故又言武王永有孝思昭昭然能嗣其先世之事也○朱氏公迁曰此又因民心爱戴武王而推见武王之能孝思嗣服也嗣服对求徳言求徳是继志嗣服是述事顺徳者民之顺徳也上以孝思感乎下下以顺徳应乎上感应以类于此见之○徐氏光啓曰武王通先人之节以济天下之变与先人志意流通此其心事何等光明正大故曰昭哉嗣服不但以其变侯化国为能閳扬光大而已】
　　○昭兹来许绳其祖武于万斯年受天之祜【侯古反】集传赋也昭兹承上句而言兹哉声相近古盖通用也【朱子曰昭兹汉碑作昭哉洪氏隷释兹哉叶韵】来后世也许犹所也绳继武迹也○言武王之道昭明如此来世能继其迹则久荷天禄而不替矣
　　集说【辅氏广曰言武王既明乎其继先王之事则来世亦必能继先王之迹矣如此则于万斯年世有哲王永受天禄而不替又不止此大王王季文王武王而已○朱氏公迁曰此又言武王之道足以福后世后王之孝思如武王则无不受福矣○朱氏善曰绳祖武者欲后人继武王之迹也武王之道惟信与孝而已然武王之信乃王者之大信武王之孝乃天下之逹孝法武王之信在乎天命之永配法武王之孝在乎世徳之作求如是而不受天之祜者未之有也】
　　○受天之祜四方来贺于万斯年不遐有佐
　　集传赋也贺朝贺也周末秦强天子致胙诸侯皆贺【史记商君传秦人富强天子致胙于孝公诸侯毕贺○刘氏瑾曰事见周显王时此借引之故朱子初解此下有曰其事则犹此也但秦以力周以徳耳】遐何通佐助也盖曰岂不有助乎云尔【辅氏广曰岂不有助乎者言天下皆来朝贺于周则岂不有助乎周家也哉○王氏炎曰受天之福则四方诸侯皆来朝贺虽千万年相与佐助也】
　　集说【黄氏櫄曰孝之至则通于神明光于四海而得万国之懽心此所以受天之祜四方来贺也○陈氏栎曰天且福之人将焉往不徒贺之而尤佐之见人心蕃屏王室之至也○何氏楷曰受天之祜语聫上章当主后日子孙言四方来贺所谓四海之内悉主悉臣莫敢不来享莫敢不来王也】总论【辅氏广曰首章言武王能缵大王王季文王之绪而有天下中三章言武王善继善述之孝又有常永不已之诚故能成王者之信为天下之法以致天下之爱戴如此末两章又言武王之成效大验如此则其后世子孙亦将善继其先人之绪而久受上天之福多得天下之助也○陈氏栎曰此诗美武王继三后于已往开后嗣于方来惟以求世徳永孝思而上合天理下孚人心者为之本耳○钱氏天锡曰孝者通乎古今而无久近贯乎宇宙而无广狭者也在武王为求徳在子孙为绳武在今日为媚兹在万年为有佐孝之分量固如是也】
　　下武六章章四句
　　集传或疑此诗有成王字当爲康王以后之诗然考寻文意恐当只如旧説且其文体亦与上下篇血脉通贯非有误也
　　集说【黄氏櫄曰中庸言武王缵大王王季文王之绪身不失天下之显名而此诗言武王得天下亦言其配三后之徳故中庸言逹孝而此诗言其孝思中庸言孝者善继志述事而此诗言孝亦曰成王之孚也】
　　文王有声遹【尹橘反】骏【音峻】有声遹求厥宁遹观厥成文王烝哉
　　集传赋也遹义未详疑与聿同发语辞骏大烝君也【吕氏大临曰烝君也众也皆所以得众为君也】○此诗言文王迁丰武王迁镐之事而首章推本之曰文王之有声也【朱氏公迁曰声声闻也与赫赫厥声同】甚大乎其有声也盖以求天下之安宁而观其成功耳文王之徳如是信乎其克君也哉集说【曹氏粹中曰文王在书称寜王又称寜人盖以其道务在安民而已是以视民如伤○辅氏广曰文王之所以大有声者本由于征伐而其所以征伐者不过是求天下之安宁而欲观其功底于成耳此所以克君也哉○黄氏佐曰此章将言文王迁丰之事故先推其心于安民厥成即谓安民之成功○钱氏天锡曰大凡人君举动出于为民者帝王之盛节出于自为者世主之私心此天理人欲之判也今文王先言求寕而后除暴驱残见得为天下为生民无一毫私意于其闲也】
　　○文王受命有此武功旣伐于崇作邑于丰文王烝哉集传赋也伐崇事见皇矣篇作邑徙都也【严氏粲曰国势寖盛程邑不足以容乃作邑于丰以居之】丰即崇国之地在今鄠县杜陵西南
　　集说【郑氏康成曰武功谓伐四国及崇之功也作邑者徙都于丰以应天命○孔氏颖逹曰武功非独伐崇而已所伐邘耆密须混夷之属皆是也别言伐崇者以其功最大其伐最后故特言之为作邑张本言功成乃作邑也○范氏处义曰诗人于文王得天得民皆谓之受命故于伐崇之功亦谓之受命也伐崇之后遂徙都丰盖非崇侯之降则丰不可作此文王之尽君道也○朱氏善曰大命自文王而始集故武功自文王而始成伐崇所以除天下之暴作丰所以立天下之本有以除天下之暴则人心服有以立天下之本则人心归○徐氏常吉曰受命者询尔仇方是也武功者是伐是肆是也伐崇以除残天意也作丰以容民亦天意也奉若天道岂不克君】
　　○筑城伊淢【况域反】作丰伊匹匪棘【居力反】其欲【礼记作犹】遹追来孝【叶许六反或呼侯反】王后烝哉
　　集传赋也淢【陆氏徳明曰韩诗作洫】成沟也方十里为成成闲有沟深广各八尺匹称棘急也王后亦指文王也【苏氏辙曰自其克崇作丰而王业成故以王后称之○辅氏广曰王王也追称也后君也本称也】○言文王营丰邑之城因旧沟爲限而筑之其作邑居亦称其城而不侈大皆非急成己之所欲也特追先人之志而来致其孝耳
　　集说【孔氏颖逹曰此述作丰之制言文王兴筑丰邑之城维如一成之淢淢内之地其方十里文王作此丰邑维与相匹言大小正与成淢相配偶是大于诸侯小于天子之制所以才得伐崇即作此邑者非以急从已之欲而广此都邑乃追述王季勤孝之行思进其业故耳此诚得人君之道哉○严氏粲曰文王之作丰邑称上公之制已所宜为不务侈大也○陈氏栎曰上章言作丰受命于天此章言作丰追孝于前以见作丰乃天与前人之心也○刘氏瑾曰孝者善继志善述事者也故文王之孝在于伐崇作丰武王之孝在于成王之孚文王所求乎子即文王所以事父者也故曰父作之子述之○朱氏公迁曰肇王迹勤王家先王志在安民久矣文王迁丰所以继其志而尽其孝耳○朱氏善曰遹追来孝文王之孝也永言孝思武王之孝也文王之孝有以追先人之志武王之孝有以成文王之功此周之王业所以盛也】
　　○王公伊濯【直角反】维丰之垣【音袁】四方攸同王后维翰【叶胡田反】王后烝哉
　　集传赋也公功也濯着明也○王之功所以着明者以其能筑此丰之垣故尔四方于是来归而以文王为桢榦也
　　集说【郑氏康成曰文王述行大王王季之王业其事益大作邑于丰城之既成又垣之立宫室乃为天下所同心而归之王后为之榦者正其政教定其法度○吕氏大临曰濯如涤言明白而不昧文王至此明建都邑示天下知所归往天下皆倚以为赖○曹氏粹中曰垣非翰不立犹四方以丰为根本而丰以文王为根本○王氏日休曰维丰之垣有形之势王后维翰无形之势也○朱氏公迁曰四方攸同有所归也王后维翰有所附也至此而三分天下有其二矣○邹氏泉曰能筑此丰之垣则上以承天意下以定人心前以承先王之志后以开无穷之基此其功之所以着明也】
　　○丰水东注维禹之绩四方攸同皇王维辟皇王烝哉集传赋也丰水东北流径丰邑之东入渭而注于河【孔氏颖逹曰禹贡曰导渭自鸟鼠同穴东防于沣入于河是沣水入渭东注于河○严氏粲曰沣水自南而北流入渭故丰在其西镐在其东经言东注者是防渭之后乃东注入河也】绩功也皇王有天下之号指武王也【苏氏辙曰皇大也武王之王业益大矣故称皇王焉】辟君也○言丰水东注由禹之功故四方得以来同于此而以武王为君此武王未作镐京时也【季氏本曰言丰水系于王业之成为下章迁镐张本也】
　　集説【孔氏颖逹曰左传刘定公见雒汭之水曰美哉禹之功也此亦见丰水而思禹帝王世纪云丰镐皆在长安之西南言丰邑在丰水之西镐京在丰水之东以时验而知之○董氏逌曰诗人论周之建都在丰镐而丰水正居其中者于是思禹之绩而见周之成功也○严氏粲曰丰水所以东注于河者是禹之功也四方之所以同归周者以武王为天下之君也盖以武王之功配禹皆除害济民也○朱氏善曰丰水东注言其水势之顺也四方攸同言其人心之合也即水势之顺而有以见神禹之功即人心之合而有以见武王之徳武王因人心之合而益有以尽君道之隆则不惟近无愧于文王而且远无愧于神禹矣○唐氏汝谔曰上注曰来归则犹有未归者此直曰来同则尽乎人矣维翰只有所倚赖之意而维辟则实以之为君而政教号令无不从之也○两言四方攸同而俱就丰説然一同于文王谓作丰以容之也一同于武王即丰亦不能容矣一以终文之事一以起武之迁也】
　　○镐京辟廱自西自东自南自北无思不服【叶蒲北反】皇王烝哉
　　集传赋也镐京武王所营也在丰水东去丰邑二十五里【吕氏祖谦曰后汉地理志曰镐在京兆尹上林苑中孟康云长安西南有镐池古史考曰武王迁镐长安丰亭镐池也】张子曰周家自后稷居邰公刘居豳大王邑岐而文王则迁于丰至武王又居于镐当是时民之归者曰众其地有不能容不得不迁也【刘氏彜曰武王以诸侯之朝觐四夷之来王非丰邑可容也故越丰水之东作镐焉○朱子曰秦始皇营朝宫渭南史以为咸阳人多先王之宫庭小故作之想迁镐之意亦是如此】辟廱説见前篇张子曰灵台辟廱文王之学也镐京辟廱武王之学也至此始为天子之学矣无思不服心服也孟子曰天下不心服而王者未之有也○此言武王徙居镐京讲学行礼而天下自服也
　　集説【刘氏济曰都镐而先建学首善之地教化之原也○辅氏广曰见武王得天下以教化为先务也先生谓以见武王之得天下非以力取之者是也○严氏粲曰四方之服也久矣此言辟廱之化深入其心也四方先言西镐京在西近者先被其化也继伐之诗而言教化者见武王徳化流行而人心服也○朱氏善曰四方攸同皇王维辟见武王之尽君道也镐京辟廱无思不服见武王之尽师道也君以治之而四方无不攸同师以教之而四方无不心服则其尚徳而不尚力于此亦可见矣○唐氏汝谔曰人知武王之得天下在于武功而不知天下之服武王由于文徳故首以辟廱为言○何氏楷曰左传周景王曰我自夏以后稷魏骀芮岐毕吾西土也及武王克商蒲姑商奄吾东土也巴濮楚邓吾南土也肃愼燕亳吾北土也其数四方之次第正与此同周自西土兴近者先被其化其后乃渐及于东故曰自西自东周自文王化已南行于江汉其后乃渐及于北故曰自南自北皆对举之词立言之序也】
　　○考卜维王宅是镐京【叶居良反】维龟正【叶诸盈反】之武王成之武王烝哉
　　集传赋也考稽【董氏逌曰卜筮之道必先断于心故白考卜维王则王志先定矣其考卜者所以齐众志也洪范稽疑以汝则从为主】宅居正决也【严氏粲曰以吉凶取正于龟而龟出其吉北以正定之也】成之作邑居也张子曰此举諡者追述其事之言也【刘氏瑾曰此诗五章六章先称武土为皇王至此章以后乃举武王之諡故朱子引横渠説明此诗为追述武王之事以证其后所论郑谱之误尔】
　　集说【吕氏大临曰言武王稽天命宅镐京定都以为天下君也○曹氏粹中曰周官大卜国大迁则正龟然筮人九筮之名一曰筮更説者谓更为迁都邑也则武王之迁当亦用筮而独言龟者盖凡国之大事先筮而后卜筮有吉凶然后断之于龟维龟正之则筮可知矣○辅氏广曰此章言武王之居镐稽决于龟而成其居邑亦非私意之所为与三章言文王匪棘其欲之意同】
　　○丰水有芑武王岂不仕【鉏里反】诒厥孙谋以燕翼子【叶奨里反】武王烝哉
　　集传兴也芑草名仕事诒遗燕安翼敬也子成王也○镐京犹在丰水下流故取以起兴言丰水犹有芑武王岂无所事乎【郑氏康成曰丰水犹以其润滭生草武王岂不以其功业为事乎○孔氏颖逹曰言实以功业为事思得泽及后人】诒厥孙谋以燕翼子则武王之事也谋及其孙则子可以无事矣【王氏安石曰虽诒之以谋非翼子亦不能以燕也】或曰赋也言丰水之傍生物繁茂武王岂不欲有事于此哉但以欲遗孙谋以安翼子故不得而不迁耳【辅氏广曰此章两説虽不同然以遗孙谋安翼子为武王之事则同也第二説虽觉轻快然首句着个丰水有芑一句毕竟似兴体】
　　集说【朱氏公迁曰聿追来孝文王继志述事也谋孙翼子武王创业垂统也一者以卒前人之业一者以定后人之业此迁丰迁镐之本意也○朱氏善曰水之流不穷则其生物亦无穷也圣人之徳无穷则其善后亦无穷也于孙谋曰诒则所以遗之者至矣于翼子曰燕则所以安之者至矣○徐氏常吉曰当武王时一统大定而伊淢之制隘不能容使武王不迁则继世之下有不得辞其责者故身任其责以靖人民民安而子孙亦安无劳缔造坐享盈成其规模之宏远盖为万世之子孙谋即为万世之天下谋也谓之克君信矣】
　　总论【邹氏泉曰此诗上四章言文王迁丰之事下四章言武王迁镐之事析言之首章言迁丰之由次三章详其事五章言迁镐之由末三章详其事○姚氏舜牧曰文王之心追孝武王之心诒谋总之只是遹求厥寜○郝氏敬曰诗首尾四章称文武者文始之武终之也中四章称王后皇王者继诸侯而为天子也文王伐崇作丰而王业始武王伐商作镐而王业成文王求寜观成以始武也武王燕子诒孙以终文也】
　　文王有声八章章五句
　　集传此诗以武功称文王至于武王则言皇王维辟无思不服而已盖文王旣造其始则武王续而终之无难也又以见文王之文非不足于武而武王之有天下非以力取之也
　　集说【朱子诗传遗説徐防问三分天下有其二以服事殷使文王更在十三四年将终事纣乎抑为武王牧野之举乎曰看文王亦不是安坐不做事底人如诗中言文王受命有此武功既伐于崇作邑于丰文王烝哉云云武功皆是文王做来诗载武王武功却少但卒其伐功耳观文王一时气势如此度必不终竟休了一似果实文王待他十分黄熟自落下来武王却似生擘破一般○吕氏祖谦曰此诗未尝一言及武王伐功何耶盖创业而诒厥孙谋固非大告武成之前所能致也诗人亦有言其意而略其事者矣不可一体求也○辅氏广曰每章皆言烝哉以结之者不独以见其叹羙无已之意又以示后世子孙使之知其必如文王武王之为然后于君天下为宜也故其丁寜不一而足耳○刘氏瑾曰允文文王而有此武功则非不足于武也桓桓武王而镐京辟廱则非不足于文也所谓一张一弛文武之道也】文王之什十篇六十六章四百一十四句集传郑谱此以上为文武时诗以下为成王周公时诗今案文王首句即云文王在上则非文王之诗矣又曰无念尔祖则非武王之诗矣大明有声并言文武者非一安得为文武之时所作乎盖正雅皆成王周公以后之诗但此什皆为追述文武之徳故谱因此而误耳









　　钦定诗经传説彚纂卷十七
<经部,诗类,钦定诗经传说汇纂>
　　钦定四库全书
　　钦定诗经传説彚纂卷十八
　　生民之什三之二
　　厥初生民时维姜嫄【音原叶鱼伦反】生民如何克禋【音因】克祀【叶养里反】以弗无子【叶奨里反】履帝武敏【叶母鄙反】歆攸介攸止载震载夙【叶相即反】载生载育【叶曰逼反】时维后稷
　　集传赋也民人也谓周人也时是也姜嫄炎帝后姜姓有邰氏女名嫄为高辛之世妃【孔氏颖达曰郑以姜嫄为髙辛之世妃谓其后世子孙之妃也未知其为防世故直以世言之】精意以享谓之禋祀祀郊禖也弗之言祓也祓无子求有子也古者立郊禖【孔氏颖达曰月令称高禖蔡邕月令章句云高禖祀名高犹尊也禖犹媒也毛于此及鸟传皆作郊禖则读高为郊郑于此笺亦云郊禖】盖祭天于郊而以先媒配也变媒言禖者神之也其礼以鸟至之日用大牢祀之【孔氏颖逹曰燕至在春分二月之中主为产乳蕃滋故王者重其初至之日用牛羊豕之大牢祀于郊禖之神○郊天用特牲而此祭天用大牢者以兼祭先禖之神异于常郊故也○顔氏逹龙曰祠以仲春正其候也祭以大牢尊其礼也祀以南郊重其事也】天子亲往后率九嫔御【孔氏颖逹】
　　【曰天子亲往敬其事故亲祭之后妃率九嫔从之而往侍御于祭焉】乃礼天子所御带以弓韣【音独】授以弓矢于郊禖之前也【孔氏颖逹曰礼天子所御幸者使大祝酌酒饮之于郊禖之庭以神之惠光显之也弓矢者男子之事使之带弓衣执弓矢冀其所生为男也○刘氏瑾曰此上所言祭郊禖之礼乃通言古者天子有此礼耳非専指姜嫄之事也】履践也帝上帝也武迹敏拇【郭氏璞曰拇迹大指处○朱子曰敏字当为絶句叶上韵耳】歆动也犹惊异也介大也震娠也【孔氏颖逹曰左传云邑姜方震大叔后缗方震皆谓有身为震也】夙肃也生子者及月辰居侧室也【朱氏公迁曰内则妻将生子及月辰居侧室疏云侧室次燕寝之旁生子必于侧室以正室燕寝尊故也】育养也○姜嫄出祀郊禖见大人迹而履其拇【郑氏康成曰时有大人迹姜嫄履之足不能满履其拇趾之处○刘氏瑾曰姜嫄以髙辛子孙之妃而得祀郊禖岂古礼简质天子诸侯皆用其礼欤】遂歆歆然如有人道之感于是即其所大所止之处而震动有娠乃周人所由以生之始也周公制礼尊后稷以配天故作此诗以推本其始生之祥明其受命于天固有以异于常人也然巨迹之説先儒或颇疑之而张子曰天地之始固未尝先有人也则人固有化而生者矣盖天地之气生之也苏氏亦曰凡物之异于常物者其取天地之气常多故其生也或异麒麟之生异于犬羊蛟龙之生异于鱼鼈物固有然者矣神人之生而有以异于人何足怪哉斯言得之矣
　　集説【王氏安石曰緜所谓民之初生则本由大王之兴此所谓厥初生民则本其由后稷而起也○朱子曰毛公説姜嫄出祀郊禖履帝喾之迹而行将事齐敏郑氏説姜嫄见大人迹而履其拇二家之説不同古今诸儒多是毛而非郑然案史记亦云姜嫄见大人迹心忻然欲践之践之而身动如孕则非郑之臆説矣○后世所谓祥瑞固多伪妄然岂可因后世之伪妄而并眞实者皆以为无乎鳯鸟不至河不出图孔子之言不成亦以为非○天下之理一而已而有常变之不同夫二气交感化生万物者理之常也若姜嫄简狄之生稷契此理之变也○履巨迹之事有此理且如契之生诗中亦云鸟降而生啇盖以为稷契皆天生之耳非有人道之感非可以常理论也汉高祖之生亦类此此等不可以言尽当意防之可也○辅氏广曰初生周人者实姜嫄也生民如何是又问其所以然也以下则述其所以然而终结之以时维后稷一句盖言其所生之子实后稷也后稷始教民播种而利及万世非天所命而何宜其始生之灵异乎】
　　○诞弥厥月先生如达【他末反】不坼【敕宅反】不副【孚逼反叶孚廹反】无菑【音灾】无害【叶音曷】以赫厥灵上帝不宁不康禋祀【叶养里反】居然生子【叶奬里反】
　　集传赋也诞发语辞【张子曰此篇多诞字皆训为大后有不甚通者疑皆发语辞耳】弥终也终十月之期也【郑氏樵曰弥满也】先生首生也达小羊也羊子易生无畱难也坼副皆裂也【何氏楷曰副本作疈説文云判也】赫显也不宁宁也不康康也居然犹徒然也○凡人之生必坼副菑害其母而首生之子尤难今姜嫄首生后稷如羊子之易无坼副菑害之苦是显其灵异也上帝岂不宁乎岂不康我之禋祀乎而使我无人道而徒然生是子也
　　集説【孔氏颖逹曰天既祐令有身又使之生易是天意以此显眀其有神灵也上天之意岂不降福而安之乎言上天诚降福而安之使母无病苦子得易生是天安之也姜嫄之身岂不见安于禋祀乎言姜嫄实见安于禋祀祈则有子生之又易是为禋祀所安也○苏氏辙曰后稷姜嫄之元子也既终其月而生其生也如达之易赫然甚异于人此岂上帝不安之哉然姜嫄乃反以其由禋祀之故居然无疾而生子是以不安而弃之】
　　○诞寘之隘【于懈反】巷牛羊腓【符非反】字之诞寘之平林防伐平林诞寘之寒冰鸟覆【敷救反】翼【叶音异】之鸟乃去矣后稷呱【叶去声】矣实覃实訏【叶去声】厥声载路
　　集传赋也隘狭腓芘字爱【胡氏一桂曰集传于采薇小人所腓引程子曰腓随动也如足之腓足动则随而动如是则正与易咸其腓同义意者牛羊见稷以足肚遮芘之如有爱之之意故谓之腓字】防值也值人伐木而收之覆盖翼借也以一翼覆之以一翼借之也【孔氏颖逹曰上覆下翼明非一翼耳姜嫄以鸟至月而禋祀在母十月而生稷其生正当冰月故得弃之冰也】呱啼声也覃长訏大载满也满路言其声之大也○无人道而生子或者以为不祥故弃之而有此异也于是始收而养之集説【朱氏善曰牛羊之腓防之以其股也鸟之覆护之以其翼也人之防伐平林则又収而置之懐抱也人与我同类者也物与我异类者也而无有不爱防之意以见天之所生固非人之所能弃也实覃实訏厥声载路此稷之所以异于人也于是始收而养之则亦知其受命于天而不可以常儿待之矣】
　　○诞实匍【音蒲】匐【蒲北反】克岐克嶷【鱼极反】以就口食蓺之荏【而甚反】菽荏菽旆旆禾役穟穟【音遂】麻麦幪幪【莫孔反】瓜瓞唪唪【布孔反】
　　集传赋也匍匐手足竝行也岐嶷峻茂之状就向也口食自能食也盖六七歳时也蓺树也荏菽大豆也【孔氏颖达曰释草云戎菽谓之荏菽孙炎以为大豆】旆旆枝旟扬起也【钱氏文子曰如旗之旆也】役列也【孔氏颖逹曰种禾则使有行列】穟穟苗美好之貌也【王氏安石曰成秀也○钱氏文子曰穟与穂通穟穟禾多实也】幪幪然茂密也唪唪然多实也【刘氏彛曰旆旆穟穟幪幪唪唪言皆异于常人所种】○言后稷能食时已有种殖之志盖其天性然也史记曰弃为儿时其游戏好种殖麻麦麻麦美及为成人遂好耕农尧举以为农师
　　集説【郑氏康成曰能匍匐则岐岐然意有所知也其貌嶷嶷然有所识别也以此至于能就众人口自食谓六七歳时就口食之时则有种殖之志言天性也○辅氏广曰此章则言后稷之于种殖葢天性自然生知非从习得皆所以终首章之意也○曹氏居贞曰圣人一种殖之间而嘉种各遂其性则所禀之异可知矣】
　　○诞后稷之穑有相【息亮反】之道【叶徒口反】茀【音弗】厥丰草【叶此苟反】种【去声】之黄茂【叶莫口反】实方实苞【叶补苟反】实种【上声】实褎【叶徐久反】实发实秀【叶思久反】实坚实好【叶许口反】实颖【营井反】实栗即有邰【他来反】家室
　　集传赋也相助也言尽人力之助也【张子曰有相之道赞化育之一端也今农民未见致力于田者或有一耕即种其收即天幸也惟后稷则尽人力之助】茀治也【季氏本曰茀草盛之名因草盛而治去之故茀即为治也】种布之也黄茂嘉谷也【何氏楷曰黄土色洪范曰土爰稼穑故五谷色多黄】方房也苞甲而未拆也此渍其种也种甲拆而可为种也【朱氏公迁曰生意藏于其中是为房生意蓄而欲泄是为甲甲者草木之仁也拆则破其种而出之矣】褎渐长也发尽发也秀始穟也【黄氏震曰发者苗之长盛秀者苗之吐华】坚其实坚也好形味好也颖实繁硕而垂末也【孔氏颖逹曰説文云颖禾末也言其穂重而颖垂也】栗不秕【补履反】也既收成见其实皆栗栗然不秕也【孔氏颖达曰左传云嘉栗防酒服防云谷之初熟为栗】邰后稷之母家也岂其或灭或迁而遂以其地封后稷欤【陆氏德眀曰邰后稷所封国也今在京兆武功县】○言后稷之穑如此故尧以其有功于民封于邰使即其母家而居之以主姜嫄之祀故周人亦世祀姜嫄焉【刘氏瑾曰曹氏曰生民之功本于姜嫄不可弗祀故周官大司乐奏夷则歌小吕舞大濩以享先妣而序于先祖之上尊之也】
　　集説【辅氏广曰自浸种以至收成无非尽人力以相助之而但曰穑者要其成而言之耳且稷大贤也为农师则専于农事以至于受封有国而未尝及于他务焉古人之精于事也盖如此○严氏粲曰所以详言其成熟之次序者见稼穑之艰难非一日所能致或苗而不秀或秀而不实灭裂耕者报之亦灭裂卤莽耕者报之亦卤莽今后稷能教民以尽人事故其穑如此○朱氏善曰实方实苞自其渍种时言之也实种实襄自其始苗时言之也实发实秀自其始穟时言之也实坚实好自其始实时言之也实颖实栗自其实熟而收成时言之也此稷之播种所以大有功于斯民而有邰之封所以享无穷之报也○姚氏舜牧曰天之所以生万民者稼穑乃天能生地能成而不能使其民之生且成弃相天之时因地之利一一左右而曲成之使稼穑之利昭然大播于天下则有相之道也易曰后以财成天地之道辅相天地之宜以左右民○何氏楷曰此章是后稷已为农师而教民之事】
　　○诞降嘉种维秬【音巨】维秠【孚鄙反】维穈【音门】维芑【音起】恒【古邓反】之秬秠是获是亩【叶满洧反】恒之穈芑是任【音壬】是负【叶扶委反】以归肇祀【叶养里反】
　　集传赋也降降是种于民也书曰稷降播种是也秬黒黍也秠黒黍一稃【音孚】二米者也穈【陆氏徳眀曰尔雅作】赤粱粟也芑白粱粟也恒徧也谓徧种之也【孔氏颖达曰以言种之广多故以恒为徧定本作恒集注皆作亘字】任肩任也负背负也既成则获而栖之于亩任负而归以供祭祀也秬秠言获亩穈芑言任负互文耳肇始也稷始受国为祭主故曰肇祀【刘氏瑾曰后稷得国而始主祭则宗庙羣神之祀皆始此矣】
　　集説【黄氏櫄曰后稷以前未尝无黍稷之种也特未别其维秬维秠维穈维芑耳后稷为之别其类以时其耕种故曰诞降嘉种言后稷降之于民也非天降之于后稷也○朱氏善曰稷之降种其名不一而此独以秬秠穈芑言者自其种之嘉而可以供祭祀者言之也秬秠可以供郁鬯穈芑可以供粢盛故降之于民使得以徧种之种焉而成成焉而获获焉而任负以归于是为鬯酒以降神为粢盛以享神此自其始封时言之也】
　　○诞我祀如何或舂【伤客反】或揄【音由】或簸【波我反】或蹂【音柔】释之叟叟【所留反】烝之浮浮载谋载惟取萧祭脂取羝【都礼反】以軷【蒲末反叶蒲昧反】载燔载烈【如字叶力制反】以兴嗣歳【叶音雪又如字】集传赋也我祀承上章而言后稷之祀也揄抒【音暑】臼也【陆氏德眀曰抒苍颉篇云取出也○孔氏颖达曰谓抒米以出臼也】簸扬去糠也蹂蹂禾取谷以继之也【刘氏彝曰蹂以脱其穂】释淅米也叟叟声也浮浮气也【陆氏德眀曰叟字又作溲涛米声也尔雅作溞浮尔雅説文竝作烰云烝也】谋卜日择士也【刘氏瑾曰周礼太宰及仪礼少牢馈食皆前期十日帅执事而卜祭日之吉凶又案射义将祭必先习射以择士射中者得与于祭所择之士谓诸侯诸臣及所贡士也】惟斋戒具脩也【刘氏瑾曰大宰掌百官之誓戒与其具脩斋者散斋七日戒者致斋三日具谓所当供脩谓埽除粪洒也○朱氏公迁曰谋惟即天保所为吉蠲也】萧蒿也脂膟【音律】膋也宗庙之祭取萧合膟膋爇之使臭达墙屋也羝牡羊也【孔氏颖达曰祭不用牝】軷祭行道之神也【月令孟冬其祀行○郑氏康成曰行在庙门外之西为軷壤厚二寸广五尺轮四尺祀行之礼北面设主于軷上○孔氏颖达曰东西为广南北为轮常祀行神之坛则然若于国外祖道軷祭其坛随路所向而为广轮尺数同也○季氏本曰軷毛氏以为道祭即郑氏所谓七祀行神也冬月隂往阳来故有此祭祭在庙门之外非必有逺行而始軷祭也】燔傅诸火也烈贯之而加于火也【孔氏颖达曰烈即今之炙肉也○曹氏粹中曰宗庙与軷皆有尸燔烈所以为尸羞也】四者皆祭祀之事【曹氏居贞曰朱子虽只指取萧以下四者而言然舂簸以及谋惟亦莫非祭祀时事特舂簸以及谋惟乃将祭时事取萧以及燔烈则临祭时事】所以兴来歳而继往歳也
　　集説【辅氏广曰言祭祀之事前详于舂簸释烝之事者不忘本也载谋载惟而下备其礼也其所以祭祀者以兴来歳继往歳葢始终农事也○曹氏居贞曰祭祀以农事而始兴则亦以农事而迭举今嵗丰年而祭所以报也亦所以祈也于是丰年之祥无或间断往歳之丰登可继来歳之丰登又兴矣可见后稷之谨祭祀而重农事也如此○朱氏道行曰此皆后稷义起之礼后来周礼皆本此以贲饰之】
　　○卬【五郎反】盛【音成】于豆于豆于豋其香始升上帝居歆【下与今叶】胡臭亶时【叶上止反】后稷肇祀【叶养里反】庶无罪悔【叶呼委反】以迄【许乙反】于今【上与歆叶】
　　集传赋也卬我也木曰豆以荐菹醢也瓦曰豋以荐大【音泰】羮也【孔氏颖达曰天官醢人掌四豆之实皆有菹醢是豆为荐羞菹醢也公食大夫礼云大羮湇不和实于豋是豋为大羮湇者肉汁大古之羮也不调以盐菜以质故以瓦器盛之】居安也鬼神食气曰歆【谢氏枋得曰天地间惟理与气有此理则有此气有此气则有此理鬼神无形无声惟有理有气在冥漠之间耳凡祭皆以心感神以气合神者也黍稷必馨香酒殽必芬芳用椒用桂用萧用郁金草皆以香气求神神以歆飨此气耳】胡何臭香亶诚也时言得其时也庶近迄至也○此章言其尊祖配天之祭其香始升而上帝已安而飨之言应之疾也此何但芳臭之荐信得其时哉葢自后稷之肇祀则庶无罪悔而至于今矣曽氏曰自后稷肇祀以来前后相承兢兢业业惟恐一有罪悔获戾于天阅数百年而此心不易故曰庶无罪悔以迄于今言周人世世用心如此也
　　集説【范氏处义曰后稷虽肇祀而未及郊天之礼以非天子不可也周公相成王郊祀后稷以配天而归功之言○严氏粲曰天生后稷以养民后稷能教民稼穑以相天故以功封邰而祀宗庙为周家祭祀之始天心眷之久矣自后稷肇祀以来子孙世修其业不敢失坠以罪于天遂至今日得以成王业而郊天天之歆飨葢在此耳周之郊也因稷而致所谓文武之功起于后稷尊后稷以配天不亦宜乎○朱氏公迁曰周人敬天之心传自后稷今以后稷所以敬天者祀稷而配天则志意相合精神相感神妙之机有不容言者矣后稷肇祀之敬于上章可见尽志尽物皆敬也郊以稷配天此言帝而不言稷者统于尊也帝享则稷亦享之矣○朱氏善曰上章言后稷之祀此章遂言今日尊祖配天之祭夫莫髙于天莫尊于帝若不可得而感格也而香之始升上帝已安而飨之岂为其芳臭之荐得其时而已哉葢自后稷之肇祀也载谋载惟之致其诚取萧取羝之致其谨载燔载烈之致其戒固未尝有一亳之罪悔由后稷而公刘公刘之心无以异于后稷也由公刘而大王大王之心无以异于公刘也由大王而文武文王武王之心又无以异于大王也今至于后王之时而此心之敬畏犹前日也则上帝之飨之也岂徒以其物哉正以周人之用心同一敬畏之相传也】
　　总论【孔氏颖达曰生民诗言尊祖之意以后稷生于姜嫄而来其文王受命武王除乱以定天下之功其兆本起由于后稷及周公成王致太平制礼以王功起于后稷故推举之以配天经八章上三章言后稷生之所由显异之事下五章言后稷长而有功见其得以配天之意】
　　生民八章四章章十句四章章八句
　　集传此诗未详所用岂郊祀之后亦有受厘颁胙之礼也欤旧説第三章八句第四章十句今案第三章当为十句第四章当为八句则去呱訏路音韵谐协呱声载路文势通贯而此诗八章皆以十句八句相间为次又二章以后七章以前每章章之首皆有诞字
　　集説【段氏昌武曰配天乐歌已见于颂祀主于严肃故其辞简此殆大臣因祀事之余推原其所以尊者与七月之辞相类○吴氏澂曰颂有思文后稷矣生民乃祭之后饮酒受厘时所歌施于人而非施于鬼神者自当为雅葢祭祀之时歌之于鬼神者颂诗也受厘之时歌之于生人者雅诗也○刘氏瑾曰此诗虽未眀言尊稷配天之事而一诗之意实为尊稷配天而推本言之以为受厘之乐歌也】
　　敦【徒端反】彼行苇牛羊勿践履方苞方体维叶泥泥【乃礼反】戚戚兄弟【待礼反】莫远具尔或肆之筵或授之几
　　集传兴也敦聚貌勾萌之时也【郑氏康成曰勾屈生也芒而直曰萌】行道也勿戒止之词也苞甲而未坼也体成形也【孔氏颖达曰成形者谓至秋乃成为苇此时未成故言方】泥泥柔泽貌【陆氏德眀曰张楫作苨苨云草盛也】戚戚亲也【吕氏祖谦曰毛氏以戚戚为内相亲惟体之深者为能识之】莫犹勿也具俱也尔与迩同肆陈也○疑此祭毕而燕父兄耆老之诗故言敦彼行苇而牛羊勿践履则方苞方体而叶泥泥矣戚戚兄弟而莫远具尔则或肆之筵而或授之几矣【郑氏康成曰王与族人燕年稚者为设筵而已老者加之以几○曹氏粹中曰几尊者所凭以为安】此方言其开燕设席之初而慇勤笃厚之意蔼然已见于言语之外矣读者详之
　　集説【孔氏颖达曰言先王有仁恩之故能诚心亲戚其亲戚之兄弟无远无近王俱尔而揖进之与之燕乐于时王心实悦或有陈之筵席者或有授之以几者是王能亲其所亲也○苏氏辙曰道上之苇其为物也微矣仁人君子将于是何求哉然谓其方且欲生也故禁牛羊使勿践之而况于人乎故王者内则亲睦九族外则尊事黄耇凡以无逆其性而非有所望之也此所谓忠厚也○范氏处义曰由物理以察人伦乃知兄弟相亲出于天性其相聚而处如苇之同根其相依而生如苇之枝叶所以不可相远者亦如此苇也○辅氏广曰兄弟亲戚恩意本厚其所以至于薄者只缘相远而相疎故耳若常使相近相见情意浃洽则相亲相敬相与燕乐其于肆筵授几之事自然有不容己者矣此为首章一篇之意皆具于此○何氏楷曰此诗二章以下皆言燕乐兄弟之事然必有此心为之本而后燕乐不为虚文】
　　○肆筵设席【叶祥勺反】授几有缉御【叶鱼驾反】或献或酢【才洛反】洗爵奠斝【古雅反叶居讶反】醓【他感反】醢以荐【叶即略反】或燔或炙【叶陟略反】嘉殽脾【婢支反】臄【渠略反】或歌或咢【五洛反】
　　集传赋也设席重席也【孔氏颖达曰既言肆筵上又设席故知重席也不过下莞上簟而已春官司几筵注云筵亦席也铺陈曰筵借之曰席然则言之筵席通矣彼以在下为铺陈在上人所蹈借故在下者称筵在上者称席此当与之同也】缉续御侍也有相续代而侍者言不乏使也【刘氏曰更其仆御所以优老不暂阙其侍从也○朱氏道行曰老者既加几使有所凭则道饮食祝噎哽左右之者不得少闲故御曰缉】进酒于客曰献客荅之曰酢主人又洗爵醻客客受而奠之不举也【曹氏粹中曰案文王世子曰若公与族人燕则异姓为賔膳宰为主人异姓为賔者以同姓无相賔客之道也膳宰为主人者以君尊不亲献酒也如是则献与酢皆非宗族亲行之礼推诸侯以见王者当亦然耳】斝爵也夏曰醆【阻限反】殷曰斝【孔氏颖达曰谓之斝者谓画禾稼也○曹氏粹中曰斝商爵也举商爵者见周之亲亲尚矣】周曰爵醓醢之多汁者也燔用肉炙用肝臄口上肉也歌者比于琴瑟也【孔氏颖达曰经传诸言歌者皆以歌之】徒击鼓曰咢○言侍御献醻饮食歌乐之盛也
　　集説【李氏樗曰非特肆筵又且设加之以重席非特授几又且有缉御而侍之设席者即周官司几筵所谓设莞筵加缫席设蒲筵加莞席是也缉御即周礼所谓更仆是也主人献賔賔酢主人洗爵奠斝则所以饮之者无不至也醓醢以荐或燔或炙嘉殽脾臄则所以食之者无不至也饮食之具既至而又思所以乐之凡此皆见亲亲之诚无不用其极也○黄氏佐曰侍御以养其体饮以养其阳食以养其阴歌乐以和其心燕礼之盛如此所以示慈恵也】
　　○敦【音雕下同】弓既坚【叶吉因反】四鍭【音侯】既钧舍【音舍】矢既均序賔以贤【叶下珍反】敦弓既句【古候反叶古侯反】既挟【子协反】四鍭四鍭如树【叶上主反】序賔以不侮
　　集传赋也敦雕通画也天子雕弓【孔氏颖达曰敦与雕古今之异雕是画饰之义冬官弓人为弓唯言用漆不言画则漆上又画之耳】坚犹劲也鍭金镞翦羽矢也【尔雅金镞翦羽谓之鍭○孙氏炎日金镝断羽使前重也】钧参【音骖】亭也谓三分之一在前二在后三订之而平者前有铁重也【孔氏颖达曰轻重钧停四矢皆然故言四鍭既钧】舍释也谓发矢也均皆中也贤射多中也投壶曰某贤于某若干纯【音全】竒则曰竒均则曰左右均是也【礼记投壶司射执算曰左右卒投请数二算为纯一纯以取一算为竒遂以竒算告曰某贤于某若干纯竒则曰竒钧则曰左右钧注以胜为贤尚技艺也○仪礼乡射礼若右胜则曰右贤于左若左胜则曰左贤于右以纯数告若有竒者亦曰竒若左右钧则左右皆执一算以告曰左右钧注贤犹胜也言贤者射之以中为隽也】句彀通谓引满也【孔氏颖达曰説文云彀张弓也二京赋曰雕弓既彀彀与句字虽异音义同】射礼搢【音晋】三挟【音浃】一既挟四鍭则徧释矣【孔氏颖达曰搢者插也挟谓手梜之射用四矢故插三于带闲挟一以扣而射也案大射礼搢三挟一个谓卿大夫若其君则使人属矢不亲挟也】如树如手就树之言贯革而坚正也不侮敬也令弟子辞【朱氏公迁曰致其辞命也】所谓无怃【音呼】无敖【音傲】无偝【音佩】立无逾言者也【刘氏瑾曰投壶注弟子賔党主党年穉者也谓其立堂下相亵慢司射戒令之怃敖慢也偝立不正向前也逾言远谈语也】或曰不以中病不中者也射以中多为隽以不侮为德○言既燕而射以为乐也【吕氏祖谦曰郑康成以为将养老大射择士王肃以为燕射以诗之所叙考之仪礼王肃之説是也○李氏如圭曰大射主于射故大夫未举旅则射燕射主于饮酒故王肃以此为燕射于燕旅酬后为之】
　　集説【吕氏祖谦曰四鍭既钧泛言射者也故继之曰序賔以贤四鍭如树専言胜者也故继之曰序賔以不侮○案仪礼燕射如乡射之礼射虽毕而饮未终举觯无算爵献酌尚多言酌大斗祈黄耇于既射之后亦岂不可乎○辅氏广曰前四句言射而中又以中多为贤后四句言射而贯革又以不侮为德所谓射不主皮也中多则艺精不侮则德盛】
　　【案三礼燕必有射故此章或主养老行射或主燕射而吕祖谦軰以王肃燕射之説为长朱子疑此为祭毕而燕父兄耆老之诗因下章有曾孙维主句又改既醉为荅行苇之篇既醉言祭则此篇不得不言祭耳但祭毕之燕射以为乐稽之三礼无文可考故朱子亦作疑辞而未定也】
　　○曽孙维主【如字或叶当口反】酒醴维醹【如主反或叶奴口反】酌以大斗【叶肿庾反或如字】以祈黄耉【叶果五反或如字】黄耉台【汤来反】背【叶必墨反】以引以翼夀考维祺【音其】以介景福【叶笔力反】
　　集传赋也曾孙主祭者之称今祭毕而燕故因而称之也【毛氏苌曰曾孙成王也○陆氏佃曰周官王燕则膳夫为献主臣莫敢与君抗礼今此曾孙维主则以尊事黄耇所以为厚也○朱子曰此诗作于成王之时则葢谓成王也而説者于他诗所谓曾孙皆以为成王则误矣】醹厚也大斗柄长三尺【孔氏颖达曰汉礼器制度注勺五升径六寸长三尺是也此葢从大噐挹之以樽用此勺耳其在樽中不当用如此长勺也】祈求也黄耉老人之称以祈黄耉犹曰以介眉夀云耳古器物款识【王氏逄曰款刻也识记也】云用蕲万夀用蕲眉夀永命多福用蕲眉夀万年无疆【王氏逄曰竝见吕大临考古图】皆此类也台鲐【汤来反】也大老则背有鲐文【孔氏颖达曰舍人曰老人气衰皮肤消瘠背若鲐鱼也】引导翼辅祺吉也○此颂祷之词欲其饮此酒而得老夀又相引导辅翼以享夀祺介景福也集説【辅氏广曰颂祷之辞尤见亲爱无穷之意曰黄耇曰台背曰夀考则可见其为燕父兄耆老之诗也台背则老又甚于黄耇也相引导则不昧于所适相辅翼则不怠于所行相与年髙而德劭也】附録【王氏安石曰以祈黄耇则序所谓养老乞言也○吕氏祖谦曰酌大斗而祈黄耇饮之也颂祷与乞言皆在其中矣不必専指一端也○言黄耇相导左右成王庶其豋夀考而介景福也案此诗汉唐宋诸儒皆衍序説以为周家忠厚亲睦九族养老乞言遂于末章疏其义因言成王以礼在前导引之以礼在旁赞翼之如此尊养老人故得夀考维吉以受景福朱子则専作老人自相引翼而得福看二説皆可通至序以行苇为仁及草木则属讲师附益之辞殊失诗义朱子辟之洵不刋矣】总论【朱氏善曰侍御之盛言其人之不乏也献酬之盛言其礼之无阙也饮食之盛言其物之丰也歌乐之盛言其声之和也前两章未射而饮燕之始也故备言其礼乐之盛后二章既射而饮燕之终也故惟致其颂祷之诚言之固有序也】
　　行苇四章章八句
　　集传毛七章二章章六句五章章四句郑八章章四句毛首章以四句兴二句不成文理二章又不协韵郑首章有起兴而无所兴皆误今正之如此
　　集説【辅氏广曰先儒分章之误皆由不知比兴之体音韵之节故也是以先生于序説不得不眀辨之】
　　既醉以酒既饱以德君子万年介尔景福【叶笔力反】
　　集传赋也德恩惠也【陈氏鹏飞曰燕接之开恩泽充足故言饱德○朱子曰德王之德也】君子谓王也尔亦指王也○此父兄所以荅行苇之诗言享其饮食恩意之厚而愿其受福如此也集説【孔氏颖达曰毛以为成王之祭宗庙羣臣助之至旅酬而酌酒终无算爵而皆醉言成王既醉之以酒矣又于祭末见恵施先后归俎之事差次二者之德志意充满又是既饱以德矣君子成王德能如此当有万年之夀天又大与汝大福也○李氏樗曰自古人臣之荅其君者惟冀其受福之多也天保报上之诗也而其所以报之者不过欲其受遐福故成王之羣臣其所以荅其君者亦曰万年也○黄氏櫄曰既醉以酒既饱以德酒可醉也德如之何而可饱哉孔子曰吾食于少施氏而饱少施氏食我以礼乃所以为饱成王之待羣臣既醉之以酒又饱之以德则其所以待羣臣之礼至矣是以羣臣祈之皆爱君之辞也○辅氏广曰醉酒饱徳别行苇所谓侍御献酬饮食歌乐之盛皆举之矣但言德者葢徳寓于物言德则可该之行苇末句云以介景福者泛祷之之辞也此言介尔景福者特祷其君之辞也】
　　○既醉以酒尔殽既将君子万年介尔昭眀【叶谟郎反】集传赋也殽俎实也将行也亦奉持而进之意昭眀犹光大也【王氏安石曰昭眀眀德也】
　　集説【孔氏颖逹曰天又光大汝成王与之以昭眀使之永作眀君也○曹氏粹中曰天既锡以夀考又助之以昭眀则受福无穷○黄氏櫄曰成王之德既昭眀矣天如之何而助之葢所谓介尔昭眀者所谓锡王勇知之意也○辅氏广曰介尔昭明欲其君大其眀德也德极于光大则福亦极于盛大矣○朱氏公迁曰光辉盛大受福之气象也○朱氏善曰上章言介尔景福此章言介尔昭眀则昭眀者亦指福之髙眀光大而言耳】
　　○昭眀有融高朗令终令终有俶【尺六反】公尸嘉告【叶姑沃反】集传赋也融眀之盛也春秋传曰眀而未融朗虚眀也【朱氏公迁曰虚眀则眀之极盛而无以复加矣】令终善终也洪范所谓考终命古器物铭所谓令终令命是也【郑氏康成曰使王有高眀之誉而以善名终】俶始也公尸君尸也周称王而尸但曰公尸葢因其旧如秦已称皇帝而其男女犹称公子公主也嘉告以善言告之谓嘏辞也葢欲善其终者必善其始今固未终也而既有其始矣于是公尸以此告之【黄氏櫄曰尸有祝辞有嘏辞祝以孝告嘏以慈告公尸嘉告先儒以为奉牲以告之辞愚以为此非祝辞嘏辞也宗祝传公尸之辞以告主人】
　　集説【李氏摴曰苏氏曰昭眀而能融高朗而能终终而复始福无穷也惟受福如此故公尸以善言而告之○辅氏广曰昭眀有融者欲其眀德之极于盛也既言昭明又言高朗者昭眀但言其眀德而已言高则见其超然于事物之表言朗则又见其中虚而表里莹彻也高朗令终则又欲其高朗之极于常久而能考终命也然能善其始则斯能善其终今虽未有终既有其始此公尸所以嘉告之也所谓公尸之嘉告则四章以下皆是也○朱氏公迁曰昭眀与景福相属高朗又与令终相贯皆言福耳大抵受福之君为赫赫之命所属是以安富尊荣身显名著治化熈洽休祥毕至其光眀俊伟气象自然耳○朱氏善曰昭眀髙朗言其福之光大令终言其福之悠久此诗之言昭眀高朗犹天保之言单厚多益若以德言而实以福言也】
　　【案既醉之诗成王嗣位坐致太平尽诚敬以事宗庙备礼文以燕父兄故颂其德而祝之曰介尔景福又进而曰介尔昭眀昭眀有融高朗令终令终有俶其防远矣自汉唐宋儒者诠昭眀之义都主德以言福元眀以来始有専主福而不言德者此传自讲师之见而非定于朱子况威仪孔时是言成王之孝德也孝子不匮是言成王之孝德所孚也孰谓诗人之意不原诸君德而徒贡其锡嘏之辞也哉】
　　○其告维何笾豆静嘉【叶居何反】朋友攸摄摄以威仪【叶牛何反】集传赋也静嘉清洁而美也朋友指賔客助祭者説见楚茨篇【刘氏瑾曰将祭之先筮其臣之吉者戒之使之助祭为祼献之事谓之賔客谓之朋友皆尊之之辞所以重祭事也】摄检也○公尸告以汝之祭祀笾豆之荐既静嘉矣【陈氏鹏飞曰传所谓馨香而无谗慝之意也】而朋友相摄佐者又皆有威仪当神意也【孔氏颖达曰各自收敛以相助佐为威仪之事祭义所谓济济漆漆是也○黄氏佐曰摄字有检佐二义集传前后互言之】自此至终篇皆述尸告之辞
　　集説【王氏安石曰其设之也不哗而为之也至美与执爨踖踖为俎孔硕君妇莫莫为豆孔庶同意摄以威仪则其助祭也莫或敢慢与既齐既稷既匡既饬同意○黄氏櫄曰笾豆所以严洁者固王之诚亦相祀者之敬祭不在物而在诚诚之所可见者寓于威仪之间○辅氏广曰其告维何问尸告之辞若何也笾豆之静嘉德之寓于物也朋友之摄检以威仪德之寓于人也祭祀之事无大于此二者人才敬则自然收敛而相摄佐以威仪矣】
　　○威仪孔时【叶上止反】君子有孝子【叶奬里反】孝子不匮【求位反】永锡尔类
　　集传赋也孝子主人之嗣子也仪礼祭祀之终有嗣举奠【刘氏瑾曰特牲祝酌酒奠于神席前祝祭告毕迎尸入至献尸而旅酬主人嗣子入尸执前所奠觯饮之嗣子卒饮洗酌酒酢尸尸啐酒仍奠其觯】匮竭类善也○言汝之威仪既得其宜【曹氏粹中曰祭义以为主人则其亲也慤其行也趋趋以数賔客则济济漆漆然各致其至故威仪甚得其时也○朱氏公迁曰摄以威仪助祭者之威仪也威仪孔时主祭者之威仪也】又有孝子以举奠【吕氏大临曰祭祀之终有嗣举奠所以致其传付祖考德泽之意深矣】孝子之孝诚而不竭则宜永锡尔以善矣东莱吕氏曰君子既孝而嗣子又孝其孝可谓源源不竭矣
　　集説【李氏樗曰祭义曰小孝用力中孝用劳大孝不匮惟不匮故为大孝焉上之人尽其孝道如此故天锡之以善也○黄氏櫄曰不匮云者记礼者之所谓大孝也孝之为道始焉尽之于心行之于身施之于家终焉推之于国达之于天下又安有所穷极焉故曰孝子不匮惟其孝之不匮也所以转相教化而永锡尔类也○彭氏执中曰观其威仪孔时可以见成王之奉先孝矣固宜有孝子继于其后永久不匮代代相传葢天之锡君以类相从必然之理也○邹氏泉曰上章言不特君子之敬而朋友之摄佐者又敬是朋友之敬亦君子之敬也此章言不特君子之孝而嗣子之举奠者又孝是孝子之孝亦君子之孝也】
　　○其类维何室家之壸【苦本反叶苦俊反】君子万年永锡祚【才故反】【羊刃反】
　　集传赋也壸宫中之巷也言深远而严肃也祚福禄也子孙也锡之以善莫大于此
　　集説【辅氏广曰此又问其所谓善者如何则云使尔居于深远严密之宫室无有外虞厯万年之永而长锡以福禄与子孙也○刘氏瑾曰此述尸告以锡善之意由其仪物之盛美故锡之以祚由其嗣子之尽孝故锡之以葢亦各以其类为报如楚茨工祝致告之意也○朱氏公迁曰下章被禄景命即祚也从以孙子之贤即也永锡祚则以世继世而福无穷矣】
　　○其维何天被【皮寄反】尔禄君子万年景命有仆集传赋也仆附也【王氏安石曰属也】○言将使尔有子孙者先当使尔被天禄而为天命之所附属下章乃言子孙之事
　　集説【孔氏颖达曰此但乘其句末而转之故云其维何不言其祚耳其实天被尔禄景命有仆即祚也○刘氏瑾曰上章言锡善而兼举祚此章述尸告锡祚之事而必发之以其维何下章述尸告锡之事而必发之以其仆维何葢锡以者必锡以祚得其祚者必得其反覆互言以见二者相因而兼备也○钱氏天锡曰万年景命已属子孙而子孙之有祚正君子之福故仍归重君子永命上】
　　○其仆维何厘【力之反】尔女士【鉏里反】厘尔女士从以孙子【叶奬里反】
　　集传赋也厘予【音与】也女士女之有士行者谓生淑媛【音院】使为之妃【音配】也从随也谓又生贤子孙也
　　集説【苏氏辙日天之所以属之者予之以女子而有君子之行者也予之以女士而其子孙无不贤者矣○辅氏广曰以贤女为妃又随之而生贤子孙焉所谓天命之附属者莫大于此观周家自大王大姜以来之事则可见矣】
　　总论【陈氏栎曰介尔昭眀君子之贤眀也从以孙子后嗣之贤眀也由君子之有孝子故世世予以女士而生孙子国家千万世无穷之福其基本实在于此父兄之意逺矣○朱氏善曰笾豆静嘉孝诚之着于物也朋友攸摄孝诚之寓于人也孝子不匮孝诚之传于后嗣也室家之壶孝诚之形于内助也锡尔以祚所以厚其身也锡尔以所以昌厥后也厘尔女士则室家之深远而严肃者非止于一世从以孙子则嗣子之孝诚而不竭者非止于一人也此皆述所告之词也】
　　既醉八章章四句
　　集説【李氏樗曰先儒以此诗备五福君子万年夀也天被尔禄富也室家之壸康宁也昭眀有融攸好徳也高朗令终景命有仆考终命也以某观之非特五福也方且至于子孙緜緜延延似续而不絶岂特五福而已哉○朱子诗传遗説潘时举説既醉诗以为古人祝颂多以夀考及子孙众多为言如华封祝尧以为愿圣人夀愿圣人多男子亦是此意曰此两事孰有大于此者乎对曰观行苇及既醉二诗见古之人君尽其诚敬于祭祀之时极其恩义于燕饮之际凡父兄耆老所以祝望之者如此则其获福也宜矣此所谓祸福无不自己求之者也先生颔之】
　　凫【音扶】鹥【于鸡反】在泾公尸来燕来宁尔酒既清尔殽既馨公尸燕饮福禄来成
　　集传兴也凫水鸟如鸭者【陆氏玑曰青色卑脚短喙水鸟之谨愿者也】鹥鸥也【陆氏佃曰鹥凫属凫好没鹥好浮故鹥一名沤】泾水名尔自歌工而指主人也馨香之远闻也○此祭之眀日绎而賔尸之乐【尔雅释天祭名绎又祭也周曰绎商曰肜夏曰复胙○郭氏璞曰祭之眀日寻绎复祭○邢氏昺曰诗颂丝衣序云绎賔尸言绎者是此祭之名賔尸是此祭之事也○朱子曰古者宗庙之祭有尸既祭之眀日则暖其祭食以燕为尸之人故有此诗】故言凫鹥则在泾矣公尸则来燕来宁矣【严氏粲曰水鸟在水中得其所喻公尸来燕而安宁也】酒清殽馨则公尸燕饮而福禄来成矣
　　集説【辅氏广曰賔尸者以賔礼燕尸也此乃绎祭燕尸之乐歌故不及其他但重叠言之以极其尊敬颂祷之诚耳来如董子所谓福禄自来之来成就也言福禄来成就乎尸也○徐氏常吉曰案楚鼓钟送尸神保聿归则祭毕之燕尸不与也尸何以不与以其象神故不敢留而转为次日之燕也燕于次日所以尊尸也尊尸所以尊神也○徐氏鳯彩曰公尸于庙中必有踧然不安者今释为尸之劳而享为賔之逸为安其礼而来宁也惟酒与殽即前灌将燔炙之余来成祖考以福禄成就之即于燕钦闲卜之也】
　　附録【孔氏颖达曰毛以为成王之时天下太平万物众多莫不得所其凫鹥之鸟在于泾水之中得其处也既天下太平成王祭宗庙之神以其眀日绎而燕尸此时公尸之来与王燕也其来心则安宁不以已实臣之故而不安由王诚心敬之故也其燕之时尔王之酒既清洁矣尔王之殽既馨香矣乃用之以与公尸燕乐而饮之则为神所悦以此致福禄而来成汝孝子是为神所安乐之也】
　　○凫鹥在沙【叶桑何反】公尸来燕来宜【叶牛何反】尔酒既多尔殽既嘉【叶居何反】公尸燕饮福禄来为【叶吾禾反】
　　集传兴也为犹助也
　　集説【毛氏苌曰沙水旁也○孔氏颖达曰易需卦九三需于沙注云沙接水者説文云沙水中散石也水少则沙见故字从水少耳○邹氏泉曰宜者称是燕也或云宜者怿其心也有惬所欲之意为训助天休之至有扶持翼相之意】
　　附録【毛氏苌曰宜宜其事也言酒品齐多而殽傋美厚为孝子也○孔氏颖逹曰凫鹥在于水傍之沙而得其所公尸之来燕也自以其来为宜其事不以臣故而自嫌言王事尸之礼备也其燕之时尔王之酒既多矣尔王之殽既善矣王用之以与公尸燕乐而饮之故致福禄来而厚为孝子也】
　　○凫鹥在渚公尸来燕来处尔酒既湑【息汝反】尔殽伊脯公尸燕饮福禄来下【叶后五反】
　　集传兴也渚水中高地也湑酒之泲者也【朱氏公迁曰泲见伐木篇】
　　集説【辅氏广曰下自上而下易辞也】
　　附録【孔氏颖达曰凫鹥来在水中之者得其常处公尸之来燕也其来似若止得其处其燕之时尔王之酒既湑然而泲之尔王之殽维是脯矣王用此酒脯与公尸燕乐而饮之为神所飨福禄来下而与之】
　　○凫鹥在潨【在公反】公尸来燕来宗既燕于宗福禄攸降【叶乎攻反】公尸燕饮福禄来崇
　　集传兴也潨水防也【许氏愼曰小水入大水也】来宗之宗尊也于宗之宗庙也【刘氏瑾曰二宗字虚实不同】崇积而髙大也
　　集説【黄氏佐曰宗训尊为主人所賔而居尊位也既燕指祭而在庙言所谓以妥以侑是也燕饮指绎而在寝言所谓酒清殽馨是也向也敬之如神眀福固髙大矣今也待以殊遇有隆无替其视前日之福寜不积之而益髙以大乎】
　　附録【孔氏颖达曰凫鹥在于水之防得其常处公尸之来燕也其来有尊敬孝子之心既来与王燕于宗庙则福禄从此尸所而下与王也于时王与公尸燕乐饮酒故致福禄而来重与王也○庙以尊重称宗庙故宗为尊也王肃云言尊敬孝子也】
　　○凫鹥在亹【音门】公尸来止熏熏【叶睂贫反】防酒欣欣燔炙芬芬【叶丰匀反】公尸燕饮无有后艰【叶居银反】
　　集传兴也亹水流峡中两防如门也【毛氏苌曰亹山絶水也○孔氏颖达曰谓山当水路令水势絶也】熏熏和説也欣欣乐也芬芬香也集説【黄氏佐曰熏熏训和説葢燕主通情非若向者象神之严肃也○孙氏鑛曰无有后艰可见古人兢兢戒愼意】
　　附録【毛氏苌曰无有后艰言不敢多祈也○孔氏颖达曰凫鹥在山絶水之亹得其常处公尸之来止于燕坐熏熏然其又和悦而得其宜于是行防美之酒欣欣然欢乐荐燔炙之羞芬芬然馨香王用之以与公尸燕乐而饮之致其无复有后日之艰难孝子之意不敢多祈故变文不言福禄以见之】总论【朱氏公迁曰来成来为来下攸降来崇皆即今日言之凡得安乐尊荣如此者是即所谓福也无有后艰则自今以往永永无堕而福常若此矣】
　　【案凫鹥之诗汉唐宋诸儒皆定为祭之眀日绎而賔尸之乐固已但毛苌以为燕宗庙之尸郑则以首章之在泾喻燕祭宗庙之尸二章之在沙喻燕祭四方万物之尸三章之在渚喻燕祭天地之尸四章之在潨喻燕祭社稷山川之尸五章之在亹喻燕祭七祀之尸欧阳修破之曰凫鹥在泾在沙谓公尸和乐如水鸟在水中及水旁得其所尔在渚在潨在亹皆水旁尔郑氏曲为分别以譬在宗庙等处者皆臆説也斯论甚当是以朱子亦不从郑而从毛第毛郑遵大序以诗中尔字指成王言朱子谓歌工指主人也然诗在大雅则亦言王者矣毛郑又以成王诚敬燕尸为神所悦故贶之福禄朱子则以公尸燕饮而受其福禄葢疑假乐是公尸之荅凫鹥则此篇不便重言王之受厘然通考诗之全义凡言祭者皆美主祭之诚敬而获福无归神贶于公尸者且假乐全篇未露公尸见荅之文故朱子究疑而未敢定则毛郑之指成王其説亦未可尽非矣】
　　凫鹥五章章六句
　　集説【范氏处义曰既醉凫鹥皆祭毕燕饮之诗故皆言公尸然既醉乃诗人托公尸告嘏以祷颂凫鹥则诗人専美公尸之燕饮君臣相与燕乐善颂善祷祈国祚于万年非天下无事朝廷晏然不能也】
　　假【中庸春秋传皆作嘉今当作嘉】乐【音洛】君子【叶音则】显显令德宜民宜人受禄于天【叶铁因反】保右【音又】命【叶弥并反】之自天申之
　　集传赋也嘉美也君子指王也民庶民也人在位者也【虞书臯陶谟知人则哲能官人安民则恵黎民懐之】申重也○言王之德既宜民人而受天禄矣【朱氏善曰此自其已然者言之也】而天之于王犹反覆眷顾之不厌既保之右之命之而又申重之也【朱氏善曰此自其无穷者言之也】疑此即公尸之所以荅凫鹥者也
　　集説【孔氏颖达曰安民官人即善德之事也天不能自治下民立君以治民治民得宜则天降之福○朱子曰我有受福禄之理故天既右之又申之也董仲舒曰为政而宜于民故当受禄于天虽只是叠将来説然玩味之觉他説得自有意思○辅氏广曰显显是眀而可见之意令德显然眀着民人皆宜之故天禄之也保安也右助也命命之为天子也自天申之则又眷顾无穷之意在己之德不已则在天之命无穷也○严氏粲曰言可嘉乐者此成王也有显显之善德宜其在下之民谓万姓以和也宜其在位之人谓百官以和也人民皆宜是可嘉乐以此能受福禄于天也】
　　○干禄百福【叶笔力反】子孙千亿穆穆皇皇宜君宜王不愆不忘率由旧章
　　集传赋也穆穆敬也皇皇美也【姚氏舜牧曰穆穆皇皇皆敬德之着于容貌者】君诸侯也王天子也愆过率循也旧章先王之礼乐政刑也○言王者干禄而得百福【季氏本曰本上文令德受禄而言】故其子孙之蕃至于千亿适为天子庶为诸侯【朱氏道行曰君子宜民人天亦报之以宜君王之子孙】无不穆穆皇皇以遵先王之法者
　　集説【朱子曰上二句是愿其子孙之众多下四句是愿其子孙之贤○问不愆不忘率由旧章是勿忘勿助长之意曰不必如此説不愆是不得过不忘是不得忘能如此则能率由旧章○辅氏广曰此説王者干禄而得百福然却不説其他只説其子孙之多且贤者葢福禄无盛于此也有能敬可美之德则自然宜君宜王矣不愆不忘率由旧章又是咏上两句不过乎理不忘乎心只是敬也能敬则能遵先王之法矣○严氏粲曰干禄言自求多福谓在我有以致之非天私于王也宜子孙之繁至于千亿传之无穷也○谢氏枋得曰不愆则无聪眀乱旧章之过不忘则常有继志述事之心】
　　○威仪抑抑德音秩秩无怨无恶【乌路反】率由羣匹受福无疆四方之纲
　　集传赋也抑抑宻也秩秩有常也匹类也○言有威仪声誉之美又能无私怨恶以任众贤【季氏本曰与率由旧章相对率旧章则法祖矣率羣匹则尊贤矣】是以能受无疆之福为四方之纲【孔氏颖达曰言常为君王统领天下】此与下章皆称愿其子孙之辞也【刘氏瑾曰上章愿王子孙之多且贤兼适庶而言此及下章称愿之词则皆但言其适为天子者葢主为王言之也】或曰无怨无恶不为人所怨恶也【郑氏康成曰天下皆乐仰之无有怨恶】
　　集説【辅氏广曰威仪以其见于容止者而言德音以其形于声誉者而言容止抑抑然甚宻而无间声誉秩秩然有常而不替其德可谓全矣能如此则自然无私怨恶矣率由旧章能循用先王之法也率由羣匹能尽用天下之贤也人君而能如此则宜其受无疆之福为四方之纲也○严氏粲曰威仪谨密德音有常皆盛德之所着见故能无所咎怨无所憎恶推诚乐与惟循用羣臣之贤者此章与上章一体不愆不忘为率由旧章言之也无怨无恶为率由羣匹言之也○朱氏公迁曰宜民宜人受禄于天是得人即是得天受福无疆四方之纲是得天所以得人天人之相因如此○邹氏泉曰威仪者德之符也抑抑则动容周旋之中礼声誉者德之着也秩秩则内外始终之无闲密于修己公于用人则其德盛矣惟德动天惟天眷德此所以能受无疆之福也修已而密则有以为出治之本用贤而公则有以得辅治之人此所以政教兼举而天下皆在其统括之内也○何氏楷曰羣臣之才品髙下不同各循其匹而衡量之絶不以一己之私意叅预其间葢大以成大小以成小所谓建官惟贤位事惟能正自如此】
　　○之纲之纪燕及朋友【叶羽已反】百辟卿士【鉏里反】媚【睂备反】于天子【叶奨里反】不解【佳卖反】于位民之攸墍【许既反】
　　集传赋也燕安也朋友亦谓诸臣也【吕氏祖谦曰泰誓曰友邦冢君酒诰曰太史友内史友则朋友者合百辟卿士言之也】解惰墍息也○言人君能纲纪四方而臣下赖之以安【严氏粲曰羣臣与国同休是安及羣臣也】则百辟卿士媚而爱之维欲其不解于位而为民所安息也东莱吕氏曰君燕其臣臣媚其君此上下交而为泰之时也泰之时所忧者怠荒而已此诗所以终于不解于位民之攸塈也方嘉之又规之者葢臯陶赓歌之意也【王氏逄曰书益稷臯陶赓载歌曰元首眀哉股肱良哉庶事康哉即嘉之之意又歌曰元首丛脞哉股肱惰哉万事堕哉即规之之意】民之劳逸在下而枢机在上上逸则下劳矣上劳则下逸矣不解于位乃民之所由休息也
　　集説【朱子曰此章承上章之意故上云四方之纲即继之曰之纲之纪葢张之为纲理之为纪下面百辟卿士至于庶民皆是赖君以为纲所谓不解于位者葢欲纲常张而不弛也○曹氏居贞曰上章既极其称愿之意矣此章乃又于称愿之中而寓规警焉葢人君居天下之尊而使冶效及于臣下信可称也如或为之臣者但知己之得其安而所以爱君者不知致勉而使民生之举安是岂所愿哉此其规戒之意有黙寓焉者矣○朱氏公迁曰百辟在外之诸侯也卿士在内之羣臣也不解于位即之纲之纪而不厌也于政治之大体而总之无所遗于其节目而理之无所紊则天下重任皆归于己矣故臣下恃之以安而爱之愿之惟欲君之无逸以逸其民也】
　　总论【刘氏瑾曰首章之言乃一诗之大防二章之不愆不忘三章之威仪德音所以为显显令德也三章四方之纲四章之纲之纪而民之攸塈所以宜民也二章之无怨无恶率由羣匹四章燕及朋友媚于天子所以宜人也至于二章之干禄百福子孙千亿三章之受福无疆者又皆所谓受禄于天而自天申之也○朱氏公迁曰此诗祝其君以显德致福禄然所谓福禄者不惟得天命于一时尤欲其子孙之贤而保治于无穷也】
　　假乐四章章六句
　　集説【辅氏广曰自行苇至假乐四诗若如序説而不明其所用则皆奉上之谀辞耳先生云大雅为受厘陈戒之辞如此四篇其受厘之辞也欤然假乐亦有戒意故先生不敢断然以为公尸荅凫鹥之作但为疑辞于首章之末而又取东莱之説载于篇终也】
　　笃公刘匪居匪康廼埸【音易】廼疆廼积廼仓廼裹【音果】糇【音侯】粮【音良】于橐【他洛反】于囊【乃郎反】思辑【音集】用光弓矢斯张干戈戚扬爰方啓行【叶户郎反】
　　集传赋也笃厚也公刘【陆氏德眀曰王肃云公号刘名也尚书传云公爵刘名也○季氏本曰公者侯国尊君之通称刘名商以前无讳礼亦如古公之称亶父也】后稷之曽孙也事见豳风居安康宁也埸疆田畔也【董氏逌曰埸疆皆田之界畔然诗云乃场廼疆当有小别疆如封疆所包者广故王氏于信南山言疆者为之大界然则埸是小界今之小田塍也】积露积也糇食粮糗也【严氏粲曰糇干食也粮米食也】无底曰橐有底曰囊【何氏楷曰橐今缠腰下者东方传云奉一囊粟是干糇盛于橐粮米盛于囊也】辑和戚斧扬钺【孔氏颖达曰戚扬皆斧钺之别名钺大而斧小】方始也○旧説召康公【名奭】以成王将涖政当戒以民事故咏公刘之事以告之曰厚哉公刘之于民也【谢氏枋得曰周人以忠厚为家法此诗六章皆曰笃公刘笃者厚之至也】其在西戎不敢宁居治其田畴实其仓廪既富且强于是裹其糇粮思以辑和其民人而光显其国家然后以其弓矢斧钺之备爰始启行而迁都于豳焉葢亦不出其封内也集説【苏氏辙曰后稷始封邰传于不窋而失其官犇于戎狄之间再世不显其孙公刘复修后稷之业始居于豳故召公称之以教成王○曹氏粹中曰于橐于囊则粮聚矣干戈戚扬则兵治矣足食足兵于是乃可以迁○张氏栻曰公刘迁国已与百姓俱无不足之患也○吕氏祖谦曰毛郑以公刘居于邰而遭夏人乱辟难迁于豳且以为在邰有疆积仓为夏人廹逐乃弃而去攷之是章意象整暇不见廹逐之事以国语史记叅之葢自不窋窜于西戎至公刘而复兴疆积仓内治既备然后裹粮治兵拓大境土而迁国于豳焉国都虽迁向之疆埸积仓固在其封内也○黄氏櫄曰公刘不轻于用民也必先有以蓄民之财洽民之情而后用民之力其笃于为民之心可见矣孟子曰居者有积仓行者有裹粮然后可以爰方启行然后可三字足以见公刘厚民之心】
　　○笃公刘于胥斯原既庶既繁【叶粉干反】既顺廼宣而无永叹【他安反】陟则在巘【鱼辇反叶鱼轩反】复降在原何以舟【叶之遥反】之维玉及瑶【音遥】鞞【必顶反】琫【必孔反】容刀【叶徒招反】
　　集传赋也胥相也庶繁谓居之者众也顺安宣徧也言居之徧也无永叹得其所不思旧也巘山顶也【陆氏德眀曰巘本又作甗○孔氏颖达曰甗甑山状似之上大下小因以为名】舟带也鞞刀鞘【音笑】也琫刀上饰也【何氏楷曰礼天子玉琫而珧珌诸侯璗琫而璆珌则琫字从玉而非玉名乃刀鞘受饰之处名之为琫耳】容刀容饰之刀也或曰容刀如言容臭谓鞞琫之中容此刀耳【朱子曰容臭如今香囊是也○刘氏瑾曰臭者香物若茞兰之属亦以香囊之中容此香物而谓之容臭耳】○言公刘至豳欲相土以居而带此劒佩以上下于山原也东莱吕氏曰以如是之佩服而亲如是之劳苦斯其所以为厚于民也欤【朱氏公迁曰贵而能勤所以为厚】
　　集説【朱子诗传遗説问二章説既庶既繁既顺廼宣而四章方言居邑之成不知未成邑之时何以得民居之繁庶也曰公刘始于草创而人从之者已若是其盛是以居邑由是而成也○辅氏广曰既庶既繁者言民之来迁者既众而且多也既顺廼宣者言民之来居者既安而遂徧也如此则得其所而无永叹也宜矣此章前五句言相土而居以后事后五句言相土以居初时事言其后民之所以即其安者由公刘初时躬执其劳如此故也○钱氏天锡曰邑居未定民情已安民安而后居可定也陟降正见上下山原之劳凡夫形势之髙下俱要审察以观其风气之萃聚然后可以定都也】
　　○笃公刘逝彼百泉瞻彼溥【音普】原廼陟南冈乃觏于京【叶居良反】京师之野【叶上与反】于时处处于时庐旅于时言言于时语语
　　集传赋也溥大觏见也京髙邱也师众也京师髙邱而众居也董氏曰所谓京师者葢起于此其后世因以所都为京师也【彭氏执中曰公刘营邑于豳曰京师之野葢山川盘结风气所萃亦一都防也】时是也处处居室也庐寄也旅賔旅也【孔氏颖达曰地官遗人治国野之道以待賔客云十里有庐庐有饮食则庐是賔客寄舎其中也】直言曰言论难曰语○此章言营度邑居也自下观之则往百泉【严氏粲曰百泉众水也今地理家言众水所聚为得水也杜佑云百泉在汉为朝那县属安定郡在唐为百泉县属平凉郡当是其地因诗百泉而得名耳】而望广原【何氏楷曰李巡云土地寛博而平正曰原溥原即豳地以其地形广平则曰原状其大则曰溥非先有此地名也】自上观之则陟南罔而觏于京于是为之居室于是庐其賔旅于是言其所言于是语其所语无不于斯焉集説【郑氏康成曰厚乎公刘之相此原地也往之彼百泉之闲视其广原可居之处乃升其南山之脊乃见其可居者于京谓可营立都邑之处京地乃众民所宜居之野也于是安民馆客施教令也○苏氏辙曰公刘之营京邑也自下自上观之审其可处矣则经画以定之曰此可以居民此可以庐賔旅此可以施教令此可以议政事葢自迁豳至此而始有朝廷邑居之正焉○辅氏广曰既即流水之防以观则见其广原之所在又登在南之冈以望而复见其髙邱之所在于是即其众居之野而为居室焉既宜地利又顺民心也○邹氏泉曰广原在百泉之侧瞻溥原而必逝百泉者葢原惟广必周流而后可以徧览之髙邱在南冈之下觏于京而必陟南冈者葢京惟髙必登其尤髙者而后可以逺视之下观者观其包络之形方面之正也上观者观其横峙之形向背之宜也】
　　○笃公刘于京斯依【叶于岂反】跄跄【七羊反】济济【子礼反】俾筵俾几既登乃依【同上】乃造【七到反】其曹执豕于牢酌之用匏【歩交反】食【音嗣】之饮【于鸩反】之君之宗之【就用之字为韵】
　　集传赋也依安也【孔氏颖达曰上京师之野于时处处谓众民处处此言于京斯依则是公家之事公刘之居此京依而筑宫室】跄跄济济羣臣有威仪貌【曲礼注济济修饬齐一之貌跄跄翔举舒扬之貌】俾使也使人为之设筵几也登登筵也依依几也曹羣牧之处也以豕为殽用匏为爵俭以质也宗尊也主也嫡子孙主祭祀而族人尊之以为主也【李氏樗曰周礼宗子有五大宗子一小宗子四别子为祖继别为宗百世不迁者大宗也继祢之宗继祖之宗继曽祖之宗继髙祖之宗五世则迁者小宗也皆所以主祭祀而统族人如有国有家之重者也】○此章言宫室既成而落之【许氏谦曰宫室成而祭之曰落左氏传愿与诸侯落之】既以饮食劳其羣臣而又为之君为之宗焉【徐氏鳯彩曰自其长国人而言则公刘为之君自其主族人而言则公刘为之宗见同异姓咸在也】东莱吕氏曰既飨燕而定经制以整属其民上则皆统于君下则各统于宗葢古者建国立宗其事相须楚执戎蛮子而致邑立宗以诱其遗民【哀公四年左传注楚复诈为蛮子作邑立其宗主】即其事也
　　集説【郑氏康成曰宗尊也公刘虽去邰国来迁羣臣从而君之尊之犹在邰也○孔氏颖达曰毛以为厚乎公刘之为君也既为邑于京地于此依之而筑宫室宫室既成则飨燕羣臣其来君所公刘则使人为之设筵设几賔来就燕既登席矣乃依几矣公刘乃使人造羣牧执豕以为殽其饮此酒酌之用匏言其新为邦国俭而礼合也又説公刘己身与之为君与之为大宗也言公刘之厚于羣臣如此○飨礼当烹太牢以饮賔此唯用豕者秋官掌客曰凡礼賔客国新杀礼公刘新至豳地杀礼也○此章言羣臣之爱敬上下之有礼无飨燕尊賔之事且飨之礼设几而不倚何有賔已登席依几之义又国君不统宗故有大宗小宗安得为之君复为之大宗乎笺説为长○朱子语类问君之宗之曰东莱以为为之立君立宗恐未必是如此只是公刘白为君宗耳盖此章言其一时燕飨恐未説及立宗事也○朱氏公迁曰宗字之义朱传吕説各是一意但此方为燕饮言之则朱子之説为切】
　　○笃公刘既溥既长既景廼冈相【息亮反】其隂阳观其流泉其军三单【音丹叶多涓反】度【待洛反】其隰原彻田为粮度【同上】其夕阳豳居允荒
　　集传赋也溥广也言其芟夷垦辟土地既广而且长也景考日景以正四方也【孔氏颖达曰民居田畆或南或东皆须正其方面故以日影定之】冈登髙以望也相视也隂阳向背寒暖之宜也【孔氏颖达曰山南为阳山北为隂但广谷大川有寒有暖寒暖不同所宜则异故相之也○何氏楷曰使种植各适土之宜如黍宜髙燥稌宜下湿之类】流泉水泉灌溉之利也【何氏楷曰使灌溉各尽水之利如水东亩南水南亩东之类】三单未详彻通也一井之田九百亩八家皆私百亩同养公田耕则通力而作收则计亩而分也周之彻法自此始其后周公葢因而修之耳山西曰夕阳允信荒大也○此言辨土宜以授所徙之民定其军赋与其税法又度山西之田以广之【曹氏粹中曰豳在梁山之西其东葢廹于山乃复自西而度之以益其封域】而豳人之居于此益大矣
　　集説【郑氏康成曰公刘居豳既广其地之东西又长其南北既以日景定其经界于山之脊观相其隂阳寒暖所宜流泉浸润所及皆为利民富国邰后稷上公之封大国之制三军以其余卒为羡今公刘迁于豳民始从之丁夫适满三军之数单者无羡卒也度其隰与原田之多少彻之使出税以为国用什一而税谓之彻夕阳者豳之所处也度其广轮豳之所处信寛大也○孔氏颖达曰地官小司徒云凡起徒役无过家一人以其余为羡羡谓家之副丁也今言其军三单则是单而无副故称单也○彻乃周之税法公刘夏时诸侯而言彻者以其俱是什一其名可以相通也大国三军亦是周制而谓公刘之时已作三军者以三代损益事多相因甘誓云乃召六卿是夏时天子六军之将方命卿其法与周同也于时大国亦立三卿则知亦作三军而周制因之耳○范氏处义曰立大国三军之制以治兵为彻田什一之法以储粮言三单则是单而无副然立国之初以周官军数言之三军已三万七千五百人不为少矣凡周家军制彻法葢皆始于此也】
　　【案其军三单毛传以为三单相袭也王肃述之云三单相袭止居则妇女在内老弱次之强壮在外言自有备也孔疏谓此言在道时未得安居虑有寇钞故三重为军以备御之然此诗二章已言至豳不应三章方説在道既至豳之日无所用兵三单相袭复何御哉则疏家已觉传义未安矣至郑康成据大国三军之制则宋儒皆从之惟朱子以为三单未详然亦未闻以郑説为非且总注云定军赋与税法既依郑以税法为即周之彻法则军赋之定舎周礼奚从耶故存郑笺于正説不竟阙而勿论也】
　　○笃公刘于豳斯馆【叶古玩反】渉渭为乱取厉取鍜【丁乱反】止基廼理爰众爰有【叶羽已反】夹其皇防遡其过【古禾反】防止旅廼密芮鞫【居六反】之即
　　集传赋也馆客舍也乱舟之截流横渡者也【孔氏颖达曰礼有公馆私馆所以止舍其中也水以流为顺横渡则截其流故为乱】厉砥锻铁止居基定也理疆理也众人多也有财足也遡郷也皇过二防名芮水名出吴山西北东入泾周礼职方作汭【周礼夏官职方氏雍州其川泾汭注汭在豳地】鞫水外也○此章又总叙其始终言其始来未定居之时涉渭取材而为舟以来往取厉取鍜而成宫室【孔氏颖达曰取其厉石鍜具所以鍜砺斧斤伐取材木乃为宫室言其豫事省功也○王氏应麟曰史记公刘自漆沮渡渭取材用】既止基于此矣乃疆理其田野则日益繁庶富足其居有夹防者有遡防者【孔氏颖达曰夹者在其两旁遡者开门向之王肃云或夹或向所以利民也】其止居之众日以益密乃复即芮鞫而居之而豳地日以广矣
　　集説【吕氏祖谦曰风气日开民编日众规模日广有方兴未艾之象焉周之王业既兆于此矣○朱氏善曰于豳斯馆为客舍以居也渉渭为乱为方舟以济也取厉为斤斧之用不可以无砥也取锻为宫室之噐不可以无铁也止基言其居室之初定也廼理言其田畴之初治也众者人之多即止基之验也有者财之足即廼理之效也夹防遡防止居益密复即芮鞫而居之要其终之盛而言也】
　　总论【王氏安石曰周之有公刘言乎其时则甚微言乎其事则甚勤称时之甚微以戒其盈称事之甚勤以惩其逸葢召公之志也○陈氏际泰曰太王之迁也以迫逐公刘之迁非以迫逐也择而取之也富庶之后而迁都故其后遂大○古者之建国也相其隂阳之和尝其水泉之甘审其土地之宜观其草木之饶然后营邑立城制里割宅夫定军赋也取厉鍜也为政有三取材有五谁能去之公刘始迁之时即治及此有备也夫】
　　公刘六章章十句
　　集説【孔氏颖达曰此与泂酌巻阿俱是召公所作厚民之事人君之急务故先作公刘非有道德则不能爱民故又作泂酌欲王之修德行道也君虽有德不能独治又作卷阿戒王使求贤用士也○陈氏鹏飞曰公刘之诗相类七月之诗七月言先公之风化而公刘则言建国君民之事风雅之不同如此】
　　泂【音迥】酌彼行潦【音老】挹【音揖】彼注兹可以餴【甫云反】饎【尺志反叶昌里反】岂弟君子民之父母【叶满彼反】
　　集传兴也泂远也行潦流潦也【孔氏颖达曰行道上雨水流聚故云流潦也】餴烝米一熟而以水沃之乃再烝也饎酒食也君子指王也○旧説以为召康公戒成王言远酌彼行潦挹之于彼而注之于此【孔氏颖达曰彼器挹之而注于此器葢以潦水之浊置之大器以澄之挹小器而用之所以转经二噐也】尚可以餴饎【苏氏辙曰言物无不可用也】况岂弟之君子岂不为民之父母乎传曰岂以强【如字又上声】教之弟以悦安之民皆有父之尊有母之亲【朱氏公迁曰此引表记语兼释岂弟之义】又曰民之所好好之民之所恶恶之此之谓民之父母【朱氏公迁曰此引大学语専释父母之义】
　　集説【辅氏广曰每章上三句有逺近相须彼此相益贵贱相资之意故以兴下两句岂以强教之故有父之尊弟以悦安之故有母之亲此以成民之才而言也民之所好好之民之所恶恶之此以体民之心而言也既有以成其才又有以体其心则能尽教育之道矣此其所以为民之父母也○朱氏公迁曰此以小物之功用兴大德之功用明人君不可无岂弟之德也夫以文王之盛德至极无加乃得称为岂弟召公以此期之成王则其戒君之意逺矣○吕氏柟曰行潦餴饎汚洁不同也然挹彼注兹汚者亦可洁用之君子与民上下殊分也然岂弟以近之则为民之父母矣】
　　○泂酌彼行潦挹彼注兹可以濯罍【音雷】岂弟君子民之攸归【叶古囘反】
　　集传兴也濯涤也【孔氏颖达曰説文云涤洗也濯浣也则涤濯俱是洗浣之名】集説【张子曰皇天亲有德飨有道民之攸归之类也○何氏楷曰罍者贵器可以濯罍言其可以贵用之也君子以岂弟为德于天下之人教之则无类立之则无方宜其为民之所归心也】
　　○泂酌彼行潦挹彼注兹可以濯溉【古爱反叶古气反】岂弟君子民之攸塈【许既反】
　　集传兴也溉亦涤也【孔氏颖达曰传云溉清也谓洗之使清洁也】塈息也集説【辅氏广曰攸归为民所归往攸塈为民所安息皆所以终首章父母之义也○徐氏鳯彩曰可以濯溉则无物不濯又不止一罍而已以物洁涤而可用兴君子和易而民安】
　　总论【邹氏泉曰此诗见民之休戚在下而其机则系于上词虽褎美而意则实以劝戒之召公之善于告君如此厥后成王只勤于德夙夜以绥兆民而六服羣辟罔不承德葢深有得于召公之训者】泂酌三章章五句
　　有卷【音权】者阿【与歌叶】飘风自南【叶尼心反】岂弟君子来游来歌【与阿叶】以矢其音
　　集传赋也卷曲也阿大陵也岂弟君子指王也【曹氏粹中曰岂弟君子乐于循理而以平易近民人君之德也故诗人羙人君之德必以岂弟称之】矢陈也○此诗旧説亦召康公作疑公从成王游歌于卷阿之上因王之歌而作此以为戒此章总叙以发端也集説【辅氏广曰此是赋体皆言其实有卷者阿言其地也飘风自南言其时也岂弟君子来游来歌以矢其音言其事也○朱氏善曰太和盛治之时以三光则得其眀以四时则得其序以庶类则得其所是诚可乐也然天地盈虚与时消息而谓盛可保其常不衰乎此其所可虑也夫惟虑之于极盛之时此有虞所以有臯陶之歌有周所以有召公之矢音也○王氏逄曰地势美而天气和则君心悦而臣言入矣葢见成王当此之际其胷次直与天地同流所以召公继其咏歌而以规戒之言进之也】附録【毛氏苌曰兴也巻曲也飘风囘风也○郑氏康成曰大陵曰阿有大陵卷然而曲廻风从长养之方来入之喻王当屈体以待贤者○王氏安石曰有巻者阿则虚中屈体之大陵飘风自南则化养万物之回风不虚中则风无自而入不屈体则风无自而留其为陵也不大则其化养也不博王之求贤则亦如此而已○吕氏祖谦曰此章具赋比兴三义其作诗之由当从朱氏其因巻阿飘风而发兴当从毛氏以卷阿飘风而兴求贤因以虚中屈体化养万物为比则当如郑氏王氏之説也三説相须其义始备案巻阿首章毛以为兴郑王以为比朱子以为赋吕以为三説相须其义始备然诗言岂弟君子毛郑俱作贤人看故比兴可通朱子作成王看则比兴无所取故疑召公从王游于卷阿之上而为赋也毛郑之于此章诗义似纡曲不若朱传为直防矣】
　　○伴【音判】奂【音唤】尔游矣优游尔休矣岂弟君子俾尔弥尔性似先公酋【在由反】矣
　　集传赋也伴奂优游闲暇之意【邹氏泉曰伴奂有精神舒展之意优游有启居自适之意】尔君子皆指王也弥终也性犹命也酋终也○言尔既伴奂优游矣又呼而告之言使尔终其夀命似先君善始而善终也【朱氏公迁曰言先公则先王在其中故传以先君代先公字】自此至第四章皆极言夀考福禄之盛以广王心而歆动之五章以后乃告以所以致此之由也集説【辅氏广曰伴奂尔游矣言成王当此闲暇而来游于此也优游尔休矣言成王于此优游而自得其休也岂弟君子呼成王以为乐易君子也观成王闲暇优游于此则其乐易可知矣俾尔弥尔性谓终其夀考似先公酋矣谓如周之先公以来善始善终也于此见召公得保傅之体不过称不溢美之意○朱氏善曰当闲暇之时享和平之福此其已然者也又当使尔终其夀命以保之于无穷周之先公皆能享夀考福禄之盛成王以持盈守成之主而欲似先公之善始善终则所以致此者必自有其道矣此所以广王心而歆动之也○姚氏舜牧曰天保三俾尔是天所赋畀此三俾尔是人所注望皆忠臣望君之辞】
　　附録【王氏安石曰弥者充而成之使无闲之谓也○董氏逌曰能充其性则能似其先君矣○吕氏祖谦曰自此章以下皆召公陈其咏歌之辞也国家闲暇君臣游衍可谓伴奂而优游矣所愿乎成王者惟充其性似先公之克终而已俾尔者祝辞也弥尔性者祝其进益成就至于无亏阙之地也似先公者召公周之尊老故其祝成王远本先公不忘旧也祝之所以戒之也】
　　【案俾尔弥尔性毛郑以为终女之性命朱子从之作夀考上讲宋元诸儒以性之义广未可以命该之故从德性上诠觧者居多其理亦通】
　　○尔土宇昄【符版反】章亦孔之厚【叶狠口下主二反】矣岂弟君子俾尔弥尔性百神尔主【叶当口肿庾二反】矣
　　集传赋也昄章大眀也或曰昄当作版版章犹版图也【梁氏益曰周礼秋官司民掌登万民之数自生齿以上皆书于版郑氏注版今户籍也夏官职方氏掌天下之图以掌天下之地注云如今司空舆地图也】○言尔土宇昄章既甚厚矣又使尔终其身常为天地山川鬼神之主也【孔氏颖达曰祭法云有天下者祭百神则为天子者固自为百神主矣】
　　集説【张氏耒曰治天下者虽无事于恢大幸而治得于内则土宇广于外葢人归者众则各以其地附之矣非侵伐攻取而得之也○朱氏善曰王者之都虽止乎千里之远而其封域则极乎四海之广昄者大也言其无不包也章者眀也言其无不治也厚者如地势之重厚言其无不承载也郊焉而祭天社焉而祭地所以为天地之主也望焉而祭山川所以为山川之主也庙焉而祭人鬼所以为人鬼之主也】
　　○尔受命长矣茀【芳弗反】禄尔康矣岂弟君子俾尔弥尔性纯嘏尔常矣
　　集传赋也茀嘏皆福也【曹氏粹中曰草多谓之茀茀禄言得福之蕃茂也】常常享之也
　　集説【吕氏祖谦曰自二章至此章皆叹美祝戒之辞虽未及于求贤然成王所以弥尔性而似先公主百神而常纯嘏者果何以致之乎其意葢在其中矣○姚氏舜牧曰周自文武受命以至今而太平无事极一时之盛故称受命长而茀禄康纯嘏即上文之受命茀禄也尔常者常膺此无穷之厯服常享此太平之茀禄也】
　　○有冯【符冰反】有翼有孝有德以引以翼岂弟君子四方为则
　　集传赋也冯谓可为依者翼谓可为辅者孝谓能事亲者德谓得于己者引导其前也翼相其左右也东莱吕氏曰贤者之行非一端必曰有孝有德何也葢人主常与慈祥笃实之人处【谢氏枋得曰不求非常之才而止曰孝德何也葢孝于亲者必忠于君唐虞以上无才德之分如臯陶九德皆才也舜举元凯之才皆德也○朱氏公迁曰慈祥以孝言笃实以德言朱子以冯翼孝德为四臣吕氏即以孝德之人为可冯翼者】其所以兴起善端涵养德性镇其躁而消其邪日改月化有不在言语之闲者矣○言得贤以自辅如此则其德日修而四方以为则矣自此章以下乃言所以致上章福禄之由也
　　集説【辅氏广曰以引以翼引如引君以当道之引翼如予欲有为汝翼之翼吕氏所谓慈祥者能孝之人也所谓笃实者有德之人也得如是之人以引翼之则王德无愆王德无愆则四方以为法则四方以为法则则可以居大位而无忝受天禄而无穷矣○季氏本曰冯翼以贤臣之适于用者言孝德以贤臣之本于心者言人君能致贤臣以为引翼则惟以德自将而无为民化故曰四方为则○邹氏泉曰享福之道必由于有德而有德之助必在于得贤冯翼孝德已用之贤非无是人而作诗之意则主未用者言冯者忠谅可托心膂翼者才猷可任股肱孝者顺德善事亲则有移忠之心德者行道有得于己则具正物之学以之引导而不昧于所适以之辅翼而不怠于所行则其德日修矣】
　　○颙颙卬卬如圭如璋令闻【音问】令望【叶无方反】岂弟君子四方为纲
　　集传赋也颙颙【鱼容反】卬卬【五冈反】尊严也如圭如璋纯洁也令闻善誉也令望威仪可望法也【苏氏辙曰逺之则有令闻近之则有令望】○承上章言得冯翼孝德之助则能如此而四方以为纲矣
　　集説【辅氏广曰此章乃足上章之义颙颙卬卬体貌之尊严也如圭如璋德行之温纯也令闻声誉之美也令望表仪之善也夫如是然后为人君之全德非得贤而引翼之何以臻此四方为纲四方以为纲领也○朱氏公迁曰纲者众纪之所系天下归于一人犹众纪属于一纲耳○顾氏起元曰为则有师道意为纲有君道意】
　　○凤凰于飞翽翽【呼防反】其羽亦集爰止蔼蔼王多吉士【鉏里反】维君子使媚于天子
　　集传兴也凤凰灵鸟也雄曰凤雌曰凰【孔氏颖达曰天老曰凤象麟前鹿后蛇颈鱼尾龙文龟背燕颔鸡喙五色备举出于东方君子之国见则天下大安宁】翽翽羽声也郑氏以为因时凤凰至故以为喻理或然也【蔡氏沈曰是时周方隆盛鸣鳯在郊鸣于髙冈者乃咏其实也】蔼蔼众多也媚顺爱也○凤凰于飞则翽翽其羽而集于其所止矣蔼蔼王多吉士则维王之所使而皆媚于天子矣既曰君子又曰天子犹曰王于出征以佐天子云尔
　　集説【吕氏祖谦曰自此以下广言人材之盛也亦集爰止言其萃聚也○刘氏济曰鳯隠见以时类君子之出处○朱氏公迁曰禽鸟之性必欲得所止贤士之心必欲致于用苟得见用则随所使令而皆输其媚爱于天子矣】
　　○凤凰于飞翽翽其羽亦傅【音附】于天【叶铁因反】蔼蔼王多吉人维君子命【叶弥并反】媚于庶人
　　集传兴也媚于庶人顺爱于民也【谢氏枋得曰媚于天子爱君也媚于庶人为王爱其民也】
　　集説【辅氏广曰上二章乃因时凤凰之至而以兴贤者之来集也维君子使维君子命谓委质于君一聼其使令也媚于天子则见贤者无勉强不得已之意媚于庶人则见贤者有维持浃洽之德后世多以凤比贤人葢本于此○姚氏舜牧曰吉人吉士总是冯翼孝德之人在朝曰士在外曰人耳○王氏志长曰亦集爰止由野而升朝也始进也亦传于天由庶僚而跻师保也媚于庶人所以为媚于天子舎安民而外宁复有所谓熙帝载者乎】
　　○凤凰鸣矣于彼髙冈梧桐生矣于彼朝阳菶菶【布孔反】萋萋【七西反】雝雝喈喈【叶居奚反】
　　集传比也【陈氏鹏飞曰比贤者必聚于有道之朝○朱氏善曰凤凰者贤才之喻髙冈者朝廷之喻梧桐者贤君之喻朝阳者眀时之喻】又以兴下章之事也【徐氏凤彩曰以梧桐生之盛而后鳯凰鸣之和兴下章圣君有待贤之礼而后贤才有效用之忠】山之东曰朝阳【孙氏炎曰朝先见日也○孔氏颖达曰早见日阳被温仁之气】鳯凰之性非梧桐不栖【陆氏佃曰梧一名榇即梧桐也今人以其皮青号曰青桐】非竹实不食菶菶萋萋梧桐生之盛也雝雝喈喈鳯凰鸣之和也集説【刘氏彞曰万物之理类之所感有不召而自应惟其梧桐菶菶萋萋是以鳯凰雝雝喈喈非类之自应不期然而然耶由此观之则君臣感防之机可想矣○朱氏公迁曰髙冈非潜伏之地朝阳为眀盛之处贤者出潜离隠而逄致治之时也其相遇之盛既如此必君尽其礼犹菶萋然则臣得展其所蕴犹雝喈然其相与之盛当如此今而贤者集于王朝矣而礼意之隆则有望于成王也】
　　○君子之车既庶且多君子之马既闲且驰【叶唐何反】矢诗不多维以遂歌
　　集传赋也承上章之兴也菶菶萋萋则雝雝喈喈矣君子之车马则既众多而闲习矣其意若曰是亦足以待天下之贤者而不厌其多矣遂歌葢继王之声而遂歌之犹书所谓赓载歌也【蔡氏沈曰赓续载成也续帝歌以成其义也】
　　集説【吕氏祖谦曰髙冈显地也梧桐嘉木也凤凰栖鸣其间可谓得其所矣故极言菶萋之盛雝喈之乐以形容之今王之车马既多且闲苟得众贤载之其光华和乐殆非形容所及也有其时有其具召公所以欲成王勉乎此也○辅氏广曰车马众多而闲习则足以为招来待遇贤者之具矣其所以望于王葢有不待言而可知者诗所以言其志而音则声之成文者其实一也先言以矢其音即其歌而言之也终言矢诗不多即其实而言之也○王氏日休曰此诗非不多也召公以为不多者爱君之心无已也】总论【范氏处义曰召公进戒曰求贤足矣必曰吉士吉人何也周公作立政以告成王亦曰其勿以憸人其惟吉士葢憸利之人常近于薄吉善之士常近于厚使人主于用人之际必求吉善之士而信任之虽其天资静重不求赫赫之名诚足以夀风俗之脉为国家之福也○朱子曰召康公戒成王其始只説个好意思如岂弟君子皆指成王纯嘏尔常之类皆説优游享福之事至有冯有翼以下方説用贤大抵告人之法亦当如此须先令人歆羡此事则其肯从吾言必乐为之矣○时举説卷阿诗毕以为诗中凡称颂人君之夀考福禄者必归于得人之盛故既醉云君子万年介尔景福而必曰朋友攸摄摄以威仪假乐言受天之禄与干禄百福而必曰率由羣匹与百辟卿士媚于天子葢人君所以致福禄者未有不自得人始也先生颔之】
　　卷阿十章六章章五句四章章六句
　　集説【严氏粲曰康公三诗皆作于成王将涖政之初公刘泂酌皆直述之辞惟卷阿宛转反覆使人再三歌咏而后悟葢其深意所寓实在此篇也】
　　民亦劳止汔【许乙反】可小康恵此中国以绥四方无纵诡【居毁反】随以谨无良式遏寇虐憯【七感反】不畏眀【叶谟郎反】柔远能迩以定我王
　　集传赋也汔防【音祈】也中国京师也四方诸夏也京师诸夏之根本也诡随不顾是非而妄随人也【严氏粲曰诡诈也懐诈面从也】谨敛束之意憯曽也眀天之眀命也【朱氏公迁曰憯不畏眀言不畏正理而无忌惮也】柔安也能顺习也【蔡氏沈曰柔者寛而抚之也能者扰而习之也逺近之势如此】○序説以此为召穆公刺厉王之诗以今考之乃同列相戒之辞耳未必専为刺王而发然其忧时感事之意亦可见矣苏氏曰人未有无故而妄从人者维无良之人将悦其君而窃其权以为寇虐则为之【朱氏善曰非诡随无以媚上而为寇虐之本非宼虐无以威下而遂诡随之志诡随者柔恶之所为寇虐者刚恶之所发】故无纵诡随则无良之人肃而寇虐无畏之人止【沈氏守正曰无纵谓眀以烛之断以絶之也】然后柔远能迩而王室定矣穆公名虎康公之后厉王名胡成王七世孙也
　　集説【辅氏广曰同列之君子相戒无纵诡随则无良之人不敢肆而寇虐无忌惮之人亦且消沮退缩而无所容如是然后逺者自然得其安近者亦自然顺习而无所乖忤而王室定矣○濮氏一之曰每章首言民今劳弊可少休息京师者诸夏之本欲安四方之民当自恤京师始○严氏粲曰穆公戒同列之用事者言国以民为本民劳则国危今周民亦疲劳矣庶防可以小安之乎京师诸夏之根本爱此京师则可以安天下也诡随者心知其非而诈顺从之此奸人也人见诡随者无所伤拂则目为喜良不知其容悦取宠皆为自利之计而非忠于所事实非善良之士也苟喜其甘言而信用之足以召祸乱致宼虐但权位尊重者往往乐软熟而惮正直故诡随之人得肆其忘是居上位者纵之为患也今戒用事者无纵此诡随则可以谨防无良之人用遏止其寇虐此理眀甚可痛其不畏眀也治道略外而详内惟柔逺能迩者可以安吾君而何取于诡随乎○彭氏执中曰先言恵中国以绥四方此出治之序也后言柔逺能迩此成冶之效也书言柔逺能迩而必曰难任人诗言柔逺能迩而必曰谨无良皆有常戒惧之意】
　　○民亦劳止汔可小休恵此中国以为民逑无纵诡随以谨惽怓【女交反叶尼犹反】式遏宼虐无俾民忧无弃尔劳以为王休
　　集传赋也逑聚也惽怓犹讙哗也【朱氏公迁曰讙哗即巧言利口之徒】劳犹功也言无弃尔之前功也【朱氏善曰勉之以修职业之词】休美也【唐氏汝谔曰小休之休以民之休息言王休之休以王之休美言二休字异义】
　　集説【辅氏广曰以为民逑者葢中国者民之所聚也讙哗乃诡随者之态也上有寇虐之臣则下有忧苦之夫矣无弃尔劳者葢同列平时相与为国家虑者固已有定説矣○严氏粲曰无纵诡随之人以防其惽怓惑乱主听也尔前有功于国今勿弃其前功则为吾君之美谓使其君安富尊荣也不然败君之事矣○邹氏泉曰逑聚也聚其涣散之心而一之也○王以安民为休逺小人以安民则民聚而中国恵享天下治安之美所以成王者之休也○沈氏守正曰当时非眞有除奸之成劳曰无弃尔劳者重其责故往来善词以诱进之也○何氏楷曰独言中国者上章标天下之大势发论此章则専主修内治而言】
　　○民亦劳止汔可小息恵此京师以绥四国【叶于逼反】无纵诡随以谨罔极式遏寇虐无俾作慝【吐得反】敬愼威仪以近有德
　　集传赋也罔极为恶无穷极之人也有德有德之人也
　　集説【辅氏广曰罔极亦是诡随者之证以妄随人则为恶岂有穷极也无纵诡随式遏寇虐是防禁小人也敬愼威仪以近有德是亲近贤者也徒欲防禁小人而不知亲近有德则无以増益其知识开广其心志矣然欲近贤者则须先谨其威仪威仪不谨则贤者将望望然去之矣岂可得而亲之乎○严氏粲曰非修身则贤不可得而亲故必敬愼威仪然后可以近有德○谢氏枋得曰威仪所以定命也有德之士未有无威仪若不敬谨威仪则骄淫傲惰何所不为侮老成逺耆德则贤者不能相亲矣○黄氏佐曰人臣之道所以为国虑者莫大于息民之劳然昔之劳之也由于用悖德之小人而今之安之也必在于亲有德之君子耳○沈氏守正曰三章以所以禁奸之本告之葢我禁奸奸愈伺我君子不日亲则小人终不可疎故必敬威仪近有德而后彼之窥覸消耳】
　　○民亦劳止汔可小愒【起例反】恵此中国俾民忧泄【以世反】无纵诡随以谨丑厉式遏寇虐无俾正败【叶蒲寐反】戎虽小子而式大【叶特计反】
　　集传赋也愒【徐氏锴曰犹憩也】息泄去【孔氏颖达曰其忧写泄而去】厉恶也正败正道败壊也戎汝也言汝虽小子而其所为甚广大不可不谨也
　　集説【辅氏广曰以小子称同列必是长老者之辞观下篇可见以身言之则是小子以职言之则是王官故曰戎虽小子而式大○严氏粲曰诡随之人终必召乱是为丑厉也又戒其同列之用事者云汝虽小子而所用事甚大岂可乐佞谀而纵诡随乎此诗戎虽小子及板诗小子蹻蹻皆戒责同寮故称小子耳○顾氏起元曰小子以年言大以所为系天下安危生民休戚言所为甚广大则去小人以安民者不容己矣】
　　○民亦劳止汔可小安恵此中国国无有残无纵诡随以谨缱绻式遏宼虐无俾正反王欲玉女【音汝】是用大谏【春秋传荀子书竝作简音简○吴氏棫曰谏诤也毛诗式遏宼虐无俾正反王欲玉女是用大谏荀子左氏传髙堂隆传皆作简古简读如蹇反甫脔切】
　　集传赋也缱绻小人之固结其君者也【孔氏颖达曰昭二十五年左传缱绻从公无通外内则缱绻者牢固相着之意】正反反于正也【王氏安石曰正败者败而己未尽反而为不正也正反则无正矣○彭氏执中曰正反则善恶曲直无不倒置天下其可得而正邪每章言愈切而意愈深】玉寳爱之意言王欲以女为玉而寳爱之故我用王之意大谏正于女葢托为王意以相戒也【辅氏广曰既是王欲寳爱之人必其宠任者也故作诗者托为王意以戒止之】
　　集説【严氏粲曰无良惽怓罔极丑厉缱绻皆极小人之情状而总之以诡随葢小人之媚君子其始皆以诡随入之其终无所不至孔子所谓佞人殆也○朱氏公迁曰戎虽小子而式大忧其任负之重王欲玉女是用大谏体其爱念之深皆所以为同列谋也】
　　总论【朱子语类时举谓每章上四句是刺厉王下六句是戒其同列曰皆只是戒其同列铺叙如此便自可见古人非是直作一诗以刺其王只陈其政事之失自可以为戒时举因谓第二章末谓无弃尔劳以为王休葢以为王者之休莫大于得人惟羣臣无弃其功然后可以为王之休美至第三章后二句谓敬愼威仪以近有德葢以为既能拒絶小人必须自反于己又不可以不亲有德之人不然则虽欲絶去小人未必有以服其心也后二章与俾正败无俾正反尤见诗人忧虑之深葢正败则惟败壊吾之正道而正反则全然反乎正矣其忧虑之意葢一章切于一章也先生颔之○彭氏执中曰此诗以寛治民以严取友曰绥曰恵寛而不扰也曰无纵曰以谨曰式遏严而不怒也】
　　民劳五章章十句
　　集説【沈氏万钶曰卷阿主于用贤民劳主于绌不肖治乱虽异所以揆乱致治则同也】
　　上帝板板下民卒瘅【当简反】出话不然为犹不远靡圣管管不实于亶犹之未远是用大谏【叶音简】
　　集传赋也板板反也卒尽瘅病犹谋也管管无所依也【孔氏颖达曰以管管与靡圣同文既无圣法故知无所依系】亶诚也○序以此为凡伯【郑氏康成曰凡伯周同姓周公之也入为王卿士○孔氏颖达曰春秋隠七年天王使凡伯来聘世在王朝葢畿内之国】刺厉王之诗今考其意亦与前篇相类但责之益深切耳【胡氏一桂曰召穆凡伯以亲贤之故宜直致其谏而姑责同僚以使之闻之者岂非亦以监谤之故不欲婴其锋以防于罪而甚吾君之恶也邪吁二公忠爱之懐于此益可见矣】此章首言天反其常道而使民尽病矣【严氏粲曰凡伯不欲斥王而归之于天】而女之出言皆不合理为谋又不久远其心以为无复圣人但恣己妄行而无所依据又不实之于诚信岂其谋之未远而然乎世乱乃人所为而曰上帝板板者无所归咎之词耳
　　集説【辅氏广曰正者常道也循其常则民安天既尽反其常道则民亦安得而不尽病话者言语也犹者谋虑也不然则背理伤道也不远则但为目前之计也人心知有圣人则动作皆有所依据故出话不敢不然为谋不至不远既已靡圣管管则所为皆是虚妄故曰不实于亶末言犹之未逺是用大谏者葢人无远虑必有近忧用是而谏庶乎其知畏而能止也○朱氏公迁曰既以出话为犹竝言而又以犹之不远申结之葢谋出于心而后言出于口二者相对而谋为之主也○顾氏起元曰天以安民为心反其常道故曰板此二句见天变必有人以致之正当修已囘天也而人事乃如此故因以责之】
　　○天之方难【叶泥涓反】无然宪宪【叶虚言反】天之方蹶【俱卫反】无然泄泄【以世反】辞之辑【音集叶徂合反】矣民之洽矣辞之怿【叶弋灼反】矣民之莫矣
　　集传赋也宪宪欣欣也蹶动也泄泄犹沓沓也葢弛缓之意孟子曰事君无义进退无礼言则非先王之道者【朱氏公迁曰非诋毁也】犹沓沓也辑和洽合怿悦莫定也辞辑而怿则言必以先王之道矣所以民无不合无不定也
　　集説【辅氏广曰天方艰难则人当忧惧也今乃欣欣然自以为适天方蹶动则人当敛饬也今乃弛缓而不以为事则是自絶于天矣始也不有夫圣终也自絶于天则其何以能立于人之朝哉下四句又教以先谨其言而不妄发尔辞能和则民自合尔辞能悦则民自定辞和与怿则合乎理而异于不然者矣民合且定则前所谓卒瘅者其有瘳乎○严氏粲曰首章责同寮出话不然为犹不逺故二章因戒之以言论之闲宜相和协谓尔之出话为犹徒执一已之见者未必有深长之虑而惟寮友之闲和同商议庶防合谋并智可以揩民于安耳○钱氏天锡曰难蹶俱以天运言板荡之天存亡决于顷刻岂易处之际故曰难天必震动命祚将转连于他人故曰蹶凡言无然皆惩往戒来之词辑和谓无乖戻悦怿谓无防厉民洽民莫便可上囘天变曰辑曰怿不过一反其不然者而即收其效非难事也】
　　○我虽异事及尔同僚我即尔谋聴我嚣嚣【许骄反】我言维服勿以为笑【叶思邀反】先民有言询于刍【初俱反】荛【如謡反】集传赋也异事不同职也同僚同为王臣也春秋传曰同官为僚【孔氏颖达曰左传荀林父谓先蔑曰同官为寮吾尝同寮敢不尽心乎】即就也嚣嚣自得不肯受言之貌服事也犹曰我所言者乃今之急事也先民古之贤人也刍荛采薪者古人尚询及刍荛况其僚友乎
　　集説【苏氏辙曰告其寮之信于王者庶防王信之而其言易入○辅氏广曰第一第二句言其同有恩义也三四句言其不有于我也五六句冀其察也七八句欲其警也○朱氏善曰我之于尔其职分虽不同而其为王臣则一故就尔而谋之将以输其忠也而尔乃嚣嚣而自得我所言乃今日之急务汝其可以为笑乎古人所以询及刍荛者诚以浅近之言至理存焉不可以其人之贱而忽之也况于寮友之言其可忽而不聼乎】
　　○天之方虐无然谑谑【虚虐反】老夫灌灌小子蹻蹻【其略反】匪我言耄【莫报反叶毛博反】尔用忧谑多将熇熇【叶许各反】不可救药
　　集传赋也谑戏侮也老夫诗人自称灌灌款款也【孔氏颖达曰至诚款实而告之】蹻蹻骄貌【李氏樗曰説文蹻蹻举足髙也以足髙之意观之是骄之意】耄老而昏也熇熇炽盛也○苏氏曰老者知其不可而尽其款诚以告之少者不信而骄之故曰非我老耄而妄言乃汝以忧为戏耳【何氏楷曰当可忧之时而反以之为谑孟子所谓安其危而利其菑是也】夫忧未至而救之犹可为也苟俟其益多则如火之盛不可复救矣
　　集説【辅氏广曰此章责之又深矣一二句戒其不可慢天也三四句戒其不可忽已也五六句斥其病也七八句危其祸也○朱氏公迁曰上章诱之使聴其言此章警惧之使不可不聼其言皆以尽其告戒之诚也○朱氏善曰匪我言耄自老夫灌灌者言之也尔用忧谑自小子蹻蹻者言之也夫忧不可戏也苟以忧为谑则积之之多将如火之燎于原而不可得而朴灭矣】
　　○天之方懠【才细反叶笺西反】无为夸【苦花反】毗威仪卒迷善人载尸民之方殿屎【许伊反】则莫我敢葵丧【息浪反】乱蔑资【叶笺西反】曽莫恵我师【叶霜夷反】
　　集传赋也懠怒夸大毗附也小人之于人不以大言夸之则以谀言毗之也尸则不言不为饮食而已者也【孔氏颖达曰祭时之尸以为神象故终祭而不言○王氏安石曰善人载尸畏祸故也】殿屎呻吟也葵揆也蔑犹灭也资与咨同嗟叹声也恵顺师众也○戒小人毋得夸毗使威仪迷乱而善人不得有所为也又言民方愁苦呻吟而莫敢揆度其所以然者是以至于散乱灭亡而卒无能恵我师者也集説【辅氏广曰此章又言上天方怒而戒小人不可行其常态也夫大言以夸人则人或以为真能而信之谀言以毗人则人或以为爱己而亲之是以威仪迷乱而不分善恶卒至于使善人反不得有所为也夫小人用事而善人不得有所为此民之所以病苦而呻吟也然君臣上下方且迷乱防虐无敢揆度其所以然者故虽至于丧乱灭亡而嗟叹之声盈耳而卒无有顺我众之意者也自此而下则其所讥刺渐及于君矣○朱氏公迁曰辞辑辞怿则民合而定夸大毗附则民愁苦而呻吟反覆言之以见治乱之机实在于此也○季氏本曰善人不为用则民情虽急莫有以逺犹与之葵度者矣故民丧乱无以为生而卒无恩恵及于众庶此所以不可救药也】
　　○天之牖民如壎【许元反】如篪【音池】如璋如圭如取如携携无曰益牖民孔易【以豉反叶夷益反】民之多辟【匹亦反下同】无自立辟
　　集传赋也牖开眀也【程子曰牖开通之义室之暗也故设牖以通眀】犹言天启其心也【何氏楷曰左传言天牖其衷用字同此】壎唱而篪和璋判而圭合【孔氏颖达曰半圭为璋合二璋则成圭】取求携得而无所费【刘氏瑾曰言求之即得而无费于己以益之也】皆言易也辟邪也○言天之开民其易如此以眀上之化下其易亦然今民既多邪辟矣岂可又自立邪辟以道之耶
　　集説【陈氏栎曰上之于下开其本眀之天性者固甚易导之以邪辟之人伪者亦不难因开之易而谨导之方可也岂可导以邪辟耶○朱氏善曰天之开民如壎篪之相和言必应也如璋圭之相合言必同也如取物之必得携物之必从也携而必从非别立一道以増益之也因其所固有耳牖民之道其易如此上之化下其道独不然乎】
　　○价【音介】人维藩【叶分邅反】大师维垣大邦维屏大宗维翰【叶胡田反】懐德维宁宗子维城无俾城壊【叶胡罪胡威二反】无独斯畏【叶纡防于非二反】
　　集传赋也价大也大德之人也藩篱师众垣墙也大邦强国也屏树也所以为蔽也大宗强族也翰榦也宗子同姓也○言是六者皆君之所恃以安而德其本也有德则得是五者之助不然则亲戚叛之而城壊城壊则藩垣屏翰皆壊而独居独居而所可畏者至矣
　　集説【李氏樗曰王所恃以为蕃篱屏翰蔽其国家者在此数者苟以德懐之则无有不宁矣诗人以懐德维宁间于中则宗子维城亦当以德懐之也左氏曰君其修德以固宗子何城如之所谓宗子维城是也○辅氏广曰自价人维藩至大邦维屏是自内説及外大宗维翰宗子维城又自疎説及亲自价人至大宗皆王所恃以为藩垣屏翰者然维以德懐之则王得其所恃以为安而同姓宗子亦且为我之城矣王若不务德以为本则城壊城壊而藩垣屏蔽亦皆倾圮而祸乱至矣○彭氏执中曰王者之治亲亲为大虽用人以为藩垣屏而资同姓以为翰翰者所资以立也又必待同姓以为城城者所恃以固也曰大宗曰宗子其意反覆言同姓之至重至切葢垣重于藩屏不可以无翰而城又大而且重焉然在人者皆有形之势而德之在我乃无形之势也故独曰维宁焉○徐氏鳯彩曰藩在垣之外喻大德之人足以匡逺也垣在藩之内喻羣黎之众足以固本也屏以为蔽喻强大之邦分长方岳翰以为榦喻勲旧之族聨合人心惟君懐德则多助自至故曰维宁王室维同姓是依故曰维城】
　　○敬天之怒无敢戏豫敬天之渝【用朱反】无敢驰驱昊天曰眀【叶谟郎反】及尔出王【音往叶如字】昊天曰旦【叶得绢反】及尔游衍【叶怡战反】
　　集传赋也渝变也【朱子曰如迅雷风烈必变之变】王往通言出而有所往也旦亦眀也衍寛纵之意○言天之聪眀无所不及不可以不敬也板板也难也蹶也虐也懠也其怒而变也甚矣而不之敬也亦知其有日监在兹者乎张子曰天体物而不遗犹仁体事而无不在也礼仪三百威仪三千无一事而非仁也昊天曰眀及尔出王昊天曰旦及尔游衍无一物之不体也
　　集説【朱氏公迁曰戏豫者自慢之心驰驱者自恣之意皆不知畏天者也天者理而已理无往而不在故天无往而不监知此则敬天之意常存而易乱为治不难矣○朱氏善曰及尔出王言一出入之际而天必与之俱也及尔游衍言一动息之顷而天必与之同也此所谓陟降厥士日监在兹也君子之学所以必戒惧愼独之为贵也○沈氏守正曰八章教以囘天之在敬也曰眀曰旦状天威也平时犹然况怒且渝之时乎○何氏楷曰敬非空空畏惧而已必思所以安民而囘天者其所懐当在德矣】总论【朱氏公迁曰一章至五章归咎于天教戒而切责之六章有望于天欲其易乱以为治七章归本于德欲其得人心以辅治八章则告以天所当敬之故庶防乱之反乎治也】
　　板八章章八句
　　集説【严氏粲曰朱氏以此诗为切责其寮友用事之人而义归于刺王与上篇同味诗意信然○姚氏舜牧曰上篇先致责词而以是用大谏终此篇略提责词而以是用大谏始各一体】
　　生民之什十篇六十一章四百三十三句



　　钦定诗经传説彚纂卷十八
<经部,诗类,钦定诗经传说汇纂>
　　钦定四库全书
　　钦定诗经传说彚纂卷十九
　　荡之什三之三
　　荡荡上帝下民之辟【必亦反】疾威上帝其命多辟【匹亦反】天生烝民其命匪谌【市林反或叶市隆反】靡不有初鲜克有终【叶诸深反或如字】
　　集传赋也荡荡广大貌【朱氏公迁曰此据理而正言荡荡二字本称美之词也】辟君也疾威犹防虐也多辟多邪辟也烝众谌信也○言此荡荡之上帝乃下民之君也今此防虐之上帝其命乃多邪辟者何哉盖天生众民其命有不可信者盖其降命之初无有不善而人少能以善道自终是以致此大乱使天命亦罔克终如疾威而多僻也盖始爲怨天之辞而卒自解之如此刘康公曰【熊氏刚大曰刘采邑名康諡也康公定王同母弟所谓王季子也】民受天地之中以生所谓命也【程子曰民受天地之中以生天命之谓性也○朱子曰此大本之中也只是恰好处】能者养之以福不能者败以取祸此之谓也【王氏安石曰受】
　　【天地之中一也则靡不有初败以取祸者众则鲜克有终鲜终则命靡谌矣】
　　集説【孔氏颖逹曰此下诸章皆言文王曰咨此独不然者欲以荡荡之言爲下章总目且见实非殷商之事故于章首不言文王以起发其意也○民始皆庶几于善道后更化于恶俗言靡不爲尽然之辞鲜有爲少有之称文不同者容有君子不改其操故言鲜以见之○严氏粲曰疾威者厉王所爲而天实命之是天爲此疾威天实爲之则无所归咎然天亦岂欲令厉王爲恶乎天生众民其命有不可信者其初皆善而其终鲜善是人自暴自弃非天使之然王自不爲善岂天赋予以恶哉○许氏谦曰此章言人之多辟非天命之本然人自失其初耳以起后章之意○朱氏善曰此章正意在靡不有初鲜克有终二句夫自其初而言之人性皆善厉王之性亦文武成康之性也而何不善之有及要其终而观之则文武成康若彼其仁厚而厉王若彼其防虐何也盖文王性之者也武王身之者也成康困知勉行者也厉王自防自弃者也惟其自防自弃也故与之言仁义之言则拒之而不信与之行仁义之行则絶之而不爲然则非天命之多辟也乃王之逆天命而自底于多辟也非天命之匪谌也乃王之逆天命而自爲是匪谌也非天命之多辟非天命之匪谌则其荡荡者固自若也而岂可以疾威言之哉固知其爲怨天之辞而非天之实有是也】
　　○文王曰咨咨女【音汝】殷商曾是彊御曾是掊【蒲侯反】克曾是在位曾是在服【叶蒲北反】天降滔【他刀反】德女兴是力集传赋也此设爲文王之言也咨嗟也殷商纣也【曹氏粹中曰自契始封商地在上洛汤受命亳殷地在蒙今曰殷商并举之也】彊御虐之臣也【谢氏枋得曰彊彊梁御如御人于国门之外之御○何氏楷曰彊御是妒贤疾能者下章言彊御多怼是也】掊克聚敛之臣也【何氏楷曰掊克是聚敛巧取者下章言宼攘式内是也】服事也【毛氏苌曰服政事也】滔慢【王氏安石曰彊御掊克是谓滔德】兴起也力如力行之力【吕氏祖谦曰言任之之坚也】○诗人知厉王之将亡故爲此诗托于文王所以嗟叹殷纣者言此防虐聚敛之臣在位用事乃天降滔慢之德而害民然非其自爲之也乃汝兴起此人而力爲之耳
　　集説【范氏处义曰贤者爱君不能自已以文王爲周之始王圣德尤盛故假其辞犹冀厉王闻之翻然悔过盖用意深矣彊御掊克之人而在朝廷之位服朝廷之事是天降滔淫之德爲国之患王奈何起而力任之乎自二章以下皆设言商之过犹后世借秦爲喻也○辅氏广曰此章以下托爲文王叹纣之词者盖厉王防虐诗人不敢直刺其恶故耳且厉王之虐大略似纣以谓与乱同事罔不亡也自古危乱之君率是防虐与聚敛之臣竝用盖此两等人实相须也非防虐则无以爲聚敛之资非聚敛则无以极防虐之恶也滔德谓慢天之人卽防虐聚敛之臣也所以敢爲防敛之事者只缘慢天故尔○朱氏善曰厉王之恶贪防而已惟防也故所用皆彊御之人惟贪也故所用皆掊克之人曾是在位谓以之而居公卿百执事之位也曾是在服谓以之而任公卿百执事之事也彊御也掊克也卽所谓滔德也而以爲天降之者世之有治有乱虽本于人事之得失亦关于气化之盛衰然则汝之兴起此人而力爲之也果孰使之然哉亦不得而不归于天矣】
　　○文王曰咨咨女殷商而秉义类彊御多怼【直类反】流言以对宼攘式内侯作【侧虑反】侯祝【周救反】靡届靡究
　　集传赋也而亦女也义善怼怨也流言浮浪不根之言也侯维也作读爲诅诅祝怨谤也○言汝当用善类而反任此防虐多怨之人使用流言以应对【胡氏一桂曰如所谓御人以口给之意】则是爲宼盗攘窃而反居内矣是以致怨谤之无极也
　　集説【辅氏广曰防虐之人自以人多怨己而恐祸之及也故诡谋谲计采取浮浪不根之言以应对于上而惑乱其聪明以自揜其恶上之人用是而反亲信之则是爲宼盗攘窃之人而反使之居内矣人君好用防敛多怨之人则怨谤必将反移于己也○吕正献公言小人聚敛以佐人主之欲而不知其终爲害也赏其纳忠而不知其大不忠也嘉其任怨而不知其怨归于上也正谓此也○严氏粲曰汝当秉持善道乃用彊御作怨之人非善类也此人问之则以流言对非忠言也小人爲盗贼之行是宼攘不在外而在内也人心相疑则诅祝相要无有届极穷究之时忠信之衰也】
　　○文王曰咨咨女殷商女炰【白交反】烋【火交反】于中国【叶于逼反】敛怨以爲德不眀尔德时无背【布内反】无侧尔德不明以无陪【蒲囘反】无卿
　　集传赋也炰烋气健貌敛怨以爲德多爲可怨之事而反自以爲德也背后侧旁陪贰也【孔氏颖逹曰陪贰谓副贰王者则三公也○范氏处义曰曰背曰侧小臣也曰陪曰贰大臣也】言前后左右公卿之臣皆不称其官如无人也
　　集説【辅氏广曰此又承上章怨谤而言厉王资禀旣防虐矣而又用防虐之人盛其气力以肆行于中国方且敛众怨而自以爲德焉此皆由不明在我固有之德故也而其所以不明其德则又以王之前后左右公卿陪臣皆防虐聚敛之人而无一人称其官者故也○朱氏善曰炰烋者怒气之盛也敛怨以爲德者不以德爲德而以怨爲德也人君不明其德则慈祥岂弟之人逺而防虐聚敛之人进无背莫爲之后也无侧莫侍其旁也无陪莫爲之贰也无卿莫爲之辅也非实无也虽有之而不称其职不任其事则亦若无人焉尔○韦氏调鼎曰德者何本心之明是也心明则自然所用必君子而前后左右皆得人矣】
　　○文王曰咨咨女殷商天不湎【面善反】尔以酒不义从式【叶式吏反】旣愆尔止靡明靡晦【叶呼洧反】式号式呼【火故反】俾昼作夜【叶羊茹反】
　　集传赋也湎饮酒变色也式用也言天不使尔沈湎以酒而惟不义是从而用也止容止也
　　集说【孔氏颖逹曰圣人用酒所以祭祀养贤周公作戒使德将无醉是湎然而醉者人自爲之非天爲之也○苏氏辙曰人之沈湎凡百不义皆将从是起故旣愆尔止则无所不至矣○范氏处义曰曰不义从式所谓纵滛佚于非彞也曰旣愆尔止所谓用燕丧威仪也曰靡明靡晦则无时不醉矣曰俾昼作夜则不知蚤暮矣所谓君子有四时朝以聴政昼以访问夕以修令夜以安身者胥失矣欲无乱得乎】
　　○文王曰咨咨女殷商如蜩如螗【音唐】如沸如羮【叶卢当反】小大近丧【息浪反叶平声】人尚乎由行【叶户郎反】内奰【皮器反】于中国覃及鬼方
　　集传赋也蜩【音条】螗皆蝉也如蝉鸣如沸羮皆乱意也小者大者几于丧亡矣【朱氏公迁曰小大指政事言】尚且由此而行不知变也奰怒【孔氏颖逹曰奰者怒而作气之貌】覃延也鬼方远夷之国也【易高宗伐鬼方○毛氏苌曰鬼方远方也】言自近及远无不怨怒也
　　集说【辅氏广曰小大近丧卽言如蜩如螗如沸如羮也人情怨乱如蝉之鸣如羮之沸则小者大者皆几于丧亡矣乃尚不知变而由行于恶不已其亦不仁甚矣则人之怨怒岂有既哉内奰于中国覃及鬼方所以极言之也○朱氏善曰如蝉之鸣言其无静默之时也如羮之沸言其无清浄之处也小大近丧人尚乎由行言乱亡之证无闲于小大也内奰于中国覃及鬼方言怨怒之极无闲于远迩也】
　　○文王曰咨咨女殷商匪上帝不时【叶上止反】殷不用旧【叶巨已反】虽无老成人尚有典刑曾是莫听【汤经反】大命以倾集传赋也老成人旧臣也典刑旧法也【谢氏枋得曰典先王之训典刑先王之法度】言非上帝爲此不善之时但以殷不用旧致此祸尔虽无老成人与图先王旧政然典刑尚在可以循守乃无听用之者是以大命倾覆而不可救也
　　集説【郑氏康成曰此言纣之乱非其生不得其时乃不用先王之故法之所致老成人谓若伊尹伊陟臣扈之属虽无此臣犹有常事故法可案用也○辅氏广曰匪上帝不时不时犹言不辰也王自不能用旧尔王能用旧则时亦当如旧矣程子曰自是无人岂是无时者正谓是也正使无老成人可用而先王之政法尚存独不可爲扶持凭藉之资乎唯其幷人与法皆莫之听用夫然后大命从而倾覆也○谢氏枋得曰三代而上国有大政有大议有大疑皆决于老成人之言曰图任旧人共政殷先王所以立国也曰人惟求旧曰无侮老成人盘庚所以兴也曰汝惟商耇成人宅心知训周公所以诲康叔也黎老播弃格人罔敢知吉纣所以亡也在位罔有耆旧俊在厥服平王所以东迁也】
　　○文王曰咨咨女殷商人亦有言顚沛之揭【纪竭去例二反】枝叶未有害【许曷瑕憩二反】本实先拨【蒲末反叶方吠笔烈二反】殷鉴不远在夏后之世【叶始制私列二反】
　　集传赋也顚沛仆拔也揭本根蹶起之貌拨犹絶也鉴视也夏后桀也○言大木揭然将蹶枝叶未有折伤而其根本之实已先絶然后此木乃相随而顚拔尔苏氏曰商周之衰典刑未废诸侯未畔四夷未起而其君先爲不义以自絶于天莫可救止正犹此尔殷鉴在夏盖爲文王叹纣之辞然周鉴之在殷亦可知矣【欧阳氏修曰非独周之鉴殷殷之鉴夏后之兴者当又鉴厉王也】
　　集説【孔氏颖达曰此意欲厉王以纣爲鉴改修德敎故也○称人亦有言者以古贤之言爲验是苦其不信故引古以爲证也○范氏处义曰人主者固天下之本根今所爲如上章所陈是先絶其根也召公爱君之心犹惓惓未已故于卒章谓不独商如此夏之亡亦如此也使商能以夏爲鉴则商不亡矣言商又言夏冀厉王之必信也○朱氏公迁曰根本之实指国家天命言○陈氏推曰此总括上数章直指其祸乱之原而示以当鉴戒之意也】
　　总论【潘氏时举曰首章前四句有怨天之辞后四句乃解前四句谓天之降命本无不善惟人不以善道自终故天命亦不克终如疾威而多邪辟也此章意旣如此故自次章以下托文王告纣之辞皆就人君身上説使知其非天之过如女兴是力女德不明与天不湎尔以酒匪上帝不时之类皆是发首章之意○薛氏应旂曰是诗曰任小人曰废典刑曰沈湎于酒曰炰烋是用而其失皆原于任小人甚哉用人不可不愼也○唐氏汝谔曰疾威自説上帝至其嗟叹殷纣亦自托之文王夫荡本赋体也而卒无一语及当世盖有讽谏之义焉】
　　荡八章章八句
　　集説【序荡召穆公伤周室大坏也○严氏粲曰伤者伤悼其将亡甚于刺也臣之作诗皆发于忧国之忠欲以感悟其君虽弊坏已极犹庶几其改图君臣大义无所逃于天地之闲也○彭氏执中曰板荡之诗深刺其君之恶盖大臣忧国爱君之心不敢不如是也】
　　抑抑威仪维德之隅人亦有言靡哲不愚庶人之愚亦职维疾【叶集二反】哲人之愚亦维斯戾
　　集传赋也抑抑密也隅廉角也【孔氏颖逹曰隅者角也廉者棱也角必有棱故云廉隅】郑氏曰人密审于威仪者是其德必严正也故古之贤者道行心平【朱氏公迁曰道行于身如色温貌恭之类心平者言其用心均平无处不然凡形于身者皆致意也】可外占而知内如宫室之制内有绳直则外有廉隅也【孔氏颖逹曰以屋之外角喻人之外貌由内方而外正故观外而知内】哲知庶众职主戾反也○衞武公作此诗使人日诵于其侧以自警言抑抑威仪乃德之隅则有哲人之德者固必有哲人之威仪矣而今之所谓哲者未尝有其威仪则是无哲而不愚矣夫众人之愚盖其禀赋之偏宜有是疾不足爲怪哲人而愚则反戾其常矣
　　集说【范氏处义曰君子之威仪能谦下者必德之盛者也人虽或哲或愚然不知修德则形于威仪者必不能善所谓靡哲不愚也庶人之愚由其疾之使然也如所谓民有三疾是也哲人之愚则以不知修德亦自戾其性如所谓防念作狂是也何以知其能修德哉见于威仪者抑抑而谦下是修德之符也○吕氏祖谦曰此诗以威仪爲主乃自古论修身者之所同盖至切至近莫过于是也○辅氏广曰德与威仪内外之符也哲与愚德性之反也观賔之初筵之诗则当时习俗都无威仪可知矣此所以有靡哲不愚之叹也○严氏粲曰抑诗多自警之意所言修身治国平天下之道与中庸大学相表里首章言威仪之当谨威仪云者声音笑貌云乎哉容貌顔色曾子所谓道动容周旋中礼孟子所谓盛德盖有诸中形诸外也○朱氏善曰愚人之所以益愚者以其有禀赋之偏而又无学问之力也哲人之所以不愚者以其所禀既异于人而又有省察克治之功也今而曰靡哲不愚曰亦维斯戾则是旣不能省察于几微之际复不能克治于形着之后其爲反常也大矣】
　　○无竞维人四方其训之有觉德行【下孟反】四国顺之訏【况于反】谟定命远犹辰告【叶古得反】敬慎威仪维民之则集传赋也竞强也觉直大也【邹氏泉曰觉训直大如人之生也直累于物欲则曲矣如心体之广大蔽于私意则小矣】訏大谟谋也大谋谓不爲一身之谋而有天下之虑也定审定不改易也命号令也犹图也远谋谓不爲一时之计而爲长久之规也辰时告戒也辰告谓以时播告也则法也○言天地之性人爲贵【王氏逄曰性生也董仲舒云性者生之质也】故能尽人道则四方皆以爲训有觉德行则四国皆顺从之故必大其谋定其命远图时告敬其威仪然后可以爲天下法也【谢氏枋得曰人君以一身之法爲天下之法也】
　　集说【欧阳氏修曰言莫彊于人乃以一身所爲而训道四方谓以天下爲己任可谓自彊者也德行修着可以动人则四国服从矣谓一日克己而天下归仁也二者爲君天下者言也君天下者欲使四方四国训道而服从其君臣相与谟谋以出命令远虑深图而以时相告戒者其要在敬慎威仪以爲民法尔谓修身而天下服也○吕氏祖谦曰所谋不止于一身而计天下之安危所谋不止于一时而监百世之损益所谓大其谋也旣大而谋以定其命矣犹未敢轻出复长虑却顾思其所终稽其所弊然后以时而播告焉治道之大端旣备又终之以威仪者盖本其切近者言之以承前章之意也○辅氏广曰无竞维人旧解皆以爲所用得人而先生独以爲能尽人道者盖此诗本爲自警而作况首二章所重在威仪又以下二句观之亦是尽人道之事不应説及所用得人也无竞维人谓无强于人耳○所谋者大则其命令之出也必审定而不易朝令夕改者不能訏谟者也所图者远则告戒于下者必以时而不忽号令不时者不能远犹者也○朱氏善曰谟之訏犹之远自纲领上説所以立一代之规模者也命之定告之辰自号令上説所以爲一时之政事者也此戒其加于人者不可不审诸己也敬愼者戒惧之存乎中威仪者光辉之着乎外能敬能愼则容止必可观进退必可度而斯民无不畏而爱之则而象之此勉其修于己者必有以示于人也】
　　○其在于今【叶音经】兴迷乱于政【叶音征】顚覆厥德荒湛【都南反下同】于酒【叶子小反】女【音汝】虽湛乐【音洛】从弗念厥绍【市沼反】防敷求先王克共【九勇反】明刑【叶胡光反】
　　集传赋也今武公自言已今日之所爲也兴尚也【郑氏康成曰兴犹尊尚也】女武公使人诵诗而命己之词也后凡言女言尔言小子者放此【问抑诗东菜硬要做刺厉王缘以尔汝字碍朱子曰如幕中之辩人反以女爲叛台中之评人反以女爲倾等类亦是自谓古人此様多】湛乐从言惟湛乐之是从也绍谓所承之绪也敷求先王广求先王所行之道也共执【张氏所望曰奉以周旋弗敢失坠之义】刑法也【何氏楷曰谓成法之昭垂者】
　　集説【辅氏广曰此言当时习俗之不善而恐已或堕于其间正所谓自警者也所承之绪甚重而不可不思念先王之法甚明而不可不求执人惟湛乐之从则于此皆不暇顾矣是岂可不自警也哉○黄氏佐曰此章方就武公身上説曰乱政则与訏谟相反而治人失其道曰覆德则与敬愼威仪相反而修已失其道女虽惟湛乐之是从独不念所承之绪之重乎而乃不广求先王之道以克共乎明法如此】
　　○肆皇天弗尚【叶平声】如彼泉流无沦胥以亡夙兴夜寐洒埽廷内维民之章修尔车马弓矢戎兵【叶晡亡反】用戒戎作用逷【他歴反】蛮方
　　集传赋也弗尚厌弃之也沦防胥相章表【孔氏颖逹曰章者在人之上爲之表宪故云表也】戒备戎兵作起逷远也○言天所不尚则无乃沦防相与而亡如泉流之易乎【朱氏公迁曰先致儆惧之词后致敎告之词】是以内自庭除之近外及蛮方之远细而寝兴洒埽之常大而车马戎兵之变虑无不周备无不饬也上章所谓訏谟定命远犹辰告者于此见矣
　　集説【辅氏广曰此承上章而言所爲如此则必爲天所厌弃矣无乃沦胥以亡如泉流之不可止欤是岂可不自警乎故必无内外无远近无细大无常变皆当整办饬备如此然后庶几近而吾民有所仪表远而蛮方有所畏避也○朱氏善曰夙兴夜寐修身之事也洒埽廷内齐家之事也身者民之主家者国之则身修而家齐是岂不足以爲民之章乎车马所以安身也固不可以不修弓矢戎兵所以御患也尤不可以不戒在我者旣不至于妄动则在彼者亦不敢以轻侮此又治国之要也详于内而不遗乎外谨于大而不忽乎细地有远近之不同而虑之无不周事有常变之不同而备之无不饬此所以爲訏谟定命远犹辰告之实也欤○邹氏泉曰君之举动民人之视效所关兵之修废远人之向背所系故特言之有不泄迩不忘远意】
　　○质尔人民谨尔侯度用戒不虞【叶元具反】愼尔出话敬尔威仪【叶牛何反】无不柔嘉【叶居何反】白圭之玷【丁簟反】尚可磨也斯言之玷不可爲【叶吾禾反】也
　　集传赋也质成也定也【辅氏广曰质训成与定惟成而后能定也】侯度诸侯所守之法度也虞虑话言柔安嘉善玷缺也○言旣治民守法防意外之患矣【辅氏广曰益之告舜以儆戒无虞亦以罔失法度爲先能谨我之法度则可以免不虞之患矣】又当谨其言语盖玉之玷缺尚可磨鑪【良豫反】使平言语一失莫能救之其戒深切矣【朱氏公迁曰质人民谨侯度戒不虞卽上章之无所不备也治人之事则备矣而治已之事尤不可慢故又专爲敎告之词】故南容一日三复此章【黄氏榦曰谓每诵至此再三反覆以识之非谓一次三复亦非谓只一日三次诵之也】而孔子以其兄之子妻之
　　集说【辅氏广曰上三句治国之事也中三句治己之事也身正而后国治此尤不可不谨前但言威仪而已至此章又兼话言言之威仪形于身者言语出于口者皆德之符也下四句又极言其言语之不可不愼也○段氏昌武曰言行均不可以有失而言之失尤易能谨其易者则行可知也故此惟戒乎斯言之玷○陈氏栎曰上以出话威仪对言下专以言语言盖容貌辞气皆德之符其不可不谨一也故此诗于威仪凡六言之而于言语亦三致意焉前章之命告此章之言玷下章之无易由言是也○黄氏佐曰患出不虞虽圣贤亦所不能免也亦自治以备御之耳无不柔嘉承上言语威仪说发号施令罔有不臧使词气雍容而不烦不易此愼尔出话而柔嘉矣出入起居罔有不钦使气象从容而中规中矩此敬尔威仪而柔嘉矣】
　　○无易【以豉反】由言无曰苟矣【此二句不用韵】莫扪【音门】朕舌言不可逝【叶音折与舌叶】矣无言不雠【叶市又反】无德不报【叶蒲救反】惠于朋友【叶羽已反】庶民小子【叶奬里反】子孙绳绳万民靡不承
　　集传赋也易轻扪持逝去讐荅承奉也○言不可轻易其言盖无人爲我执持其舌者故言语由已【严氏粲曰由言者自由之言也】易致差失常当执持不可放去也且天下之理无有言而不讐无有德而不报者若尔能惠于朋友【朱氏公迁曰朋友羣臣也】庶民小子【段氏昌武曰此小子止谓庶民与后章不同】则子孙绳绳而万民靡不承矣皆谨言之效也集说【辅氏广曰此章又承上章慎言之意而戒其言不可轻出而章末又言谨言之效以歆动之无易由言者戒其不可轻易也无曰苟矣者戒其不可苟发也至于莫扪朕舌言不可逝矣其言愈切而其戒愈至也常咏此二句则知所以谨于言语矣○徐氏常吉曰入言于朝有以顺百辟卿士之心出言于国有以惬庶民小子之望则垂之爲子孙之眀徴传之爲万民之定保谨言之效何如○徐氏光啓曰子孙绳绳法其善言而不忘也万民靡不承遵其善言而不违也】
　　○视尔友君子辑【音集】柔尔顔【叶鱼坚反】不遐有愆相【息亮反】在尔室尚不愧于屋漏无曰不显莫予云觏神之格【叶刚鹤反】思不可度【待洛反】思矧可射【音亦叶弋灼反】思
　　集传赋也辑和也遐何通愆过也尚庶几也屋漏室西北隅也【李氏如圭曰曾子问谓之当室之白孙炎云当室之白日光所漏入也】觏见也格至度测矧况也射斁通厌也○言视尔友于君子之时和柔尔之顔色其戒惧之意常若自省曰岂不至于有过乎盖常人之情其修于显者无不如此然视尔独居于室之时亦当庶几不愧于屋漏然后可尔无曰此非明显之处而莫予见也当知鬼神之妙无物不体其至于是有不可得而测者不显亦临犹惧有失况可厌射而不敬乎此言不但修之于外又当戒谨恐惧乎其所不睹不闻也子思子曰君子不动而敬不言而信又曰夫微之显诚之不可揜如此此正心诚意之极功而武公及之则亦圣贤之徒矣
　　集说【朱子曰相在尔室以下只是做存养工夫○辅氏广曰辑柔尔顔言其顔色之温柔也不遐有愆言其心思之警惧也常能如是则岂至于有过失乎然人心操则存舍则亡天理存亡只在敬肆之闲须当于暗室屋漏之中不睹不闻之际常若十手所指十目所视兢兢业业之心不可有一息之闲断方可所以如此者盖鬼神体物而不遗洋洋乎如在其上如在其左右其至也尚不可测度况可厌射之乎惟不敢有所厌射则此心始无闲断○严氏粲曰不度不射乃无思无爲寂然不动之时程子所谓主一无适尹氏所谓其心收敛不容一物者也○谢氏枋得曰庄子云爲不善于显明之中者人得而非之爲不善于幽暗之中者鬼神得而责之君子无人非无鬼责亦此意也○彭氏执中曰视尔友君子以下以诚而交于人修之于显也相在尔室以下以诚而对乎天愼之于静也○刘氏瑾曰不遐有愆者是省察之功所以遏人欲于将萌卽中庸之内省不疾而愼独之事也能愼独则意无不诚矣不愧屋漏者是存养之功所以存天理之本然卽中庸之不睹不闻而戒惧之事也能戒惧则心无不正矣所谓正心诚意之极功者也盖由武公本亦圣贤之徒宜其所言合乎圣贤之道也○朱氏公迁曰此章又言持敬之功当如此恐其于显明之地用功而幽隠之地有闲则不免乎色庄也故极言之】
　　○辟尔爲德俾臧俾嘉【叶居何反】淑愼尔止不愆于仪【叶牛何反】不僭不贼鲜【息浅反】不爲则投我以桃报之以李彼童而角实虹【户公反】小子【叶奬里反】
　　集传赋也辟君也指武公也止容止也僭差贼害则法也无角曰童【何氏楷曰童以角爲言犹易言童牛诗言童羖也】虹【王氏逄曰字书虹与讧同】溃乱也○旣戒以修德之事而又言爲德而人法之犹投桃报李之必然也彼谓不必修德而可以服人者是牛羊之童者而求其角也亦徒溃乱汝而已岂可得哉
　　集说【欧阳氏修曰鲜不爲则谓人心乐善惟上所爲是效投桃报李谓上若修德以示下则下当爲善以应之也○张子曰不僭不贼则人当效之犹投桃报李之必然○王氏安石曰童无角理譬我施恶无报我以善之理谓童而角实惑小子耳非其理也○朱氏善曰言尔爲人君之德当使无一事之不善无一事之不嘉容止之不可以不慎威仪之不可以不谨不僭则于事无所差不贼则于理无所害夫如是鲜不爲民之则矣投桃报李言理之必有者以勉之也彼童而角言理之必无者以戒之也】
　　○荏【而甚反】染【而渐反】柔木言緍之丝【叶新夷反】温温恭人维德之基其维哲人告之话言顺德之行【与言叶】其维愚人覆谓我僭【叶七寻反】民各有心
　　集传兴也荏染柔貌柔木柔忍【音刃】之木也緍纶也被之纶以爲弓也话言古之善言也覆犹反也僭不信也民各有心言人心不同愚智相越之远也
　　集说【郑氏康成曰柔忍之木荏染然则被之以爲弓寛柔之人温温然则能爲德之基止言内有其性乃可以有爲德也○张子曰柔和之木乃弓之材温恭之人乃德之质○辅氏广曰武公三以温柔爲言无不柔嘉也辑柔尔顔也至此又明言温柔爲进德之基盖人才温柔则便是消磨了那客气消磨得客气则其德方可进故明道谓义理与客气常相胜只看消长分数爲君子小人之别消尽者爲大贤而横渠亦言学者先须去其客气惟温柔则可以进学○眞氏德秀曰筑室者以基爲固修身者以敬爲本故此温温恭谨之人有立德之基也首章验其德之隅此章立其德之基熟味其辞武公作圣之功于是焉在○邹氏泉曰上数章皆言德之当修然听言又修德之要机故此章以下皆欲其听言以修德也话言之善便是德顺德犹言顺其话言之善者而行之无违逆也】
　　○于【音乌】乎【音呼】小子【叶奬里反】未知臧否【音鄙】匪手携之言示之事【叶上止反】匪面命之言提其耳借曰未知亦旣抱子【同上】民之靡盈谁夙知而莫【音慕】成
　　集传赋也非徒手携之也而又示之以事非徒靣命之也而又提其耳所以喻之者详且切矣【严氏粲曰曲礼云长者与之提携则两手奉长者之手负劒辟咡诏之注云倾头与语又云口耳之闲曰咡是携手提耳皆长者敎诲小子之常】假令言汝未有知识则汝旣长大而抱子宜有知矣人若不自盈满能受敎戒则岂有旣早知而反晚成者乎
　　集说【辅氏广曰武公老矣而使人谓其小子可谓不自盈满矣只此便见其温柔之意○严氏粲曰学问之道患在自满则不复有进此见武公切问近思工夫也○唐氏汝谔曰上言哲人惟不自满故能进德今告以臧否而不知者非由于知识之未开正以满假之爲累也】
　　○昊天孔昭【叶音灼】我生靡乐【音洛】视尔梦梦【莫公反】我心惨惨【当作懆七到反叶七各反】诲尔谆谆【之纯反】听我藐藐【美角反】匪用爲敎【叶入声】覆用爲虐借曰未知亦聿旣耄【叶音莫】
　　集传赋也梦梦不明乱意也惨惨忧貌谆谆详熟也藐藐忽略貌耄老也八十九十曰耄左史所谓年九十有五时也
　　集说【辅氏广曰此章又言其不能听受人言者以自警其意尤切我使诵诗之人自我也武公岂有是哉惟无是而自以爲有是此圣贤兢业之心也○何氏楷曰我生靡乐托爲诵诗者自警之语谓我生无日非恐得罪于天之日不见有可逸乐也惟忧之深故诲之切听我藐藐不以我之谆谆爲意反以我言太多爲将欲烦苦之也】
　　○于乎小子【见上章】告尔旧止听用我谋庶无大悔【叶虎委反】天方艰难曰丧【息浪反】厥国【叶于逼反】取譬不远昊天不忒【他得反】回遹【于橘反】其德俾民大棘
　　集传赋也旧旧章也或曰久也止语词庶幸悔恨忒差遹僻棘急也○言天运方此艰难将丧厥国矣我之取譬夫岂远哉观天道祸福之不差忒则知之矣今汝乃囘遹其德而使民至于困急则丧厥国也必矣
　　集说【欧阳氏修曰言我所告尔者非我妄言皆据旧事之已然者庶几听我犹可不至于大悔也天方将丧我国不暇远引前世兴亡之验天之于人福善祸滛不差忒言爲恶必及祸也○黄氏佐曰告尔旧止谓我所告于尔者皆旧章也如治民守法而预防外患谨言愼仪而隠显交修者是也○姚氏舜牧曰吾之取譬不须远但防天之祸福不忒自有凛然不可怠者所当听人之话言存敬畏谨威仪毋自蹈于昏愚也】
　　总论【许氏谦曰武公晚年自爲箴戒之词惓惓于威仪言语而其工夫能及于圣贤者乃受敎听言之功十章之言是成德之所自乎其次第先后味诗可见○汪氏应蛟曰抑戒圣学也近而威仪言语远而谟令政刑细而寝兴洒埽大而车马戎兵显而宾友臣庶微而暗室屋漏凛凛乎若师保在前天威在上旣耄如此敬义之功于是爲至矣】
　　抑十二章三章章八句九章章十句
　　集传楚语左史倚相曰昔卫武公年数九十五矣犹箴儆于国曰自卿以下至于师长士【梁氏益曰师长大夫也士众士也】苟在朝者无谓我老耄而舍我必恭恪于朝夕以交戒我在舆有旅贲之规【刘氏瑾曰周礼旅贲氏掌执戈盾夹车而趋车止则持轮】位宁有官师之典倚几有诵训之谏【梁氏益曰周礼司徒有诵训掌道四方志以诏观事】居寝有暬御之箴【眞氏德秀曰暬御谓近习也】临事有瞽史之道【朱氏公迁曰瞽乐师史太史】宴居有师工之诵【眞氏德秀曰师工乐官】史不失书蒙不失诵以训御之于是作懿戒以自儆及其没也谓之睿圣武公韦昭曰懿读爲抑卽此篇也董氏曰侯包【王氏应麟曰隋经籍志有韩诗翼要十卷侯苞撰然则苞学韩诗者也○梁氏益曰包一作苞】言武公行年九十有五犹使人日诵是诗而不离于其侧然则序说爲刺厉王者误矣
　　集说【朱子语类抑小序衞武公刺厉王亦以自警不应一诗旣刺人又自警之理以史记考之武公卽位在厉王之后宣王之时说者谓是追刺尤不是若以爲武公自警之诗则其意味甚长国语云武公九十余岁作此其闲亦聿旣耄可以爲据又如谨尔侯度只是侯国之度曰丧厥国则是诸侯自谓无疑盖武公作此诗使人日夕讽诵以警已耳所以有小子告尔之类皆是箴戒作文之体自指耳○辅氏广曰衞武公可谓老而好学不厌者也其所以至于睿圣者盖本于此详咏武公之事又知人心之危一或懈怠则非心邪念将乘闲抵巇而入之矣其所以战兢自持者盖不可一息有所闲断也一诗之中曲折次第惟笃志力行者当自知之○胡氏一桂曰抑诗国语之说旣明宾之初筵韩诗作饮酒悔过皆爲有据矣但不知二雅王者事也何武公二诗独得入二雅乎○刘氏瑾曰周之诸侯惟衞武公于国风二雅皆有诗风有淇澳无可疑也宾筵抑诗所以得入二雅者岂公作此二诗在于爲王朝卿士之日而二诗之体制音节又有合于大小雅乎然而二诗但得列于变雅则与先王雅乐亦自无相乱矣】
　　菀【音郁】彼桑柔【与刘忧叶篇内多放此】其下侯旬捋【力活反】采其刘瘼【音莫】此下民不殄心忧仓【初亮反】兄【与怳同】塡【旧说古尘字】兮倬彼昊天【叶铁因反】宁不我矜
　　集传比也菀茂旬徧刘残殄絶也仓兄与怆【音创】怳【音况】同悲闵之意也塡未详旧说与尘陈同盖言久也【孔氏颖逹曰孙炎曰烝物久之尘则尘爲久义古者尘塡字同故塡得爲久】或疑与癫【音顚】字同爲病之义但召旻篇内二字竝出又恐未然今姑阙之【胡氏一桂曰塡满也积也仓兄塡兮言悲闵积满于中之意】倬明貌○旧说此爲芮伯刺厉王而作春秋传亦曰芮良夫之诗则其说是也【孔氏颖逹曰芮伯周同姓国杜预云芮国在冯翊临晋县则在西都之畿内也】以桑爲比者桑之爲物其叶最盛然及其采之也一朝而尽无黄落之渐【谢氏枋得曰捋采以手捋之采取其叶也其刘用斧斨以伐远扬幷枝叶尽去之矣】故取以比周之盛时如叶之茂其阴无所不徧至于厉王肆行防虐以败其成业王室忽焉凋弊如桑之旣采民失其荫而受其病故君子忧之不絶于心悲闵之甚而至于病遂号天而诉之也【刘氏瑾曰呼天者亦无所归咎之意也后章言天之意皆然】
　　集说【欧阳氏修曰桑无叶不能荫人喻王无德不能庇民他木皆有枝叶而诗人独以桑爲喻者惟桑以叶用于人也○范氏处义曰诗人见桑之柔者菀然茂盛其庇下维均一旦捋采旣尽则下之托其庇者病矣周德之衰厉王无以庇其民所以不絶心之忧于呼天而诉之谓昊天非不倬然而明宁能不怜我乎】
　　○四牡骙骙旟旐有翩【叶批宾反】乱生不夷靡国不泯【叶弥邻反】民靡有黎具祸以烬【叶咨辛反】于【音乌】乎【音呼】有哀【叶音依】国步斯频
　　集传赋也夷平泯灭黎黑也谓黑首也具俱也烬灰烬也步犹运也频急蹙也○厉王之乱天下征役不息故其民见其车马旌旗而厌苦之自此至第四章皆征役者之怨辞也
　　集说【欧阳氏修曰四牡骙骙臣吏奔走于道路也旟旐有翩庶民召集于兵役也○辅氏广曰王者岂能无所征役但出于不得已则民将悦而从之以忘其劳今也使人见其车马旌旗而厌苦若是则民不可得而用矣○朱氏善曰车马之盛旌旗之美一也而在正雅则爲美在变雅则爲怨者亦犹闻钟鼔管籥之音其欣欣喜色而相告者以其能与民同乐也其疾首蹙頞而相告者以其不能与民同乐也身之所遇有劳逸之殊而心之所感有悲喜之异也○何氏楷曰征役烦兴侯国有调遣之烦故财力顿尽非谓无国不伐而使之皆泯灭也】
　　○国歩蔑资天不我将【叶子两反】靡所止疑【鱼乞反叶如字】云徂何徃君子实维秉心无竞【叶其两反】谁生厉阶【叶居奚反】至今爲梗【古杏反叶古党反】
　　集传赋也蔑灭资咨将养也疑读如仪礼疑立之疑定也【朱氏公迁曰乡射礼宾升西阶上疑立主人阼阶东疑立乡饮酒亦有此文又士昏礼妇疑立于席之西注疑正立自定之貎】徂亦徃也【朱子曰云徃耳而果何所徃也】竞争厉怨梗病也○言国将危亡天不我养居无所定徂无所徃然非君子之有争心也谁实爲此祸阶使至今爲病乎盖曰祸有根原其所从来也远矣
　　集说【辅氏广曰居无所定则无以自安也徂无所徃则无以避患也君子实维秉心无竞非有所指言也盖言凡爲君子则其心自无所争耳然不知谁实爲此厉阶而使至今爲病乎此则指厉王言之也其辞婉矣○朱氏善曰无争者君子之所以已乱好争者小人之所以生乱乱阶之旣成则其祸之所及者远矣此所以无所适而可也○何氏楷曰言柄政之君子实爲国家之所系维其所以执持其心者当以无所争竞爲主用养和平之福谁爲兴兵搆怨之谋以阶之厉使从役之民飘泊靡定至今如梗乎】
　　○忧心慇慇念我土宇我生不辰逄天僤【都但反】怒【叶暖五反】自西徂东【叶音丁】靡所定处多我觏痻【武巾反】孔棘我圉集传赋也土乡宇居辰时僤厚【陆氏德明曰僤本亦作亶】觏见痻病棘急圉边也【毛氏苌曰圉垂也○孙氏炎曰圉国之四垂也】或曰御也【郑氏康成曰御宼之事】多矣我之见病也急矣我之在边也
　　集说【孔氏颖逹曰上言不知所徃此言在役而忧我旣不得还归故自伤我之生也不得时节正逄天之厚怒使我从西而徃于东无所安定而居处又自叹伤多矣我之所遇之病言遇贫困之病多也甚急矣我之在于边垂言已守边之劳甚也○徐氏常吉曰居边陲之苦则思内地之安念旅寄之劳则有故乡之望故曰念我土宇亦人情也周在西故曰自西徂东】
　　○爲谋爲毖【叶音必】乱况斯削告尔忧恤诲尔序爵谁能执热逝不以濯其何能淑载胥及溺【叶奴学反】
　　集传赋也毖愼况滋也【欧阳氏修曰乱日滋而国日削也】序爵辨别贤否之道也执热手持热物也○苏氏曰王岂不谋且愼哉然而不得其道适所以长乱而自制耳故告之以其所当忧而诲之以序爵且曰谁能执热而不以濯者贤者之能已乱犹濯之能解热耳不然则其何能善哉相与入于防溺而已
　　集说【王氏安石曰爲谋爲毖反更乱况斯削则以不与君子爲谋而乃专与小人爲毖故也故遂诲尔序爵○张氏耒曰告尔忧恤诲尔序爵夫爵未尝无序也序之者使贤者尊不肖者卑而已召旻曰彼疏斯粺不能序爵故也○曹氏粹中曰外之公侯伯子男内之公卿大夫士皆爵也其序则贤者当在上而用事不肖者当在下而听命有功者当进无功者当退○钱氏天锡曰说一序字见爵之高下与贤之大小其序若天定不可以一已之私心与也照下文宣犹考愼之意】
　　○如彼遡风【叶孚音反】亦孔之僾【音爱】民有肃心荓【普耕反】云不逮好【呼报反】是稼穑力民代食稼穑维宝代食维好集传赋也遡乡僾唈【乌合反○郭氏璞曰呜唈短气】肃进荓使也○苏氏曰君子视厉王之乱闷然如遡风之人唈而不能息【孔氏颖逹曰风唈人气故不能喘息】虽有欲进之心皆使之曰世乱矣非吾所能及也于是退而稼穑尽其筋力与民同事以代禄食而已当是时也仕进之忧甚于稼穑之劳故曰稼穑维宝代食维好言虽劳而无患也集说【范氏处义曰言乱政之拂人情所向不遂如此惟不得已而归耕治稼穑庶可用力于民事以代禄食耳申言稼穑可宝代食爲善者盖下章云稼穑卒痒则代食又不可望矣○朱氏善曰君子之出处世治而行其道则禄食爲无愧世乱而守其志则稼穑爲无憾夫以稼穑而视禄食其劳逸固有闲矣而维君子之心视之如一稼穑之所以爲宝者可资之以养吾生也代食之所以爲好者可因之以全吾志也○姚氏舜牧曰民有肃心是欲进而与国家爲谋爲毖者荓云不逮者众皆谓时之不可而止之不行也所以甘稼穑以食其力耳】
　　○天降丧【息浪反】乱灭我立王降此蟊贼稼穑卒痒【音羊】哀恫【音通】中国具赘【之芮反】卒荒靡有旅力以念穹苍
　　集传赋也恫痛具俱也赘属也言危也春秋传曰君若缀旒然与此赘同【何氏休曰旒旗旒赘系属之辞】卒尽荒虚也旅与膂同穹苍天也穹言其形苍言其色○言天降防乱固已灭我所立之王矣又降此蟊贼则我之稼穑又病而不得以代食矣哀此中国皆危尽荒是以危困之极无力以念天祸也此诗之作不知的在何时其言灭我立王则疑在共和之后也【李氏樗曰太子静匿召穆公家国人围之召公乃以子代太子卒得脱穆公乃与周公行政谓之共和共和十四年厉王死于彘乃立太子静是爲宣王○罗氏中行曰厉王三十七年国人畔袭王王出奔彘召公周公二相行政号曰共和○刘氏瑾曰此诗果作于共和之时则厉王尚在故诗人得以追叙其事而刺之也】
　　集说【胡氏一桂曰王者以民爲本民以食爲天病其稼穑者所以病其民也穑事之有关于国也如此○朱氏善曰上章言稼穑以代禄食则朝廷虽不可以留田野犹可得而处也今曰降此蟊贼稼穑卒痒则中国之皆危无可安之所矣中国之尽荒无可食之资矣所以危困之极无力以念天祸也】
　　○维此惠君民人所瞻【叶侧姜反】秉心宣犹考愼其相【息亮反叶平声】维彼不顺自独俾臧自有肺肠俾民卒狂
　　集传赋也惠顺也顺于义理也宣徧犹谋相辅狂惑也○言彼顺理之君所以爲民所尊仰者以其能秉持其心周徧谋度考择其辅相【朱氏公迁曰考者辨之明愼者用之谨】必众以爲贤而后用之【季氏本曰卽前章序爵之意也】彼不顺理之君则自以爲善而不考众谋自有私见而不通众志所以使民惑至于狂乱也
　　集说【辅氏广曰顺理之君民尊乡之以其能用贤也盖操持其心而不爲私意所乘广询博访必尽众人之见重加考择而谨愼以用之独言相者举重者言也能择一相则所用无不贤矣用贤则民皆有定志用不肖则民皆惑狂乱奔竞以图进矣】
　　○瞻彼中林甡甡【所巾反】其鹿朋友已谮【子念反叶子林反】不胥以谷人亦有言进退维谷
　　集传兴也甡甡众多竝行之貎【曹氏粹中曰鹿性善羣得食则相呼而共之虑患则环居以御之】谮不信也胥相谷善谷穷也言朋友相谮不能相善曾鹿之不如也【何氏楷曰以鹿之相从起朋友之相谮乃反兴也】○言上无明君下有恶俗是以进退皆穷也【曹氏粹中曰欲进则恐争名而谤兴欲退又惧身远而谗遂】
　　集说【吕氏祖谦曰此言君暗于上俗毁于下自伤处斯世之难也○辅氏广曰朋友旣相谮毁则不复相与以善也上无明君则人伦攸斁故朋友道絶此所以进退皆穷也○朱氏公迁曰上章举错失宜而民无以定其志此章谗谮爲害而已无所容其身也】
　　○维此圣人瞻言百里维彼愚人覆狂以喜匪言不能胡斯畏忌【叶巨已反】
　　集传赋也圣人炳于几先所视而言者无远而不察愚人不知祸之将至而反狂以喜今用事者盖如此我非不能言也如此畏忌何哉言王防虐人不敢谏也
　　集说【辅氏广曰圣人明睿所照物无遁情故其所视所言无远不察愚人则安危利菑冥行倒曵不惟不觉而更狂以喜我非愚也于此岂不能一言哉但无如此畏忌何耳○钱氏天锡曰圣人只借以形愚人瞻言百里惟瞻之故言之指未形之祸福不以地言愚人指当时用事之小人瞻言之言在祸患未然之前先见之言也匪言之言在祸患已见之后救时之言也】
　　○维此良人弗求弗迪【叶徒沃反】维彼忍心是顾是复【房六反】民之贪乱宁爲荼毒
　　集传赋也迪进也忍残忍也顾念复重也荼苦菜也味苦气辛能杀物故谓之荼毒也○言不求善人而进用之其所顾念重复而不已者乃忍心不仁之人民不堪命所以肆行贪乱而安爲荼毒也
　　集说【吕氏祖谦曰言王弃君子而厚小人民不堪命而王不知也○辅氏广曰上章之圣人愚人乃泛言之耳此章之良人忍心则指当时士大夫言也夫善人国之寳也所宜求访而进用之忍心民之贼也所宜摈弃而决絶之今也维此良人则弗求弗迪维彼忍心则是顾是复好恶悖理而用舍乖僻如此民之所以贪黩悖乱安爲荼毒之行也】
　　○大风有隧【音遂】有空大谷维此良人作爲式谷维彼不顺征以中垢【古口反叶居六反】
　　集传兴也隧道式用谷善也征以中垢未详其义或曰征行也中隠暗也垢污秽也○大风之行有隧盖多出于空谷之中以兴下文君子小人所行亦各有道耳
　　集说【范氏处义曰大风之径隧由空谷而起喻民之善恶皆有所从来王能用善良之人则民作而应之皆爲善行或用不顺之人则民之所行皆垢秽之事曰中垢者由中而发于外也○辅氏广曰大抵君子之所爲必光明小人之所爲必隠暗君子之所行必髙洁小人之所行必污秽光明髙洁卽所谓善道也】
　　○大风有隧贪人败类听言则对诵言如醉匪用其良覆俾我悖【叶蒲寐反】
　　集传兴也败类犹言圯【音痞】族也【蔡氏沈曰圯败族类也言与众不和伤人害物也】王使贪人爲政我以其或能听我之言而对之然亦知其不能听也故诵言而中心如醉由王不用善人而反使我至此悖眊【音冒】也【辅氏广曰以上一句兴下一句大风则有隧矣贪人则败类矣听言则对四句一串说】厉王说【音悦】荣夷公芮良夫曰王室其将卑乎夫荣公好专利而不备大难夫利百物之所生也天地之所载也而或专之其害多矣此诗所谓贪人其荣公也与芮伯之忧非一日矣集说【朱氏公迁曰无可与语故自诵其言耳诵言犹云独语也任小人而不听善言舍君子而不见信用是以使我忧之甚耳○朱氏善曰厉王之恶极矣而一言以蔽之曰贪曰防惟贪也故所用皆聚敛之臣惟防也故所用皆防虐之臣此诗所谓维彼忍心是顾是复则其用防虐之证也所谓贪人败类职盗爲宼则其用聚敛之证也贪人用则必至于竭人之财防人用则必至于竭人之力民财竭而愁怨之声作民力竭而谤讟之患起而后国随以亡则君子之忧将何时而息哉】
　　○嗟尔朋友予岂不知而作如彼飞虫时亦弋获【叶胡郭反】旣之阴【于鸩反】女【音汝】反予来赫【叶黒各反】
　　集传赋也如彼飞虫时亦弋获【王氏逄曰飞虫飞鸟弋获射中也】言己之言或亦有中犹曰千虑而一得也之徃阴覆也赫威怒之貌我以言告女是徃阴覆于女【朱氏公迁曰欲使之改恶爲善转祸爲福耳】女反来加赫然之怒于己也张子曰旣徃密告于女反谓我来恐动也亦通【刘氏瑾曰释文阴或音如字赫亦作吓庄子云以梁国吓我是也张子之说盖用释文二字之意】
　　集说【孔氏颖逹曰此言朋友还是上之贪人贪人非诗人所亲而谓之朋友者意欲亲而切磋之故以朋友言之○吕氏祖谦曰厉王之朝举无信芮伯之言者故告之曰予岂不知而妄发哉如彼飞虫时亦弋获岂无一二或中者乎○朱氏公迁曰所谓朋友者卽谮己之朋友也此特以其同僚共事耳本卽小人之徒也苟爲同类之君子则岂反予来赫乎○黄氏佐曰小人爲恶而不知悛祸将及之君子敎戒之者所以救药之也故曰阴女是指前日而言非谓今日卽以此诗而逄其怒也】
　　○民之罔极职凉善背【叶必墨反】爲民不利如云不克民之囘遹职竞用力
　　集传赋也职专也凉义未详传曰凉薄也郑读作谅信也疑郑说爲得之善背工爲反覆也克胜也囘遹邪僻也○言民之所以贪乱而不知所止者专由此人名爲直谅而实善背又爲民所不利之事如恐不胜而力爲之也又言民之所以邪僻者亦由此辈专竞用力而然也反覆其言所以深恶之也
　　集说【朱氏公迁曰道民以恶贻民以祸莫非小人之爲也此其所以致乱也】
　　○民之未戾职盗爲宼凉曰不可覆背善詈【力智反】虽曰匪予旣作尔歌【叶韵未详】
　　集传赋也戾定也民之所以未定者由有盗臣爲之宼也盖其爲信也亦以小人爲不可矣及其反背也则又工爲恶言以詈君子是其色厉内荏【音稔】眞可谓穿窬之盗矣然其人又自文【音问】饰以爲此非我言也【胡氏一桂曰匪予是不认过之词】则我已作尔歌矣言得其情且事已着明不可揜覆也
　　集说【朱氏善曰职竞用力指防虐之臣言之也职盗爲宼指聚敛之臣言之也上有聚敛之臣则民亦怨咨而不定矣凉曰不可者外爲正直之言覆背善詈者阴爲险诈之行然亦孰得而揜之哉此我之所以旣作尔歌也○唐氏汝谔曰其于小人则外离而内合于君子则阳与而阴排以爲盗之奸而济其爲宼之虐民亦何由定哉虽曰匪予小人姑以自解而吾已形容其情防扬其恶卒不可得而解矣】总论【范氏处义曰是诗首言世乱民无所庇至不能安处国将从之中言厉王不能考择贤相以致贪人败类在位之人与天下之民皆化之故其终责望在位者尤详○吕氏祖谦曰此诗本厉王之乱在于用小人故于听任之际屡致意焉○王氏炎曰风雅未有如此诗十六章者其言反覆不已而有伦次大意在于刺王用小人一章言其无以芘民二章言其征役不息三四章皆言其乱离五韦告以救乱六章言仕于朝则有祸七章言退处田野亦不能安存八章刺其独用小人九章幷刺在位之不善十章十一章以圣愚善恶相对言之所以刺愚人不能逺虑忍人不可信用也十二章言民之不善十三章言王之不善皆由在位之不贤也十四章至十六章则皆规讽其僚友之词也】
　　桑柔十六章八章章八句八章章六句
　　集说【朱氏公迁曰小雅正月大雅桑柔皆诗人深悲甚痛之词故言之长也如此然彼多忧惧此多哀怨则有不容不辨也】
　　倬彼云汉昭囘于天【叶鐡因反】王曰于【音乌】乎【音呼】何辜今之人天降丧【息浪反】乱饥馑荐【在甸反】臻靡神不举靡爱斯牲【叶桑经反】圭璧旣卒宁莫我听【吐丁反】
　　集传赋也云汉天河也昭光囘转也言其光随天而转也【曹氏粹中曰汉之在天似云而非云故曰云汉史迁曰汉者金之散气其本曰水张衡曰水精爲汉梓愼曰汉水祥也汉实水之祥而雨者水之施也天将雨其兆先见于汉故望云汉而占之也】荐荐通【孔氏颖逹曰左传曰晋荐饥释天云仍饥爲荐】重也臻至也靡神不举所谓国有凶荒则索鬼神而祭之也【孔氏颖逹曰大司徒以荒政十有二聚万民其一有曰索鬼神郑司农云索鬼神者求废祀而修之】圭璧礼神之玉也【孔氏颖逹曰春官大宗伯以苍璧礼天黄琮礼地青圭礼东方赤璋礼南方白琥礼西方璜礼北方典瑞云四圭有邸以祀天两圭有邸以祀地祼圭有瓒以肆先王圭璧以祀日月星辰璋邸射以祀山川皆祭神所用言圭璧爲其总称】卒尽【罗氏中行曰牲用不可尽故言无爱圭璧少而易竭故言旣尽】宁犹何也○旧说以爲宣王承厉王之烈【吕氏祖谦曰周氏曰烈防虐也】内有拨乱之志【公羊传拨乱世反诸正○何氏休曰拨犹治也】遇烖而惧侧身修行欲消去之天下喜于王化复行百姓见忧【孔氏颖逹曰侧者反侧也忧不自安故处身反侧也王之忧旱正爲百姓是天下百姓见被忧矜也○朱子曰百姓见忧见忧恤于王也】故仍叔作此诗以美之【郑氏康成曰仍叔周大夫○孔氏颖逹曰仍氏叔字春秋之例天子大夫称字○范氏处义曰仍叔周之世臣也春秋书仍叔之子来聘卽其后也】言云汉者夜晴则天河明故述王仰诉于天之词如此也
　　集说【段氏昌武曰宣王所以徧走羣望如此勤渠岂不知水旱自有定数惟尽其诚心庶几感格忧民如此虽有防戾之气必潜消于防冥之中况忧民之忧者民亦忧其忧上下互相体恤而民心亦将安之而无戾矣○朱氏善曰王曰于呼何辜今之人此哀矜恻怛不能自已之诚所以消烖弭祸之本也靡神不举言于神无不求也靡爱斯牲言于牲无所爱也圭璧旣卒言羣祀徧举而于玉无所吝也而何爲其莫我听乎】
　　○旱旣大【音泰】甚蕴隆虫虫不殄禋祀自郊徂宫上下奠瘗靡神不宗后稷不克上帝不临【叶力中反】耗斁【丁故反】下土宁丁我躬
　　集传赋也蕴蓄隆盛也【曹氏粹中曰蕴者阳气之蓄积也隆者阳气之骄亢也】虫虫热气也【尔雅释训虫虫薰也○郭氏璞曰旱热薰炙人也】殄絶也郊祀天地也宫宗庙也上祭天下祭地【黄氏佐曰郊宫以天地宗庙对上下是从郊祀中又以天地相对说】奠其礼瘗其物【孔氏颖逹曰奠谓置之于地瘗谓埋之于土皆礼神之物酒食牲玉之属也○黄氏佐曰奠是方祭时事瘗是祭毕时事】宗尊也【刘氏济曰前曰靡神不举则秩而祭之后曰靡神不宗则尊而事之】克胜也言后稷欲救此旱菑而不能胜也临享也【曹氏粹中曰上帝力能胜旱灾而不肯临我】稷以亲言帝以尊言也斁败丁当也何以当我之身而有是菑也【邹氏泉曰宁丁我躬是自省自怨之词犹曰前此未尝有旱何以当我之身而有是灾耶意者亦有以致之也】或曰与其耗斁下土宁使烖害当我身也亦通
　　集说【王氏安石曰自郊徂宫上下奠瘗则天地神祗人鬼内外上下无不禋祀矣在宫之神莫尊于后稷旣无以胜旱灾在郊之神莫尊于帝又不顾我也○辅氏广曰先郊后宫先尊而后亲也上下先天而后地也靡神不宗徧举所祭之鬼神也前言举举其　礼此言宗极其尊也后稷不克上帝不临先亲而后尊也】【不言地及他鬼神者举尊亲以该之也救灾人事也故言后稷不克临享神事也故言上帝不临耗斁下土何爲适当我之身乎不敢知之辞也】
　　○旱旣大甚则不可推【吐雷反】兢兢业业如霆如雷周余黎民靡有孑遗【叶夷回反下同】昊天上帝则不我遗胡不相畏先祖于摧【在雷反】
　　集传赋也推去也【孔氏颖逹曰推是远离之辞故爲去也】兢兢恐也业业危也如霆如雷言畏之甚也孑无右臂貌遗余也言大乱之后周之余民无复有半身之遗者【孟子说诗者不以文害辞不以辞害志以意逆志是爲得之如以辞而已矣云汉之诗曰周余黎民靡有孑遗信斯言也是周无遗民也○朱子曰若但以其辞而已则如云汉之言是周之民眞无遗种矣惟以意逆之则知作诗者之志在于忧旱而非眞无遗民也】而上天又降旱菑使我亦不见遗也【季氏本曰民无遗则我无所依是卽夫不我遗也】摧灭也言先祖之祀将自此而灭也
　　集说【苏氏辙曰恐惧之甚如雷霆震于其上天将不复使我遗余胡爲尚不相畏哉○曹氏粹中曰宣王自谓不足以当天意而庶几以先祖之灵冀尚存其宗社○朱氏公迁曰旣忧于民又忧于己又忧先祖之祭祀则其恐惧不得不然矣○季氏本曰先祖之业以得民而成无民则先祖之业亦摧落矣安可不畏○何氏楷曰胡不相畏对大夫君子言之言我君子何可不相与畏惧乎○韦氏调鼎曰兢业恐惧修省也救灾弭患之本在此】
　　○旱旣大甚则不可沮【在吕反】赫赫炎炎云我无所大命近止靡瞻靡顾【叶果五反】羣公先正则不我助【叶牀所反】父母先祖胡寜忍予【叶演女反】
　　集传赋也沮止也赫赫旱气也炎炎热气也无所无所容也大命近止死将至也瞻仰顾望也羣公先正月令所谓雩祀【陈氏澔曰雩者吁嗟其声以求雨之祭】百辟卿士之有益于民者以祈谷实者也【毛氏苌曰先正百辟卿士也○孔氏颖逹曰正者长也先世爲官之长又与羣公相配故知是百辟卿士也○月令注云百辟卿士古之上公以下若勾龙后稷之类】于羣公先正但言其不见助至父母先祖【孔氏颖逹曰于民则爲父母于周则爲先祖】则以恩望之矣所谓垂涕泣而道之也
　　集说【范氏处义曰上章旣于羣祀之中诉于神之尊者如后稷如上帝此章又于羣祀之中举其神之亲者而告之如雩祭之羣公先正宗庙之父母先祖是也○辅氏广曰上章言我心极于危惧而天怒未之息此章言天旱方甚未已而我身无所容羣公先正则不我助父母先祖胡寜忍予所以望之者各有轻重之不同也○刘氏瑾曰忍之一辞可见望之以恩之意】
　　○旱旣大甚涤涤【徒歴反】山川【叶枢伦反】旱魃【蒲末反】爲虐如惔【音谈】如焚【叶符匀反】我心惮暑忧心如熏羣公先正则不我闻【叶防匀反】昊天上帝宁俾我遯【叶徒匀反】
　　集传赋也涤涤言山无木川无水如涤而除之也魃旱神也【孔氏頴达曰神异经曰南方有人长二三尺袒身而目在顶上走行如风名曰魃所见之国大旱一名旱母盖是鬼魅之物】惔燎之也【郑氏康成曰草木燋枯如见焚燎然】惮劳也畏也熏灼遯逃也言天又不肯使我得遯逃而去也集説【朱氏公迁曰羣公先正上章言其不助则不肯用其力也此章言其不我闻则不肯聼其言也昊天上帝尊也故其畏之也深虽欲逃遯而不敢○季氏本曰措身无所而欲逃避无可奈何之辞也谓昊天上帝亦哀闵下民者何为使我遯逃无所乎盖即云我无所之意】
　　○旱既大甚黾勉畏去胡宁瘨【都田反】我以旱憯【七感反】不知其故祈年孔夙方社不莫【音慕】昊天上帝则不我虞【叶元具反】敬恭明神宜无悔怒
　　集传赋也黾勉畏去出无所之也瘨病憯曾也祈年孟春祈谷于上帝孟冬祈来年于天宗是也【曹氏粹中曰月令祈谷注云谓以上辛郊祭天也天宗注云天宗谓日月星辰也】方祭四方也社祭土神也【曹氏粹中曰社祭五土之神主司稼穑者也方者祭五方之神于四郊也○姚氏舜牧曰前郊宫上下是方旱时祈祷之祭此祈年方社是平日祈报之祭】虞度悔恨也言天曾不度我之心如我之敬事神明宜可以无恨怒也集说【王氏安石曰胡宁瘨我以旱憯不知其故则王之自反也盖以至矣○苏氏辙曰始以旱故欲遯去以避贤者旣又以爲弃位以避忧患非人主之义故黾勉不去以求济斯难畏不敢也○谢氏枋得曰古之圣王无一日不爲民虑稼之方纳预祈来年于天宗农之始耕先祈谷于上帝春祈社稷已愿百谷之坚实秋报社稷又愿嗣岁之丰登所谓孔夙不莫也○胡氏绍曾曰胡宁数句非谓无罪之词盖自闵其格天无术】
　　○旱旣大甚散无友纪鞫【居六反】哉庶正疚哉冢宰【叶奬里反】趣【七口反】马师氏膳夫左右【叶羽已反】靡人不周无不能止瞻卬【音仰】昊天云如何里
　　集传赋也友纪犹言纲纪也【严氏粲曰人君以臣爲友相与纪纲四方者今羣臣以救旱之急于常务之可缓者不暇整之故云散无友纪也】或曰友疑作有鞫穷也庶正众官之长也疚病也冢宰又众长之长也趣马掌马之官师氏掌以兵守王门者【梁氏益曰朱子于小雅十月之交传云师氏掌司朝得失之事此云师氏掌以兵守王门者各以职之所在而分言之】膳夫掌食之官也岁凶年谷不登【孔氏颖逹曰四时一终曰岁取岁星行一次也年取谷一熟也岁凶谓此岁凶也年谷不豋谓此年之谷不成熟也】则趣马不秼【孔氏颖逹曰不以粟秣养其马】师氏弛其兵【朱氏公迁曰掌近王之兵故可弛】驰道不除【孔氏颖逹曰曲礼注云爲妨民取蔬食故也谷梁传大侵之礼亦云道不除○朱子曰秦汉谓天子所行之道爲驰道】祭祀不县【孔氏颖逹曰谷梁传曰大侵之礼祷而不祀然则此云祭者正谓祈祷之祭不用乐也】膳夫彻膳【孔氏颖逹曰彻膳者天子日食太牢今减损之也】左右布而不修【孔氏颖逹曰左右之官布列于位不令有所修造】大夫不食粱士饮酒不乐【王氏逄曰岁凶以下本毛传语】周救也无不能止言诸臣无有一人不周救百姓者无有自言不能而遂止不爲也【孔氏颖逹曰无不能而止者其发仓廪散积聚有分无多分寡无敢有不能而止者言上下同也】里忧也【吕氏祖谦曰释文曰里本作防尔雅作悝释诂曰悝忧也】与汉书无俚之俚同聊頼之意也【刘氏瑾曰孟子稽大不理于口集传训頼亦引季布传无俚之俚爲证然则里理俚盖通用】
　　集说【辅氏广曰岁凶故上下离散无有统纪止言百官者百官犹如此则万民又可知矣君吏民三者相须有一病焉则皆受其病此理之必然也瞻卬昊天云如何里盖又呼天而诉之言其如我之忧何也此亦人穷则反本之意○黄氏佐曰上数章见君能忧民之忧此见臣能忧君之忧也靡人不周谓各竭精诚以回天意而救百姓无不能止无有以天意不可回百姓不可救而遂止不爲也○徐氏常吉曰此章盖又诉诸臣之劳以冀天之察也】
　　○瞻卬昊天有嘒【呼惠反】其星大夫君子昭假【音格】无赢【音盈】大命近止无弃尔成何求爲【于僞反】我以戾庶正【叶诸盈反】瞻卬昊天曷惠其宁
　　集传赋也嘒明貌昭明假至也○久旱而仰天以望雨则有嘒然之明星未有雨征也【陆氏佃曰言旱久而繁星备见星阳之精也阳盛而亢则星稠于上其理然也○姚氏舜牧曰有嘒其星应首章倬彼云汉昭囘于天句】然羣臣竭其精诚而助王以昭假于天者已无余矣虽今死亡将近而不可以弃其前功当益求所以昭假者而修之固非求爲我之一身而已乃所以定众正也【苏氏辙曰未有民不宁而庶官定者也】于是语终又仰天而诉之曰果何时而惠我以安宁乎张子曰不敢斥言雨者畏惧之甚且不敢必云尔
　　集说【孔氏颖逹曰上闵羣臣同恤此又劝以终之○朱子曰古之圣贤遇灾而惧严恭祗畏以正厥事犹不敢庶几其万一故曰瞻仰昊天曷惠其宁○朱氏善曰始言有嘒其星叹其雨之不可必终言曷惠其宁幸其雨之或可必上言大命近止靡瞻靡顾求其助于神此言大命近止无弃尔成尽其责于己凡若此者非以爲一人也固以定众志也○李氏本曰尔成谓假天之成功也因旱之不止而不黾勉以求天之必应则弃尔成矣弃其成而自怠则有爲我之私是自取戾也惟天惠之以雨乃可安寕尔此勉羣臣救灾之不怠也非其有爱民之诚而能之乎】
　　总论【张氏耒曰不诚意于人事而诚之于祭祀不勉之于吾身而推之于臣仆何也盖人事已修矣吾身已勉矣所不可知者祭祀与臣仆而已今也祭祀无不诚臣仆无不善则本末大小无不治矣此所爲侧身修行之主也○许氏谦曰宣王遇灾忧惧始祈于外神次祈于宗庙旣而无騐则自揆事神之诚或未至诚旣尽则又尽人事以听天命也其恐惧修省之意仁爱恻怛之诚反覆淫溢于言辞之间宣王之所以贤可见矣○朱氏善曰读是诗见宣王有事天之敬有事神之诚有恤民之仁敬畏以事天而天监之防恭以事神而神享之恻怛以恤民而民懐之蕴隆之气消丰穰之效着内治既修外攘斯举中兴之业皆自云汉一念之烈而基之也】
　　云汉八章章十句
　　集説【李氏樗曰春秋传宋大水公子御说对鲁数语耳而臧孙逹便知其有恤民之心况宣王忧民之心如此如之何而不中兴乎○吕氏祖谦曰宣王之小雅始于六月言其功也其大雅始于云汉言其心也无是心安得有是功哉○沈氏守正曰或曰三年余一年之食九年余三年之食遗人掌邦之委积以待施舎此周制也先时无备临变而君臣同忧是弃本而修末也盖云汉承厉王之后百物凋有不可得爲者耳】
　　崧【息中反】高维岳骏【音峻】极于天【叶鐡因反】维岳降神生甫及申维申及甫维周之翰【叶胡于反】四国于蕃【叶分邅反】四方于宣集传赋也山大而高曰崧【李氏巡曰山高大者自名崧本不指中岳今之中岳名嵩高或取此文以立名乎】岳山之尊者东岱南霍西华北恒是也【孔氏颖逹曰羣书多云五岳此传惟言四岳者以尧立四伯主四时四方之岳而已不主中岳故尧典每云咨四岳而不言五也】骏大也甫甫侯也卽穆王时作吕刑者【孔氏颖达曰孔安国云吕侯后爲甫侯诗及礼记作甫尚书与外传作吕】或曰此是宣王时人而作吕刑者之子孙也【吕氏祖谦曰甫申意者皆宣王时贤诸侯同有功于王室者甫虽不见于经以文意考之盖当如此也】申申伯也【李氏樗曰申侯爵以其爲方伯故谓之申伯】皆姜姓之国也【孔氏颖达曰尧之时有姜氏者掌四岳之祭周则有甫申齐许皆姜氏之苗裔也】翰榦蕃蔽也○宣王之舅申伯出封于谢而尹吉甫作诗以送之言岳山高大而降其神灵和气以生甫侯申伯【孔氏颖达曰美申伯而及甫侯由上世俱出于四岳故连言之】实能爲周之桢榦屛蔽而宣其德泽于天下也盖申伯之先神农之后【朱氏公迁曰姜氏出神农】爲唐虞四岳总领方岳诸侯而奉岳神之祭能修其职岳神享之故此诗推本申伯之所以生以爲岳降神而爲之也【黄氏櫄曰惟岳降神乃诗人形容之辞以见上天兴周之意不必泥其有无也】
　　集说【李氏樗曰言崧髙之山其大极矣在穆王之时则生甫侯在宣王之时则生申伯是二人者皆爲周室之屛翰四国则皆頼之爲蕃卫四方又赖之以宣布恩泽○魏氏了翁曰人之此心与天地山川相爲流通固也而人物之生又系乎时数清明之感山川英灵之会祖宗德泽之积○朱氏公迁曰岳山灵气深厚故钟爲二贤前后迭出功相比业相齐其生也有自来其出也有所爲非偶然也推贤者以配古人其敬重如此○朱氏善曰四岳之佐唐虞有功于神人大矣故愈久而不替其在于周旣生甫侯于前复生申伯于后要昔足以爲周之桢榦四国其有不赖之而屛蔽者乎四方之人其有不赖之而宣布天子之德泽者乎】
　　○亹亹申伯王缵【祖管反】之事于邑于谢南国是式【叶失吏反】王命召伯【叶逋莫反】定申伯之宅【叶达各反】登是南邦【叶卜工反】世执其功
　　集传赋也亹亹强勉之貌【朱子曰与亹亹文王者异矣○姚氏舜牧曰亹亹就蕃宣之勤言】缵继也使之继其先世之事也邑国都之处也【王氏安石曰国之所都亦曰邑作邑于丰商邑翼翼是也】谢在今邓州南阳县周之南土也【曹氏粹中曰地理志南阳宛县有申伯国棘阳县东北百里有谢城其地盖相近】式使诸侯以爲法也【陈氏鹏飞曰南国是式者命爲州牧也】召伯召穆公虎也登成也世执其功言使申伯后世常守其功也或曰大封之礼召公之世职也【孔氏颖达曰王肃云召公爲司空主缮治然则营筑城郭召伯所主其事○刘氏瑾曰如或说则此章前四句述王襃封申伯之事后四句述王命穆公爲申伯定邑居常守康公之职也】
　　集说【林氏之竒曰宣王之世申伯以王舅大臣爲南国屛翰盖前此申在王畿之内而宣王始分封之以扞城王室○范氏处义曰申伯始以申国之贤诸侯入爲卿士旣佐王有功王遂使继其前日之事改大其邑俾邑于谢以爲南国之式则方伯连帅之任也其营谢邑也特命召虎以卜筑之役召伯旣告成则申伯之宅定矣于是申伯得以成此南邦之功而世守之也○彭氏执中曰申伯之先已爲诸侯故王使继其事而邑于谢式于南邦此加地进律之赏也○朱氏公迁曰此言申伯封谢之由天子城谢之意尽尊崇之道致悠久之规礼意无加于此矣○薛氏应旂曰定以经营言登以成就言宅指宗庙城郭宫室之类其功卽屛翰蕃宣之功】
　　○王命申伯式是南邦【叶卜功反】因是谢人以作尔庸王命召伯彻申伯土田【叶地因反】王命傅御迁其私人
　　集传赋也庸城也【孔氏颖达曰传以下云有俶其城故以庸爲城】言因谢邑之人而爲国也【朱氏公迁曰体势不重则不足以镇南服故因谢邑居民稠密而以之作邑也】郑氏曰庸功也爲国以起其功也【段氏昌武曰起发其功使之彰显庸民功也封于谢以作其民功】彻定其经界正其赋税也傅御申伯家臣之长也私人家人迁使就国也【辅氏广曰申伯爲卿大夫时必有家臣今出封于谢不敢自与之徃也故王命其家臣之长使迁之】汉明帝送侯印与东平王苍诸子而以手诏赐其国中傅盖古制如此
　　集说【朱氏善曰彻土田王者之大法故以命之大臣迁私人王者之私恩故以命之御土田彻而国制定私人迁而家道成则王之所以待申伯者厚矣○何氏楷曰用彻法以正其土田则经界之修明税赋之画一皆在其中矣此卽黍苖篇所云平原隰清泉流之事○韩奕言实畆实籍江汉言彻我疆土而此言彻申伯土田盖自厉王贪防而彻法坏尽矣宣王中兴之美此亦可见其一也○王氏志长曰宣王于申伯庆以土地俾式南国倚赖至矣至于彻谢土田仍命召伯盖建国彻田司空之事此见周法之严于畔官离次如此】
　　○申伯之功召伯是营有俶【尺叔反】其城寝庙旣成旣成藐藐王锡申伯【叶逋各反】四牡蹻蹻【渠略反】钩膺濯濯
　　集传赋也俶始作也藐藐深貌蹻蹻壮貌濯濯光明貌
　　集说【孔氏颖达曰此说徃营谢邑讫而告王言召伯旣作其城又作寝庙王乃赐申伯以四牡之马又赐以在首之金钩在膺之樊缨将欲遣之故赐以此物也○案巾车金路钩樊缨九就同姓以封申伯异姓而得此赐者以其命爲侯伯故得车如上公○曹氏粹中曰申伯之功宜以建国召伯营之得其时制故幷美之也○辅氏广曰有俶其城者言城则始作若寝庙则先居宅而成之矣召公旣迄事而告王故王锡申伯以车马而使之就国也○姚氏舜牧曰申伯之功与世执其功不同此营谢之功也黍苖云肃肃谢功召伯营之正谓此也四牡钩膺卽下之路车乘马也预偹以送其行曰王锡及行而赠送之曰王遣】
　　○王遣申伯路车乘【绳证反】马【叶满补反】我图尔居莫如南土锡尔介圭以作尔宝【叶音补】徃近【郑音记案说文从辵从丌今从斤误】王舅南土是保【叶音补】
　　集传赋也介圭诸侯之封圭也【孔氏颖达曰毛以爲特赐汝以大圭谓桓圭九寸也以爲汝之执瑞○言介者大于常圭故王肃云宝瑞也桓圭诸侯圭之大者所以朝天子是也○吕氏祖谦曰韩奕曰以其介圭入觐于王则当是诸侯之瑞圭盖介之爲言大也诗人特美大其圭而称之也】近辞也【郑氏康成曰声如彼记之子之记○徐氏光啓曰辞者语辞也】
　　集说【段氏昌武曰吕曰古之封建营其城邑寝庙必其所封诸侯自爲之天子有所不与申伯以亲且贤王欲襃赏而尊显之皆使召伯先爲营之然后以礼遣之所以建国亲侯者恩礼无不曲尽○严氏粲曰五章申述锡遣之事也王遣申伯之国赐之以路车卽上文钩膺金路也赐以一乘之马卽上文四牡蹻蹻也申伯以异姓受金路异恩也故侈君之赐而申复言之也王因告申伯我谋尔之所居无如南土之最善又特赐汝以大圭爲汝所执之瑞亦侈君赐而美大言之也○朱氏公迁曰南国是式德足以爲矜式也南土是保才足以爲屏蔽也申伯之承重任如此○徐氏常吉曰南土是保欲其保障一方爲南国巨鎭非但自保其国而已卽首章维翰之意】
　　○申伯信迈王饯【浅贱反】于郿【芒悲反】申伯还南谢于诚归王命召伯彻申伯土疆以峙【直里反】其粻【音张】式遄【市专反】其行【叶户郎反】
　　集传赋也郿在今凤翔府郿县【皇舆表今隶陜西】在镐京之西岐周之东而申在镐京之东南时王在岐周故饯于郿也【孔氏颖逹曰自镐适申涂不经郿时宣王盖省视岐周故饯之于郿申伯旣受命王饯还归于镐而后适申也】言信迈诚归以见王之数【音朔】畱疑于行之不果故也【何氏揩曰迈行也信迈犹云果行也谢于诚归者郑云诚归于谢也】峙积粻粮遄速也召伯之营谢也则已敛其税赋积其糇粮【孔氏颖逹曰谓自京至谢所在道路具其粮食不乏絶也】使庐市有止宿之委积【许氏谦曰地官遗人掌其道路之委积凡国野之道十里有庐庐有饮食二十里有宿宿有路室路室有委五十里有市市有候馆候馆有积注疏仓人主谷廪人主米计足国用以其余共委积少曰委多曰积】故能使申伯无留行也
　　集说【曹氏粹中曰祭统曰明君爵有德而禄有功必赐爵禄于太庙示不敢专也郿近岐周先王之庙在岐申伯之受封则册命于先王之庙故王在岐而饮饯于郿也江汉言召虎之封亦曰于周受命于此可见矣○吕氏祖谦曰是诗载封申伯如迁其私人以峙其粻莫不曲尽宣王之待元舅其恩意周浃综理微密如此○辅氏广曰此言王饯申伯之诚意也王先使召伯爲之定居宅作城郭以成其国彻土田迁私人以分其业终又敛赋税积糇粮而后申伯之行无道路留滞之虞矣○朱氏公迁曰上言彻土田是井其田以授民人此言彻土疆则取井田什一之赋以爲糇粮而供一时之用耳】
　　○申伯番番【音波叶分邅反】旣入于谢徒御啴啴【吐丹反】周邦咸喜戎有良翰【叶胡千反】不显申伯王之元舅文武是宪【叶虚言反】集传赋也番番武勇貌啴啴众盛也戎女也申伯旣入于谢周人皆以爲喜而相谓曰汝今有良翰矣元长宪法也言文武之士皆以申伯爲法也【孔氏颖达曰由申伯有文有武故得与文武之人爲表式】或曰申伯能以文王武王爲法也集说【曾氏巩曰此章所谓文武后章所谓柔惠且直辞异而实同皆羙其全德耳○辅氏广曰不显申伯言申伯之甚显也亲则爲王之元舅贤则爲文武之士之法则始言番番但见其武终则幷文言之○严氏粲曰七章述申伯至谢此方送行而豫道其事也○邹氏泉曰周人就京师之人而言戎周人自相谓也天下以京师爲根本京师以列国爲藩垣藩垣得人根本之所由以固也故曰女今有良翰矣此正应维周之翰意】
　　○申伯之德柔惠且直揉【汝又反】此万邦闻【音问】于四国【叶于逼反】吉甫作诵其诗孔硕其风肆好以赠申伯
　　集传赋也揉治也吉甫尹吉甫周之卿士【孔氏颖逹曰尹吉甫以尹爲氏其先尝爲尹官而因氏焉】诵工师所诵之词也【孔氏颖逹曰诗者工师乐人诵之以爲乐曲】硕大风声【王氏安石曰此雅也而谓之风则以辞不迫切而能感动人之善心也○朱氏公迁曰述于言爲诗歌于工爲诵其声足以感人则爲风】肆遂也
　　集说【辅氏广曰柔惠柔德之善也直刚德之善也其德刚柔相济文武兼资故能揉治万邦而名闻着于四方之侯国此吉甫之诗所以不容不作也○严氏粲曰所言王室依赖诸侯表式皆天下安危之大计是其诗之大也美其功以勉之是其风之好也○谢氏枋得曰人臣之事君柔而顺者多流于邪曰柔惠且直异乎小人之佞柔矣】
　　总论【许氏谦曰史记谓四岳佐禹有功虞夏之际或封于申然则申旧国非宣王始封之也谢非申国之旧宣王改封申伯于此观我图尔居莫如南土之言可见矣申之旧国莫可攷知今南阳之申因申伯而名谢地也曰四国于蕃四方于宣揉此万邦见其功也南国是式式是南邦亹亹番番柔惠且直闻于四国见其贤也○姚氏舜牧曰王缵王命王锡王遣王饯见天子眷注殷勤之意又数称申伯见诗人丁宁郑重之词总之则申伯之德足以承天子宠命之隆故在锡之者非滥与承之者非滥受其作诗以送之者非溢美也】
　　崧高八章章八句
　　集说【朱子语类问崧高烝民二诗皆是遣大臣出爲诸侯筑城曰此也晓不得封诸侯固是大事看黍苖诗当初召伯带领许多车徒人马去也自劳攘○胡氏一桂曰崧髙与黍苖相表里黍苖不过述召伯营谢之功崧髙则尹吉甫送申伯虽姜申伯多述王命故雅有大小不同也】
　　天生烝民有物有则民之秉彝【音夷】好【呼报反】是懿德天监有周昭假【音格】于下【叶后五反】保兹天子生仲山甫
　　集传赋也烝众则法秉执彝常懿美监视昭明假至保祐也仲山甫樊侯之字也【孔氏颖逹曰周语称樊仲山甫谏宣王是山甫爲樊国之君也韦昭云食采于樊僖二十五年左传说晋文公纳定襄王王赐之樊邑则樊在东都之畿内也】○宣王命樊侯仲山甫筑城于齐而尹吉甫作诗以送之言天生众民有是物必有是则盖自百骸九窍五藏而达之君臣父子夫妇长幼朋友无非物也而莫不有法焉如视之明听之聪貌之恭言之顺君臣有义父子有亲之类是也是乃民所执之常性【何氏楷曰卽书言恒性是也】故其情无不好此美德者【朱子曰天之生此物必有个当然之则故民执之以爲常道所以无不好此懿德者物物有则止于仁君之则也止于敬臣之则也视远惟明目之则也听德惟聪耳之则也从作又言之则也恭作肃貌之则也四肢百骸万事万物莫不有当然之则】而况天之监视有周能以昭明之德感格于下【朱氏公迁曰明德在下而感格于天也】故保祐之而爲之生此贤佐曰仲山甫焉则所以钟其秀气而全其美德者又非特如凡民而已也【严氏粲曰诗欲美山甫故谓山甫天实生之若所禀独厚于人者】昔孔子读诗至此而赞之曰爲此诗者其知道乎故有物必有则民之秉彝也故好是懿德而孟子引之以证性善之说其旨深矣读者其致思焉
　　集说【王氏质曰民之秉彝好德盖其常禀然天有特爲时而生者则与常禀不同所谓出乎其类拔乎其萃者也○眞氏徳秀曰则者准则之谓一定而不可易也彝而言秉者浑然一理具于吾心不可移夺若秉执然爲其有此故于美德无不知好之者仁义忠孝所谓美德也人无贤愚莫不好之也○严氏粲曰于均禀同赋之中而有贤者独钟气之粹焉是有闗于国家盛衰之数而非偶然也有周总一代言之天子指宣王也言由先世积德之久故天眷宣王爲生贤佐也○陈氏栎曰天之生人气以成形理亦赋焉气之成形者物也理之成性者则也自性之确然有定者言之谓之则自性之秩然有常者言之谓之彝自其行道而得此性理于心者言之谓之德好以情言也惟其有此则是以秉此彝惟其性秉此彝是以情好此德情之所发好善如此则性之本善可知矣此言赋受精微之理三百篇第一义也】
　　○仲山甫之德柔嘉维则令仪令色小心翼翼古训是式威仪是力天子是若明命使赋【叶韵若赋未详】
　　集传赋也嘉美令善也仪威仪也色顔色也翼翼恭敬貌古训先王之遗典也式法力勉若顺赋布也东莱吕氏曰柔嘉维则不过其则也过其则斯爲弱不得谓之柔嘉矣令仪令色小心翼翼言其表里柔嘉也古训是式威仪是力言其学问进修也天子是若明命使赋言其发而措之事业也此章盖备举仲山甫之德
　　集说【朱子诗传遗说问东莱吕氏说后一章云柔亦不茹刚亦不吐此言仲山甫之德刚柔不偏也而二章独以柔嘉维则蔽之崧髙称申伯亦曰柔惠且直然则入德之方其可知矣曰如此则乾卦用不得了人之资禀自有柔德胜者自有刚德胜者今仲山甫却是柔但其中自有骨子不是一向如此柔去若以仲山甫柔嘉维则必要以此爲入德之方则不可人之进德须用刚健不息○问巧言令色鲜矣仁诗言令仪令色何也曰诗人所谓令色者非是做作恁地上文云仲山甫之德令仪令色此德之形于外者如此与鲜矣仁者不干事○段氏昌武曰黄曰天子是若而必曰明命盖顺君而不至于逄君矣○严氏粲曰山甫令仪令色则动容周旋中礼矣犹曰威仪是力何也有德者固威仪之所自形而谨其威仪者亦所以检摄而养其德也故致礼以治躬则庄敬外貌斯须不庄不敬则慢易之心入之矣可不勉与大臣以道事君而曰天子是顺何也顺者臣道也坤道也事君尽礼顺也有犯无隠亦顺也将顺正救皆出于忠爱无徃非顺也○蒋氏悌生曰德性之美纯乎天故体之所具无不善知行之学尽诸己则用之所施无不宜大臣有美质而加学问之功宜其得君以行其道也】
　　○王命仲山甫式是百辟【音壁无韵未详】缵戎祖考王躬是保出纳王命王之喉舌赋政于外四方爰发【叶方月反】
　　集传赋也式法戎女也王躬是保所谓保其身体者也【朱氏公迁曰出大戴记保傅篇】然则仲山甫盖以冢宰兼大保而大保抑其世官也与【问仲山甫以冢宰兼大保何以知之曰其言式是百辟则是爲宰相可知其曰保兹天子王躬是保则是爲大保可知】出承而布之也纳行而复之也【孔氏颖逹曰宰夫掌诸臣之复注云复之言报也反也反报于王谓朝廷奏事是谓奏事爲复也】喉舌所以出言也发发而应之也○东莱吕氏曰仲山甫之职外则总领诸侯内则辅养君德入则典司政本出则经营四方【辅氏广曰今兹筑城于齐则亦经营之一事也○严氏粲曰出纳则居中以通达上下之情赋政则出外以经营四方之治】此章盖备举仲山甫之职
　　集说【黄氏櫄曰宣王命山甫曰缵戎祖考而继之曰王躬是保盖使之以其孝于祖父者而忠于其君又继之曰出纳王命赋政于外盖使之以其忠于君者以及于民想其在朝廷则有以得君之心在邦国则足以得民之心吁贤哉○朱氏公迁曰式百辟保王躬必盛德而后行出纳王命而赋其政则非剸烦治剧之才不能当此任也朝廷众职专命于山甫则其才全德备可见矣○蒋氏悌生曰仲山甫之出使爲城齐而行吉甫举其职于赋政于外特一言之至于式百辟保王躬爲王喉舌屡言而不一言焉可见大臣之职以朝夕匡弼爲本而出使于外特一时之用耳】
　　○肃肃王命仲山甫将之邦国若否【音鄙】仲山甫明【叶谟郎反】之旣明且哲以保其身夙夜匪解【佳卖反】以事一人集传赋也肃肃严也将奉行也若顺也顺否犹臧否也【徐氏常吉曰明臧否者谓于诸侯治国之政知其善而益奬劝之知其不善而益戒饬之也】明谓明于理哲谓察于事保身盖顺理以守身非趋利避害而偷以全躯之谓也【饶氏鲁曰明者大无不照哲者微无不察保身者其中庸不骄不倍足兴足容之谓乎】解怠也一人天子也
　　集说【李氏樗曰旣明且哲以保其身此则内以保其身也夙夜匪解以事一人此则外以致其君也○朱子语类问旣明且哲以保其身有些小委曲不正处否曰安得此只是见得道理分明事事处之得其理有可全之道便有委曲处亦是道理可以如此原不失正特不直犯之耳若到杀身成仁处亦只得死古人只是平说中庸无一理不眀卽是明哲若只见得一偏便有蔽便不能见得理尽便不可谓之明哲学至明哲只是依本分行去无一事不当理卽是保身之道○上文肃肃王命仲山甫将之邦国若否仲山甫明之便是明哲所谓明哲者只是晓天下事理顺理而行自然灾害不及其身可以保其禄位然明哲保身亦只是常法若到那舍生取义处又不如此论○辅氏广曰王命尊严山甫则奉而行之邦国有顺有否山甫则能明而辨之此承上章赋政于外四方爰发而言之也大凡徇外者多忘乎内而山甫又能以明哲而保其身守己者或简于人山甫又能夙夜匪解以事一人此其爲全德也欤】
　　○人亦有言柔则茹【忍与反】之刚则吐之维仲山甫柔亦不茹刚亦不吐不侮矜【古顽反】寡【叶果五反】不畏彊御
　　集传赋也人亦有言世俗之言也茹纳也○不茹柔故不侮矜寡不吐刚故不畏彊御【孔氏颖达曰不侮不畏卽是不茹不吐旣言其喻又言其实以充之】以此观之则仲山甫之柔嘉非软美之谓而其保身未尝枉道以徇人可知矣
　　集说【廖氏刚曰立人之道曰仁与义仁则无不爱也岂以其柔而茹之义则无不理也岂以其刚而吐之书曰无虐防独而畏高明仲山甫与有焉○刘氏瑾曰周子以柔善爲慈祥柔恶爲懦弱刚恶爲彊梁刚善爲严毅山甫不茹不侮则有柔善而无刚恶不吐不畏则有刚善而无柔恶故其柔嘉不爲软美保身不致枉道刚柔合德而发皆中节也○朱氏善曰常人之情因物有迁而惟君子之守则不以物情之异而或变也】
　　○人亦有言德輶【羊久反】如毛民鲜【息浅反】克举之我仪图【叶丁五反】之维仲山甫举之爱莫助【叶牀五反】之衮职有阙维仲山甫补之
　　集传赋也輶轻【刘氏济曰驷驖曰輶车者亦取其驰逐之轻故輶有轻之义】仪度图谋也衮职王职也天子龙衮不敢斥言王阙故曰衮职有阙也○言人皆言德甚轻而易举【章氏甫曰德輶易举朱子所谓能知能行者也】然人莫能举也我于是谋度其能举之者【郑氏康成曰我吉甫自我也】则惟仲山甫而已是以心诚爱之而恨其不能有以助之盖爱之者秉彝好德之性也而不能助者能举与否在彼而已固无待于人之助而亦非人之所能助也【黄氏櫄曰助者生于有所不足今山甫能举众人不能举之德则无所不足何助之有故虽爱之而莫能助之也】至于王职有阙失亦维仲山甫独能补之盖惟大人然后能格君心之非未有不能自举其德而能补君之阙者也【严氏粲曰此推尊其德足以格君也○朱氏善曰举己之德者所以立本补君之阙者所以致用卽上章所谓能保身而后能事君者也】
　　集说【辅氏广曰德者人之固有然非知至意诚者莫能举也举在我之德补在君之德此亦非彊立者不能山甫之德至是又不可独以柔称矣○朱氏公迁曰举者以身体之也举其德者似易而实难自本然之理言之则人情莫不好此懿德自气质之禀言之则有能举不能举之异观令仪令色以下数语则山甫之能举其德可见矣举德所以申二章之意补阙所以申三章四章之意德业俱盛此章备焉】
　　○仲山甫出祖四牡业业征夫捷捷【在接反】每怀靡及【叶极业反】四牡彭彭【叶铺郎反】八鸾锵锵【七羊反】王命仲山甫城彼东方
　　集传赋也祖行祭也【曹氏粹中曰顔师古曰祖者送行之祭因飨饮焉是出门而后祖祭故云出祖】业业健貌捷捷疾貌东方齐也传曰古者诸侯之居逼隘则王者迁其邑而定其居盖去薄姑而迁于临菑也孔氏曰史记齐献公元年徙薄姑都治临菑【欧阳氏修曰齐世家大公封营邱至五世胡公徙都薄姑子献公徙治临菑】计献公当夷王之时与此传不合岂徙于夷王之时至是而始备其城郭之守欤
　　集说【曹氏粹中曰车徒之行如是其速而山甫每以不及事爲怀盖言其忠也○辅氏广曰每怀靡及应四章之夙夜匪解也言每怀靡及故说车马之健与疾言王以礼遣之则说四牡之盛鸾声之和以见驺从车马之光华末章之骙骙喈喈则又言其旣行之仪也○何氏楷曰怀如不及事之虑山甫之急公也然以下章永怀之语观之山甫身远阙廷而心悬啓沃其所爲皇皇如靡及者亦欲事毕而早还朝耳○徐氏鳯彩曰起大事动大众旣非旬月之功又恐调度之失是以有靡及之怀也】
　　○四牡骙骙【求龟反】八鸾喈喈【音皆叶居奚反】仲山甫徂齐式遄其归吉甫作诵穆如清风【叶孚愔反】仲山甫永怀以慰其心集传赋也式遄其归不欲其久于外也穆深长也清风清微之风化养万物者也以其远行而有所怀思故以此诗慰其心焉曾氏曰赋政于外虽仲山甫之职然保王躬补王阙尤其所急城彼东方其心永怀盖有所不安者尹吉甫深知之作诵而告以遄归所以安其心也
　　集说【曹氏粹中曰仲山甫奉王命总众以出当有节度故虽行疾亦有威仪也○盖山甫久劳于外乃心无不在王室故永怀○辅氏广曰人不足适政不足闲惟大人爲能格君心之非山甫内外之事无不综理而其轻重缓急之序则于心自有定见吉甫知之故告以遄归焉所以安其心也穆如清风者言感而入之意味深长也○朱氏公迁曰车马旣啓行矣无他告焉式遄其归而已遄其归则庶有以寛其靡及之心也此二章言山甫如齐而已所以作诗之故○张氏所望曰人臣事君事无大小皆不敢以忽心处之固也然山甫一身所系甚重不可一日不在朝廷之上者当时城齐之役未详其事或者当用大臣董治之亦未可晓然一旦远行不得朝夕纳诲顾瞻君侧系心不忘能无永长之怀乎故山甫之城齐而有怀爱君之心也吉甫作诵以慰山甫亦以讽王也夫汉臣尚有辞淮阳愿出入禁闼者山甫岂无是心遄归之语其旨深矣○唐氏汝谔曰一则以山甫之德望而出城齐其事要不足办一则以王躬是保而使之久出其心犹不自安故作诗以慰其心焉】
　　总论【陈氏栎曰篇内诸章多与开端之语相应柔嘉维则之则卽有物有则之则仪色之令威仪之力皆所以全物中之则柔不茹刚不吐则刚柔不过其则也民之禀气受性虽同而气未必皆秀性未必皆全故德虽易举而不能举也山甫钟其秀气而全其美德是以独能举此德而异于凡民耳○许氏谦曰烝民诗反覆赞咏虽兼职业事功言之大率主于德耳八章之闲凡言仲山甫者十有二于以见惓惓尊慕之意然则尹吉甫可谓知德而善言德行者欤首章且言天命之原人心之本则当时吉甫之下仲山甫又最贤欤】
　　烝民八章章八句
　　集说【陈氏鹏飞曰崧高烝民二诗皆尹吉甫赠行之诗而序诗者皆以爲美宣王何也盖人君委任得人而僚友之闲赋诗以相娱乐则人君之美莫大焉○林氏之竒曰宣王时北有玁狁南有荆楚东有徐夷故式是南邦以申伯城彼东方以仲山甫奄受北国以韩侯其爲谋甚悉也○朱子曰防烝民诗及左传国语周人说话多有好处也是文武周公立学校敎养得许多人所以传得这些言语如烝民诗大故细腻○郝氏敬曰诗称山甫才德位望爲王保躬补衮之臣不可一日去王所而城齐之役何足以烦之亦异于采芑六月之命使矣诗言衮职有阙式遄其归寓讽规之意云尔】
　　奕奕梁山维禹甸之有倬其道【下与考叶】韩侯受命王亲命之缵戎祖考【上与道叶】无废朕命夙夜匪解【音懈叶讫力反】虔共尔位朕命不易榦【古旦反】不庭方以佐戎辟【音璧】
　　集传赋也奕奕大也梁山韩之鎭也【曹氏粹中曰禹贡梁岐在雍州○李氏樗曰其后属晋尔雅梁山晋望也孙炎注曰晋国所望祭则是韩灭之后故以爲晋之望也】今在同州韩城县【皇舆表今属西安府隶陜西】甸治也【蘓氏辙曰禹之治水也九州之鎭山无所不甸虽梁山亦禹之所甸也】倬明貌韩国名侯爵武王之后也受命盖卽位除丧以士服入见天子而听命也【班氏固曰世子上受爵命衣士服何谦不敢自专也】缵继戎女也言王锡命之使继世而爲诸侯也虔敬易改榦正也【郑氏康成曰作桢榦而正之】不庭方不来庭之国也【梁氏益曰左传郑庄公以王命讨不庭说者曰下之事上皆成礼于庭中不庭言不趋走于庭故讨其罪○徐氏鳯彩曰榦不庭方韩爲北方牧伯厘正外藩此又职业中之尤大者】辟君也此又戒之以修其职业之词也○韩侯初立来朝始受王命而归诗人作此以送之序亦以爲尹吉甫作今未有据下篇云召穆公凡伯者放此
　　集说【朱子曰将言韩侯故先序其国曰梁山之下有倬然之道此韩侯之所从朝周以受命者也缵戎祖考以下述王亲命之词也○辅氏广曰夙夜匪解勤也虔共尔位敬也爲诸侯而能勤与敬若此则能无废朕命矣榦不庭方以佐戎辟言我旣信任于汝则韩侯自可力修其职业有不来庭之诸侯则助王以榦正之也以末章观之则其所正者亦追貊之国耳○蒋氏悌生曰言地利出于前圣之功旣加锡命而使之尽继述之道侯爵出于时王之制又加申戒而使之勤方伯之职盖王者分封班爵正欲其世守封彊以藩屏王室故不惟使嗣君以祖宗之心爲心缵承旧绪而无愧于往昔尤欲诸侯以天子之心爲心勤修乃职而无负于君也○朱氏善曰朕命不易示之以信也榦不庭方以佐戎辟又欲其有以敌王之忾也○邹氏泉曰榦训正不专言征伐亦示以大分诲以彝伦之意盖韩之立国所以爲远人计耳正彼不庭之国以风远人之归则布德宣威以佐汝辟者在是而职业以修世业以继矣】
　　○四牡奕奕孔修且张韩侯入觐以其介圭入觐于王王锡韩侯淑旂绥章簟笰错衡【叶户郎反】衮赤舄钩膺镂【音漏】锡【音羊】鞹【苦郭反】鞃【苦反】浅幭【莫歴反】鞗【音条】革金厄【叶于栗反】集传赋也修长张大也介圭封圭执之爲贽以合瑞【朱氏公迁曰瑞玉也】于王也【孔氏颖逹曰毛于崧高以介圭爲所执之瑞则此言介圭亦爲瑞也○黄氏一正曰介圭乃其先祖爲州牧所受者入觐执之修玉辑瑞之制也】淑善也【郑氏康成曰善旂旂之善色者也】交龙曰旂绥【音緌】章染鸟羽或旄牛尾爲之注于旂竿之首爲表章者也【孔氏颖逹曰天官夏采注云徐州贡夏翟之羽有虞氏以爲绥后世或无染鸟羽象而用之或以旄牛尾爲之缀于幢上然则绥者卽交龙旂竿所建与旂共一竿爲贵贱之表章故云绥章】镂刻金也马睂上饰曰锡今当卢也【孔氏颖逹曰当卢者当马之额卢在睂眼之上案巾车玉路锡樊缨金路钩樊缨注云金路无锡有钩此言钩膺必金路矣而得有镂锡者盖特赐之】鞹去毛之革也鞃式中也谓两较【朱氏公迁曰较音角见卫淇奥注】之闲横木可凭者以鞹持之使牢固也【孔氏颖逹曰以去毛之皮施于轼之中央持车使牢固也】浅虎皮也【毛氏苌曰虎皮浅毛也】幭覆式也字一作幦又作以有毛之皮覆式上也【孔氏颖逹曰幭字礼记作幦周体作字异而义同玉藻言羔幦鹿幦春官巾车言犬豻皆以有毛之皮爲幦少仪御车之法云拖诸幦明在轼上故知覆轼也】鞗革辔首也【曹氏粹中曰以鞗皮爲辔其有余而垂者谓之革也】金厄以金爲环缠搤辔首也【孔氏颖逹曰厄大虫如指似蚕金厄者以金接辔之端如厄虫然也】
　　集说【郑氏康成曰诸侯秋见天子曰觐韩侯以时觐于宣王故多锡以厚之○曹氏粹中曰旣觐则王班圭而复之乃以车马旂服赐焉○范氏处义曰不言其人而称其车马美之至也韩侯入觐旣知尊君亲上而无废礼故王之锡韩侯其仪物亦爲甚盛○王氏炎曰此章乃言所锡之多以见恩宠之厚也○朱氏公迁曰韩爲侯爵不当服衮但孔氏疏无衣引周礼巾车注谓王子母弟出封者虽爲侯伯而车服皆如上公以九爲节也然又爲特止于其身后世子孙则各服其服是则不可晓者岂周礼至此已变其旧而然欤○姚氏舜牧曰王旣亲命必有锡也诗人将叙锡予之隆故追叙韩侯始来之仪度及入觐合信之礼言之】
　　○韩侯出祖出宿于屠显父【音甫】饯之清酒百壶其殽维何炰【白交反】鼈鲜鱼其蔌【音速】维何维笋【恤尹反】及蒲其赠维何乘【绳证反】马路车笾豆有且【子余反】侯氏燕胥
　　集传赋也旣觐而反国必祖者尊其所往去则如始行焉屠地名或曰卽杜也【梁氏益曰杜者杜伯之国也汉之杜陵长安县有杜伯冢】显父周之卿士也防菜殽也【孔氏颖逹曰防者菜茹之总名对肉殽故云菜殽谓爲菹也】笋竹萌也蒲蒲蒻【音弱】也【孔氏颖逹曰天官醢人加豆之实有深蒲笋菹】且多貌侯氏觐礼诸侯来朝者之称【吕氏祖谦曰觐礼来朝之诸侯皆曰侯氏此则指韩侯也】胥相也或曰语辞
　　集说【郑氏康成曰王旣使显父饯之又使送以车马所以赠厚意也诸侯在京师未去者于显父饯之时皆来相与燕其笾豆且然荣其多也○孔氏颖达曰始行而爲祖祭者爲尊其往也反则自归其国而亦作祖祭言其来爲尊王归亦谨愼也祖与所宿不是一处饯讫然后出宿今出宿之文在饯之上者示行不留于是也诸侯反国爲王臣所送送者惟卿士耳故知显父周之卿士也○王氏炎曰此章言已觐而返也○谢氏枋得曰申伯之行王亲饯之韩侯之行王使显父饯之礼亦有差等也○章氏甫曰乘马路车是于常制之外特有赠行之仪盖殊典也】
　　○韩侯取【七注反】妻汾【符云反】王之甥蹶【俱衞反】父【音甫】之子【叶奬里反】韩侯迎【鱼觐反】止于蹶之里百两【音亮又如字】彭彭【叶铺郎反】八鸾锵锵不显其光诸娣【大计反】从之祁祁【巨移反】如云韩侯顾之烂其盈门【叶睂贫反】
　　集传赋也此言韩侯旣觐而还遂以亲迎也【何氏楷曰于蹶父所居行亲迎之礼蹶父爲周卿士意其采邑必在王城外也】汾王厉王也厉王流于彘在汾水之上故时人以目王焉犹言莒郊公黎比【音毗】公也【孔氏颖逹曰左传于昭公之世有莒郊公襄公之世有黎比公莒不爲君諡每世皆以地号公○严氏粲曰解頥新语云晋侯居翼谓之翼侯晋人纳诸鄂谓之鄂侯郑叔段居京谓之京城大叔及出奔谓之共叔其皆汾王之类乎】蹶父周之卿士【孔氏颖达曰知蹶父卿士者蹶氏父字不书国爵则非诸侯下言靡国不到则是爲王聘使之人故知卿士也】姞姓也【曹氏粹中曰说文曰黄帝之后百防姓姞后稷妃家也然则蹶盖其氏也】诸娣诸侯一娶九女二国媵之皆有娣侄也【郑氏康成曰媵者必娣侄从之独言娣者举其贵者○罗氏中行曰妻之女弟曰娣公羊传云媵者何诸侯娶一国则二国往媵之以娣侄从侄者何兄之子娣者何弟也○刘氏瑾曰嫡妻有娣有侄同姓二国之媵亦有娣有侄则九女也】祁祁徐靓也【刘氏瑾曰徐言其行动靓言其容饰】如云众多也
　　集说【曹氏粹中曰诗人言人之贵必叙其内外亲族如硕人之诗是也○吕氏祖谦曰古者任遇方面之臣旣尽其礼复恤其私使之内外光显体安志平然后能展布自竭爲王室之屏翰诗人述宣王能锡命韩侯而因道其娶之盛其意盖在于此而王室尊安人情暇乐亦莫不在其中矣○辅氏广曰此章言韩侯觐礼旣毕而遂就王国亲迎以归也韩侯取妻汾王之甥蹶父之子由是推之则蹶父者厉王之壻又周之贤卿士也此言韩姞家世之贵盛也韩侯迎止于蹶之里蹶父时爲卿士其里必在京师也此言亲迎之得礼也百两彭彭八鸾锵锵不显其光言韩侯车马舆卫之光显也诸娣从之祁祁如云韩侯顾之烂其盈门言韩姞娣侄之盛仪容之美亦有以当韩侯之心也○杨氏愼曰仪礼亲迎御轮三周下车曲顾卽所谓韩侯顾之也盖正其始男先于女者礼体之严也止而说男下于女者礼用之和也是所谓顾者礼也○姚氏舜牧曰方叙韩侯受命天子锡命之事而更端于取妻一节何也凡臣子日用之所享何莫而非君父之所赐而况乎婚娶之礼之大行于承君锡命之后且所娶者汾王之甥蹶父之子恩光宠贲有出于寻常万万者此所以诗人幷序之以见受命宠光之一至于此也○徐氏凤彩曰迎以百两从以诸娣皆邦君之礼也韩侯始受命爲诸侯故其取妻成其爲夫人也】
　　○蹶父孔武靡国不到爲【干僞反】韩姞【其一反】相【息亮反】攸莫如韩乐【音洛叶力告反】孔乐韩土川泽訏訏【况甫反】鲂鱮甫甫麀鹿噳噳【愚甫反】有熊有罴有猫【苖茅二音】有虎庆旣令居【叶斤御斤于二反】韩姞燕誉【叶羊茹羊诸二反】
　　集传赋也韩姞蹶父之子韩侯妻也【孔氏颖逹曰妇人称姓今以姓配夫之国谓之韩姞】相攸择可嫁之所也訏訏甫甫大也噳噳众也猫似虎而浅毛【尔雅虎窃毛谓之虦音栈猫○郭氏璞曰窃浅也】庆喜令善也喜其有此善居也【朱氏道行曰由物阜以徴民蕃其居之令可庆矣】燕安誉乐也
　　集说【孔氏颖达曰蹶父爲王卿士人臣不得外交无国不到是爲王使也昏礼男先求女而蹶父爲女择夫者礼阳倡阴和固当男行女随但男女长幼贤愚当量敌取匹女家意相许可然后遣媒故女家亦择男也○曹氏粹中曰此章与硕人卒章意同齐近河韩多山各赋其所有一则美其父母之国一则美其所嫁之国也○辅氏广曰言蹶父武勇健敏其爲卿士出使侯国所歴之多而爲其子韩姞怿可嫁之所莫如韩国之乐也北地少得川泽而独韩之川泽訏訏然大水陆所产众多旣喜韩姞有此善居则韩姞之安与乐也可知矣上章言韩侯之迎韩姞有以当其心此章则言韩姞之归韩国有以适其意男女相称夫妇咸和则家道正矣○谢氏枋得曰韩侯之宜家室皆宣王信任宠禄之恩也诗人之意欲臣子知其所自无忘上恩竭智尽忠以报国也○许氏谦曰诗人言国之富乐必道其禽兽鱼鼈之盛盖日用之所须者未尝言及金玉也是亦性情之正之一端也○唐氏汝谔曰虽叙韩姞归韩之乐亦以见韩封域之羙也】
　　○溥彼韩城燕【因肩反】师所完以先祖受命因时百蛮王锡韩侯其追其貊【母伯反】奄受北国因以其伯实墉实壑实亩实籍献其貔【音毗】皮赤豹黄罴
　　集传赋也溥大也燕召公之国也师众也追貊夷狄之国也墉城壑池籍税也【孔氏颖达曰公羊传曰什一而籍是籍爲税之义也】貔猛兽名【孔氏颖逹曰释兽云貔白狐赤豹毛赤而文黑罴大于熊貔言皮则豹罴亦献皮也】○韩初封时召公爲司空【朱氏公迁曰此召公指康公】王命以其众爲筑此城【朱氏公迁曰言王命者先王命之也】如召伯营谢山甫城齐春秋诸侯城邢城楚邱之类也【孔氏颖逹曰左传云邘晋应韩武之穆也是韩侯之先武王之子也以言先祖受命故本之始封之君言初爲韩君者受此侯伯之命也○朱子曰不知当初何故不敎本土人筑又须去别处发人来岂不大劳攘古人重劳民如此等事却又不然更不可晓强说便成穿凿如汉筑长安城却去别处调人来如今建州南劒上下筑城却去建康府发人来这般却晓不得○吕氏祖谦曰春秋之时城邢城楚邱城缘陵城杞之类皆合诸侯爲之霸令尚如此则周之盛时命燕城韩固常政也】王以韩侯之先【孔氏颖达曰韩是武王之子其封当在成王之时其命爲侯伯或成或康未知定何时也】因是百蛮而长之【孔氏颖达曰言因时百蛮者本立侯伯主治州内因主外夷故云因也】故锡之追貊使爲之伯【孔氏颖达曰夏官职方氏正北曰幷州言受王畿北面之国当是幷州牧也○朱氏公迁曰此则指宣王言盖向者先王以百蛮不可无长因封韩侯之祖爲之长今宣王又锡以追貊而使韩侯悉长之则国益以大矣】以修其城池治其田亩正其税法而贡其所有于王也【朱氏善曰修城池治田亩正税法贡土物皆修其职业之谓以终首章之意也】集说【毛氏苌曰韩侯之先祖武王之子也因时百蛮长是蛮服之百国也奄抚也实墉实壑言髙其城深其壑也追貊之国来贡而侯伯总领之○郑氏康成曰韩侯先祖有功德者受先王之命封爲韩侯居韩城爲侯伯其州界外接蛮服因见使时节百蛮贡献之徃来后君微弱用失其业今王以韩侯先祖之事如是而韩侯贤故于入觐使复其先祖之旧职赐之蛮服追貊之戎狄令橅柔其所受王畿北面之国因以其先祖侯伯之事尽予之皆美其爲人子孙能兴复先祖之功韩之先祖微弱所受之国多灭絶今复旧职兴灭国继絶世故筑治是城濬修是壑井牧是田亩收敛是赋税使如故常○辅氏广曰此章又言王之委重于韩侯而勉以强于自治而修其职贡于王也○谢氏枋得曰高城深池可以固圉彻田爲粮可以足食宣王爲边方虑亦详矣】
　　总论【朱氏公迁曰一章来朝而受天子之命二章旣朝而得天子之赐三章祖送而归四章五章亲迎以归六章则因前人之封建增今日之土宇而使修国中之职贡也】
　　韩奕六章章十二句
　　集说【程子曰崧高之诗止于建国亲诸侯襃赏申伯韩奕之序止于能锡命诸侯文武盛时大邦畏其力小邦懐其德朝觐防同无敢失时征伐诛讨莫不如志爵赏有度锡命有礼夫岂以是爲盛哉天子之事固如是也至于厉王王室衰微诸侯肆行赏罚不行于上则襃美申伯爲可嘉锡命不行于下则锡命韩侯爲可嘉也○黄氏震曰宣王封申伯所以懐南方之诸侯也命樊侯城齐所以懐东方之诸侯也锡命韩侯所以懐北方之诸侯也○邹氏忠曰韩爲望国诸侯之向背系焉而又密迩北国爲一方屛藩韩侯来朝犹用继世禀命之礼王因令之缵旧服受北国爲伯其依毗亦隆重哉而驭下之柄可槩见矣】
　　江汉浮浮武夫滔滔【叶他侯反】匪安匪游淮夷来求旣出我车旣设我旟匪安匪舒淮夷来铺
　　集传赋也浮浮水盛貌【郑氏康成曰江汉之水合而东流浮浮然】滔滔顺流貌【苏氏辙曰自周而南出于江汉之闲召公率兵循江而下也】淮夷夷之在淮上者也【孔氏颖达曰召公伐淮夷当在淮南鲁僖伐淮夷应在淮北淮之南北皆有夷也】铺陈也陈师以伐之也○宣王命召穆公平淮南之夷诗人美之此章总序其事言行者皆莫敢安徐而曰吾之来也惟淮夷是求是伐耳【苏氏辙曰言用命也】
　　集说【郑氏康成曰宣王命将率遣士众使循流而下滔滔然其顺王命而行非敢斯须自安也非敢斯须游止也爲来求淮夷所处据至其境故言来其曰出戎车建旟又不自安不舒行者爲来伐讨淮夷也据至战地故又言来○辅氏广曰首章言师众之行其志专其气鋭有不战战必胜矣故次章便言其成功○严氏粲曰持重之师不贪利疾趋疑于迟缓故言非敢安处非敢游息当时南征北伐四方略定惟淮夷未平故召公从容临之而有余也○邹氏泉曰上言顺水势以伐远下言盛军容以伐远只是一事一意而两叙之以成章耳】
　　○江汉汤汤【书羊反】武夫洸洸【音光】经营四方告成于王四方旣平王国庶定【叶唐丁反】时靡有争【叶甾陉反】王心载宁集传赋也洸洸武貌庶幸也【彭氏执中曰用兵非人主之美事不得已而兴师故召公告成于王曰王国庶定庶云者幸其仅然非以是爲美也】○此章言旣伐而成功也
　　集说【孔氏颖逹曰上言来至战地此言经营四方明是旣战而胜乃经营四方之叛国也言告成于王是伐之克胜使传遽告王也知非召公亲告王者以下章方云于疆于理则是召公未还且王国庶定是未见王之辞也故知使人告也○曹氏粹中曰宣王厉志恢复始则北伐玁狁次则南征蛮荆至于常武江汉而夷之居淮南北者悉已讨定之矣故召虎于是以经营四方之武功告成于王也○李氏樗曰王国旣定则于是无有战争之心而宣王之心亦可以安宁矣观此则知宣王之心在于安天下其战争诚出于不得已亦可以见召伯能奉王之心而能尽其职位也○辅氏广曰四方旣平则王国庶可平定所谓柔远能迩也时靡有争王心载宁此见宣王能以天下之心爲心而召公又能以宣王之心爲心也○严氏粲曰首章言王师之持重二章则言告成盖淮夷望风而服不待战也○许氏谦曰此诗三言四方皆指淮夷左右而言非天下之四方也○朱氏公迁曰淮南者四方之一也一隅有警天下不定故征伐淮夷所以经营四方也旣告成功则王国可定而王心可宁矣宜其急于告成也】
　　○江汉之浒【音虎】王命召虎式辟【音辟】四方彻我疆土匪疚匪棘王国来极于疆于理至于南海【叶虎委反】
　　集传赋也虎召穆公名也辟与辟同彻井其田也疚病棘急也极中之表也居中而爲四方所取正也【郝氏敬曰来极犹之归极则壤视中国也】○言江汉旣平王又命召公【陈氏鹏飞曰非谓宣王临江汉之地而命之也○朱子曰再言江汉之浒者系上事起下事也】辟四方之侵地而治其疆界【薛氏应旂曰江汉平则侵地复故开辟之然爲其所侵则疆界乱矣故使之彻以治之】非以病之非以急之也但使其来取正于王国而已于是遂疆理之尽南海而止也
　　集说【严氏粲曰三章述平赋也古人伐叛讨贰之后则必去其苛政平其赋敛以慰民心故此章言彻法之事召虎旣成功于江汉之浒王命由此地以开辟四方而施彻法于疆土武事仅定而卽行疆理赋税之法疑于病民且疑于急迫矣宣王谓我非疚也非棘也盖什一天下之中正乃我周之定制欲天下皆于王国来取中焉耳宜往而疆之以正其疆界往而理之以分其土宜推而至于南海之远淮夷在南故曰至于南海○朱氏善曰封建井田皆先王之良法也故江汉旣平宣王卽命辟四方之侵地将以复封建之旧也彻四方之疆土将以复井田之旧也复封建之旧所以息四方之争而固小国之利也复井田之旧所以戢四国之防而固小民之利也于是疆之理之尽南海而止则虽滨海之国无不复乎旧封也滨海之民无不安于什一也此所以爲中兴之盛也】
　　○王命召虎来旬来宣文武受命召公维翰【叶胡千反】无曰予小子【叶奬里反】召公是似【叶养里反】肇敏戎公用锡尔祉集传赋也旬徧宣布也自江汉之浒言之故曰来召公召康公奭也翰榦也予小子王自称也肇开戎女公功也○又言王命召虎来此江汉之浒徧治其事以布王命而曰昔文武受命惟召公爲桢榦【郑氏康成曰爲虎之勤劳故述其祖之功以劝之】今女无曰以予小子之故也但自爲嗣女召公之事耳能开敏女功【辅氏广曰肇谓自尔开之敏则自能有功也】则我当锡女以祉福如下章所云也
　　集说【孔氏颖达曰上章云经营四方告成于王又言于疆于理至于南海今王命召虎称其功劳则来旬来宣当指此二事来旬谓勤劳于经营四方来宣谓勤劳于徧理众国也○李氏樗曰人君之命臣多言祖考之事以戒之宣王命韩侯旣告之缵戎祖考今命召公亦以祖考训之盖欲世其家也○刘氏瑾曰此章追述王命召虎之词以终上章所言经营疆理之意而起下章所序赏赐之事○朱氏公迁曰康公宣布政敎在江汉之闲今召虎征淮南继乃祖之业耳故勉之使视王事如家事旣陈忠孝之道以劝勉之复明报施之道以歆动之○朱氏善曰昔先王受命有如召公日辟国百里则召公者实文武之桢榦也我之命虎以来旬来宣也岂惟一人之爲亦惟先人之功业是继果能以继先人之业爲心则淮夷之未服岂惟虎之责抑亦虎之耻也汝能开敏汝功则我固当锡汝以祉福矣勉之以先人之业期之以后日之报宣王眞得待世臣之体也哉】
　　○厘【力之反】尔圭瓒【才旱反】秬【音巨】鬯【初亮反】一卣【音由无韵未详】告于文人锡山土田【叶地因反】于周受命【叶满幷反下同】自召祖命虎拜稽首天子万年【叶祢因反】
　　集传赋也厘赐卣尊也【尔雅释器卣中尊也○孙氏炎曰尊彝爲上罍爲下卣居中○孔氏颖达曰春官郁人掌和郁鬯以实彝而陈之则鬯当在彝而此及尚书左传皆云秬鬯一卣者当祭之时乃在彝未祭则在卣赐时未祭故卣盛之】文人先祖之有文德者谓文王也【严氏粲曰下云于岐周告先王之庙知文人爲文王也】周岐周也召祖穆公之祖康公也○此序王赐召公策命之词言锡尔圭瓒秬鬯者使之以祀其先祖又告于文人而锡之山川土田【毛氏苌曰诸侯有大功德赐之名山土田附庸○孔氏颖达曰礼名山大川不以封诸侯有大功德乃得赐之】以广其封邑【孔氏颖达曰召本岐山之阳采地之名且爲畿内之国书传无召穆出封之文则益之土田大于故耳未成爲大国也】盖古者爵人必于祖庙示不敢专也又使往受命于岐周从其祖康公受命于文王之所以宠异之而召公拜稽首以受王命之策书也人臣受恩无可以报谢者但言使君寿考而已
　　集说【孔氏颖逹曰宣王欲尊显召虎故如岐周以虎祖康公在岐周事文武有功而受采地今虎嗣其业功与之等故往岐周命之明其复祖之业所以尊显之也还用其祖召康公受封之礼明虎之功与康公同也岐是周之所起有先王之别庙在焉故就之也○谢氏枋得曰锡山川土田必使召虎受赐于岐周用文武封康公之礼以待之此时此意赏非宣王之赏如禀命于乃祖文武也功非召虎之功如受敎于乃祖康公也召虎思文武之德思康公之德必能尽心尽力以报宣王之德矣三代令王不责臣子以事功惟勉臣子以忠孝本于人心天理而感动之也盘庚亦得此意○朱氏公迁曰前以康公之佐文武者勉其功此以文武之命康公者行其赏以上三章皆述策命之词此又以祝颂之语结之也○朱氏道行曰山川土田受之先王传之后世岂得轻假故必告之文人俾从召祖受命周庙示不敢私以重典也】
　　○虎拜稽首对扬王休【叶虚久反】作召公考【叶去久反】天子万寿【叶殖酉反】明明天子【叶奬里反】令闻【音问】不已矢其文德洽此四国【叶越逼反】
　　集传赋也对荅扬称休美考成矢陈也○言穆公旣受赐遂荅称天子之美命作康公之庙器而勒王策命之词以考其成【胡氏一桂曰曰作召公考者盖不自有其功归美于乃祖康公之意耳○朱氏谋防曰古者论譔其先祖之有德善功烈勲劳庆赏声名列于天下而酌之祭器自成其名以祀其先祖是之谓考】且祝天子以万寿也【刘氏瑾曰上章虎拜稽首天子万年者述穆公受册书而祝谢其君之词也此复言虎拜稽首天子万寿者述穆公铭祖庙器而祝君之词也】古器物铭云【音弁】拜稽首敢对扬天子休命用作朕皇考龚【音恭】伯尊敦【音对】其睂寿万年无疆【朱氏公迁曰周大夫名龚伯者其父也尊酒器敦盛黍稷器也】语正相类但彼自祝其寿而此祝君寿耳旣又美其君之令闻而进之以不已劝其君以文德而不欲其极意于武功古人爱君之心于此可见矣【朱氏善曰淮夷之服王则有令闻矣然犹愿其令闻之不已焉四方之平王则有武功矣然犹愿其文德之洽焉若召穆公可谓爱君之至矣】
　　集说【曹氏粹中曰宣王以康公之事命召虎虎即以康公之事成之使宣王永有令闻而文德普洽是所谓以康公之事成之者也○李氏樗曰宣王之命召虎乃曰来旬来宣是不以武功爲事矣召公告宣王曰矢其文德洽此四国其臣不以黩武爲事矣君臣相勉如此其视皋陶之赓歌不相远矣○严氏粲曰六章申报上之意而纳君于德也宣王方以武功襃虎而虎乃以文德勉宣王盖不矜己之功而纳君于德意度远矣○黄氏佐曰首三句诗人但作己意以述其事下五句则述其勒铭之词盖于勒铭之后竝勒此数句以致其报国祝愿之词耳】
　　总论【黄氏櫄曰江汉一诗乃召公还师奏凯之日论功行封之时所作也初则整师而往非爲邀功特以淮夷作患不能自安耳次则淮夷之患除而其功成次则安民之政举而其功广次则卽功而论赏次则论定而赏行次则人臣报塞之义也○叚氏昌武曰林贤良事要曰古者畿兵不出所以重内卒有四方之役卽用诸侯人耳或遣上公帅王赋亦不过元戎十乘以先啓行而已而调兵诸侯又各从其方之便高宗伐楚盖裒荆旅武王伐商实用西土至于征徐以鲁平淮夷以江汉略见于经可考也】江汉六章章八句
　　集说【陈氏鹏飞曰淮夷之地不一徐州在淮北扬州在淮南江汉常武二篇同言淮夷以地理考之曰江汉之浒王命召虎者是淮南之夷也若在淮北则江汉非所由入之路矣曰率彼淮浦省此徐土者是淮北之夷也若在淮南则徐土非聮接之地矣○严氏粲曰周兴西北岐丰去江汉最远故淮夷难服从化则后倡乱则先周人经理淮夷用力最多成王初年淮夷同三监以叛其后又同奄国以叛伯禽就封又同徐戎以叛宣王一命吉甫北方旋定继命方叔伐蛮荆后命召公平淮南之夷又命皇父平淮北之夷盖南方之役至再至三淮夷未定则一方倡乱天下皆危故至淮夷平然后四方定此江汉常武所以爲宣王之终事而系之于宣王大雅之末也】
　　赫赫明明王命卿士【叶音所】南仲大【音泰下同】祖大师皇父【音甫】整我六师以修我戎【叶音汝】旣敬旣戒【叶讫力反】惠此南国【叶越逼反】
　　集传赋也卿士卽皇父之官也【孔氏颖逹曰十月之交皇父与此皇父得爲一人或皇氏父字传世称之亦未可知也】南仲见出车篇大祖始祖也大师皇父之兼官也【陈氏鹏飞曰自冢宰而下谓之六卿大师而下谓之三公旣曰王命卿士又曰大师皇父周家不特设三公皆兼职而已如周公以冢宰兼大师也】我爲宣王之自我也戎兵器也○宣王自将以伐淮北之夷而命卿士之谓南仲爲大祖兼大师而字皇父者整治其从行之六军修其戎事以除淮夷之乱而惠此南方之国【孔氏颖逹曰王肃述毛以爲王不亲行王基述郑爲王自亲行王旣亲行仍须命元帅以统领六军也】诗人作此以美之必言南仲大祖者称其世功以美大之也【辅氏广曰称其世功以美大之者见当时之重世臣也】
　　集说【孔氏颖达曰师严器备当恭敬临之又当戒惧而处之施仁爱之心于此南方淮浦之旁国勿得防掠爲民之害也○辅氏广曰旣敬旣戒临事而惧也敬戒乃用兵第一义能如是则成功可必而南国可惠矣南方之国则淮南诸国也盖徐州之夷南侵诸国爲之不安故其言如此○谢氏枋得曰宣王命将多取之世臣何也文事武备素讲于家庭定乱持危常在其念虑一日用之必老成持重不以轻易误国事矣○胡氏一桂曰旣敬则不敢轻肆旣戒则不敢妄杀此其所以爲王者之师严重详审而爲南国之惠也○朱氏善曰赫赫言其声势之盛明明言其威灵之显是时天子亲征故亲命皇父以整六师以修我戎军事以敬戒爲主敬则无一念之或怠戒则无一事之敢忽卽南仲所谓忧心悄悄也尔祖南仲旣以敬戒而服玁狁于前矣尔其可不以敬戒而惠此南国于后乎】
　　○王谓尹氏命程伯休父左右陈行【户即反】戒我师旅率彼淮浦省比徐土不留不处三事就绪【象吕反】
　　集传赋也尹氏吉甫也盖爲内史掌防命卽大夫也程伯休父周大夫【孔氏颖逹曰程国之伯字休父楚语云重黎氏世叙天地其在周程伯休父其后也当宣王时失其官守而爲司马氏○濮氏一之曰程畿内邑在丰】三事未详或曰三农之事也【郑氏康成曰三农之事皆就其业○孔氏颖达曰大宰九职一曰三农生九谷注云三农原隰及平地】言王诏尹氏防命程伯休父爲司马使之左右陈其行列【郑氏康成曰军礼司马掌其誓戒】循淮浦而省徐州之土盖伐淮北徐州之夷也【陈氏鹏飞曰淮夷卽徐州之夷而服属于徐曰徐方者兼徐淮而言之曰徐国者特言徐戎也】上章旣命皇父而此章又命程伯休父者盖王亲命大师以三公治其军事而使内史命司马以六卿副之耳
　　集说【曹氏粹中曰此诗所叙先伐淮夷次征徐国盖先其小而易者后其大而难者用兵之法当然也师之所处荆棘生焉故必不留不处然后三农得以就绪○辅氏广曰天子亲命大师以三公出将又使内史命司马以六卿副之皆所以重其事命大将则曰整我六师以修我戎旣敬旣戒惠此南国命其副则曰左右陈行戒我师旅率彼淮浦省此徐土不留不处三事就绪者宜也大将则总其纲副将则详其目也兵以速爲上久则毒民而伤财○黄氏佐曰江汉是扬州之夷故顺江汉而下此章是伐淮北之夷故顺淮浦而下○张氏榜曰上旣敬旣戒见不慢敌此不留不处见不病民皆行师之要也○徐氏常吉曰左右陈行使行列整齐也戒我师旅使进退有方也省此徐土察其爲乱者而伐之也○徐氏凤彩曰甫定淮南而旋事疆理方省淮北而轸念三农民无失业则防乱不足平矣】
　　○赫赫业业【叶宜却反】有严天子王舒保作匪绍匪游徐方绎骚【叶蘓侯反】震惊徐方如雷如霆徐方震惊
　　集传赋也赫赫显也业业大也严威也天子自将其威可畏也王舒保作未详其义或曰舒徐保安作行也言王师舒徐而安行也【曹氏粹中曰虽以天子之威灵如此亦安徐详谛而后动】绍纠紧也游遨游也绎连络也骚扰动也○夷厉以来周室衰弱至是而天子自将以征不庭其师始出不疾不徐而徐方之人皆已震动如雷霆作于其上不遑安矣
　　集说【王氏安石曰江汉曰匪安匪舒此曰王舒保作盖江汉武夫之事此则王者之事也○此章但言徐方则知宣王之兵及淮而未及徐方而徐方已震惊也此以见先声也次则言征淮言征徐末章则言徐方之服其次序皆可考也○严氏粲曰言王师之行赫赫然威严业业然震动者是尊严之天子也王乃舒徐而安行依于军法日行三十里进兵不急人自畏威徐方之人皆络绎骚动矣奋杨威武以震动惊惧于徐方如雷之发声如霆之迅击而徐方之人莫不震动而惊惧矣必震惊之者使惧而服也○朱氏善曰用兵之法攻心爲上徐方绎骚徐方震惊虽未卽顺从而已先服其心矣】
　　○王奋厥武如震如怒【叶暖五反】进厥虎臣阚【呼槛反】如虓【火交反】虎铺【普呉反】敦淮濆【符云反】仍执丑虏截彼淮浦王师之所
　　集传赋也进鼓而进之也阚奋怒之貌虓虎之自怒也【陆氏佃曰言将帅之勇发于忠毅非激而怒之也】铺布也布其师旅也敦厚也厚集其陈也仍就也老子曰攘臂而仍之【朱氏公迁曰出论德篇】截截然不可犯之貌【朱氏公迁曰截然以兵势言谓王师所在其威可畏也】
　　集说【辅氏广曰此章言或有不服者君臣各奋其怒厚集其陈而执之王师在淮浦之上有截然不可犯之势也临戎不可以不怒不怒则无以作气也○黄氏佐曰上章言在道是先声此章言至徐是后实先加以声后致其实行师之法也】
　　○王旅啴啴【吐丹反】如飞如翰如江如汉如山之苞【叶铺钩反】如川之流緜緜翼翼不测不克濯征徐国【叶越逼反】
　　集传赋也啴啴众盛貌翰羽苞本也如飞如翰疾也如江如汉众也【薛氏应旂曰言起六师之众如江汉之漫一望无际也】如山不可动也如川不可御也【孔氏颖逹曰兵法有动有静静则不可惊动故以山喻动则不可御止故以川喻】緜緜不可絶也翼翼不可乱也【辅氏广曰不可絶言其续不可乱言其整】不测不可知也不克不可胜也【徐氏凤彩曰谋秘而不可知锋鋭而不可胜】濯大也
　　集说【孔氏颖逹曰旣克定淮浦之国又进而伐徐言王之师旅虽经淮夷其师之盛闲暇而有余力以此严威武力将大往而征此徐国言其盛不可当往必克敌也○朱氏公迁曰师徒众盛而律又严所以奋扬威武而大伐之也此用兵之时也○淮南易伐淮北难平故彼以召虎将兵来求来铺而遂克之此必天子亲征又大用其师如此然后能取胜也】
　　○王犹允塞徐方旣来【叶六直反】徐方旣同天子之功四方旣平徐方来庭徐方不囘王曰还归【叶古囘反】
　　集传赋也犹道允信塞实庭朝【孔氏颖逹曰旣降服后朝京师而至王庭】囘违也【严氏粲曰不囘谓旣服而不复叛也】还归班师而归也【梁氏益曰禹谟班师振旅班还也】○前篇召公帅师以出归告成功故备载其襃赏之词此篇王实亲行故于卒章反复其词以归功于天子言王道甚大而远方怀之非独兵威然也序所谓因以爲戒者是也
　　集说【孔氏颖逹曰王之谋虑信而诚实用兵有常伐得其罪故兵未阵而徐方已自来告服其罪因此归功于王徐方来与他国同服于王者是天子之功使之然也又四方旣已平定徐方又来在王庭便是天下宴安不须用武徐方先尝叛者已不敢违命则无复有事王乃告之曰可以还归矣是武事旣立故述而美之○刘氏敞曰凡兵出则戒于诈故曰王犹允塞乃能来也武成则戒于黩故王曰还归者止于义也○曹氏粹中曰宣王以诚实之道不用诡谋诈计徐方服而来归而无二心徐方来同则由宣王推赤心置其腹中故也○辅氏广曰言由王道之信大故徐夷自然来服非独兵威使然也甫得其不相违悖王则振旅而归无求多之意旣尽归美之义而又寓规戒之忠焉○朱氏善曰首章言敬戒卒章言允塞敬戒以见军律之严允塞以见王道之大服而来来而同终而曰不囘则王道之大信有以服其心矣于是班师振旅而归其卽辑干戈而櫜弓矢求懿德而肆时夏之时乎故因以戒其武功之不可黩也○黄氏佐曰王犹凡平日所以施于中外者皆是诗人恐王全以爲兵威之功故曰由于王道之大而不独以兵威盖欲王勉于王道而不狃于武功故曰以爲戒亦犹前篇矢其文德之意】
　　总论【许氏谦曰一章命皇父主兵二章命休父爲副三章言天子自将四章言战伐五章言军势之盛卒章归美于王○钱氏天锡曰此诗作于成功后专美天子自将故曰王命曰王武曰王旅曰王犹以明王道之服远原不在于兵威无非归功天子而已】
　　常武六章章八句
　　集说【孔氏颖逹曰经无常武之字美其有常德以立此武功征伐之事故名爲常武○李氏樗曰常者有常德也武者立武事也常德者本也立武者末也能尽其本则其心在于爱民有爱民之心则见于征伐无非爱民也○朱氏公迁曰中兴之功非威武不能致宣王所以中兴者此诗可见矣殷武之颂髙宗亦然】
　　瞻卬【音仰】昊天则不我惠孔塡【旧说古尘字】不宁降此大厉邦靡有定士民其瘵【侧界反叶侧例反】蟊【音牟】贼蟊疾靡有夷届【音戒叶居气反】罪罟不收靡有夷瘳【敕留反】
　　集传赋也塡久厉乱瘵病也蟊贼害苗之虫也疾害夷平届极罟网也○此刺幽王嬖襃姒任奄人【许氏谦曰周礼酒人注内门则用奄以守之】以致乱之诗首言昊天不惠而降乱无所归咎之词也苏氏曰国有所定则民受其福无所定则受其病于是有小人爲之蟊贼刑罪爲之网古【郑氏康成曰如蟊贼之害禾稼无止息时施刑罪以罗网天下而不收敛亦无止息时】凡此皆民之所以病也
　　集说【辅氏广曰瞻卬昊天则天不我惠顾也固已甚病而不宁矣又降此大乱使国家之势陧杌不安而士与民皆病也小人而爲之蟊贼者无有平夷届止之期刑罪而爲之网罟者无有平夷瘳愈之望则士民之病未已也○季氏本曰君心定则国定国定则民受福而昊天爲能惠矣○何氏楷曰蟊贼比当时用事者如师尹皇父虢石父辈是也】
　　○人有土田女【音汝】反有【酉由二音】之人有民人女覆夺【徒活反】之此宜无罪女反收【殖酉殖由二反】之彼宜有罪女覆说【音脱】之集传赋也反覆【刘氏济曰女反有之夺之言王削黜诸侯及卿大夫无罪者】收拘说赦也【谢氏枋得曰宜无罪者反拘之宜有罪者反赦之乱世之君刑罚不中皆此类也】集说【廖氏刚曰先王分人以土田民人所以崇德报功也必其有显罪然后可以夺而有之今则土田人所宜有也无故而反有之民人人所能治也无故而覆夺之此宜无罪而反收之则人怀不免之虞将无所措手足矣彼宜有罪而覆说之则恶者无所惧奸宄炽而祸乱滋矣○辅氏广曰上四句承上章蟊贼之言而述其侵牟夺取于人者反覆无常也下四句则承上章罪罟之言而述其拘系纵释于人者反覆不当也○何氏楷曰土田人民乃诸侯卿大夫所有无罪有罪则兼括士民而言彼淫刑以逞惟贿是求其待诸侯卿大夫已如此矣又何有于士民乎宜其刑宥之顚倒也】
　　○哲夫成城哲妇倾城懿厥哲妇爲枭【古尧反】爲鸱【处之反】妇有长舌维厉之阶【叶居奚反】乱匪降自天【叶铁因反】生自妇人匪敎匪诲【叶呼位反】时维妇寺
　　集传赋也哲知也城犹国也哲妇盖指襃姒也倾覆懿美也枭鸱恶声之鸟也长舌能多言者也【孔氏颖逹曰以舌动而爲言故谓多言爲长舌论语云驷不及舌亦谓言爲舌也】阶梯也寺奄人也○言男子正位乎外爲国家之主故有知则能立国妇人以无非无仪爲善无所事哲哲则适以覆国而已故此懿美之哲妇而反爲枭鸱盖以其多言而能爲祸乱之梯也若是则乱岂眞自天降如首章之说哉特由此妇人而已盖其言虽多而非有敎诲之益者是惟妇人与奄人耳岂可近哉【王氏安石曰幽王如上所刺则荒昏故也其荒昏则妇言是用故也】上文但言妇人之祸末句兼以奄人爲言盖二者常相倚而爲奸不可不幷以爲戒也欧阳公尝言宦者之祸甚于女宠其言尤爲深切有国家者可不戒哉【欧阳氏修曰女色而已宦者之祸非一端也女色之惑不幸而不悟则祸斯及矣使其一悟猝而去之可也宦者之爲祸虽欲悔悟而势有不得而去也唐昭宗之事是矣】集说【王氏质曰此推言蟊贼罪罟所由起自妇人寺人也○辅氏广曰此则始言其致乱之由哲夫成城哲妇倾城便判得男女之德不同妇人而有男子之德未必不爲祸也懿厥哲妇指襃姒非不美也非不哲也而爲枭爲鸱非不能言也而适爲乱阶厉字便应首章厉字说故下文便说乱匪降自天生自妇人也匪敎匪诲时维妇寺者又所以结上文长舌之言他人之多言则有敎诲于人之益若妇寺之多言则非诬谮夫人则戕败于己而已岂可近也先生发明妇寺相倚而爲奸之意而倂取欧阳公之说以爲戒其意切矣○朱氏善曰哲夫成城言其智谋之可以立国也哲妇倾城则其智辩徒足以亡人之国而已然言之多而非有敎诲之益者又非特妇人而已也虽奄寺亦然盖有嬖妾以蛊惑于内必有奄寺以煽乱于外其可以莫之察乎○徐氏光啓曰正人君子之言足以爲我敎诲若妇寺之言则敏对以成奸饰巧以乱实爲谮爲愬而已何敎诲之有此诗人微婉之词也】
　　○鞫人忮【之防反】忒谮【子念反】始竟背【音佩叶必墨反】岂曰不极伊胡爲慝如贾【音古】三倍君子是识妇无公事休其蚕织集传赋也鞫穷【胡氏一桂曰鞫如鞫狱之鞫推勘穷究之意】忮害忒变也谮不信也竟终背反【胡氏一桂曰背如反道背德之背】极已慝恶也贾居货者也三倍获利之多也公事朝廷之事蚕织妇人之业○言妇寺能以其智辩穷人之言其心忮害而变诈无常旣以谮妄倡始于前而终或不验于后则亦不复自谓其言之放恣无所极已而反曰是何足爲慝乎【孔氏颖逹曰佞人似智奸人乱德皆自以爲善】夫商贾之利非君子之所宜识如朝廷之事非妇人之所宜与也今贾三倍而君子识其所以然妇人无朝廷之事而舍其蚕织以图之则岂不爲慝哉
　　集说【郑氏康成曰贾物而有三倍之利者小人所宜知也君子反知之非其宜也今妇人休其蚕桑织絍之职而与朝廷之事其爲非宜亦犹是也○辅氏广曰知则哲也辩则长舌也此亦承上章而言妇人而有知辩者之爲害也以其知辩穷人之言用心忮害而变诈谗愬不知自咎责而但曰不爲害此说尽妇寺之情状○胡氏一桂曰譬如君子当求仁义贾利三倍不当君子是识妇人当事蚕织朝廷公事不当妇人是预今也不惟使之预于公事又且听其谮毁惟妇言是用其欲不速亡得乎○朱氏公迁曰君子喻利则害于义妇人谋政则害于治】
　　○天何以刺【叶音砌】何神不富【叶方味反】舍【音舍】尔介狄维予胥忌不吊不祥威仪不类人之云亡邦国殄瘁
　　集传赋也刺责介大胥相吊闵也○言天何用责王神何用不富王哉【毛氏苌曰富福也○朱氏公迁曰用以也天何爲而以祸乱责王乎神何爲而不以盛大之业富王乎若问词也】凡以王信用妇人之故也是必将有夷狄之大患今王舍之不忌而反以我之正言不讳爲忌何哉夫天之降不祥庶几王惧而自修今王遇菑而不恤又不谨其威仪又无善人以辅之则国之殄瘁宜矣或曰介狄卽指妇寺犹所谓女戎者也【晋语史蘓曰有男戎必有女戎注戎兵也女兵言其祸犹兵也】
　　集说【范氏处义曰谨其威仪如侧身修行无敢戏豫是也○王氏质曰天何以灾异而责王神何以不富盛而厚王则天神之意可知夷狄不问而惟我相忌怨之辞也菑则不吊不畏天者也威仪则不善不愧人者也有贤人相助犹或庶几又云亡则必殄瘁矣亦怨之辞也○谢氏枋得曰君有君之威仪臣有臣之威仪今幽王自乱于威仪不类乎人君之威仪矣又曰国有贤人如一身之有元气元气亡则身必丧贤人亡则国必危殄如脉絶瘁如病危○朱氏公迁曰上二章言妇寺不可听任此章极言听任妇人之言以重结蟊贼蟊疾之意】
　　○天之降罔维其优矣人之云亡心之忧矣天之降罔维其几矣人之云亡心之悲矣
　　集传赋也罔罟优多几近也【郑氏康成曰言菑异谴告离人身近】盖承上章之意而重言之以警王也
　　集说【吕氏祖谦曰前章曰不吊不祥威仪不类故此曰维其优矣维其几矣前章曰人之云亡邦国殄瘁故此曰心之忧矣心之悲矣○季氏本曰罔卽上章所谓罪罟也罔优则投之者多罔几则入之者近人之云亡盖以此也】
　　○觱【音必】沸【音弗】槛【胡览反】泉维其深矣心之忧矣宁自今矣不自我先不自我后【叶下五反】藐藐昊天无不克巩【叶音古】无忝皇祖式救尔后【同上】
　　集传兴也觱沸泉涌貌槛泉泉正出者藐藐高逺貌巩固也【孔氏颖逹曰谓能固其王位也】○言泉之瀵【甫问反】涌上出其源深矣我心之忧亦非适今日然也【朱氏公迁曰此爲事物有所从来之意盖以源泉之深兴忧心之久也】然而祸乱之极适当此时盖已无可爲者惟天高远虽若无意于物然其功用神明不测虽危乱之极亦无不能巩固之者幽王苟能改过自新而不忝其祖则天意可囘来者犹必可救而子孙亦蒙其福矣
　　集说【范氏处义曰昊天虽藐藐高远然未尝不仁爱人君无有不能巩固我国之理王诚率德改行尚可用以救后来也伤其大坏尚欲救之此诗人所以爲忠厚欤○吕氏祖谦曰克能也幽王之国势自人观之则不可扶持天则无不能巩固也虽然所谓天者亦岂可外求哉○王氏质曰泉久则愈深心久则愈忧此时不在我先不在我后适然当此岂非天乎伤之辞也苟能不忝于祖尚可救其后所谓往者不可谏来者犹可追此又爱之辞也○何氏楷曰巩固之道惟在法祖而已去谗远色贱货贵德此文武之道王当仿而行之逬羣蟊亲善类毋自忝于皇祖也救者维挽之谓对往日言爲后幽王果能猛图补救当自今日始矣】
　　总论【姚氏舜牧曰幽王之大坏在维妇寺之听若设罔罟以待天下而君子远遁国事终不可爲者故首云罪罟不收后云天之降罔○钱氏天锡曰诗中虽竝言妇寺当以嬖襃姒爲主盖女谒盛故寺人亲妇寺近则正人疎此定势也故诗人忧人之云亡亦欲其用正人以承克巩之天而已】
　　瞻卬七章三章章十句四章章八句
　　集説【廖氏刚曰荡之诗言伤周室大坏瞻卬召旻言刺幽王大坏者荡主言天下无纲纪文章故称周室而伤之瞻卬召旻主言蟊贼其民故主幽王而刺之○黄氏佐曰案郑语云幽王九年王室始骚此诗盖九年以后所作也乱已至此犹欲迁善改过以图福是则诗人之忠厚也○邓氏元锡曰瞻卬曰无忝皇祖式救尔后召旻曰维今之人不尚有旧变雅终而汲汲乎天人治乱之思是救之之道也】
　　旻天疾威天笃降丧【息浪反叶桑郎反】瘨【都田反】我饥馑民卒流亡我居圉【鱼吕反】卒荒
　　集传赋也笃厚瘨病卒尽也居国中也圉边陲也【何氏楷曰拒守在外故爲边垂左传聊以固吾圉是也】○此刺幽王任用小人以致饥馑侵削之诗也
　　集说【范氏处义曰谓天曰旻本望其闵下今乃厚降丧乱病我以饥馑使人民卒皆流移内而国中外而四境卒皆荒芜空虚岂非疾用其威虐乎所谓闵下者安在哉○辅氏广曰言天之威怒甚爲急疾故其所降之丧乱甚厚病我以饥馑使斯民尽以流亡内而国中外而边境悉皆荒虚也此与瞻卬首章同皆极言其丧乱也○刘氏瑾曰此诗刺王而首言旻天疾威又言天笃降丧下章又言天降罪罟者固爲无所归咎之词矣而首章则言饥馑之菑卒章则言侵削之事余章则皆言用小人之事也】
　　○天降罪罟蟊贼内讧【户工反】昬椓【丁角反】靡共【音恭】溃溃回遹实靖夷我邦【叶卜工反】
　　集传赋也讧溃也【孔氏颖逹曰以讧字从言是争讼相陷故致溃败○胡氏一桂曰小人之害在内蟊贼之害稼亦在内故曰内讧】昬椓昬乱椓丧之人也共与恭同【苏氏辙曰昬椓羣小不恭之人】一说与供同谓共其职也【孔氏颖逹曰王所亲任之小人无供其职事者】溃溃乱也囘遹邪僻也靖治夷平也○言此蟊贼昬椓者皆溃乱邪僻之人而王乃使之治平我邦所以致乱也
　　集说【王氏安石曰言所使靖夷我邦者非其人也靖与俾予靖之同意夷与乱生不夷同意○廖氏刚曰治民者必得明哲之师慈惠之长与夫肃乂正直之人然后民以安而国平今皆反此则非特不足以靖夷我邦也小大内外昬而不明椓而肆虐靡共而慢侮溃溃而泯乱囘遹而邪曲是能相率以爲乱而已幽王何恃而不大坏耶○辅氏广曰此章言致乱之由蟊贼之人内溃其心腹昬椓之人靡共其职业但相与爲溃乱邪僻之行而王乃使之治平我之邦国则岂不至于危乱乎】
　　○皋皋訿訿【音紫】曾不知其玷【丁险反】兢兢业业孔塡【已见上篇】不宁我位孔贬
　　集传赋也皋皋顽慢之意【毛氏苌曰皋皋顽不知道也○尔雅疏舍人曰皋皋不治之貌】訿訿务爲谤毁也【苏氏辙曰訿訿多谗谤也】玷缺也塡久也○言小人在位所爲如此而王不知其缺至于戒敬恐惧甚久而不宁者其位乃更见贬黜其顚倒错乱之甚如此
　　集说【辅氏广曰此又言王之举错顚倒错谬用者不贤而贤者不用夫小人之不可用亦明矣而临乱之君所以必用夫小人者盖以其心实不知其恶耳然亦皋皋訿訿者善于毁人以自盖故也立乱人之朝而独戒敬恐惧甚久而不宁则岂容独立哉终必爲人所挤排也○朱氏公迁曰此章言其举枉错直亦推言致乱之由也○何氏楷曰兢兢业业形容忧时供职之心卽末章召公之流所谓不尚有旧者也我代爲兢业者自我也位所居之职位也劳于趋事而不遑安宁如我者反不能安其位而遭贬黜其顚倒错乱如此十月之交篇云黾勉从事不敢告劳无罪无辜谗口嚣嚣正谓此也】
　　○如彼岁旱草不溃【集注作遂】茂如彼栖【音西】苴【七如反】我相【息亮反】此邦无不溃止【叶韵未详】
　　集传赋也溃遂也【孔氏颖达曰草之生当遂其生长之性故以溃爲遂○严氏粲曰谷风有洸有溃溃怒也小旻是用不溃于成召旻草不溃茂溃遂也溃溃囘遹无不溃止溃乱也项氏云水之溃者其势横防而四出故怒之甚者爲溃怒遂之甚者爲溃遂乱之甚者爲溃乱皆一理也】栖苴水中浮草栖于木上者言枯槁无润泽也相视溃乱也
　　集说【孔氏颖逹曰王无恩于民致使下民如彼岁之大旱其草不得申遂而盛茂也○王氏安石曰民荡析离散无复生理故如彼栖草也○廖氏刚曰民惟邦本本固邦宁今民用荡析流散无复生理则邦其有不溃者乎春秋传曰国乱曰溃此序所谓大壤也○朱氏善曰岁之旱则草之生于谷中者且不能以遂长况其栖于木上者安得而不枯槁乎国之乱则民优于财用者且不能以自给况其穷而无告者安得而不流亡乎是以我相此邦无不溃乱者也】
　　○维昔之富不如时维今之疚不如兹彼疏斯粺【薄卖反】胡不自替职兄【音况下同】斯引【叶韵未详】
　　集传赋也时是疚病也疏粝【音辣】也粺则精矣【朱子曰九章粟米之法粝十粺九凿八侍御七粝米一斛治而成粺则九斗矣】替废也兄怳同引长也○言昔之富未尝若是之疚也而今之疚又未有若此之甚也【杨氏愼曰昔时之富言君子之得志也今兹之疚言君子之失志也】彼小人之与君子如疏与粺其分审矣而曷不自替以避君子乎而使我心专爲此故至于怆怳引长而不能自已也【辅氏广曰怆怳谓忧乱而无情绪之意】
　　集说【苏氏辙曰疏麤也粺精也君子与小人精麤之不同可指而知也小人曷不自替以避君子而乃自任以长此乱也○季氏本曰粝疏粺精各有其分宜疏而精犹以小人而乘君子之器也】
　　○池之竭矣不云自频泉之竭矣不云自中【叶诸仍反】斯害矣职兄斯不烖我躬【叶姑反】
　　集传赋也【辅氏广曰有问此章集传作赋体窃疑是比体未知如何先生曰作比爲是】频厓溥广大也○池水之钟也泉水之发也故池之竭由外之不入泉之竭由内之不出言祸乱有所从起而今不云然也此其爲害亦已广矣是使我心专爲此故至于怆怳日益大而忧之【王氏志长曰上章职兄斯引言其忧之长此章职兄斯言其忧之大】曰是岂不烖及我躬也乎集说【范氏处义曰频水涯也中水源也池之所以竭者由其涯之疎漏也泉之所以竭者由其源之他泄也今池竭而不言自频泉竭而不言自中是不知弊端之所由失其救弊之道终于竭而已矣】
　　○昔先王受命有如召公日辟【音辟】国百里今也日蹙【子六反】国百里于【音乌】乎【音呼】哀哉维今之人不尚有旧【叶巨已反】集传赋也先王文武也召公康公也辟开蹙促也○文王之世周公治内召公治外故周人之诗谓之周南诸侯之诗谓之召南所谓日辟国百里云者言文王之化自北而南至于江汉之闲服从之国日以益众及虞芮质成而其旁诸侯闻之相帅归周者四十余国焉【朱氏公迁曰召公宣布德化其流行之速自然非以力强取之也】今谓幽王之时促国盖犬戎内侵诸侯外畔也【孔氏颖逹曰言日辟日蹙甚言之耳不得一日之闲便有百里之效】又叹息哀痛而言今世虽乱岂不犹有旧德可用之人哉【曹氏粹中曰当是时去宣王中兴之日不远其旧臣故老无尚存者乎】言有之而不用耳
　　集说【范氏处义曰此章伤幽王土地人民日以削小故有辟国蹙国之言先王受命召公能使敎明于南国化行于江汉是日辟国百里也幽王用非其人交侵背叛是日蹙国百里也悲伤之极思有以救之在用旧德之人耳维今之人岂不尚有旧德者乎何爲不用也○辅氏广曰此则明言先王用得其人而兴今日用非其人而乱任用一乖而效验大异因叹旧德可用之人天下岂尽无哉特以不能用而隠伏不见耳○陈氏栎曰前诗望其改过而无忝皇祖此诗望其改图而擢用旧人审如是则否犹可泰危犹可安也岂至有犬戎祸哉】
　　总论【钱氏天锡曰此诗刺王用小人故饥馑侵削无不因之以致耳篇末有惓惓望治之意】召旻七章四章章五句三章章七句
　　集传因其首章称旻天卒章称召公故谓之召旻以别小旻也
　　集说【孔氏颖逹曰首章卒章虽有召旻之字而其文不次作者错综以名篇也○陈氏傅良曰周南系于周公召南系于召公岂非化之盛者必有待乎二公也至于风之终系以豳雅之终系以召旻岂非化之衰者必有思乎二公也○刘氏瑾曰此诗居变雅之终而第七章又居此诗之终慨然有怀文武召公之盛以见乱极思治之理其亦犹下泉之终变风欤】荡之什十一篇九十二章七百六十九句



　　钦定诗经传说彚纂卷十九
<经部,诗类,钦定诗经传说汇纂>
　　钦定四库全书
　　钦定诗经传说彚纂卷二十
　　颂四
　　集传颂者宗庙之乐歌大序所谓美盛德之形容以其成功告于神明者也盖颂与容古字通用【许氏愼曰颂貌也】故序以此言之【孔氏颖达曰颂之言容歌成功之容状也】周颂三十一篇多周公所定【郑氏康成曰周颂者周室成功致太平徳洽之诗其作在周公摄政成王即位之初○孔氏颖达曰成康之间四十余年刑错不用则成王终世太平正言即位之初者以即位之初礼乐新定其咏父祖之功业述时世之和乐宏勲盛事已尽之矣以后无以过此且检周颂事迹皆不过成王之初故断之以为限不谓其后不得作颂也故曰成康没而颂声寝不废○颂之作主为显神明多由祭祀而为惟敬之小毖不言庙祀而承谋庙之下亦当于庙进戒庙中求助者昊天有成命我将思文噫嘻载芟良耜及桓是郊社之歌也其清庙维天之命维清天作执竞雝武酌赉之等为祖庙之祭也其烈文臣工振鹭丰年潜有瞽载见有客闵予小子访落丝衣之等虽有祖庙之事其颂徳又与上异也时迈与般有望祭河岳之事是山川之祭也惟五祀之祭颂无其歌耳颂为四始之主歌其盛徳者也五祀为制度常事非其盛故无之圜丘之天神方泽之地只五方之帝六宗之祀今颂皆无者以其颂者感今徳泽上述祖父郊以祖配故其言】
　　【及之至于圜丘方泽所配非周之祖不可歌之以美周徳五方之帝与六宗同于天神所配之人不异于思文与我将诗人不为之颂所以今皆无也○范氏处义曰王襃曰昔周公咏文王之徳而作清庙国语亦以时迈思文为周文公之颂则颂作于周公无疑也盖太平然后颂声作周公之前不可谓太平不应有颂明堂位谓周公六年朝诸侯于明堂制礼作乐然则周颂三十一篇其皆出于周公之手欤○朱子曰周公相武王成王天下既平作为乐章荐之郊庙所谓周颂也然其篇第之先后则不可究矣又其间多阙文疑义焉】而亦或有康王以后之诗【刘氏瑾曰康王以后之诗昊天有成命及执竞噫嘻是也】鲁颂四篇商颂五篇因亦以类附焉【孔氏颖达曰雅不言周颂言周者以别商鲁也书叙列虞夏商周书名为一科当代异其第则诗本亦当代为别商颂不与周颂相杂为次第也国语曰有正考甫者校商之名颂十二篇于周之太师以那为首若在周诗之中则天下所共不湏独校于周之太师也明不与周诗同处矣孔子论诗雅颂乃次鲁商于下以示三代之法故鲁谱云孔子录其诗之颂同之王者后商谱云孔子录诗列之以备三颂是商颂者孔子列之于诗末也既有商鲁须题周以别之故知孔子加周也○陈氏传良曰别以尊卑之礼故鲁颂以诸侯而后于周间以亲疏之义故商颂以先代而后于鲁】凡五卷【刘氏瑾曰雅颂无诸国别元以十篇为一卷故此分周颂三什为四之一四之二四之三鲁颂四篇为四之四商颂五篇为四之五通为五卷】
　　集説【郑氏康成曰颂之言容天子之徳光被四表格于上下无不覆焘无不持载此之谓容于是和乐兴焉颂声乃作○刘氏勰曰四始之至颂居其极风雅序人事兼变正颂主告神义必纯美斯乃宗庙之正歌非燕飨之常乐也○孔氏颖达曰言颂声者此颂声由其时之君徳洽于民而作则颂声系于所兴之君不系于所歌之主故周颂三十一篇左方中皆以为周公成王之颂也以其虽咏徃事显祖业昭文徳述武功皆令歌颂述之以美今时不为祖父之颂矣显其父祖之功所以颂子孙也故时迈之等尽为武王之事要归颂声于周公成王也○徐氏积曰诗之有颂所以明盛徳而告成功虽有文王之业武王之功防成王周公则不作矣是太平之事也其商颂散亡特附之而已子不欲絶一代之事因其所得而附之非有所褒贬也○苏氏辙曰周颂皆有所施于礼乐盖因礼而作颂非如风雅之诗有徒作而不用者也文武之世天下未平礼乐未备则颂有所未暇至周公成王天下旣平制礼作乐而为诗以歌之于是颂声始作然其篇第之先后则不可究矣考之以其时则不伦求之以其事则不类意者亦以其声相从乎】
　　周颂清庙之什四之一
　　于【音乌】穆清庙肃雝显相【息亮反】济济【子礼反】多士秉文之德对越在天骏奔走在庙不显不承无射【音亦与斁同】于人斯【周颂多不叶韵未详其説】
　　集传赋也于叹辞穆深远也清清静也【贾氏逵曰肃然清静谓之清庙○张氏耒曰治人之道尚明故施政之堂曰明堂事神之道尚洁故文王之庙曰清庙】肃敬雝和显明相助也谓助祭之公卿诸侯也【郑氏康成曰诸侯有光明着见之徳者来助祭○严氏粲曰称助祀之人曰显相者谓其有显著之徳美称之也】济济众也多士与祭执事之人也【黄氏佐曰助祭者祭统云君执圭瓒祼尸太宗执璋瓒亚祼小宰云凡祭祀赞祼将之事是助行祼事非独一人与祭者宗祝有司之类中庸曰序爵所以辨贵残也序事所以辨贤也此便是助祭与祭之别】越于也骏大而疾也【孔氏颖逹曰疾奔走言劝事也○朱氏公迁曰布武而行则大而疾】承尊奉也斯语辞○此周公旣成洛邑而朝诸侯因率之以祀文王之乐歌【曹氏粹中曰洛诰周公告王曰王肇称殷礼祀于新邑予齐百工伻从王于周则是成王就新邑祀文武周公率诸侯以从之耳○李氏樗曰周公朝诸侯者特相成王以朝诸侯而已周公非自居南面而受诸侯之朝也】言于穆哉此清静之庙其助祭之公侯皆敬且和而其执事之人又无不执行文王之德旣对越其在天之神【郑氏康成曰对配也文王精神已在天矣犹配顺其素如在生存○孔氏颖达曰文王在天而云多士能配者正谓顺其素先之行如其生存之时焉文王既有是徳多士今犹行之是与之相配也】而又骏奔走其在庙之主如此则是文王之德岂不显乎岂不承乎【朱子曰对越在天便是显处骏奔走在庙便是承处】信乎其无有厌斁于人也【徐氏鳯彩曰无斁于人即庙中以槩天下也】集説【郑氏康成曰诸侯与众士于周公祭文王俱奔走而来在庙中助祭是不光明文王之徳与言其光明之也是不承顺文王之志意与言其承顺之也此文王之徳人无厌之○王氏安石曰秉文王之徳故能对越文王在天之神骏奔走在庙以承清庙之事也○苏氏辙曰其祀文王于清庙也有肃肃其敬雝雝其和者实来显相其礼文王没矣其神在天其主在庙然士之来助祭者犹不忘秉持其徳以对其在天而奔走其在庙者言文王之泽久而不忘也○范氏处义曰文王雝雝在宫肃肃在庙则诗人尝以肃雝形容文王之徳矣今助祭之诸侯皆能肃雝是知体文王之徳者○吕氏祖谦曰成王祭主也周公及助祭之诸侯皆显相也济济多士广言助祭之人凡执事者皆在也秉文之徳显相多士凡助祭者莫不秉文之徳也相维辟公天子穆穆言显相之肃雝则成王穆然奉祭之气象不言可见矣○胡氏一桂曰此诗只第一句説文王之庙余皆就祀文王者身上説虽未尝明颂文王之徳自有隠然见于辞意之表者何则文王徃矣今助祭之公侯执事之人所对越者己不见其有显然之迹所奔走者亦不见其有可承之实而人心之敬恭严事者无厌射乃如此于此可以见盛徳至善沦肌浃髓没世自有不能忘者矣○许氏谦曰秉文之徳总承上二句能敬和明显之诸侯及济济之多士皆执行文王之徳也对越在天内敬也骏奔走在庙外菾也其心足以对在天之神明方可以尽骏奔走之职】
　　总论【廖氏刚曰传曰孝子之至莫大于寜亲寜亲莫大于寜神寜神莫大于四表之懽心成洛邑而朝诸侯于是率以事文王所谓得万国之懽心以事其先王其斯以为天子之孝矣○潘氏时举曰文王之徳不可名言凡一时在位之人所以能敬且和与执行文王之徳者即文王盛徳之所在也必于其不可容言之中而见其不可掩之实则诗人之意得矣○钱氏天锡曰七世之庙可以观徳文王之感人也在庙尚尔则当时可知已】
　　清庙一章八句
　　集传书称王在新邑烝祭岁【蔡氏沈曰岁者嵗举之祭】文王骍牛一武王骍牛一实周公摄政之七年【李氏樗曰书云在十有二月惟周公诞保文武受命惟七年是成洛邑在于七年】而此其升歌之辞也【朱氏公迁曰歌诗在堂上故曰升歌】书大传曰周公升歌清庙苟在庙中尝见文王者愀【音悄】然如复见文王焉【孔氏颖达曰记毎云升歌清庙然则祭宗庙之盛歌文王之徳莫重于清庙故为周颂之首】乐记曰清庙之瑟朱而疏越壹倡而三叹有遗音者矣郑氏曰朱练朱【朱氏公迁曰练之使柔而朱其色也】练则声浊【孔氏颖达曰不练则体劲而声清练则丝熟而声浊】越瑟底孔也疏之使声迟也【孔氏颖达曰熊氏曰瑟两头有孔疏通也使两头孔相通孔小则声急孔大则声迟○朱氏公迁曰音节舒徐以象其徳也】倡发歌句也三叹三人从叹之耳【孔氏颖达曰壹倡谓一人始倡歌三叹谓三人讃叹也乐歌文王之道不极音声故但以熟广孔少倡寡和此音有徳传于无穷是有余音不已也○朱子曰壹倡而三叹谓一人倡而三人和也】汉因秦乐干豆上奏登歌【顔氏师古曰干豆脯羞之属】独上歌【朱氏公迁曰此亦仿壹倡之意也】不以筦乱人声欲在位者徧闻之犹古清庙之歌也【刘氏瑾曰堂上之乐以人声为贵故舜之韶乐鸣球琴瑟以咏清庙之瑟朱而疏越秦汉之荐干豆亦惟堂上独奏登歌之曲谓之登歌者岂以堂上特歌而名之也欤】
　　集説【刘氏瑾曰书言烝祭文武而此乐歌止颂文王之徳者父子竝祭统于尊也】
　　维天之命于【音乌】穆不已于【同上】乎【音呼】不显文王之德之纯集传赋也天命卽天道也【孔氏颖达曰天之教命即是天道故命犹道也○程子曰言天之自然者曰天道言天之赋予万物者曰天命】不已言无穷也【毛氏苌曰孟仲子曰大哉天命之无极○郑氏康成曰天之道动而不止行而不已○程子曰此是理自相续不已非是人为之也使可为虽使百万般安排也须有息时只为无为故不息】纯不杂也【张子曰纯则举大本也】○此亦祭文王之诗言天道无穷而文王之德纯一不杂与天无闲以赞文王之德之盛也子思子曰维天之命于穆不已【瞿氏景淳曰于穆不已犹言黙运不穷也】盖曰天之所以爲天也【孔氏颖达曰易系辞云日徃则月来暑徃则寒来乾卦象曰天行健君子以自强不息是天道不已止之事也】于乎不显【王氏安石曰不显者乃所以甚言其显也】文王之德之纯盖曰文王之所以爲文也纯亦不已程子曰天道不已文王纯于天道亦不已纯则无二无杂不已则无闲断先后【朱氏公迁曰无二无杂全体也无闲断先后不息也惟其全体所以不息】
　　集説【眞氏徳秀曰纯是至诚无一毫人伪惟其纯诚无杂自然能不已如天之春而夏夏而秋秋而冬昼而夜夜而昼循环运转一息不停以其诚也圣人自壮而老自始而终无一息之懈亦以其诚也既诚自然能不已○严氏粲曰天命即天理也于乎美哉是天之运行不已也造化之机或息则其赋物者穷矣于乎甚显者是文王之徳纯一也纯则无二无杂矣○朱氏公迁曰穆与显对互言之耳其实天道之流行赋予者非不显著文王之徳仁义礼智之蕴未尝不深且逺也但诗意正欲法乎文王故以不显归之纯徳见其明着而可法犹大雅文王末章之意耳○薛氏瑄曰维天之命于穆不已天命即元亨利贞天命深逺流行不已即程子所谓动静无端隂阳无始朱子所谓太极之有动静是天命之流行也】
　　假【春秋传作何】以溢【春秋传作恤】我我其收之骏惠我文王曾孙笃之
　　集传何之爲假声之转也【朱子曰何遐通转而为假也】恤之爲溢字之讹也收受骏大惠顺也【黄氏一正曰谓身体文王之道无少悖也】曾孙后王也【郑氏康成曰曾犹重也自孙之子而下事先祖皆称曾孙】笃厚也【孔氏颖达曰用意专而隆厚即假乐所云不愆不忘率由旧章是也】○言文王之神将何以恤我乎有则我当受之以大顺文王之道后王又当笃厚之而不忘也【郑氏康成曰欲后王皆厚行之非维今也】
　　集説【范氏处义曰于己则大顺我文王之所为于孙子则勉其益笃厚而不忘则可以收文王之遗泽矣由成王以下皆文王之曾孙也○严氏粲曰文王之徳我当有以收之使不失坠惟在大顺文王之徳而已其者自期之辞大惠则无斯湏毫厘之违戾也我既以骏惠文王自勉继自今为文王之子孙者当世世笃厚之勿忘也去圣寖逺典刑易坠非用意笃厚不能守也】
　　总论【黄氏佐曰上节言文王之徳配天道于无穷赞其徳之盛也下节言文王之徳被子孙于无穷冀其道之传也○邹氏泉曰此诗总见文徳合天之盛而后王之自勉于己致望于后者盖于法祖之中而得法天之道矣】
　　维天之命一章八句
　　集説【吕氏祖谦曰说诗者非惟有凿说之害亦有衍说之害如此诗曾孙笃之毛氏谓能厚行之于文义未有害也然诗人之意本勉后人笃厚之而不忘所谓行者固亦在其中矣但曰曾孙笃之则意味深长衍一行字意味即短至王氏遂云笃力行而有所至説益详而无复余味矣凡诸说皆当以此仿之】
　　维清缉熙文王之典肇禋【音因】迄【许乞反】用有成维周之祯集传赋也清清明也缉续熙明肇始禋祀迄至也○此亦祭文王之诗言所当清明而缉熙者文王之典也【朱氏公迁曰清而明之则讨论宣布而文王之典益以着矣清明之功时时继续之是则所谓缉熈也】故自始祀【张子曰肇禋始大祀文王也○顾氏梦麟曰谓武王有天下始祀文以王礼之时】至今有成实维周之祯祥也【曹氏粹中曰文王之法实啓有周之祥也】然此诗疑有阙文焉
　　集説【苏氏辙曰由文王之法迄于周公遂以有成其成虽当周公之世然其祯祥见于文王矣○严氏粲曰此诗言清缉熈者备举文王之徳而以典言之者谓其徳寓于法也文王有典则以贻后人王业虽未成而禋祀之礼已肇始于此遂至于后而有成焉是文王之典为周之祯祥也祥者吉之先见也○徐氏常吉曰文王之心在法即康岐之政是也始祀至今创业守成随试而輙效是用文王之典安天下也非祯而何○顾氏起元曰典就纪纲法度言要见本于精神心术文王之徳原是缉熈敬止故必继续光明其典方不至遏佚成谓治功成也】
　　总论【邹氏泉曰首二句言圣典之当法下言圣典之致治正见其所以当法也】
　　附录【序维清奏象舞也○郑氏康成曰象舞象用兵时刺伐之舞武王制焉○文王造此征伐之法至今用之而有成功谓伐纣克胜也征伐之法乃周家得天下之吉祥○孔氏颖达曰维清诗者奏象舞之乐歌也谓文王时有击刺之法武王作乐象而为舞号其乐曰象舞至周公成王之时用而奏之于庙诗人以今太平由彼五伐覩其奏而思其本故述之而为此歌焉○此诗之作在周公成王之时非言作诗之时为武王也○象舞之乐象文王之事其大武之乐象武王之事二者俱是为象但序者于此云奏象舞于武之篇不可复言奏象故指其乐名言奏大武耳其实大武之乐亦为象也○文王之乐象箾与南籥各是一舞南籥既是文舞象箾当是武舞也诗云维清奏象舞则此象箾之舞故郑注云象用兵时刺伐之舞是武舞可知○张子曰武王初有天下象文王武功之舞歌维清以奏之成童以学之○刘氏敞曰文王之舞谓之象武王之舞谓之武将舞象则先歌维清是以其序曰奏象舞其辞曰文王也将舞武则先歌武是以武之序曰奏大武其辞曰于皇武王也○廖氏刚曰清庙文王之徳也维清文王之事也故记曰升歌清庙示徳也下而管象示事也○曹氏粹中曰季札观乐见舞象箾南籥者杜预云文王乐也又见舞韶箾者杜预云舜乐也是象有箾韶亦有箾説者谓以竿击人曰箾然则执箾以舞犹干舞也执籥以舞即籥舞也文王虽大业未究而本其功徳之所起可得而形容也故作乐以象之谓之象舞祭统明堂位文王世子所谓下管象者象即象舞也○何氏楷曰象箾而歌维清贾氏谓诗为乐章与舞人为节殆近之若舞籥则歌二南鼔钟之诗所谓以籥以南是也武舞左执朱干右秉玉戚文舞则左执籥右秉翟故知象箾之舞原系武舞康成之解非无据而云然也】
　　【案维清序奏象舞也朱子谓诗中无象舞之意故泛指为祭文王之诗然颂之为辞简严取于形容功徳或无事铺叙制乐之由如清庙之诗亦未及营洛邑而朝诸侯以祭也至先儒以象为文王之舞者左传襄二十九年季札观乐见舞象箾南籥者曰美哉犹有憾服虔曰象文王之乐也孔颖逹曰舞时堂上歌其舞曲也则可知堂下奏象舞而堂上歌维清盖自古矣故録诸儒之从序説者于右】
　　维清一章五句
　　集説【黄氏櫄曰周人郊祀后稷以配天宗祀文王于明堂以配上帝故生民所谓肇祀者言祭天之礼而归功于后稷此诗所谓肇禋者言祀帝之礼而归功于文王如所谓大王肇基王迹皆推本之论也】
　　烈文辟【音璧下同】公锡兹祉福惠我无疆子孙保之
　　集传赋也烈光也辟公诸侯也【孔氏颖达曰有光明文章者君人之辟公○严氏粲曰辟君也説命云树后王君公君公诸侯也】○此祭于宗庙而献助祭诸侯之乐歌【朱氏公迁曰仪礼宾三献尸之后主人酌酒献宾歌烈文其在此时欤】言诸侯助祭使我获福则是诸侯锡此祉福而惠我以无疆使我子孙保之也
　　集説【辅氏广曰祭毕则饮福受胙故于其献助祭诸侯而歌此言我之所以获此福者实维诸侯助祭而得之○朱氏公迁曰此归徳于诸侯之辞○顾氏梦麟曰宗庙之祭主之者王助之者辟公今烈文之辟公诚敬以格神而降我以福实辟公锡兹祉福之大也】
　　附录【欧阳氏修曰锡兹祉福毛以为文王锡之郑以为天锡之据序言成王新即政诸侯来助祭于庙则祉福当为文武所锡宜从毛义为是○范氏处义曰助祭诸侯即洛诰所谓王在新邑烝祭岁之时也○严氏粲曰成王即政之初周兴未久也其助祭诸侯徃徃身佐文武以定天下者故言汝有功徳之辟公锡我以此福矣谓其夹辅以兴周祚也此岂徒目前浅近计哉盖惠我周家以无疆之休使我子孙世世永保之矣】
　　无封靡于尔邦维王其崇之念兹戎功继序其皇之集传封靡之义未详或曰封专利以自封殖也靡汰侈也【朱氏公迁曰取之有制则不封用之有节则不靡】崇尊尚也戎大皇大也○言汝能无封靡于汝邦则王当尊汝【王氏安石曰戒之以无封以专利无靡以伤财则王之所崇也】又念汝有此助祭锡福之大功则使汝之子孙继序而益大之也【孔氏颖达曰释诂云叙绪也继父祖之绪也○唐氏汝谔曰皇之只世继侯封国势日益昌大不作加地进律説】
　　集説【辅氏广曰先言无封靡于尔邦维王其崇之者盖诸侯必无自封殖侈汰害于其国故王得以尊崇之而后念功之不忘而使尔子孙得以继序而益大之不然则有害于国而自絶于天天子不得而私庇之也○蒋氏悌生曰今我既蒙其功而使我之子孙世世保守而勿失矣我其可不使辟公之子孙亦世世保守而益大其业乎必也克俭于家谨尔侯度无厉民以自奉宜节用而爱人夫然后为天子所尊崇而继序益大其业也始也归美于诸侯而思我之子孙保守于不穷终也致戒于诸侯而欲诸侯之子孙亦保守于永久成周之天子诸侯交相亲爱之情至矣○朱氏善曰无封靡所以致其戒也崇之皇之所以厚其报也此所以为忠厚之至也○陈氏际防曰念其助祭之劳遂欲其世世子孙与周相始终而益昌大特戒其封靡盖驾驭之权亦隠隠寓焉】
　　附录【严氏粲曰言相与平定之者尔诸侯之力也其相与扶持之者尤有望于尔诸侯也尔于尔之国无封殖无侈靡当维王室之是尊也念屏翰之大功其继序之者益思増益而皇大之世世相承无替前功也○何氏楷曰徐云我念尔辟公夹辅先王用武功平定天下以有今日自今以后凡汝之子孙继汝为诸侯者其亦能张皇威武以消四方觊觎不轨之心而壮王室之势不徒保守其爵土而已是则我之所深致望者也】
　　无竞维人四方其训之不显维德百辟其刑之于【音乌】乎【音呼】前王不忘
　　集传又言莫强于人莫显于德先王之德所以人不能忘者用此道也【孔氏颖达曰文王武王也】此戒饬而劝勉之也中庸引不显维德百辟其刑之而曰故君子笃恭而天下平大学引于乎前王不忘而曰君子贤其贤而亲其亲小人乐其乐而利其利此以没世不忘也集説【朱氏善曰莫强于人能尽人道则四方其训之矣莫显于徳能显明其徳则百辟其刑之矣道者天下所共由徳者人心所同得故施诸当世而人心无不服传诸后世而人心不能忘先王既以此道徳而感人心则后人当以此道徳而事先王使助祭之诸侯而皆惟先王之是法则人道无不尽徳行无不显而国内之民莫不是训而是从矣其子孙岂不能与王者之子孙相保守于无穷乎上言子孙保之继序皇之故此言道徳乃告以所以致此之由也○唐氏汝谔曰前王所以不忘正为道徳能维系人心也当奉祭时就将人心思慕前王来作证使其惕然有感动处】
　　附录【郑氏康成曰无彊乎维得贤人也得贤人则国家彊矣○王氏安石曰无竞维人四方其训之者戒之以用人也不显维徳百辟其刑之者戒之以务徳也于乎前王不忘者言如上所云则前王所念而不释也○范氏处义曰能用人则彊四方无不从其令能务徳则显百辟无不法其行此之谓永保勿失之道】
　　总论【欧阳氏修曰诗人述成王初见于庙诸侯来助祭既祭而君臣受福自相敕戒之辞也】烈文一章十三句
　　集传此篇以公疆两韵相叶未审当从何读意亦可互用也【刘氏瑾曰第一句与第六第七句相叶第三句与第五第八第十三句相叶亦隔互叶韵也】
　　【案序烈文成王即政诸侯助祭也孔颖达解之曰成王即政诸侯助祭之乐也谓周公居摄七年致政成王成王乃祭祖考戒诸侯集传以为此祭于宗庙而献助祭诸侯之乐歌不专属成王槩言诸侯助祭锡兹祉福又以念兹戎功为助祭锡福之大功其归美诸侯者至矣先儒以为福祉锡自文王武王戎功为孟津诸侯与前王共定天下之大功夫辟公助祭诚敬以格神而降福似只可美显相之肃雝而祭主受胙必归之祖考在天之佑所以先儒以为文王武王之锡而诸侯助成之其义为更完矣至助祭锡福诸侯不可为无功然当洛邑初成之年与祭之诸侯大抵皆与前王定天下者也则戎功为念其开国底定之勲意似宏博耳故附羣儒之説以俟考焉至末章即于庙中叹美前王以感发诸侯疏义与集传本一揆也】
　　天作高山大【音泰】王荒之彼作矣文王康之彼岨矣岐【沈括曰后汉书西南夷传作彼岨者岐今案彼书岨但作徂而引韩诗薛君章句亦但训为徃独矣字正作者如沈氏説然其注末复云岐虽阻僻则似又有岨意韩子亦云彼岐有岨疑或别有所据故今从之而定读岐字絶句】有夷之行【叶户郎反】子孙保之
　　集传赋也高山谓岐山也荒治【辅氏广曰治荒谓之荒犹治乱谓之乱也】康安也岨险僻之意也夷平行路也○此祭大王之诗【朱氏公迁曰诗意首尾主岐山言之故知为祀大王之诗也】言天作岐山而大王始治之【廖氏刚曰大王有胥宇筑室之勤左右疆理之功故曰荒之】大王旣作而文王又安之【王氏志长曰文王康之孟子所谓治岐之政备之矣】于是彼险僻之岐山人归者众而有平易之道路子孙当世世保守而不失也【徐氏凤彩曰王业艰难根本之地不可忘也】
　　集説【辅氏广曰髙山大川皆天造地设也故曰天作大王始荒之而亦曰彼作矣者推大王与天同功也祖先所以经理其始计安其后者既已甚艰勤矣则子孙固宜世世保之而不失也○叚氏昌武曰刘氏曰其始作之固自乎天其终保之亦系乎人○朱氏公迁曰天作岐山可为兴王之地大王承天而创业文王继世而成功治险为夷如此其难可不世世保守之乎】
　　总论【黄氏櫄曰迁岐之役诗人曰帝省其山曰帝迁明徳曰帝作邦作对而此诗又曰天作髙山大王荒之夫大王之迁非得已也而诗人必以天言之其意似以为岐可兴周而天因使大王之都岐也然其一篇之意则在于大王之荒文王之康子孙之保而不独归之天也大王迁岐从之者如归市文王徽柔懿恭以保民不遑暇食以和民人心愈固而天命愈不可易成王以为积于前者如此其至继于后者其敢有忽心哉曰子孙保之归其功于前人勉其效于后世是岂独归于天而已乎】
　　附录【序天作祀先王先公也○孔氏颖达曰天作诗者祀先王先公之乐歌也谓周公成王之时祭祀先王先公诗人以今太平是先祖之力故因此祭述其事而作歌焉祀先王先公谓四时之祭时祭所及惟亲庙与大祖成王时祭当自大王以下上及后稷一人而已言先公者唯斥后稷经之所陈唯有先王之事而序并言先公者以诗人因于祭祀而作此歌近举王迹所起其辞不及后稷序以祭时实祭后稷故其言及之○贾氏公彦曰天作诗是祫之祭祀在后稷庙中○苏氏辙曰周之初时祀犹及先公○李氏樗曰天保曰禴祀烝尝于公先王乃四时之祭也四时之祭及于先公天保之诗先言公而后言王者先后之序也此先言王者盖王迹之所自起故序先言先王也○郝氏敬曰朱子但谓祀大王不兼文王以其闲遗王季也然诗并颂二王安得烛为祀大王乎既祀大王文王又安得遗后稷与王季乎序説是也】
　　【案天作之诗序以为祀先王先公孔颖逹曰谓四时之祭也诗之所陈只有大王文王而时祭则有先王先公故序并及之朱子只以为祭大王诗而不及文王者意以并祭王季颂其子不颂其父与祭其闲非所安也揆之于理固为甚正然诗中有大王与文王则亦难断其为不祭文王矣且舍时祫之外惟有大祫以此诗拟之亦非其伦今观经文独归重大王文王者殆以太王迁岐为王业之基文王治岐为王业之盛光前裕后二君为大既以天作名篇播诸庙乐美有专属无取徧扬祖烈耳诗意或然也况从古序则増诗中所无之先公从集传则又偏遗诗中所有之文王而粤稽秦汉以上简篇残缺无文可证则序説犹为近古故姑存之】
　　天作一章七句
　　集説【严氏粲曰成功告神之颂多言子孙当保守之意盖子孙能保守则可以慰祖宗之心也○朱氏倬曰天作祭大王之诗又兼言文王大武祭武王而益言文王盖祭父而并及其子者所以表其有后也祭子而及其父者所以表其有自也】
　　昊天有成命二后受之成王不敢康夙夜基命宥密于【音乌】缉熙单厥心肆其靖之
　　集传赋也二后文武也成王名诵武王之子也【问昊天有成命诗成王不敢康诗传皆断以为成王诵某问下武言成王之孚如何朱子曰这个且只得做武王説○刘氏瑾曰朱子于下武诗成王二字则辨先儒之误而谓非王诵之諡于此诗成王字则正先儒之误而以为諡名固各有当也】基积累于下以承借乎上者也宥宏深也密静密也【何氏楷曰宥説文云寛也密当依新书作谧説文云静语也一曰无声也礼仲尼燕居篇孔子曰夙夜基命宥密无声之乐也今案密通为谧乃无声之义】于叹辞靖安也○此诗多道成王之德疑祀成王之诗也言天祚周以天下既有定命而文武受之矣成王继之又能不敢康寜而其夙夜积德以承借天命者又宏深而静密是能继续光明文武之业而尽其心【张氏彩曰成王之缉熈与文祖亦当有闲成王之缉熈乃是常自提醒书所谓只勤于徳夙夜不怠嗣守文武大训无敢昏渝者是已】故今能安靖天下而保其所受之命也国语叔向引此诗而言曰是道成王之德也成王能明文昭定武烈者也以此证之则其爲祀成王之诗无疑矣【濮氏一之曰朱文公采欧公时世论以斥序之非而独表章国语説断其无可疑今观基命定命之语意与洛诰合其为颂成王审矣何必委曲谓文武成此王业乎】
　　集説【辅氏广曰不敢康戒谨恐惧也不宏则体不尽不深则见不彻不静则不能到冲漠无眹处不密则不能到万象森具处宏深阳之徳也静密隂之徳也合是二徳则能承借乎天之命我者矣夙夜者无闲断也能夙夜基命宥密则能继续光明文武之业而尽其心才有闲断则文武之业便有蔽昧处而已之心亦不能尽矣天命也文武之业也已之心也天下之安也皆是一统底事○朱氏善曰不敢康以心言宥密以徳言以不敢康寜之心成宏深静密之徳以宏深静密之徳成继续光明之业则所以基上天之命者在是所以继先王之业者在是而皆不外乎此心故又以单厥心终焉今日所以能安靖天下而保其所受之命者是成王之赐也】
　　总论【徐氏凤彩曰成命谓不易之命也周家天命所归歴千有余年而不易故曰成命文武受命与天下更始成王基命与天下休息所以终文武之功】
　　昊天有成命一章七句
　　集传此康王以后之诗【问康王如何无诗朱子曰昊天有成命之类便是康王诗而今却要解那成王做成王业费尽气力要解从那王业上去不知怎生地】附录【序昊天有成命郊祀天地也○郑氏康成曰有成命者言周自后稷之生而已有王命也文王武王受其业成此王功不敢自安逸早夜始顺天命行寛仁安静之政以定天下○孔氏颖达曰诗郊祀天地之乐歌也天地神祗佑助周室文武受其灵命王有天下诗人见其郊祀思此二王能受天之命勤行道徳故述之而为此歌焉经之所陈皆言文武施行道徳抚民不倦之事也○此经不言地序云地者作者因祭天地而为此歌王者之有天下乃是天地同助言天可以兼地故辞不及地序知其因此二祭而作故具言之○此诗作在成王之初不得称成之諡所言成王有渉成王之嫌韦昭云谓文武修已自勤成其王功非谓周成王身也郑贾唐説皆然是时人有疑是成王身者故辨之也○杜氏佑曰周制禋祀毕献之后天子舞六代之乐若感帝及迎气即天子舞当代之乐其乐章用昊天有成命也古制天子亲在舞位○苏氏辙曰此诗有成王不敢康而执竞有不显成康世或以为此言成王诵康王钊也然则周颂有康王子孙之诗矣周公制礼礼之所及乐必从之乐之所及诗必从之故颂之施于礼乐者备矣后世无容易之且诗曰成王不敢康夙夜基命宥密又曰自彼成康奄有四方成王非基命之君而周之奄有四方非自成康始也】
　　【案昊天有成命诗自古序以至汉唐诸儒皆以为郊祀天地之乐歌文武受天命成其为王业其诗作在周公成王之世宋诸儒亦遵其説惟欧阳修以昊天有成命之成王执竞之成康噫嘻之成王谓成王诵康王钊也朱子初亦从毛郑之诂后定集传援国语从欧説以为祭成王之诗盖依经为解辞无纡曲当为正説矣然后儒遵之者固众而竖议以申序説者亦不少其意谓周公制礼作乐颂之用于郊庙为大孔子删诗雅颂得所既以颂为周公所作不应有康昭以后之诗若康昭之诗次于我将时迈及思文大武之前似非得所且禋祀大典文公何得无诗一疑也国语叔向引诗朱子作成王诵解亦可然国语载穆叔聘晋乐及鹿鸣而后拜晋侯使人问焉对曰先乐金奏肆夏繁遏渠天子所以飨元侯也故不敢拜吕叔玉云樊遏执竞也朱子取吕説载于集传若从国语叔向之告以昊天章为康王之诗则国语穆叔之对称执竞为先王飨元侯所用又不可为昭王以后诗矣二疑也然要皆未识朱子虚公之心耳颂首集传云周颂三十一篇多周公所定则即郑笺据周礼以诠诗之説也又云亦或有成王以后之诗夫据经文以解诗而犹曰或曰疑者朱子何尝蔑视古昔哉宋黄震曰古注晦庵凡二説在学者详之是矣】
　　我将我享维羊维牛维天其右【叶音由】之
　　集传赋也将奉享献右尊也神坐东向在馔之右所以尊之也【问所解右字与旧説不同朱子曰周礼有享右祭祀之文如诗中此例亦多如既右烈考亦右文母之类如我将所云作保佑更难方説维羊维牛如何便説保佑到伊嘏文王既右享之也説未得佑助之右○刘氏瑾曰古人以右为尊如云位在其右尤出其右故右有尊义○朱氏公迁曰明堂之位帝居中文王居西南主皆西坐东向东左西右则馔在左而神在右矣】○此宗祀文王于明堂以配上帝之乐歌【廖氏刚曰明堂王者之堂也方其朝觐则以防诸侯周公朝诸侯于明堂天子负斧扆而立是也方其祭祀则以享上帝宗祀文王于明堂以配上帝是也王者方以人道交应物之帝则虽即人所居而享之可也况祖考之亲者乎○范氏处义曰明堂之制始于黄帝之合宫有虞谓之总章夏谓之世室商谓之重屋周谓之明堂以为听政之所耳祀文王于此则周公为之也】言奉其牛羊以享上帝而曰天庶其降而在此牛羊之右乎盖不敢必也【张子曰维天其右之不必飨之○刘氏瑾曰天比文王为尊以尊事之故不敢必天之飨而以其字言之○王氏志长曰案彭山季氏云周礼羊人曰积共羊牲谓积柴祭天则用羊实柴也先柴而后献故维羊文在维牛之上将者奉羊以共柴飨者献牛以共祀理或然欤】
　　集説【孔氏颖达曰谓祭五帝于明堂以文王配而祀之诗人因其配祭述其事而为此歌焉即孝经所谓宗祀文王于明堂以配上帝是也文王之配明堂其祀非一此言祀文王于明堂谓大飨五帝于明堂也○明堂之祀凡听朔必以特牲告其帝及神配以文王武王是告朔之在明堂其祭止用特牛四时迎气于四郊祭帝还于明堂亦如之但迎气于郊已有祭祀其盛在于郊明堂之祭不过与告朔同也则迎气之还明亦用特牲矣此之维羊维牛祭之大礼是大飨也○吕氏祖谦曰明堂记上帝而文王配焉故先言祀天而次言祀文王此言祀天也后言祀文王也】
　　仪式刑文王之典日靖四方伊嘏【古雅反】文王既右飨【叶虚良反】之
　　集传仪式刑皆法也【严氏粲曰累言之者谓法之不已也】嘏锡福也【孔氏颖达曰特牲少牢皆载祀以神辞嘏主人与之以福】○言我仪式刑文王之典以靖天下则此能锡福之文王既降而在此之右以享我祭若有以见其必然矣【辅氏广曰亦洋洋乎如在其上如在其左右之意○刘氏瑾曰文王比天帝为亲以亲望之故知文王之必飨我祭而以既字言之】
　　集説【朱氏公迁曰仪式刑者取法于文王不一而足也日靖四方者安靖四方之志无日而或忘也此不特以右飨期之而且先以锡福望之矣是则亲之之甚也故用既字对上文其字以见事帝事亲之别○朱氏善曰承上文而言虽不敢必于天而实可必于文王文王之典安靖天下之典也我惟于文王之典仪式刑焉以之而日安靖乎四方则所以感格之者有其素矣今而将是羊牛则此能锡福之文王岂不降而右飨我乎】
　　我其夙夜畏天之威于时保之
　　集传又言天与文王既皆右飨我矣则我其敢不夙夜畏天之威以保天与文王所以降鉴之意乎【郑氏康成曰早夜敬天于是得安文王之道○朱子曰夙夜畏天之威然后天命可以长保矣】
　　集説【李氏樗曰虽曰享吾之祭亦岂可自满哉故当夙兴夜寐亹亹怵惕畏天之威○辅氏广曰我其夙夜畏天之威则仪式刑文王者益至而安靖四方者益久此其所以能保天与文王降鉴之意也○姚氏舜牧曰小心翼翼昭事上帝文王之心也畏天之威于时保之则存文王之心矣存文王之心则可常保上帝降鉴之心此是颂者之本防】
　　总论【范氏处义曰既以文王配故其所告之辞惟文王之是頼已则加畏敬焉既以推尊文王亦以自勉非周公不能为此诗也】
　　我将一章十句
　　集传程子曰万物本乎天人本乎祖故冬至祭天而以祖配之以冬至气之始也万物成形于帝而人成形于父故季秋享帝而以父配之以季秋成物之时也【郝氏敬曰郊天报始享帝报成郊配后稷始于祖之义明堂配文王成于父之义也】陈氏曰古者祭天于圜【与圆同】丘埽地而行事器用陶匏牲用犊其礼极简圣人之意以爲未足以尽其意之委曲故于季秋之月有大享之礼焉天即帝也郊而曰天所以尊之也故以后稷配焉后稷逺矣配稷于郊亦以尊稷也明堂而曰帝所以亲之也以文王配焉文王亲也配文王于明堂亦以亲文王也尊尊而亲亲周道备矣【曹氏粹中曰以天道事之则藁秸以为席陶匏以为器茧栗之牲埽地而祭所以尊之也以帝道事之则牛羊以为牲簠簋以为器鼎爼之实其荐用熟所以亲之也】然则郊者古礼而明堂者周制也周公以义起之也【濮氏一之曰文王之祀既不敢同后稷于郊又无屈天神于宗庙之理故特尊其祀于明堂也斯其为曲尽矣】东莱吕氏曰于天维庶其飨之不敢加一辞焉于文王则言仪式其典日靖四方天不待赞法文王所以法天也卒章惟言畏天之威而不及文王者统于尊也畏天所以畏文王也天与文王一也
　　集説【朱子语类问帝即是天天即是帝却分祭何也曰为坛而祭故谓之天祭于屋下而以神只祭之故谓之帝○后稷生于姜嫄以上更推不去故配天须以稷然上帝即天也聚天之神而言之则曰上帝此武王祀文王推父以配上帝者配帝须以父也○问我将乃祀文王于明堂之乐章诗传以谓物成形于帝人成形于父故季秋祀帝于明堂而以父配之取其成物之时也此乃周公以义起之非古礼也不知周公以后将以文王配耶以时王之父配耶曰诸儒正持此二义至今不决看来只得以文王配且周公所制之礼不知在武王之时在成王之时若在成王则文王乃其祖也亦自可见又问继周者如何曰只得以有功徳之祖配之○昔者周公宗祀文王于明堂乃不言武王者以礼乐出于周公制作故以作礼乐者言之○何氏楷曰胡致堂云文王已有庙矣以季秋享帝而奉文王配焉不可于七庙中独举大礼于一庙故迎主致之明堂以配帝也祭帝必于明堂者帝出震而宰万物犹向明而治天下也武王即位追王文王周公制礼推本王功故以文王配帝而祀于明堂此义类也】
　　时迈其邦昊天其子之
　　集传赋也迈行也邦诸侯之国也周制十有二年王巡守殷国柴望祭告诸侯毕朝【周礼大行人十有二嵗王巡守殷国注云殷犹众也○书周官六年五服一朝又六年王乃时巡诸侯各朝于方岳○蔡氏沈曰柴燔柴以祀天也望望秩以祀山川也五岳四渎之属望而祭之故曰望○刘氏瑾曰胡氏曰望祭各设于巡守之方其位茅以辨之而植表于中周礼所谓旁招以茅晋语所谓置茅蕝设表望是也】○此巡守而朝会祭告之乐歌也【孔氏颖达曰武王既定天下而巡行其守土诸侯至于方岳之下乃作告至之祭为柴望之礼周公述其事而为此歌焉○刘氏瑾曰此虽武王初定天下而巡守所作之歌其后王之巡守者因而皆用之欤】言我之以时巡行诸侯也天其子我乎哉盖不敢必也【严氏粲曰有天下曰天子子之谓以周继夏商也○胡氏一桂曰徐氏曰子之者亲而爱之○刘氏瑾曰所谓不敢必者亦以其字言之盖初为疑辞也下文言允王维后允王保之者则终之以决辞也】
　　集説【孔氏颖逹曰天子封建诸侯以为邦国令之为王者守土天子以时徃行其邦国至于其方岳之下为此告祭故有柴望之事也为此巡守之礼者以诸侯为王者守土专制一国告从令行而王者垂帷端拱深居髙视一日二日庶事万几耳目不逹于逺方神明不照于幽僻或将强以陵弱恃众以侵寡拥遏王命寃不上闻而使逺道细民受枉圣世圣王知其如是故制为此礼时自巡之○廖氏刚曰谓之迈者言其行之逺而不遽也时迈则春而东夏而南秋而西冬而北不疏以弛事不数以扰民上以顺天之道下以从人之欲而已周行不怠天道也夫能体斯道以有为于天下得不为天所子乎以其足以继天故也○吕氏祖谦曰人之宗子主一家者也天之子主天下者也时迈其邦人神莫不受职则昊天其子之可知矣○刘氏瑾曰此二句总言巡守之事以发端也○朱氏公迁曰巡守之礼所以浃和神人而尽天子之职也是以有望于天之子我必以时者事天之至不敢必者畏天之至】
　　实右序有周薄言震之莫不震叠懐柔百神及河乔岳允王维后
　　集传右尊序次【黄氏一正曰右者尊于诸侯之上序者次于帝王之统明其实为天所子也○陈氏际泰曰周当天命初受受于唐虞夏商之统五帝迭生子孙更王天下其尊之也盖以序焉】震动叠惧懐来柔安允信也○既而曰天实右序有周矣是以使我薄言震之【孔氏颖逹曰薄是初始之义○徐氏凤彩曰薄言震之言不专尚威严也】而四方诸侯莫不震惧又能懐柔百神【曹氏粹中曰祭法云有天下者祭百神故巡守所至百神皆祭焉】以至于河之深广岳之崇髙而莫不感格则是信乎周王之为天下君矣【李氏樗曰人神各得其所信乎王能尽为君之道也】
　　集説【孔氏颖达曰笺云甫动之以威则莫不动惧而服畏谓不但为天所爱复为人所畏也武王伐纣之后天下即服至于巡守始言莫不服者以王者之为巡守虑有不服之处故美其无不服耳巡守之行得有动威之意谓王巡守若会同司马起师合军以从所以威天下行其政也百神者谓天与山川之神神以王为主祭之则安允王维后总上事而叹之云信哉武王之徳宜为君也○廖氏刚曰王者所为与天合徳威政所加孰敢不震动叠息效顺而图新者乎盖巡守之际有所谓削地黜爵君流君讨之事是以言也河之善溢于地岳之峻极于天其神为难懐柔而言及之则山川莫不宁可知矣是信能成天使之传序之意也○严氏粲曰初得天下而人神受职此非人之所能为也天实右序之也○刘氏瑾曰此一节言巡守而祭告百神之事也○何氏楷曰蔡汝楠云诸侯所懐也而曰震叠仁义之尽也百神所钦也而曰懐柔和敬所生也】
　　明昭有周式序在位载戢【侧立反】干戈载櫜【古刀反】弓矢我求懿德肆于时夏【户雅反】允王保之
　　集传戢聚櫜韬【孔氏颖达曰櫜弓衣一名韬故纳弓于衣谓韬弓】肆陈也夏中国也○又言明昭乎我周也既以庆让黜陟之典式序在位之诸侯【李氏樗曰孟子载巡守之事入其疆而庆让行王制言不顺不敬有黜地削爵之罚有功徳于民者有加地进律之赏凡此皆所以按诸侯之功罪而升黜之所谓式序在位也○袁氏炜曰考其典章之合否曰式次其功罪之差等曰序】又收敛其干戈弓矢而益求懿美之德以布陈于中国则信乎王之能保天命也【李氏樗曰武王取天下必求文徳以施中国则可以保天下也○季氏本曰敛武事而修文徳保天命之本也故曰允王保之】或曰此诗即所谓肆夏以其有肆于时夏之语而命之也
　　集説【郑氏康成曰王巡守而天下咸服兵不复用此又见震叠之效也○廖氏刚曰天则右序神则懐柔君则明昭臣则式序夫然则安所用于兵革哉敷求哲人以与之共图亿万斯年而已○辅氏广曰懿徳文徳也此与诸侯相期以文徳治乎诸夏而无或相寻于干戈弓矢之中也所谓偃武修文者是也虽诘尔戎兵张皇六师设司马以教阅自有不可废者而与诸侯相期之志则固不在此也○刘氏瑾曰此一节则言巡守朝会黜陟之事也○邹氏泉曰式序在位是以政而肃天下君道也载戢四句是以教而化天下师道也赏罚者天子之大权教化者天下之大务而能兼举之则上天作之君师之意以慰信乎周王之能保天命而昊天之子我为有常矣】
　　总论【朱氏善曰实右序有周所以见天眷之隆也故使之治人而人无不治使之事神而神无不懐益有以见其尽君道之可信明昭有周所以见王道之大也惟王道之大故庆譲黜陟而刑赏行偃武修文而好尚定益有以见其保天命之可信】
　　时迈一章十五句
　　集传春秋传曰昔武王克商作颂曰载戢干戈而外传又以为周文公之颂则此诗乃武王之世周公所作也【陈氏鹏飞曰武王凯歌方终而有方岳之行观此诗是告方岳以革命之事因其时而震服诸侯故其诗与他庙乐不同】外传又曰金奏肆夏樊遏渠天子以飨元侯也【郑氏康成曰金奏击金以为奏乐之节金谓钟及镈】韦昭注云肆夏一名樊韶夏一名遏纳夏一名渠即周礼九夏之三也吕叔玉云肆夏时迈也樊遏执竞也渠思文也【周礼钟师凡乐事以钟鼔奏九夏王夏肆夏昭夏纳夏章夏齐夏族夏祴夏骜夏○郑氐康成曰杜子春云王出入奏王夏尸出入奏肆夏牲出入奏昭夏四方宾来奏纳夏臣有功奏章夏夫人祭奏齐夏族人侍奏族夏客醉而出奏陔夏公出入奏骜夏吕叔玉云肆夏繁遏渠皆周颂也肆遂也夏大也言遂于大位谓王位也繁多也遏止也言福禄止于周之多也渠大也言以后稷配天王道之大也○九夏皆诗篇名颂之族类也此歌之大者载在乐章乐崩亦从而亡是以颂不能具○顔氏逹龙曰韦昭之説与吕叔玉虽不同而时迈执竞思文即三夏之异名也】
　　集説【廖氏刚曰皆巡守之诗或言时迈或言般者迈逺行也孟子所谓逰也般乐也孟子所谓豫也一逰一豫此周之先王所以为诸侯也时迈告至之诗也故言柴望以皇天后土为主般过而祭之诗也故言祀四岳河海以名山大川为主亦互相备也○黄氏櫄曰时迈之作见武王所以得天下所以保天下者皆无愧也武王巡守之事诗有时迈书有武城时迈告祭之乐章也武城识其政事以示天下来世也庚戌柴望大告武城此告祭懐柔之实也昭我周王天休震动此莫不震叠之实也庶邦冢君暨百工受命于周此式序在位之实也偃武修文归马放牛此非戢櫜之意乎建官位事重民五教惇信明义崇徳报功此非懿徳以保之乎】
　　执竞武王无竞维烈不显成康上帝是皇
　　集传赋也此祭武王成王康王之诗竞强也言武王持其自强不息之心【何氏楷曰执竞以徳之刚言敬胜怠义胜欲纯守此心如执持而不失者然】故其功烈之盛天下莫得而竞【何氏楷曰无竞维烈以兴王之功业言烈本火猛之义功之光且盛者亦以烈名之】岂不显哉成王康王之德亦上帝之所君也
　　集説【李氏樗曰易曰天行健君子以自强不息天位乎上隂阳日月迭运推移以其健故也人君法天亦当自强然后可以成功武王能于自强之心执而勿失造次颠沛未尝敢舍则其功烈所以莫强也其曰无竞维烈盖言执竞之效如此○辅氏广曰武王能持自强之心而不息故天下莫能强于功烈之盛此盖内外之符也○黄氏佐曰成之不显如日就月将学有缉熈于光明夙夜基命宥密夙夜敬止等是康之不显如眇眇予末小子其能而乱四方以敬忌天威等皆是人皆曰守成之主徳未必显继体之君命非出于天故诗人特言成康有不显之徳亦上帝之所君也】
　　附录【毛氏苌曰无竞竞也烈业也不显乎其成大功而安之也○郑氏康成曰竞强也能持强道者维有武王耳不强乎其克商之功业言其强也不显乎其安祖考之道言其又显也○孔氏颖逹曰释诂文曰康安故云成大功而安之武王既伐纣是成大功安祖考○苏氏辙曰武王持其强心为而不舍故天下莫能与之竞遂成其王业而安之为天下之所君】
　　自彼成康奄有四方斤斤【纪觐反】其明【叶谟郎反】
　　集传斤斤明之察也言成康之德明着如此也【钱氏天锡曰武王克商而会朝清明至于成康制礼作乐纪纲明备纎悉必到故曰斤斤】
　　集説【朱氏公迁曰此则指其不显之实也继明以照四方如此于先王何愧乎功徳足相配则祭祀所相配矣○姚氏舜牧曰君徳只是个刚与明武王持自强之心成大功烈天下莫与为竞成康继世而亦持此心便不为物欲所蔽而可以照临四方故既称不显成康而又称斤斤其明】
　　附录【苏氏辙曰周之兴也逺矣至于武王成而安之然后能奄有四方使其明无所不至】
　　钟鼓喤喤【华彭反叶胡光反】磬筦【音管】将将【七羊反】降福穰穰【如羊反】集传喤喤和也将将集也【孔氏颖逹曰喤喤将将俱是声也故言和与集谓与诸声相和与诸乐合集也】穰穰多也【孔氏颖逹曰释训云穰穰福也某氏引此诗明穰穰是福丰之貌也】言今作乐以祭而受福也
　　集説【孔氏颖达曰作钟鼓之乐其声和乐喤喤然奏磬筦之音其声合集锵锵然合于礼度当于神明故神下与之福众多而穣穣然】
　　降福简简威仪反反旣醉旣饱福禄来反
　　集传简简大也【李氏巡曰简简降福之大也】反反谨重也【孔氏颖逹曰传言反反难者谓顺理闲习自重难也】反覆也言受福之多而愈益谨重是以既醉既饱而福禄之来反覆而不厌也
　　集説【郑氏康成曰君臣醉饱礼无违者以重得福禄也○孔氏颖逹曰祭末旅酬下及羣臣故有醉饱之义即既醉所云醉酒饱徳是也此时祭之末节人多倦而违礼故美其礼无违者以重得福禄即经之来反也○李氏樗曰既醉既饱盖祭终而饮福耳上言祭时乐备而和故神降之福此言祭终而饮威仪备具此福禄所以反覆日至而未艾也○朱氏公迁曰乐者格神之具神来格则降之福矣敬者受福之本敬以受福则福之降又无穷也】
　　总论【邹氏泉曰全诗上二节是颂三后功徳之盛下二节言今日奉祭获福之隆】
　　执竞一章十四句
　　集传此昭王以后之诗国语説见前篇【朱氏公迁曰祭三王无其例然武王有世室则必有专祭矣岂昭王以后祭武世室而配以成康欤】附录【李氏樗曰欧阳公曰昊天有成命曰成王不敢康夙夜基命宥密则成王者成王也当是康王已后之诗而毛郑之説以颂皆是成王时作遂以成王为成此王功不敢康执竞之诗曰自彼成康奄有四方则成康者乃成王康王也当是昭王已后之诗而毛氏以为成大功而安之郑氏以为成安祖考之道观毛郑之説虽不如欧阳之简直然观诸诗亦有窒碍者成王之时但持盈守成而已不可以为基命也今曰基命则非持盈守成也执竞之祀武王如果是成康则是祀武王之诗其言成康之文如此其屡言武王无几矣岂古人祀先祖之意乎不当以成王康王为説书曰成王畏相又曰惟助成王徳书之所言不是周之成王矣○郝氏敬曰祀成康则此诗作于康王以后周之礼乐定自周公是篇所谓遏即韶夏者也礼牲出入奏韶夏天子以遏飨元侯康王以后昭穆之季未闻有继周公作礼乐者矣即有新声岂可以配九夏乎云成康者武王成功康定天下犹酒诰言成王大诰言宁王云尔凡诗书言武成康宁多颂武王而王诵王钊率祖考以为諡耳岂凡言成康者即为二王乎】
　　【案朱子初注执竞诗曰武王持其自强不息之心故其功烈之盛天下莫得而竞此其所以成大功而安之见于吕祖谦读诗记中则亦毛苌之説也后从欧阳修之説而定集传始辟毛郑然吕叔玉指执竞为樊遏韦昭以遏为韶夏而朱子不辨其非且仍采其説盖以传之自古无以证其必不然故附旧説以资博览云】
　　思文后稷克配彼天立我烝民莫匪尔极贻我来牟帝命率育【叶曰逼反】无此疆尔界【叶讫力反】陈常于时夏
　　集传赋也思语词文言有文德也【范氏处义曰古人以文为徳之盛如书称尧曰钦明文思称舜曰濬哲文明也○邹氏泉曰思文裁成辅相开物成务正经天纬地之文也】立粒通极至也德之至也贻遗也来小麦牟大麦也【刘氏瑾曰本草曰小麦味甘大麦味咸为五谷长注大麦今稞麦一名麰麦形似小麦皮厚故谓大麦】率徧育养也○言后稷之德眞可配天【刘氏瑾曰谓之克配如文王之克明徳也】盖使我烝民得以粒食者莫非其德之至也且其贻我民以来牟之种乃上帝之命以此徧养下民者【叚氏昌武曰诗言来牟者二盖麦者五谷成熟之最先一歳丰稔之占又正阙乏之时故养民者以此为善也○唐氏汝谔曰管子曰夏至而麦熟谷之始也】是以无有逺近彼此之殊而得以陈其君臣父子之常道于中国也【陈氏鹏飞曰遂使常道得陈于中国所谓富而后教之也○李氏公凯曰富而后教此所以裨天地不及之功而其能与天一欤】或曰此诗即所谓纳夏者亦以其有时夏之语而命之也
　　集説【李氏樗曰稼穑之事其来尚矣但以为洪水之害民苦于昏垫犹未暇为至后稷教民稼穑利及于民而始有嘉种故诗人推美之以为天诱其如亲贻之以嘉种者也○后稷教民稼穑但飬之而已未及教之也如舜命契敬敷五教在寛则教之者乃契之事也思文之诗惟美后稷乃以陈常于时夏言者盖民无常产因无常心放僻邪侈无不为己仓廪实而知礼义府库充而知荣辱使当洪水之后后稷不能教民以稼穯则天下之民必无常产矣既无常产则何常心之有惟其教民稼穑此其所以陈当于时夏也○范氏处义曰周公论后稷之飬民特取于来牟者何哉是二物者种于稼穑之后熟于稼穑之先能补斯民之艰食者莫急于此是以圣人重之曰此出于天命也○邹氏泉曰民生既植则民行可兴故尽中国之地皆得以施其教也飬民者稷之功得以教民者亦稷之功其与天生成覆帱之徳真可配矣徳足以配天则祭以配天谁曰不宜】
　　附录【毛氏苌曰极中也○孔氏颖逹曰昔尧遭洪水后稷播殖百谷存立我天下众民之命使众民无不于尔后稷得其中正言民頼后稷复其常性是后稷有大功矣○范氏处义曰后稷之徳在于天下者以教民稼穑为之本也凡尧舜之相授受所谓允执其中者即五典之所陈谓之常道者是也是中也人性之所固有故曰尔极所谓常性是也頼后稷教民稼穑使民无艰食然后能立于尔极而常道可行也故执中于上者尧舜也使烝民立于中以飬其常性者后稷之徳也○严氏粲曰中者民心所自有特因后稷有以飬之而勿丧耳民之中即后稷之中故曰莫匪尔极康衢所咏尔极洪范所谓汝极天保所谓尔德君牙所谓惟尔之中其意一也】
　　【案立我烝民郑笺立当作粒与尚书益稷篇烝民乃粒义同朱子集传从之当矣毛传极训中孔疏以为传不解立但毛无破字之理必其不与郑同宜为存立众民也后儒多有主是説者盖谓立我烝民立当如字时烝民阻饥教化不得施无以立人之道后稷播种民人率育而陈常时夏是立我烝民皆后稷之功也义亦可通】
　　总论【孔氏颖逹曰思文诗者后稷配天之乐歌也周公制礼推后稷以配帝祭于南郊既已祀之因述后稷之徳可以配天之意而为此歌焉经皆陈后稷有徳可以配天之事○李氏樗曰古之祭者必以其祖配之公羊宣公三年传曰郊则曷为必祭稷王者必以其祖配自内出者无匹不行自外至者无主不至则后稷所以配天盖所以尊祖也】
　　思文一章八句
　　集传国语説见时迈篇【孔氏颖逹曰国语云周文公之为颂曰思文后稷克配彼天是此篇周公所自歌与时迈同也】
　　集説【孔氏颖逹曰后稷之配南郊与文王之配明堂其义一也而此与我将序不同者我将主言文王飨其祭祀不説文王可以配上帝故云祀文王于明堂此篇主説后稷有徳可以配天不説后稷飨其祭祀故言后稷配天由经文有异故为序不同也○张氏所望曰后稷配天一事也生民述事故词详而文直思文颂徳故语简而旨深雅颂之体其不同如此】清庙之什十篇十章九十五句
　　周颂臣工之什四之二
　　嗟嗟臣工敬尔在公王厘【力之反】尔成来咨来茹【如预反】集传赋也嗟嗟重叹以深敕之也臣工羣臣百官也公公家也厘赐也成成法也茹度也○此戒农官之诗先言王有成法以赐女女当来咨度也【薛氏应旂曰厘尔是始置法以赐之非谓周以农事开国已有成法也○钱氏天锡曰成法具矣而其间土宜不同风气不一有许多调停纤悉处务要讲求之审度之而后可行不可视为具文也】
　　集説【辅氏广曰总敕羣臣百官使各敬其公家之事也盖周家当时毎事皆有成法布在天下况于后稷教民稼穑之事乎羣臣百官或有所不知故使之来咨来度也○徐氏凤彩曰戒农官而统饬臣工者国之重务在农臣下皆有兼责也修稼政简稼器因地利顺天时皆成法也我周自有邰肇基其法讲求最久王固有以赐尔臣工矣成法虽定而土宜岁时不齐当咨茹而后行此所谓敬也】
　　嗟嗟保介维莫【音慕】之春亦又何求如何新畬【音余】于【音乌】皇来牟将受厥明明昭上帝迄用康年命我众人庤【持耻反】乃钱【子浅反】镈【音博】奄观铚【珍栗反】艾【音刈】
　　集传保介见月令吕览其説不同然皆爲借田而言盖农官之副也【辅氏广曰保介助王耕借田者介有副意故以为农官之副】莫春斗柄建辰夏正之三月也畬三岁田也【朱氏谋防曰称新畬者田野之日辟也】于皇叹美之辞来牟麦也明上帝之明赐也言麦将熟也迄至也康年犹丰年也众人甸徒也庤具钱铫镈鉏皆田器也铚获禾短鎌也【孔氏颖逹曰説文云钱铫古田器世本云垂作铫宋仲子注云铫刈也然则铫刈物之器也説文云镈田器也释名云镈锄类也鏄廹地去草世本云垂作鎒吕氏春秋髙诱注云鎒芸苗也六寸所以入苗间镈鎒当是一器释名云铚获禾铁也管子云一农之事必有一铚一鎒一铫然后成农是三者皆田器○钱氏天锡曰钱以起土用于耕镈以去草用于芸铚以获禾用于谷】艾获也○此乃言所戒之事言三月则当治其新畬矣今如何哉然麦已将熟则可以受上帝之明赐而此明昭之上帝又将赐我新畬以丰年也于是命甸徒具农器以治其新畬而又将忽见其收成也【王氏安石曰治其事于前则收其功于后不可不勉也○李氏樗曰惟能庤乃钱镈乃能有铚艾之望也】
　　集説【范氏处义曰来牟当夏而熟莫春将熟之时故因言莫春而思来牟亦以莫春民间旧谷已尽新谷未殖所頼来牟以补民间之阙故尤为可美也○辅氏广曰维莫之春亦又何求戒之使及时而专务农事也如何新畬问所治之新畬今如何也新田则费工多故举新以该旧也命甸徒具农器者尽人事也奄观铚艾者徯天命也】
　　总论【辅氏广曰命他官皆无诗而特命农官则有诗者周人以农事开国故成王周公特作诗以戒敕之以重其事也○胡氏绍曾曰先王深知生民之仁起于菽粟故农事尝首天下之政周官一书三致意焉或以巡稼穑或以简稼器趣其耕耨辨其穜稑合耦以相助移用以相恤悬其法式行其秩叙又三岁大比以兴其治田之甿如兴士焉或诛或赏或兴或废及其朝巡庆则始于土地之辟罚则始于田野之荒故当时风之七月臣戒其君颂之臣工君戒其臣举不外此也】
　　附录【序臣工诸侯助祭遣于庙也○孔氏颖逹曰周公成王之时诸侯以礼春朝因助天子之祭事毕将归天子戒敕而遣之于庙诗人述其事而作此歌焉经陈戒诸侯之臣使助其公事又戒车右令及时勤农天子宾敬诸侯不敕其身戒其臣亦所以戒诸侯是其遣之事也此诸侯助祭是下土诸侯自外来也○月令説天子耕借之礼天子亲载耒耜措置之于参乗之人保介之与御者二人间君之车上止有御者与车右二人而已今言保介与御明保介即车右也诸侯耕借劝农则此人与之同车而置田器于其间尝见劝农之事故敕之也○李氏樗曰保介者在车之右农事实无与焉故知所谓嗟嗟臣工嗟嗟保介其实戒敕诸侯借以为言也○朱子曰郑氏据月令天子亲载耒耜措之于参保介之御闲以为车右衣甲持兵故曰保介案吕氏春秋亦有此文髙诱注云保介副也莫春在夏正为建辰之月在周正为建寅之月然先儒谓商周虽改正朔特以是月为岁首至于朝聘烝享犹用夏正祭用仲月则春祠宜在建卯之月祭毕遣之时春已向莫农事不可缓也○冯氏复京曰保介即戎右髙诱注云副也朱子増成其义曰农官之副然未见确然○郝氏敬曰戒农官何与于颂诸侯守土民事为先故于来朝助祭归而申饬王章稼穑其首务也周先公力农开国故告于庙以祖徳训之所以为颂】
　　【案序义以诸侯来朝因助天子之祭事毕将归天子戒敕而遣之于庙诗人述其事而作此歌也朱子初亦从序后改为戒农官之诗盖以经文止言农事耳后之儒者以为戒农官当列于雅何次于颂今既次于颂则序説不可偏废矣其论亦近理也若夫诠解经文总属重农之意笺疏集传原未两岐耳】臣工一章十五句
　　噫嘻成王旣昭假【音格】尔率时农夫播厥百谷骏发尔私终三十里亦服尔耕十千维耦【叶音拟】
　　集传赋也噫嘻亦叹辞也昭明假格也尔田官也时是骏大发耕也私私田也三十里万夫之地四旁有川内方三十三里有竒言三十里举成数也【郑氏康成曰周礼曰凡治野田夫间有遂十夫有沟百夫有洫千夫有浍万夫有川计此万夫之地方三十三里少半里也○孔氏颖逹曰一夫百亩方百歩积万夫方之是广长各百夫以百自乗是万也夫有百歩三夫为一里则百夫为三十三里余百歩即三分里之一为少半里是三十三里又少半里也○何氏楷曰三百歩为一里】耦二人竝耕也○此连上篇亦戒农官之辞昭假尔犹言格汝众庶盖成王始置田官而尝戒命之也尔当率是农夫播其百谷使之大发其私田皆服其耕事万人为耦而竝耕也盖耕本以二人为耦今合一川之众为言故云万人毕出并力齐心如合一耦也【胡氏一桂曰十千维耦者盖万夫合耦而耕实五千耦耳】此必乡遂之官司稼之属其职以万夫为界者沟洫用贡法无公田故皆谓之私【陈氏淳曰周制国中乡遂之地用贡法田不井授但为沟洫一夫受田百亩与同沟之人通力合作计亩均收大率十而赋其一○陈氏埴曰乡遂用贡法周礼遂人是也○梁氏益曰郑康成云周制畿内用夏之贡法税夫无公田邦国用殷之助法制公田不税夫朱文公亦以为沟洫以十为数井田以九为数井田沟洫决不可合】苏氏曰民曰雨我公田遂及我私而君曰骏发尔私终三十里其上下之间交相忠爱如此
　　集説【朱氏善曰成王既置田官而戒命之后王复遵其法而重戒之率时农夫农官之职也播厥百谷农夫之事也终三十里欲其地之无遗利也十千维耦欲其人之无遗力也地无遗利人无遗力此丰穣之所以可必也】
　　总论【徐氏鳯彩曰上章言奄观铚艾而此章专言耕谨始也大田言雨我公田而此章专言私惠下也】
　　附录【序噫嘻春夏祈谷于上帝也○郑氏康成曰月令孟春祈谷于上帝夏则龙见而雩○孔氏颖逹曰谓周公成王之时春郊夏雩以祷求膏雨而成其谷实为此祭于上帝诗人述其事而作歌焉经陈播种耕田之事是重谷为之祈祷戒民使劝农业故作者因其祷祭而述其农事○毛以为成是王事之王谓周公成王也王既已政教光明如此犹能敬重农事率是典田之官令之教民耕田终于三十里欲使各极其望无不垦耕及时趋农万夫俱作天下太平尚能重民如此为之祈神殷勤戒敕故美而歌之○毛以公田在民井之间亦当民所耕发而云骏发尔私者上意欲富其民而譲于下欲民之大发私田使之耕以取富故言私而不及公也终三十里者各极其望为言王肃云三十里天地合所之而三十则天下徧也○苏氏辙曰叹天之所以成我王业者既昭至矣我今率是佃田之农夫令无不咸播百谷曰其大发尔私尽三十里而后已既令之民之服其耕者万人皆出于野言人事尽矣所不足雨耳是以告之天也○李氏樗曰是诗所言者播厥百谷但曰十千维耦其意但言民从事于田亩殊无祈谷之意以为人事于此尽矣故播厥百谷十千维耦此皆人所能为也若夫百谷顺成非人之所能为天也故于此而祈谷焉○严氏粲曰祈谷之后即躬耕帝借故言率时农夫以张本也言骏发尔私不及公田为民祈也】
　　【案此为春夏祈谷于上帝之诗古序传之歴代诸儒遵之为説是亦颂中一大礼所在也朱子初説信之而着为传矣后改为亦戒农官之诗未审何据是以后之穷经者有疑焉且注中为国中乡遂之地用贡法无公田故皆谓之私夫天子戒敕劝农止及国中之乡遂犹未及乎畿甸似毛义之推广于天下为所该者逺矣况言私而不言公以为譲富于民意亦可存也】
　　噫嘻一章八句
　　集説【朱氏公迁曰臣工噫嘻非祭祀乐歌而入于颂盖颂体也抑岂祈年祈谷之时即其地以戒农官欤】
　　振鹭于飞于彼西雝我客戾止亦有斯容
　　集传赋也振羣飞貌鹭白鸟雝泽也【孔氏颖逹曰以鹭是水鸟明所徃为泽故知雝泽也泽名为雝在西有此泽无取于西之义也○王氏安石曰西雝盖辟廱也辟廱有水鹭所集也○朱子曰先儒多谓辟廱在西郊故曰西廱】客谓二王之后夏之后杞商之后宋于周爲客【孔氏颖逹曰客者敌主之言先代之后时王偏所尊敬特谓之客○史记杞世家云武王克殷求禹之后得东楼公封之于杞其殷后则初封武庚后以叛而诛之更命防子为殷后○李氏樗曰二王之后不纯臣待之故谓之我客如所谓虞宾在位作宾于王家也】天子有事膰焉有丧拜焉者也【黄氏佐曰天子有事膰焉有防拜焉二句见左传僖公二十四年杜注曰天子祭宗庙则归之膰杞宋来吊防则拜以谢也】○此二王之后来助祭之诗言鹭飞于西雝之水而我客来助祭者其容貌修整亦如鹭之洁白也或曰兴也【郑氏康成曰白鸟集于西雝之泽言所集得其处也兴者喻杞宋之君有洁白之徳来助祭于周之庙得礼之宜也其至止亦有此容言威仪之善如鹭然】
　　集説【曹氏粹中曰鹭之为物羽毛洁白而容止舒闲其譬则修洁之君子也振者矜持修饰之意我客戾止亦有斯容则有洁白之徳而能文之以礼者也○朱氏公迁曰亲之曰我尊之曰客爱敬兼至以其先代之后也而徳容如此则又有可爱敬之实也】
　　在彼无恶【乌路反】在此无斁【叶丁故反】庶几夙夜【叶羊茹反】以永终誉
　　集传彼其国也在国无恶之者【曹氏粹中曰国人安其岂弟也】在此无厌之者【郑氏康成曰谓其来朝人皆爱敬之】如是则庶几其能夙夜以永终此誉矣陈氏曰在彼不以我革其命而有恶于我知天命无常惟德是与其心服也在我不以彼坠其命而有厌于彼崇德象贤【蔡氏沈曰崇徳谓先圣王之有徳者则尊崇而奉祀之也象贤谓其后嗣子孙有象先圣王之贤者则命之以主祀也】统承先王忠厚之至也
　　集説【李氏樗曰二王之后来助祭容止可观在国则国人爱之在周则周人爱之则可以有誉矣又从而勉之欲其夙夜匪懈然后徳音不已是所谓爱人以徳也成王告微子曰与国咸休永世无穷又曰俾我有周无斁亦此意也○朱氏公迁曰无恶之者言皆爱之也无厌之者言皆敬之也庶几者望之之词也既有若此之令名又愿其徳之常然而长保此令名也】
　　总论【孔氏颖逹曰二王之后能尽礼备仪尊崇王室故诗人述其事而为此歌焉天子之祭诸侯皆助独美二王之后来助祭者以先代之后一旦事人自非圣徳服之则彼情未适今二王之后助祭得宜是其敬服时王故能尽礼客主之美光益王室所以特歌颂之○曹氏粹中曰必存二代之后者所以尊其先世受命之君俾承祀而不废耳】
　　振鹭一章八句
　　集説【朱子语类问振鹭诗不是正祭之乐歌乃献助祭之臣未审如何曰看此文意都无告神之语恐是献助祭之臣古者祭祀毎一受胙主与宾尸皆有献酬之礼既毕然后亚献至献毕复受胙如此礼意甚好有接续意思】
　　丰年多黍多稌【音杜】亦有髙廪【力锦反】万亿及秭【咨履反】爲酒爲醴烝畀祖妣以洽百礼降福孔皆【叶举里反】
　　集传赋也稌稻也【郭氏璞曰今沛国呼稻为稌是也】黍宜髙燥而寒稌宜下湿而暑黍稌皆熟则百谷无不熟矣【李氏樗曰职方氏谓雍冀髙燥其谷宜黍荆扬下湿其谷宜稻是黍利髙燥稌利下湿也丰年之时或髙或下无所不熟】亦助语辞数【色主反下同】万至万曰亿数亿至亿曰秭烝进畀予洽备皆徧也○此秋冬报赛田事之乐歌盖祀田祖先农方社之属也【黄氏佐曰田祖神农也郊特牲之先啬是也先农后稷也郊特牲之司啬是也方社则甫田以社以方是也】言其收入之多至于可以供祭祀备百礼而神降之福将甚徧也
　　集説【序丰年秋冬报也○苏氏辙曰报谓秋祭四方冬祭八蜡丰年载芟皆非宗庙之诗而曰烝畀祖妣何也以为所以能进享先祖者皆方蜡社稷之功也○曹氏居贞曰以洽百礼非特言祭祀而已而飬耆老享宾客皆在其中矣○朱氏公迁曰天地山川鬼神不一祭祀之礼亦不一随处而得丰年之用则将随事而受丰年之福所以降福甚徧者莫非田祖方社之所致也○朱氏善曰收入之多而祭礼之无不备祭礼之备而福禄之无不徧此方社之赐也而亦田祖先农之力也秋而报焉则方社之谓也冬而报焉则蜡祭百神之谓也以其同谓之报祭故同歌是诗也】
　　总论【谢氏枋得曰百礼如礼仪三百之类民知礼则风俗厚风俗厚则天下平君臣上下皆乐年丰矣】
　　附录【郑氏康成曰报者谓尝也烝也○孔氏颖逹曰谓周公成王之时致太平而大丰熟秋冬尝烝报祭宗庙诗人述其事而为此歌焉经言年丰而多获黍稻为酒醴以进与祖妣是报之事也言烝畀祖妣则是祭于宗庙但作者主美其报故不言祀庙耳不言祈而言报者所以追飬继孝义不祈于父祖至秋冬物成以为鬼神之助故归功而称报亦孝子之情也○王氏安石曰为酒为醴烝畀祖妣以洽百礼者天地之功也○曹氏粹中曰秋冬大享于明堂秋祭四方冬祭八蜡天地百神无所不报而同歌是诗故不言其所祭耳○陈氏鹏飞曰噫嘻祈之于春夏丰年报之于秋冬是一体之诗也祈曰上帝而报不言者省文也○胡氏一桂曰案濮氏谓此年谷始登而荐宗庙之乐歌岂非以其有烝畀祖妣之辞欤○刘氏瑾曰序以噫嘻为春夏祈此诗为秋冬报载芟为春祈良耜为秋报朱子初解皆用其説今此集传乃其改本于彼三诗传文及序説既皆不取小序独此篇于序説亦谓其误而传犹用序意者岂后来所改有未尽欤然得濮氏胡氏之説亦足以补之矣】
　　【案丰年序以为秋冬报也笺以秋冬报为尝烝王安石以丰年属天地之功故以此诗为祭上帝陈祥道引丰年诗以证礼谓秋报者季秋之于明堂也吕祖谦谓以祈为郊则季秋大飨明堂安知不并歌丰年之诗以为报欤曹粹中谓秋冬大飨及祭匹方八蜡天地百神无所不报同歌是诗汉唐宋诸儒之説大约如是集传定为报赛田事之乐歌盖指田祖先农方社之属然详观此诗言黍稌之多仓廪之富而得为此酒醴以飨祖考洽羣神祀事无缺而百礼咸备皆上帝之赐故曰降福孔皆也考祀典秋冬大报上自天地以至方蜡靡祀不举祀则有乐是诗槩为报祭之乐章故序不明斥所祭为何神也朱子从序説为报大指相符特未举其全耳至笺以秋冬为烝尝盖据祖妣以为説孔颖逹曲逹其义矣理亦可通也】丰年一章七句
　　集説【孔氏颖逹曰年之丰熟必大有物丰训为大故云丰年大有之年也春秋宣十六年谷梁传曰五谷大熟为大有公羊以为大丰年是也】
　　有瞽有瞽在周之庭
　　集传赋也瞽乐官无目者也【郑氏康成曰乐官目无所见于音声审也周礼上瞽四十人中瞽百人下瞽百六十人有视了者相之○孔氏颖逹曰春官序于瞽蒙之下云视了三百人则一瞽一视了也注云了目明者也其职云掌太师之悬凡乐事相瞽注云太师当悬则为之相谓扶工是主相瞽又设悬也】○序以此为始作乐而合乎祖之诗【郑氏康成曰王者治定制礼功成作乐合者大合诸乐而奏之○孔氏颖逹曰合诸乐器于祖庙奏之告神以知和否诗人述其事而为此歌焉经皆言合诸乐器奏之事也○止説周之乐器既备乃奏非合诸异代乐也○苏氏辙曰始作乐谓周公始成大武也○朱子曰祖通言先祖】两句总序其事也
　　集説【辅氏广曰瞽言作乐之人也庭言作乐之处也○朱氏善曰重言有瞽见其非一人○姚氏舜牧曰乐先审音故先举其人】
　　设业设虡【音巨】崇牙树羽应田县鼓鞉【音桃】磬柷【尺叔反】圉【鱼女反】既备乃奏【叶音祖】箫管备举【以上叶瞽字】
　　集传业虡崇牙见灵台篇树羽置五采之羽于崇牙之上也【孔氏颖逹曰植者为虡横者为栒大板谓之业所以饰此栒而为崇牙刻之如锯齿捷业然故曰业其形卷然可以县鼔磬树五采之羽以为文画缯为翼载以璧树翼于栒之角明堂位所谓夏后氏之龙簨虡殷之崇牙周之璧翣以见饰之弥多也○胡氏一桂曰曹氏曰盖横木为簨饰以鳞属植木为虡饰以臝羽之属又加大板于上形捷业然此夏后氏制也商于龙簨上刻画为重牙以县垂纮所谓崇牙也周又画缯为翣载以璧玉垂五采羽于其下所谓植羽也】应小鞞田大鼓也【孔氏颖逹曰释乐云大鼓谓之鼖小者谓之应是应为小鼓也大射礼应鞞在建鼓东则为应和建鼔应鞞共文是为一器故知应小鞞也应既是小田宜为大故曰田大鼓也】郑氏曰田当作【音引】小鼓也【孔氏颖逹曰以经传皆无田鼓之名太师职云下管播乐器令奏鼔注云为大鼓先引是古有名朄引导鼓故知田当为朄是应鞞之属也】县鼓周制也夏后氏足鼓殷楹鼓周县鼓【郑氏康成曰足谓四足也楹谓之柱贯中上出也县县之簨虡也○孔氏颖逹曰周法鼓始在悬故云悬鼓解此诗特言悬意也若大射礼其乐建鼔则殷之楹鼔也而大射用之者以彼诸侯射礼畧于乐备三面而已故无悬鼔也】鞉如鼓而小有柄两耳持其柄摇之则旁耳还自击【陈氏旸曰鞉所以兆奏鼓】磬石磬也柷状如漆桶以木为之中有椎连底挏【朱氏公迁曰音动撞也】之令左右击以起乐者也圉亦作敔状如伏虎背上有二十七鉏铻刻以木长尺防【朱氏公迁曰音厯捎也掠也】之以止乐者也【毛氏苌曰柷木椌也圉楬也○孔氏颖逹曰柷木椌圉楬者以乐记有椌楬之文与此柷圉为一故辨之言柷用木则圉亦用木也释乐云所以鼓柷谓之止所以鼓敔谓之籈音眞郭璞云柷方二尺四寸深一尺八寸中有椎柄连底挏之止其椎名也敔以木长尺防之籈其名也是言击柷之椎名为止戛敔之木名为籈○章氏俊曰柷方二尺四寸隂也敔二十七鉏铻阳也乐作阳也以隂数成之乐止隂也以阳数成之固天地自然之理也声之所出以虚为本虚然后可击及其止则归于实焉故敔为伏虎之形则实而已】箫编小竹管为之【孔氏颖逹曰郭璞曰箫大者编二十三管长尺四寸小者十六管长尺二寸风俗通云箫参差象凤翼十管长二尺其言管数长短不同盖有大小故也】管如篴【朱氏公迁曰即笛字】并两而吹之者也【孔氏颖逹曰谓竝吹两管也郭璞曰管长尺围寸并漆之有底贾氏以为如篪六孔】
　　集説【朱氏公迁曰此皆堂下之乐也鼓以主乎众音磬以收乎众音柷以起乐围以止乐既皆言之而又曰备乃奏又至于箫管之细亦备举焉则余不言者在其中矣○何氏楷曰但述乐器之名而已其或言奏或言举互相备也】
　　喤喤【音横】厥声肃雝和鸣先祖是听我客戾止永观厥成【以上叶庭字】
　　集传我客二王后也观视也成乐阕也如箫韶九成之成【曹氏粹中曰永观厥成观之无厌斁也○朱子曰成乐之一终也○蔡氏沈曰乐者象成者也故曰成】独言二王后者犹言虞宾在位我有嘉客盖尤以是为盛耳【谢氏枋得曰舜作乐而曰虞宾在位祖考来格成王合乐而曰先祖是听我客戾止以先代之后与先祖竝言尊之至也书曰崇徳象贤统承先王修其礼物非尊其后尊圣帝明王也】集説【孔氏颖逹曰作之喤喤然和集诸声皆肃敬和谐而鸣不相夺伦先祖之神于是降而听之我客二王之后适来至此与闻此乐助祭之人多独言我客者以二王之后尊故特言之○徐氏常吉曰肃雝二字诗传未详其义乐记引此诗而曰肃肃敬也雝雝和也乃知肃即皦如义雝即纯如义】总论【朱氏公迁曰作乐有其人乐作备其器故声音极其和而神人无不和也】
　　有瞽一章十三句
　　集説【王氏志长曰乐声歌始备荐之于祖以告成事非祭祀之时所奏故篇中详序乐工之位乐器之设既备乃奏至厥成而终焉盖凡乐初成必荐之祖考而后谱之乐官登之郊庙也】
　　猗【于宜反】与【音余】漆沮【七余反】潜有多鱼有鳣【张连反】有鲔【叶于反】鲦【音条】鲿【音常】鰋【音偃】鲤以享以祀【叶逸织反】以介景福【叶笔力反】集传赋也猗与叹辞潜槮【素感反】也【孔氏颖逹曰释器云槮谓之涔李巡曰今以木投水中飬鱼曰涔孙炎曰积柴飬鱼曰槮涔潜古今字】盖积柴养鱼使得隐藏避寒因以薄围取之也或曰藏之深也【王氏安石曰潜有多鱼言取之深也○范氏处义曰鱼喜潜故取者必求之深】鲦白鲦也月令季冬命渔师始渔天子亲徃乃尝鱼先荐寝庙季春荐鲔于寝庙【郑氏康成曰冬鱼之性定春鲔新来○孔氏颖逹曰冬则众鱼皆可荐故总称鱼春惟献鲔而已故特言鲔○冬月既寒鱼不行乃性定而肥充故冬荐之也○陆氏佃曰鲔岫居至春始出而浮阳○何氏楷曰夏小正则以二月祭鲔戴徳传云祭不必记记鲔何也鲔之至有时美物也鲔者鱼之先至者也而其至有时谨记其时】此其乐歌也
　　集説【李氏樗曰漆沮之水有鱼之多如此则以祭以祀故神助之以大福夫神之所以降福者岂为鱼之多耶盖其恭敬诚信奉之以物因其时而荐之未尝敢后此其所以助之多福也○范氏处义曰鳣鲔之大鲦鲿之长鰋形似偃鲤之形俯举其类之多皆可用以荐享者亦形容万物盛多之意也以是备物以享祀则神助我以大福所以报也○徐氏常吉曰享祀是荐非祭所谓备四时之异物顺孝子之诚心也○沈氏守正曰此是常祭之外另举此祭如汉原庙荐新之意】
　　总论【彭氏执中曰子孙之祭其先祖九州之美味莫不毕备然其乐歌必言其所兴之地取其所产之物而荐之者以示不忘本之意抑亦思其所嗜之意○方氏慤曰王者于祖庙以人道事之则有寝以神道事之则有庙祭神道荐人道也】
　　潜一章六句
　　集説【黄氏櫄曰鱼丽言万物盛多可以告于神明知鱼丽之意则知潜之意矣】
　　有来雝雝【与公叶篇内同】至止肃肃相【息亮反】维辟【音璧】公天子穆穆
　　集传赋也雝雝和也肃肃敬也【孔氏颖逹曰雝雝和肃肃敬乐记文也和在色敬在心和敬贤者之常因来至异文而分之耳】相助祭也辟公诸侯也穆穆天子之容也【邢氏昺曰曲礼云天子穆穆尔雅释诂云穆穆美也是天子之容貌穆穆然美也】○此武王祭文王之诗言诸侯之来皆和且敬【辅氏广曰来而不和则有勉强不得已之心至而不敬则有怠缓不敏事之意○刘氏瑾曰诸侯之来者非一故以雝雝言其和其至止于庙中也故以肃肃言其敬】以助我之祭事而天子有穆穆之容也
　　集説【刘氏向曰武王周公继政朝臣和于内万国驩于外故能尽其驩心以事其先祖诗曰有来雝雝至止肃肃相维辟公天子穆穆言四方皆以和来也○王氏肃曰来助祭者维国君诸公天子穆穆然以美徳为之主○孔氏颖逹曰从彼本国而来其顔色雝雝然而柔和既至止于此则容貌肃肃然而恭敬助祭事者维为国君之诸公于是时天子之容则穆穆然而美言助祭者敬和祭者又美各得其宜】
　　于【音乌】荐广牡相【同上】予肆祀【叶飬里反】假【古雅反】哉皇考【叶音口】绥予孝子【叶奨里反】
　　集传于叹辞广牡大牲也【王氏安石曰广牡硕大肥腯之谓也】肆陈假大也皇考文王也绥安也孝子武王自称也【朱氏公迁曰对辟公言则曰天子对皇考言则曰孝子语意各有所主故不同】○言此和敬之诸侯荐大牲以助我之祭事而大哉之文王庶其享之以安我孝子之心也
　　集説【孔氏颖逹曰又指言助祭之事天子荐进大牡之牲辟公助祭陈其祭祀之馔言得天下之懽心由君考文王其徳被于后世能安定我之孝子也○苏氏辙曰其助者公侯其荐者天子也故于其荐大牡也皆助其馔言得天下之懽心也】
　　【案宗庙之祭主者为尊故荐大牲者归于天子以对祖考而賛助之者诸侯尔载于周礼详于礼器及祭义甚备郑康成孔颖逹軰皆据是以诠诗而集传作助祭之诸侯荐之未审所本所以后儒多遵笺疏盖其义为长云】
　　宣哲维人文武维后燕及皇天【叶铁因反】克昌厥后
　　集传宣通哲知燕安也○此美文王之德宣哲则尽人之道【吕氏柟曰宣以其行言无事之不当哲以其智言无理之不明人之道知而行之耳】文武则备君之德故能安人以及于天【黄氏佐曰监观四方求民之莫此天以安民为心也故人安则天安矣】而克昌其后嗣也苏氏曰周人以讳事神文王名昌而此诗曰克昌厥后何也曰周之所谓讳不以其名号之耳不遂废其文也讳其名而废其文者周礼之末失也【李氏樗曰周人以讳事神者如称文王则不敢斥之曰文王昌书称惟尔元孙某史官不敢斥其名故也如穆王名满当时亦有王孙满防王名郑当时亦有卫侯郑鲁武公名敖而后世之臣有公孙敖观此则知此诗克昌厥后噫嘻言骏发尔私皆未尝讳也孔子作春秋如匡王名班而书曹伯班简王名夷而书晋侯夷吾皆未尝讳】
　　集説【曹氏粹中曰安及皇天则隂阳和而风雨时日月光而星辰静无错行妄动之变○辅氏广曰言文王之徳安于人而格于天所以能昌盛于后嗣之人也人为万物之灵维通与知所以尽人之道文武之徳所该者甚众故曰备君之徳尧之徳广运亦曰乃武乃文而已人道立故天道成是以能安人者则能燕及于天也天之佑君者莫大于予以贤子孙是以能燕及于天则能昌我后嗣也】
　　绥我睂寿【叶殖酉反】介以繁祉既右【音又】烈考【叶音口】亦右文母【叶满彼反】
　　集传右尊也周礼所谓享右祭祀是也【周礼春官大祝辨九音拜以享右祭祀】烈考犹皇考也文母大姒也【何氏楷曰烈考与文母相配而言非文王无足以当之烈考既为文王则诗中言孝子者乃武王自称是则皇考烈考俱为一人矣○徐氏鳯彩曰皇考徳至矣而崇其功故曰烈文母尊等矣而配其徳故曰文】○言文王昌厥后而安之以睂寿助之以多福使我得以右于烈考文母也
　　集説【季氏本曰绥眉夀介繁祉此正昌后之实也此承上章言所以能飨亲之意○黄氏佐曰眉夀就夀之徴言繁祉就贵为天子富有四海言有已然意盖武王未受命也谓之右者上祀以天子后妃之礼之云也】
　　总论【邹氏泉曰此诗见文王启佑之仁武王对扬之孝○徐氏常吉曰武王既得天下以祭故言诸侯独详盖得万国之心以祀其先王乃天子之孝也】
　　附录【序雝禘大祖也○郑氏康成曰禘大祭也大祖谓文王○孔氏颖逹曰周公成王禘文王之事也知大祖谓文王者以经云假哉皇考又言文武维后是此皇考为天下之人后明非后稷若是后稷则身非天子不得言维后也大祖谓祖之大者既非后稷明知谓文王也文王虽不得为始祖可以为大祖也○以大祖为文王皇考当之矣而引言烈考故知为武王即洛诰所云烈考武王朕恭一也○王氏安石曰皇考武王也烈考谓文王也○吕氏祖谦曰礼不王不禘周所以王天下得行禘礼于大祖者皆文王武王之功也故成王于禘之时推其得禘之由播之乐歌以告大祖曰大哉我皇考武王绥予小子以已成之业其君臣贤圣再造区夏所安者上及于皇天用能昌大于后居王位而行禘礼而膺夀祉之多是皆武王之力而文王大姒之所右助也文武虽同建王业而武王实得天下故归功之言详于武王而卒章本于文王大姒焉闵予小子之颂曰遭家不造嬛嬛在疚于乎皇考永世克孝故皇考者武王之称也烈考与文母相配而言故烈考者文王之称也】
　　【案序雝禘大祖也笺疏以为成王禘祭文王之诗大祖即文王也诗内烈考毛苌谓武王皇考郑康成谓文王王安石以皇考谓武王烈考谓文王然俱于禘无异辞也吕祖谦以周之王天下得行禘礼于大祖者皆文王武王之功故作此乐歌以告大祖是喾与后稷俱在所告之中于禘祭旁逹而无窒碍矣至朱子以禘所自出则经无喾与后稷之意以吉禘于文王则与序已不协恐属序误故改为武王祭文王之诗则皇考烈考俱为一人其义更为得解而武王之祭文王刘向固先言之矣若后之儒者更合吕祖谦之説而观之则禘亦可通也夫】
　　雝一章十六句
　　集传周礼乐师及彻帅学士而歌彻説者以为即此诗【郑氏康成曰学士国子也彻者歌雍○陈氏旸曰大祭祀告利成之后彻必歌雍古之祭祀有乐以迎来必有乐以彻食】论语亦曰以雍彻【朱子曰彻祭毕而收其俎也天子宗庙之祭则歌雍以彻】然则此盖彻祭所歌而亦名为彻也
　　载见【贤遍反下同】辟【音璧】王曰求厥章龙旂阳阳和铃央央【于良反】鞗【音条】革有鸧【七羊反】休有烈光
　　集传赋也载则也发语辞也章法度也【辅氏广曰徳礼刑政皆是也】交龙曰旂阳明也【毛氏苌曰言有文章也】轼前曰和旂上曰铃【尔雅释天有铃曰旂○郭氏璞曰悬铃于竿头画交龙于旒○孔氏颖逹曰和亦铃也○何氏楷曰和亦铃也而叠云和铃者车中之铃有二在轼者名和或在衡或在镳者皆名鸾言和铃所以别于鸾铃也干宝云和鸾皆以金为铃马动则鸾鸣鸾鸣则和应】央央有鸧皆声和也【黄氏一正曰鞗革有鸧辔首纒搤小金环也○何氏楷曰鸧当依説文通作玱玉声也鞗革有玱音者金厄所触亦如玉之鸣也】休美也○此诸侯助祭于武王庙之诗先言其来朝禀受法度其车服之盛如此
　　集説【蒋氏悌生曰言诸侯朝觐而禀王法备其车服之美助祭而献先王斯可尽继述之心今其来觐者皆曰我将见于王而禀受法度也观其龙旂则阳阳然而光耀听其和铃则央央然而和鸣而鞗革之垂又有鸧而相应岂惟其车服之美若是哉盖由其能禀法度故人见其仪文之美自有光辉耳○邹氏泉曰此就其未祭之先言之厥章乃天子所制诸侯所守凡典礼法度皆是但中间因革损益或有不同故来朝时禀而行之以为循守之规耳盛其车服有重王事昭君赐之意】
　　率见昭考以孝以享【叶虚良反】
　　集传昭考武王也庙制大祖居中左昭右穆周庙文王当穆武王当昭故书称穆考文王而此诗及访落皆谓武王为昭考【朱子曰大祖庙在北昭穆各以次而南庙皆南向羣庙之列左为昭而右为穆也若武王谓文王为穆考成王称武王为昭考则自其始祔而然盖但以左右为昭穆而不以昭穆为尊卑也○凡庙主在本庙之室中皆东向及其祫于大庙之室中则惟大祖东向自如而为最尊之位羣昭之入乎此者皆列于北牖下而南向羣穆之入乎此者皆列于南牖下而北向南向者取其向明故谓之昭北向者取其深逺故谓之穆盖羣庙之列则左为昭而右为穆祫祭之位则北为昭而南为穆也○昭穆之分是始封以下入庙之时便有定次后虽百世不复移易而其尊卑不以是而可紊也故成王之世文王为穆而不害其尊于武武王为昭而不害其卑于文○刘氏瑾曰后稷为始封之君其庙居中自二世为昭三世为穆递数至十五世而文王庙次当穆十六世而武王庙次当昭也】此乃言王率诸侯以祭武王庙也
　　集説【蒋氏悌生曰载见而诸侯事君之礼备矣率见而孝子事亲之心至矣○朱氏善曰诸侯之来朝将以禀受法度也而我乃率之以祀武王何也盖先王者法度之所从出而宗庙者又礼法之所由施也○徐氏光启曰能左右之曰以以孝以享者合天下之孝享以为一人之孝享也○何氏楷曰孝者孝思内尽志也享者献享外尽物也】
　　以介睂寿永言保之思皇多祜【后五反】烈文辟公绥以多福俾缉熙于纯嘏【叶音古】
　　集传思语辞皇大也美也○又言孝享以介睂寿而受多福是皆诸侯助祭有以致之使我得继而明之以至于纯嘏也盖归德于诸侯之词犹烈文之意也集説【朱氏公迁曰绥以多福即介眉寿而保多祜者是已缉熈于纯嘏则明融髙朗又以渐进而气象尤为极盛矣意谓祭祀而得长有其福是皆诸侯所锡之福使我因此福而驯致乎大福也】总论【朱氏公迁曰言祀事之行非徒以合人心之和正所以一人心之敬也是则一代之典章寓焉诸侯因朝觐而求遵守之规王者因致祭而示忠敬之意此诗意也】
　　附录【序载见诸侯始见乎武王庙也○毛氏苌曰载始也○郑氏康成曰诸侯始见君王谓见成王也○孔氏颖逹曰周公居摄七年而归政成王成王即政诸侯来朝于是率之以祭武王之庙诗人述其事而为此歌焉经皆为见庙而言故举见庙以总之序不言始见成王者以作者美其助祭不美朝王但诸侯之来必先朝而后助祭耳武王立庙久矣诸侯往前之朝已应尝经助祭于此乃言始见于武王庙者成王于此亲为祭主诸侯于成王之世始见武王非谓立庙以来诸侯始见也四时之祭徧祭羣庙独言见武王者作者特言昭考其意主于武王故也○百辟助祭得礼昭考之神乃安之以多福又使之光明于大嘏也天子受福曰大嘏绥以多福是神安辟公非谓安孝子也礼运大嘏是天子受福之事也不可谓诸侯○朱子曰诸侯始来见王禀受法度其车服之盛如此而率之以祭武王之庙受此眉寿之福以多福绥诸侯使之缉熈于纯嘏盖均福于诸侯之辞○黄氏櫄曰君臣之间竝受多福】
　　【案载见之诗序谓始见乎武王之庙也毛苌因载有始义故训为始朱子以载亦作语辞故以毛解为恐未必然然后儒终未敢以毛训为不然而多从之者何欤盖以成王新即政率是百辟见于昭庙以隆孝享一以显耆定之大烈弥光一以彰万国之欢心如一有丕承王业畏懐天下气象故曰始也若泛言诸侯助祭则烈祖有功徳之庙多矣何独诣武王一庙而作此歌乎又未章笺疏以为天子诸侯均受多福今集传以为多福缉续于成王义亦稍别然攷之朱子初解原从序説而序辨于毛诂亦无决辞故竝存之】
　　载见一章十四句
　　集説【何氏楷曰大抵宗庙祭祀多以诸侯助祭为重观此及清庙雍诗可见○胡氏绍曽曰诸侯之来本为朝王而诗之作则为助祭如车攻之于苗瞻洛之讲武诗中此例甚多】
　　有客有客亦白其马【叶满补反】有萋有且【七序反】敦【都回反】琢其旅
　　集传赋也客微子也【曹氏粹中曰封于微而爵为子微盖商圻内国名】周既灭商封微子于宋以祀其先王而以客礼待之不敢臣也【孔氏颖逹曰客止一人而重言有客有客是丁寜殊异以尊大之也○范氏处义曰微子之命曰作宾于王家故谓之有客也】亦语辞也【苏氏辙曰亦仍也】殷尚白修其礼物仍殷之旧也【蔡氏沈曰修其典礼文物不使废壊以备一代之法也○何氏楷曰明堂位云殷人白马黒首案此亦修先王礼物中之一事】萋且未详传曰敬愼貌【孔氏颖逹曰萋萋且且承白马之下则是微子威仪故云敬愼貌】敦琢选择也旅其卿大夫从行者也【孔氏颖逹曰敦琢治玉之名人而言敦琢故为选择明尊其所往故择卿大夫之贤者与之朝王】○此微子来见祖庙之诗【孔氏颖逹曰言见于祖庙必是助祭○微子既受命乃来朝而见也与上有瞽振鹭或亦一时事】而此一节言其始至也
　　集説【孔氏颖逹曰言我周家今有承先代之客此客自乗所尚而白其马其来则有萋萋然有且且然言能敬愼威仪尽心力于其事也身既如此又敦琢其从行之徒旅言选择从者如敦琢玉然是从者皆贤故为周人所爱○朱氏公迁曰先代之后礼物不与时王同作宾王家文献有足徴也而又敬愼威仪选择从者其来之不苟如此则所以尊时王重祀事者至矣】
　　有客宿宿有客信信言授之絷【陟立反】以絷其马【同上】集传一宿曰宿再宿曰信【尔雅释训有客宿宿言再宿也有客信信言四宿也】絷其马爱之不欲其去也此一节言其将去也集説【郑氏康成曰周之君臣皆爱微子其所馆宿可以去矣而言绊其马意各殷勤○黄氏佐曰有客宿宿二句只于女信宿之意言授之絷盖欲其行之不果也】
　　薄言追之左右绥之既有淫威降福孔夷
　　集传追之已去而复还之爱之无已也【徐氏常吉曰设言以见爱之至非眞已去而复追之也】左右绥之言所以安而留之者无方也【薛氏应旂曰左右是借此二字以形容留之无方如百尔所思之意】淫威未详旧説淫大也统承先王用天子礼乐所谓淫威也【曹氏粹中曰威等威也】夷易也大也【王氏安石曰有淫威则所享宜盛大故降福孔夷也】此一节言其留之也
　　集説【孔氏颖逹曰又叹美微子得为王者之后用其正朔行其礼乐既有大法则矣神明降与之福则又甚易言有徳故易福】
　　总论【孔氏颖逹曰有客诗者微子来见于祖庙之乐歌也经之所陈皆説微子之美虽因见庙而歌其意不美在庙故经无庙事为周太平之歌而述微子之美者言王者所封得人即为王者之美故歌之也○朱氏公迁曰有客一诗既足以见微子之贤尤足以见周家之厚】
　　有客一章十二句
　　集説【李氏樗曰有客与振鹭之诗大抵相类振鹭之所谓亦有斯容者即此诗所谓有萋有且是也此诗所谓言授之絷追之绥之即振鹭之诗所谓在此无斁是也○何氏楷曰辞虽颂客而亦告于庙故皆为颂】
　　于【音乌】皇武王无竞维烈允文文王克开厥后嗣武受之胜殷遏刘耆【音指】定尔功
　　集传赋也于叹辞皇大遏止刘杀耆致也○周公象武王之功为大武之乐【孔氏颖逹曰礼器云乐乐其所自成武王用武除暴为天下所乐故谓其乐为武乐武乐为一代大事故歴代皆称大也○李氏樗曰周礼舞大武以享先祖谓之大者如尧之乐大章舜之乐大韶禹之乐大夏汤之乐大濩武王之乐大武是也】言武王无竞之功实文王开之而武王嗣而受之胜殷止杀【郑氏康成曰武王受文王之业举兵伐殷而胜之以止天下之暴虐而杀人者○孔氏颖逹曰谓遏止其时枉杀人者非止天下之用刑也】以致定其功也【王氏肃曰致定其大功谓诛纣定天下】集説【孔氏颖逹曰言克商之功业实最为彊也所以能致此业而得为彊者由于信有文徳者之文王以圣徳受命能开其后世子孙之基绪故武王继而受之胜此殷家止于杀人之害以致安定汝大功其盛业如此故象而制乐是以美而歌之○严氏粲曰文王有文徳以开其后人之基绪然殷虐未除武王伐纣以止杀然后致定其功所以归重武王之功明非武王之武无以成文王之文也○朱氏善曰于胜殷见其义于遏刘见其仁此大功之所由定而大业之所由成也○姚氏舜牧曰一戎衣而天下定自此民免于水火之虐故知武王之用杀乃所以止杀而世称其烈与文王等有由也】
　　总论【李氏樗曰案礼记总干而山立武王之事也发扬蹈厉太公之志也武乱皆坐以象周召之治言大武之舞其始则持盾正立以待诸侯既而战鬭既而又使行列皆坐以见其为止戈之武也大武之舞在于止戈大武之诗在于止杀其类一也】
　　武一章七句
　　集传春秋传以此为大武之首章也【左传宣公十二年楚子曰武王克商作武其卒章曰耆定尔功○孔氏颖逹曰颂皆一章言其卒章者谓终章之句也】大武周公象武王武功之舞歌此诗以奏之【何氏楷曰声以节舞唐贾氏谓诗为乐章与舞人为节是也】礼曰朱干玉戚冕而舞大武【梁氏益曰礼记明堂位注朱干赤盾也玉戚玉饰斧柄也着衮冕而执此干戚以舞武王伐纣之乐】然传以此诗为武王所作则篇内已有武王之諡而其説误矣【张子曰大武武王没嗣王象武王之功之舞歌武以奏之冠者舞之】
　　集説【郑氏康成曰大武周公作乐所为舞也○孔氏颖逹曰周公摄政六年之时象武王伐纣之事作大武之乐既成而于庙奏之经之所陈皆武王生时之功也○何氏楷曰乐记子曰夫乐者象成者也且夫武始而北出再成而灭商三成而南四成而南国是疆五成而分周公左召公右六成复缀以崇天子郑云成犹奏也毎奏武曲一终为一成】
　　臣工之什十篇十章一百六句
　　周颂闵予小子之什四之三
　　闵予小子遭家不造【叶徂反】嬛嬛【其倾反】在疚【音救】于【音乌】乎【音呼】皇考【叶袪反】永世克孝【叶呼候反】
　　集传赋也成王免丧始朝于先王之庙而作此诗也闵病也【许氏愼曰痛也】予小子成王自称也【曹氏粹中曰洛诰云予小子其退即辟于周盖成王常以幼冲自处故毎称之】造成也【孔氏颖逹曰有所造为终必成就故造犹成也】嬛与茕同【何氏楷曰石经作茕】无所依怙之意【李氏樗曰嬛字与哀此茕独之义同嬛者孤独而已】疚哀病也匡衡曰茕茕【何氏楷曰汉书作焭】在疚言成王丧毕思慕意气未能平也盖所以就文武之业崇大化之本也【朱氏公迁曰大化之本则以孝道言也】皇考武王也叹武王之终身能孝也【李氏樗曰亦犹大舜终身慕父母也○季氏本曰叹其能以继述为心虽文王已没而不忘故曰永世克孝也】
　　集説【辅氏广曰周至成王之时可谓成矣而曰遭家不造者王业虽成天下虽治而成王之心常若未成未治也如此然后能保其成若自谓已成已治则殆矣○黄氏佐曰成王朝庙之时有绍述先王之心故其言如此小子对先王而言也遭家不造者盖周室方新而天下之向慕犹浅商祚爰革而人心之感慨未灰观书大诰多方可见矣方言遭家不造嬛嬛在疚而遂叹及武王之孝盖知有今日之可哀则知有皇考之可法其成家继业之心切矣】
　　念兹皇祖陟降庭【叶去声】止维予小子夙夜敬止
　　集传皇祖文王也承上文言武王之孝思念文王常若见其陟降于庭犹所谓见尧于墙见尧于羹也【后汉书李固曰尧没舜仰慕三年坐则见尧于墙食则见尧于羹】楚词云三公揖譲登降堂只与此文势正相似【刘氏瑾曰大招曰三公穆穆登降堂只其言三公登降堂正犹此言皇祖陟降庭其言只为语已词正犹此言止也但集传所引揖譲二字彼文正作穆穆则此或传写之误也】而匡衡引此句顔注亦云若神明临其朝廷是也【朱子曰匡衡时未行毛説顔监又精史学而不梏于专经之陋故其言独得经之本旨也余旧读诗而爱顔説然尚疑其无据及读楚辞乃有登降堂只之文于是益信陟降庭止之为古语其义审如顔説而无疑也】
　　集説【陈氏栎曰思亲而见其如在者此人子终身慕亲之孝当亲没而愈笃者也记云致爱则存致慤则着着存不忘于心夫安得不敬乎惟武王之孝于文王者有此心故成王之孝于武王者亦惟致敬以不忘乎此心此武王之逹孝所以上无愧于文王而下可示法于成王也○黄氏佐曰夙夜之敬即陟降之思也此正是欲法皇考之孝处○姚氏舜牧曰缉熈敬止原是文王之家传武王受丹书曰敬胜怠者吉成王曰夙夜敬止其渊源亦深矣哉】
　　于乎【二字同上】皇王继序思不忘
　　集传皇王兼指文武也承上文言我之所以夙夜敬止者思继此序而不忘耳【毛氏苌曰序绪也】
　　集説【郑氏康成曰于乎君王叹文王武王也我继其绪思其所行不忘也○李氏樗曰武王能以念兹皇祖为孝则成王亦当以思继祖考为孝○朱氏公迁曰敬则无间断故能思之不忘○黄氏佐曰自己有之曰业自相传言之则曰序继序即是就文武之业也】
　　总论【朱氏公迁曰武王所以永世克孝者以其尽孝思之诚也成王敬以承之继文武之序而思之亦欲如武王之念文王也敬以夙夜而思不忘亦欲如武王之永世克孝也○朱氏善曰孝敬一理也自继述而言谓之孝自存主而言谓之敬敬其身即所以孝于亲孝于亲未有不敬其身者也此所以能崇大化之本也】
　　闵予小子一章十一句
　　集传此成王除丧朝庙所作疑后世遂以为嗣王朝庙之乐后三篇放此【刘氏瑾曰此篇及访落敬之小毖四诗词意相表里如云遭家不造率时昭考未堪家多难乃惩创管蔡之事皆可騐其为成王之诗而小序于四诗皆泛言嗣王故又疑其后为嗣王朝庙通用之乐歌也】
　　集説【黄氏櫄曰当武王之后王业已成天命已固而诗有栗然若处危难之辞盖天下之治常生于戒谨恐惧而天下之乱常基于防然自满故天下虽有防山之势而圣人常以累卵为心无虞而戒无难而畏此其能保治于无穷也大诰亦曰予惟小子若涉渊水又曰予造天役遗大投艰于朕身又曰矧今天降戾于周邦皆若此诗之意则成王之心亦可见矣】
　　访予落止率时昭考于【音乌】乎【音呼】悠哉朕未有艾【五盖反】将予就之继犹判涣维予小子未堪家多难【乃旦反】绍庭上下陟降厥家休矣皇考以保明其身
　　集传赋也访问【许氏愼曰泛谋曰访○徐氏锴曰谓广问于人也】落始【曹氏粹中曰凡宫室始成则落之故以落为始】悠逺也艾如夜未艾之艾【许氏谦曰庭燎传艾尽也则此朕未有艾谓未能尽率昭考之道也】判分【孔氏颖逹曰春秋荘三年纪季以酅入于齐左传曰纪于是始判是判为分之义也】涣散【孔氏颖逹曰涣然是散之意故为防也】保安明显也【王氏安石曰保其身则无危亡之忧明其身则无昏塞之患】○成王既朝于庙因作此诗以道延访羣臣之意言我将谋之于始【唐氏汝谔曰落乃莅政之始非即位之始也】以循我昭考武王之道然而其道逺矣予不能及也将使予勉强以就之而所以继之者犹恐其判涣而不合也则亦继其上下于庭陟降于家【何氏楷曰绍庭二句与陟降庭止义同】庶几頼皇考之休【孔氏颖逹曰上言昭考此言皇考皆斥武王也】有以保明吾身而已矣集説【郑氏康成曰成王自以承圣父之业惧不能遵其道徳故于庙中与羣臣谋始即政之事也○李氏樗曰自访予落止以至继犹判涣皆是仰武王之盛徳叹眇躬之凉薄苦前哲之髙逺也○辅氏广曰延访羣臣所以尽下情率时昭考所以守家法二者相资于乎悠哉朕未有艾又叹武王之道甚逺而恐在我有所不能及也味此意则成王固已黙识夫武王之道矣将予就之继犹判涣言将使我勉强以就之犹恐其力量不足意思不能接续或至于判涣不能收拾聚蓄其道于我之一身也于是又叹以为予乃幼冲小子未能任国家之多难此盖指武庚之事而言则亦当继绍武王内外所行之事上下于庭指其外事也陟降于家指其内事也庶几赖武王之休以保安明显我之身而已○胡氏一桂曰自继犹判涣而上犹皇皇如有所求而弗获之意自维予小子而下则焄蒿凄怆若或见之也○陈氏栎曰武王之道若悠逺而难继而武王之上下于庭陟降于家者其迹未逺则近而可继成王绍武王之上下陟降于家庭者是即武王念文王而见其陟降于庭者也如此者岂不由于前诗之夙夜敬止继序思不忘哉维其能敬以思继武王念文王之心所以能绍武王于家庭也】
　　总论【李氏樗曰人君者天下之本也始即位者又人君之本也故召公告成王曰王乃初服若生子罔不在厥初生自贻哲命盖言始之不可不愼此访落之诗所以作也○许氏谦曰绍庭上下欲法武王之正朝廷也陟降厥家欲法武王之齐其家也保明其身欲赖武王助其修身也成王之学有本末先后矣】
　　访落一章十二句
　　集传説同上篇
　　集説【苏氏辙曰闵予小子成王朝庙言将继其祖考之诗访落谋所以继之之诗也○刘氏瑾曰夫子称武王善继志善述事而以为践其位行其礼奏其乐固可以见武王之逹孝矣即前篇所谓永世克孝者也成王之继武王而曰继序思不忘曰继犹判涣曰绍庭上下无非继述之心其孝可谓不匮矣○姚氏舜牧曰文王陟降在帝左右此文之所以为文念兹皇祖陟降庭止此武之所以为武绍庭上下陟降厥家此成王之所以为成王】
　　敬之敬之天维显思【叶新夷反】命不易【以豉反】哉【叶奨黎反】无曰高高在上陟降厥士日监在兹【叶津之反】
　　集传赋也显明也【何氏楷曰顔师古云言天甚明察也案大雅曰皇矣上帝临下有赫维显之谓也】思语辞也士事也【何氏楷曰案説文事乃士之本训其以士为人品之称者则谓其人足任事故亦以士名之】○成王受羣臣之戒而述其言曰敬之哉敬之哉天道甚明其命不易保也【杜氏预曰言有国宜敬戒天明临下奉承其命甚难○孔氏颖逹曰言天之临下善恶必察承天命甚为难】无谓其高而不吾察当知其聪明明畏常若陟降于吾之所为【邓氏元锡曰陟降厥士无大小众寡无精粗不体也】而无日不临监于此者【匡氏衡曰言天之日监王者之处也】不可以不敬也
　　集説【李氏樗曰天之道甚显善则福之淫则祸之栽者培之倾者覆之惟天有显道故其命靡常此命所以为不易也夫天命难谌如此为人君者无以天之髙髙在上去人甚逺而不知敬也俯仰之间所为之事天皆日监而见之天之去人甚逺而其监人则不逺也昊天曰明及尔出王昊天曰旦及尔游衍则是天命常在日前也苟知日监在兹之説则敬之之道岂可须臾离哉○许氏谦曰陟降厥士天无事而不在也日监在兹天无时而不在也君子所以无不敬也○徐氏鳯彩曰惟天于敬肆甚明故命之予夺难定无一事而天之陟降不及焉即是日监也】
　　维予小子【叶奨里反】不聪敬止日就月将学有缉熈于光明【叶谟郎反】佛【符弗反又音弼】时仔【音兹】肩示我显德行【下孟反叶户郎反】集传将进也佛弼通【郑氏康成曰辅也○严氏粲曰辅谓之佛者言正救其失不专顺从之也学记云其求之也佛佛不顺也犹孟子所谓法家拂士也】仔肩任也【严氏粲曰仔肩为负荷之意故为任】○此乃自为荅之之言【郑氏康成曰羣臣戒王以敬之敬之故承之以谦云】曰我不聪而未能敬也然愿学焉庶几日有所就月有所进【朱子曰日就月将是日成月长就成也将大也】续而明之以至于光明又赖羣臣辅助我所负荷之任而示我以显明之德行【何氏楷曰徳行谓徳见于行者先王已然之成迹皆明徳所流露故曰徳行也】则庶乎其可及尔
　　集説【辅氏广曰不聪知有所不及之事不敬行有所未至之事成王自知其知与行皆有所未至故日就月将学有缉熈于光明所以自责于已佛时仔肩示我显徳行所以外资于人责于己者尽资于人者广则大学明明徳以至于平天下之事庶乎其可及矣故先生尝语学者曰诗中説得学有缉熈于光明此句最好盖心地本自光明只被利欲昏了今所以为学者要令其光明处转光明所以下缉熈缉如缉麻之缉连缉不已之意熈则训明字心地光明则此事有此理此物有此理自然见得且如人心何尝不光明只是才明便昏了○朱氏公迁曰聪与不聪系于学不聪则窒于物而不能敬必日新又新缉熈不已然后可以渐去其窒而驯至于光明光明即是聪而聪则无不敬也但工夫至此最为难明非羣臣辅助而示以显徳行则光明不可至盖以尔昭昭使我昭昭乃可期于有成也○唐氏汝谔曰何确斋曰示我显徳行犹云开陈善道凡日用间何者为天理而为我所当用力者皆明白示我以为进修之助也】总论【朱氏善曰敬者戒惧愼独之事所以诚身也明者学问讲习之事所以明善也羣臣以敬而进戒欲成王之诚之也成王以明而自勉谓必先有以明之而后可以诚之也既有以致其明之之功复有以致其诚之之力则圣贤之事业可以训致矣】
　　敬之一章十二句
　　集説【陈氏栎曰戒王以天之当敬者臣之忠也荅羣臣以未能敬者君之谦也忧其未能敬而内为学于己外求助于臣是即求所以尽此敬也学求造于光明而臣复示我以徳之显明则天不在高高在上之天而在吾心之天矣其为敬天孰大于是○唐氏汝谔曰成王作事歩歩确实上章之率昭考则欲求之家庭此章之敬天命则欲求之显徳行诚意恳恻不为空言如此】
　　予其惩【直升反】而毖后患莫予荓【普经反】蜂自求辛螫【施只反】肇允彼桃虫拚【芳烦反】飞维鸟未堪家多难【乃旦反】予又集于蓼【音】
　　集传赋也惩有所伤而知戒也毖愼荓使也蜂小物而有毒【许氏愼曰飞虫螫人者○陆氏佃曰其毒在尾垂颖如锋故谓之蜂】肇始允信也桃虫鹪鹩小鸟也【郭氏璞曰桃雀也俗呼为巧妇○陆氏佃曰説苑曰鹪鹩巢于苇苕系之以发性巧故俗呼巧妇其喙尖利如锥取茅秀为巢巢至精宻以麻紩之如刺韈然故又一名韈雀】拚飞貌鸟大鸟也鹪鹩之雏化而为雕故古语曰鹪鹩生雕言始小而终大也【王氏安石曰成王于是始信小物之能成大不敢不毖也】蓼辛苦之物也【陆氏佃曰茎赤味辛一名蔷】○此亦访落之意【范氏处义曰毖之于小犹谋之于始也】成王自言予何所惩而谨后患乎荓蜂而得辛螫【吕氏祖谦曰莫予荓蜂言莫如予前之使蜂】信桃虫而不知其能为大鸟此其所当惩者盖指管蔡之事也然我方幼冲未堪多难而又集于辛苦之地【徐氏鳯彩曰盖管蔡蠢动之后事变方殷】羣臣奈何舍我而弗助哉
　　集説【苏氏辙曰成王始信二叔而疑周公既而悟其奸故曰予其惩而谨后患也○范氏处义曰惩者惩其既往毖者毖其将来成王惩始信二叔之流言而疑周公几防王室故毖其后来之患虽小而不敢忽也○朱子曰蜂不可使而使之则是自求辛螫矣始信其为桃虫及其拚飞则为鸟矣以比信二叔则其祸如此也○辅氏广曰悔之极反之至忧之深虑之逺求助之意虽不言而可见矣○许氏谦曰莫予荓蜂自求辛螫在我有间物得以乗之肇允桃虫拚飞维鸟事机不谨变必至于大○何氏楷曰蜂以比二叔桃虫以比武庚】
　　总论【张氏耒曰成王惩周公之事将毖后患使后之知人不复如前日之惑而首之以求助何也盖昔之不知周公之圣出于无助故也何以知其然耶夫成王在廷之臣圣莫如周公而贤莫如召公周公之为师召公固不说之矣召公且不说则在廷之臣岂复有能辨而言之者也此成王所以惩前日之事出于左右无有助之者则其惩后患而首之以求助不亦宜乎○邹氏泉曰此诗乃管蔡既诛周公已归之后而作维鸟以上详其当患之事以下示其求助之意荓蜂是轻任之过允桃虫是轻信之过此诗见成王虚心求助之意至亲隐讳之情】
　　小毖一章八句
　　集传苏氏曰小毖者谨之于小也谨之于小则大患无由至矣
　　集説【郑氏康成曰天下之事当愼其小小时而不愼后为祸大○朱氏公迁曰闵予小子之思念文武访落之専法武王敬之勉于学问以敬天小毖惩其往事以谨患皆有皇皇不及之意焉盖一时诗也○沈氏万钶曰访落谨始也所以处常小毖谨后也所以处变】
　　载芟载柞【侧百反叶疾各反】其耕泽泽【音释叶徒洛反】
　　集传赋也除草曰芟除木曰柞秋官柞氏掌攻草木是也【孔氏颖逹曰隐六年左传云如农夫之务去草焉芟夷蕴崇之是除草曰芟也秋官柞氏掌攻草木及林麓是除木曰柞○曹氏粹中曰除草木是初垦辟而为田者也】泽泽解散也【郭氏璞曰言土解也○李氏樗曰唯其除草木然后土气解散】
　　集説【郑氏康成曰万民乐治田业将耕先始芟柞其草木土气蒸达而和耕之则泽泽然解散○严氏粲曰専言新垦之田其用力尤难故也○刘氏瑾曰第一节言垦土也】
　　千耦其耘徂隰徂畛【音眞】
　　集传耘去苗间草也【刘氏瑾曰朱子初解尝从郑笺以耘为除根株盖除草木之根株也今此传改为去苗间草然以下文之次序观之恐此句未遽説耘苗也故曹氏以为反土之后草木根株有芟柞不尽者则复耘之也】隰为田之处也【严氏粲曰下湿曰隰】畛田畔也【孔氏颖逹曰地官遂人云十夫有沟沟上有畛则畛谓地畔之径路也】
　　集説【郑氏康成曰辈作者千耦言趋时也○孔氏颖达曰千耦谓为耦者千是二千人为千耦与十千维耦异也或往之隰或往之畛言其所往皆徧也○王氏安石曰千言其多也耦言竝耕也或徂隰或徂畛无旷土也○刘氏瑾曰第二节言治田也】
　　侯主侯伯侯亚侯旅侯彊侯以有嗿【他感反】其馌【于輙反】思媚其妇有依其士【与以叶】有略其耜【叶养里反】俶载南亩【叶满委反】集传主家长也【孔氏颖逹曰坊记云家无二主主是一家之尊故知主家长也】伯长子也【班氏固曰子最长迫近父也】亚仲叔也【孔氏颖逹曰亚训次也次于伯故知仲叔也】旅众子弟也【孔氏颖逹曰旅训众幼者之众即季弟及伯仲叔之诸子也】彊民之有余力而来助者【孔氏颖逹曰彊有余力谓其人彊壮治一夫之田仍有余力能佐助他事者也】遂人所谓以彊予【音与】任甿【与氓同】者也【孔氏颖逹曰遂人注云彊予谓民有余力复予之田引之以证彊有余力】能左右之曰以【朱氏公迁曰使之左则左使之右则右】太宰所谓闲【音闲】民转移执事者【郑氏众曰闲民谓无事业者】若今时佣力之人随主人所左右者也【严氏粲曰言众力竞劝无游民也】嗿众饮食声也【何氏楷曰说文云声也毛传云众貌盖众多之声也】媚顺【许氏愼曰悦也】依爱【何氏楷曰依说文云倚也亲近之意故云依爱也】士夫也【何氏楷曰士者男子之称妇人亦称夫为士易老妇得其士夫是也】言饷妇与耕夫相慰劳也【曹氏粹中曰士不辞耕稼之劳而知爱其妇妇不惮馌饷之烦而知依其夫有和乐之风焉○严氏粲曰夫耕妇馌驩然相爱见治世之气象焉】略利【曹氏粹中曰利则入土也深○何氏楷曰略当依字书通作防说文云刀劔刃也言有锋利如刀劔刃之耜也】俶始载事也【曹氏粹中曰前曰其耕泽泽初反土也今曰俶载南亩则将种矣】
　　集説【刘氏瑾曰第三节言男女长幼齐力于始耕也○季氏本曰言主伯亚旅彊以皆出而治田而妇则馈饷男则共食夫妇相亲同勤农事皆利其耜而有事于南亩也】
　　播厥百谷实函斯活【叶呼酷反】
　　集传函含【孔氏颖逹曰函者容藏之义故转为含犹人口含之也】活生也【孔氏颖逹曰活者生活故为生】既播之其实含气而生也【郑氏康成曰实种子也其种皆成好含生气】
　　集説【曹氏粹中曰百谷之性各有所宜而水旱丰凶不可预料故悉种之所以为备也○刘氏瑾曰第四节言苗生也○朱氏公迁曰此播种以至萌芽之时】
　　驿驿其达【叶佗悦反】有厌其杰
　　集传驿驿苗生貌【辅氏广曰驿驿接续貌言其苗之生意接续】达出土也【毛氏苌曰达射也○孔氏颖逹曰苗生逹则射而出】厌受气足也【范氏处义曰厌以餍足为义】杰先长者也【何氏楷曰才过人者谓之杰故以苗先长者为杰言其异于众苗也】集説【刘氏瑾曰第五节言苗生之盛也】
　　厌厌其苗緜緜其麃【表骄反】
　　集传緜緜详宻也【王氏肃曰芸者其众緜緜然不絶也○郭氏璞曰芸不息也○徐氏光启曰荘子灭裂而耘之则亦灭裂而报余详宻正与灭裂相反】麃耘也【孔氏颖达曰麃是耘之别名○徐氏锴曰禾已长大复鉏其闲草也○邢氏昺曰説文云穮耨鉏田也字林曰穮耕禾间也是言芸耨精也穮麃音义同】
　　集説【王氏安石曰前曰千耦其耘则既耕而耘今曰緜緜其麃则既苗而耘既苗而耘则以緜緜为善恐伤苗也○严氏粲曰芟耘麃皆除草也芟与柞竝言是新辟为田先除其土上之草木也既耕而言耘是反土之后除其土中之草木根株也既苗而言麃是除苗间之草也○刘氏瑾曰第六节言耘苗也】
　　载获济济【子礼反】有实其积【子赐反叶上声】万亿及秭为酒为醴烝畀祖妣以洽百礼
　　集传济济人众貌【何氏楷曰济之为言齐也盖谓人众而齐力也】实积之实也积露积也【何氏楷曰积説文云聚也据公刘篇以积与仓对言朱子以为露积是也获言在野积言在万亿及秭言在廪自有次第】
　　集説【胡氏一桂曰酒三酒醴五齐祭祀则酒正供之祭有十伦其礼实繁而皆以酒行之故祭可以洽百礼○刘氏瑾曰第七节言收入之多以供祭祀也】
　　有飶【蒲即反】其香邦家之光有椒其馨胡考之宁
　　集传飶芬香也未详何物胡寿也【孔氏颖达曰左传曰虽及胡耉周书諡法保民耆艾曰胡胡为寿也○李氏樗曰士冠礼祝辞曰眉寿万年永享胡福注云胡遐也逺也杜元凯曰胡耇元老之称则知胡耇乃老人也】以燕享宾客则邦家之所以光也以共养耆老则胡考之所以安也
　　集説【范氏处义曰说文云飶食之香有飶言其馔也楚辞曰奠桂酒兮椒浆有椒言其酒也大亨以飬圣贤故为邦家之光酌大斗以祈黄耇故致胡考之寜○刘氏瑾曰第八节又言可以待宾飬老也○季氏本曰此与上节言以酒醴供祭祀燕饮皆赖农夫所获之多也】
　　匪且有且匪今斯今【叶音经】振古如兹【无韵未详】
　　集传且此振极也言非独此处有此稼穯之事非独今时有今丰年之庆盖自极古以来已如此矣犹言自古有年也
　　集説【陈氏鹏飞曰振古以来皆如上文之所谓也○刘氏瑾曰第九节则追言田事之所由来者逺矣○徐氏常吉曰匪且以地言匪今以时言振古兼地与时言】
　　总论【蒋氏悌生曰此诗铺叙农事极有次序载芟载柞至徂隰徂畛言其初至田畔除去草木侯主侯伯至俶载南亩言其人心齐器用利故田亩垦治播厥百谷至万亿及秭言耕耘及时得所是以有收成之利为酒为醴至胡考之宁言惟其收成之多是以祭祀燕飨之礼无不足末三句又总言稼穑丰穣古今内外如一而无间也自始至终其序有条而不紊】
　　载芟一章三十一句
　　集传此诗未详所用然辞意与丰年相似其用应亦不殊
　　集説【沈氏守正曰小序曰载芟春借田而祈社稷也良耜秋报社稷也朱子俱以为报诗亦不相逺但言祈则章中耕耘收获祭祀尊贤飬老诸事皆预言之冀望之言报则直述其已然以昭神贶耳】
　　附录【序载芟春借田而祈社稷也○郑氏康成曰借田甸师氏所掌王载耒耜所耕之田天子千亩诸侯百亩借之言借也借民力治之故谓之借田○孔氏颖达曰王者于春时亲耕借田以劝农业又祈社稷使获年丰诗人述其丰熟之事而为此歌经陈下民乐治田业收获多酿为酒醴用以祭祀是由王者耕借田祈社稷劝之使然故序本其多获所由言其作颂之意经则主説年丰故其言不及借社也月令孟春天子躬耕帝借仲春择元日命民社与耕借异月俱在春时故以春总之祭法云王为羣姓立社曰防社王自为立社曰王社此为百姓祈祭当主于防社其稷与社共祭亦当为防社社稷○苏氏辙曰王社在借田中借田所祈也】
　　【案此诗序以为因借田而祈社稷孔颖达解之曰王者借田以劝农又祈社稷序本其所由以言其作颂之意经则主説年丰故其言不及借社似已朱子疑诗无祈田之意故云未详所用然犹谓辞意与丰年相似其用应亦不殊是以为报而非祈也案丰年之诗曰降福孔皆故序主秋冬报而朱子亦主于报其意相符矣然丰年诗言报祀而神降福而此诗无其文则似不可言报况噫嘻诗序以为祈谷只言农夫尽力于耕而不言福此诗但言农事之勤所获之多可备百礼之用未尝言祭报而获福也则非报之乐章明矣若以类诸豳之七月雅之大田则当次于风雅今次于颂则为王者之乐章明矣况集传原无定指而序在毛苌以前与诗竝出于汉则且从古説为是】
　　畟畟【楚侧反】良耜【叶飬里反】俶【尺叔反】载南亩【叶满委反】
　　集传赋也畟畟严利也【孔氏颖达曰畟畟是刃利之状故以为利之意舍人曰耜入地之貌】
　　集説【刘氏瑾曰第一节言始耕也】
　　播厥百谷实函斯活【叶呼酷反】
　　集传说见前篇
　　集説【郑氏康成曰种此百谷其种皆成好含生气言得其时○刘氏瑾曰第二节言苗生也○朱氏公迁曰此播种之事】
　　或来瞻女【音汝】载筐及筥其饟【式亮反】伊黍
　　集传或来瞻女妇子之来馌者也【钱氏文子曰瞻犹省也】筐筥饟具也【许氏愼曰周人谓饷曰饟○顾氏梦麟曰前篇饷耕在播种之前此饷耘在播种之后○何氏楷曰或载筐或载筥见耕者之多故馌者众也】
　　集説【李氏樗曰此言妇子行馌之器与所盛之物也○彭氏执中曰其饟伊黍无珍味也○刘氏瑾曰第三节言饷田也】
　　其笠伊纠【叶其了反】其镈【音博】斯赵【直了反】以薅【呼毛反】荼蓼集传纠然笠之轻举也【毛氏苌曰笠所以御暑雨也】赵刺【孔氏颖逹曰赵是用镈之事镈是锄类故赵为刺地也】薅去也【许氏愼曰防田草也】荼陆草【孔氏颖达曰荼秽草非苦菜也释草云荼委叶舍人曰荼一名委叶】蓼水草【孙氏炎曰虞蓼泽之所生故为水草】一物而有水陆之异也【孔氏颖达曰由田有原有隰故竝举水陆秽草】今南方人犹谓蓼为辣荼或用以毒溪取鱼即所谓荼毒也
　　集説【彭氏执中曰此见其无华饰无怠力所以记耕民之状也○刘氏瑾曰第四节言耘苗也】
　　荼蓼朽止黍稷茂【叶莫口反】止
　　集传毒草朽则土热而苗盛【陆氏徳明曰朽烂也】
　　集説【陆氏佃曰因暑雨化之则草不复生而地美盖非特去草之害亦以醲其田畴故荼蓼朽于是黍稷茂月令季夏烧薙行水利以杀草如以热汤可以粪田畴可以美土疆此之谓也○刘氏瑾曰第五节言苗盛也】
　　获之挃挃【珍栗反】积之栗栗其崇如墉其比【毗志反】如栉【侧瑟反】以开百室
　　集传挃挃获声也栗栗积之密也【严氏粲曰坚实也】栉理发器言密也百室一族之人也【朱氏谋防曰百室百夫之室十夫有沟百夫有洫此称百室举一洫之田而言也】五家为比五比为闾四闾为族【孔氏颖达曰于六乡则一族于六遂则一鄼以乡尊于遂故举乡言耳】族人辈作相助【朱氏公迁曰辈作者同辈共作也】故同时入谷也【曹氏粹中曰使之同时纳谷所以示亲睦均有无也】
　　集説【郑氏康成曰如墉如栉言积之髙大且相比迫也一族同时纳谷亲亲也百室者出必共洫闲而耕入必共族中而居○刘氏瑾曰第六节言收获之多而齐也】
　　百室盈止妇子宁止
　　集传盈满宁安也【何氏楷曰七月之诗曰嗟我妇子曰为改岁入此室处正此诗所谓宁止者】
　　集説【李氏樗曰百室既盈妇子于是安宁盖终歳勤动不得安宁今农事已毕故各享其乐也○刘氏瑾曰第七节言其乐丰稔也】
　　杀时犉【如纯反】牡有捄【音求】其角【叶卢谷反】以似以续续古之人【无韵未详】
　　集传黄牛黑唇曰犉【孔氏颖达曰地官牧人云凡隂祀用黝牲毛之注云隂祀祭地北郊及社稷也然则社稷用黝牛角以黒而用黄者盖正礼用黝至于报功社是土神故用黄色仍用黒唇也社稷太牢独云牛者牛三牲为大故特言之】捄曲貌【毛氏苌曰社稷之牛角尺○何氏楷曰捄通作觩本作觓】续谓续先祖以奉祭祀【苏氏辙曰以似以续兴来岁继往岁也续古之人庶几不替其先也】
　　集説【刘氏瑾曰篇末言田事毕而以祭祀也其曰续古之人亦上篇振古如兹之意○邹氏泉曰此节总上七节意正举报赛之典以荅神之休也祭祀祭田祖方社之属盖社牲从其方色此用黄牛黒唇之犉举一以例其余也以似二句言先祖于农事之成常行报赛之典故我今日之举亦以似续古之人而修常典于不坠庶其荅神之贶而永赖神之休耳】
　　总论【李氏樗曰苏氏曰圣人之为诗道其耕耨播种之勤而述其岁终仓廪丰实妇人喜乐之际以感动其意夫诗之可以兴者所以感发人之善志故也先言勤劳后言逸乐使夫勤者有以自忘其勤劳怠者亦知以自奋则天下之人趋事赴功而其心未尝惰于三农之务也】
　　附录【孔氏颖达曰良耜诗者秋报社稷之乐歌也谓周公成王太平之时年谷丰稔以为由社稷之所祐故于秋物既成王者乃祭社稷之神以报生长之功诗人述其事而作此歌焉○严氏粲曰此诗为报社稷必陈农功之本末故当秋时而追述春耕预言冬获也】
　　【案诗曰杀时犉牡则天子用太牢之礼也其为报社稷可无疑矣曰续古之人则亦非宗庙之祭可知此诗与载芟相连则一报一祈理亦当然也】
　　良耜一章二十三句
　　集传或疑思文臣工噫嘻丰年载芟良耜等篇即所谓豳颂者其详见于豳风及大田篇之末亦未知其是否也
　　丝衣其紑【孚浮反】载弁俅俅【音求】自堂徂基自羊徂牛鼐【乃代反】鼎及鼒【叶津之反】兕觥其觩【音求】防酒思柔不呉【音诂】不敖【音傲】胡考之休
　　集传赋也丝衣祭服也紑洁貌载戴也弁爵弁也【吕氏祖谦曰士冠礼注云爵弁其色赤而微黒如爵头然】士祭于王之服【孔氏颖达曰爵弁之服衣纁裳皆以丝为之故云丝衣也○礼有冠弁韦弁皮弁皆不以丝为衣且非祭祀之服杂记云士弁而祭于公冠而祭于已士冠礼有爵弁服絿衣与此丝衣相当故知此弁是爵弁士服之以助君祭也○曹氏粹中曰大夫以上祭服谓之冕士祭服谓之弁其首服弁则衣用丝也】俅俅恭顺貌基门塾之基【孔氏颖达曰释宫云门侧之堂谓之塾孙炎曰夹门堂也冬官匠人云门堂三之二注云以为塾也○刘氏瑾曰门之内外夹其东西皆有塾一门凡四塾外两塾南向内两塾北向谓之堂则宜有基矣诗所指则内塾之基矣】鼐大鼎鼒【音兹】小鼎也【尔雅释器鼎圜弇上谓之鼒○孙氏炎曰鼎敛上而小口者】思语辞柔和也呉哗也【许氏愼曰大言也】○此亦祭而饮酒之诗言此服丝衣爵弁之人升门堂视壶濯笾豆之属降往于基告濯具又视牲从羊至牛反告充已乃举鼎幂【音覔】告洁礼之次也【孔氏颖达曰特牲先夕陈事主人即位于堂下宗人升自西阶视壶濯及笾豆反降东北面告濯具主人出复外位宗人视牲告充宗人举鼎幂告絜彼先视濯笾豆次视牲次举鼎先后与此次第正同礼之次者谓特牲之礼为此次故凖之以说天子之礼也○黄氏佐曰告皆告于主人主人就王者言○冯氏复京曰案特牲是正祭主人先即位于堂下所谓堂者乃庙堂非门外西夹之堂也此所谓堂乃在庙门外之旁与正祭异】又能谨其威仪不諠哗不怠傲故能得寿考之福【邹氏泉曰不呉是言之谨犹笑语卒获也不敖是仪之谨犹礼仪卒度也】
　　集説【孔氏颖达曰上五句言祭之初下四句言祭之末初言卑者恭顺则当祭尊者可知祭未举其不慢则当祭敬明矣是举终始以见中举轻以明重○自羊徂牛是从此往彼为先后之次诗意言先小后大为行事之渐也自堂徂基但言所往之处不言所为之事牛羊但言所视之物不言所往之处互相足也鼎则先大后小与牛羊异者取鼒为韵故变其文也○祭初行礼唯谓士耳言饮则是诸助祭者非独士也以祭末能不讙哗不傲慢则于祭前齐敬明矣恭敬明神必将获福故以此得夀考之休徴夀考未然之事故言徴也○贾氏公彦曰兕觥其觩祭末饮酒恐有过失故设罚爵其时无犯非礼用爵觩然陈设而已】
　　附录【序丝衣绎宾尸也○郑氏康成曰绎又祭也天子诸侯曰绎以祭之明日卿大夫曰宾尸与祭同日周曰绎商谓之肜○爵弁而祭于王士服也绎礼轻使士○孔氏颖达曰丝衣诗者绎宾尸之乐歌也谓周公成王太平之时祭宗庙之明日又设祭事以寻绎昨日之祭谓之为绎以宾事所祭之尸行之得礼诗人述其事而为此歌焉经之所陈皆绎祭始末之事也○天子诸侯礼大异日为之别为立名谓之为绎卿大夫礼小同日为之不别立名直指其事谓之宾尸耳此序言绎者是此祭之名宾尸是此祭之事故特详其文也○正祭则小宗伯云视涤濯祭之日逆齐省镬告时于王告备于王彼正祭重使小宗伯此绎祭轻故使士盖亦宗伯之属士也○朱子语类绎祭之明日也宾尸以宾客之礼燕为尸者案宗庙正祭之明日又祭曰绎绎礼在庙门而庙门侧之堂谓之塾今诗云自堂徂基则基是门塾之基盖谓庙门外西夹室之堂基也其为绎祭明矣天子宗庙正祭小宗伯视涤濯祭之日逆齐省镬告时告备于王今诗言丝衣爵弁之士告濯具告充告洁则非正祭而为绎祭又明矣礼记为祊乎外注祊祭明日之绎祭也谓之祊者于庙门之外因名焉其祭之礼既设祭于室而事尸于堂是祊之与绎一时之事祊于庙门外之西室绎又于其堂而统名曰绎疏引颂丝衣篇证绎祭在堂事尸士之省视从堂上往于堂下之基故云自堂徂基此又绎祭之明证矣朱子辨序说以为误而以为亦祭而饮酒之诗然未尝指其为何祭但士而祭祭而饮酒何与于天子而列之于颂耶盖诗意以闗宗庙也且集传仍用郑笺语类中亦有解绎与宾尸一条则序说宜竝存】
　　丝衣一章九句
　　集传此诗或紑俅牛觩柔休竝叶基韵或基鼒竝叶紑韵
　　集説【苏氏辙曰丝衣本宗庙之诗】
　　于【音乌】铄【式灼反】王师遵养时晦时纯熙矣是用大介我龙受之蹻蹻【居表反】王之造【叶徂候反】载用有嗣【叶音祠】实维尔公允师
　　集传赋也于叹辞铄盛遵循熈光介甲也所谓一戎衣也龙宠也蹻蹻武貌造为载则公事允信也○此亦颂武王之诗言其初有于铄之师而不用退自循养与时皆晦【孔氏颖达曰上天诛纣之期未至武王靖以待之是其遵天之道也○欧阳氏修曰遵飬时晦者循飬以自晦之道谓有师而不耀其威武飬之以晦也】既纯光矣然后一戎衣而天下大定【钱氏天锡曰天运无久晦而不明之理王者无坐视涂炭之心王业昌明闗于戎衣一着此之谓主张造化也】后人于是宠而受此蹻蹻然王者之功其所以嗣之者亦惟武王之事是师尔集説【朱氏公迁曰武王之师盛矣然时止则止时行则行动静不失其时是以武功之成如此我既受此武功矣一有用武而继其事则将如之何哉亦曰必以其时如武王耳○朱氏善曰方其遵飬时晦圣人非忘天下也及其是用大介圣人非利天下也圣人无忘天下之心亦无利天下之心此所以为圣人之武也○季氏本曰遵飬时晦时当晦而遵飬之非有心于得天下也○邹氏泉曰时晦之时天命人心未始不归周特纣恶未稔耳此非有意于蓄鋭盖待纣悔悟之意先儒云武王十三年以前无非事商之心是也】
　　总论【朱氏公迁曰此篇重在时字武颂止杀酌颂适时盖穷兵黩武不足以为武违天悖时不足以成功可谓颂所当颂矣】
　　酌一章八句
　　集传酌即勺也【仪礼燕礼若舞则勺○郑氏康成曰既合乡乐万舞而奏之所以美王侯劝有功也○贾氏公彦曰舞则勺者谓为之舞则歌勺诗以为曲○严氏粲曰汉礼乐志言周公作勺其字皆单作勺】内则十三舞勺即以此诗为节而舞也【孔氏颖达曰熊氏云勺籥也言十三之时学此舞籥之文舞也】然此诗与赉般皆不用诗中字名篇疑取乐节之名如曰武宿夜云尔【梁氏盖曰礼记祭统舞莫重于武宿夜疏曰武王至商郊停止宿士卒皆欢乐歌舞以待旦故名焉】
　　集説【严氏粲曰此酌颂言武王初则遵飬继则蹻蹻酌其时措之宜也左氏传以武为武之卒章以赉为武之三以桓为武之六朱氏谓桓赉二篇皆大武篇中之一章然则酌与赉般一体亦大武篇中之一章明矣】
　　绥万邦屡【力注反】丰年天命匪解【佳卖反】桓桓武王保有厥士于以四方克定厥家于【音乌】昭于天皇以闲之
　　集传赋也绥安也桓桓武貌大军之后必有凶年【梁氏益曰老子道徳经俭武篇】而武王克商则除害以安天下故屡获丰年之祥传所谓周饥克殷而年丰是也【郑氏康成曰诛无道安天下则亟有丰熟之年隂阳和也○孔氏颖达曰僖十九年左传云昔周饥克殷而年丰是伐纣之后即有丰年也○王氏安石曰师之所处荆棘生焉而曰屡丰年则其为武也异乎人之武矣】然天命之于周久而不厌也故此桓桓之武王保有其士而用之于四方【李氏樗曰保有厥士与熊罴之士虎贲之士同○何氏楷曰左传云能左右之曰以于以四方者犹言使之宰制运量乎四方也】以定其家【孔氏颖达曰能安定其家谓成就先王之业遂为天下之主】其德上昭于天也【张氏所望曰于眧于天如至治馨香感于神明意】闲字之义未详传曰闲代也言君天下以代商也【孔氏颖达曰闲代释诂文○范氏处义曰毛氏训闲为代盖本之书多方曰有邦闲之说者谓使有国圣人代之也】此亦颂武王之功
　　集説【范氏处义曰成王谓我今日所以能抚绥万邦屡获丰年足以见上天之命我有周可谓匪懈矣何以得此哉盖由桓桓然有威武之武王保有熊罴虎贲之士使三千人惟一心故能用四方诸侯之力以定我周家之王业也于是遂叹美武王既有以昭格于天可谓能尽皇王之道代商而有天下也○辅氏广曰绥万邦者武王之本志也屡丰年者上天之嘉应也有是志则有是应先天而天弗违也天命匪解者天命之无厌也桓桓武王者武王之无怠也天命之无厌乃武王之无怠也后天而奉天时也天命武王不闲毫发保有厥士于以四方克定厥家此武王之武所成就也是以其徳上昭于天而君天下以代乎商也】
　　桓一章九句
　　集传春秋传以此为大武之六章则今之篇次盖已失其旧矣又篇内已有武王之諡则其谓武王时作者亦误矣序以为讲武类祃之诗岂后世取其义而用之于其事也欤
　　集説【孔氏颖达曰桓诗者讲武类祃之乐歌也武王伐纣之后民安年丰克定王业代殷为王由讲武类祃得使之然故序达其意言其作之所由讲武是军众初出在国治民也类则于内祭天祃则在于所征之地自内而出为事之次也○李氏樗曰此诗言讲武类祃也而诗言武王用师未尝有讲武之意盖不妄用武则足以讲武观诗者又以意通之也○范氏处义曰武王有其事而无其诗以颂声未作故也至成王制礼作乐于是作此诗以歌其事亦以告于武王序诗者谓之武志盖发明武王讲武类祃之时其志已欲保厥士而用四方定厥家而昭于天后果如其志可谓善得诗人之防也】
　　文王既勤止我应受之敷时绎思我徂维求定时周之命于【音乌】绎思
　　集传赋也应当也敷布时是也绎寻绎也于叹辞绎思寻绎而思念也○此颂文王之功【朱氏公迁曰诸本王字作武字误盖首句是颂文王之功其下五句则言今日大封功臣之意】而言其大封功臣之意也【孔氏颖达曰以言大封则所封者广惟初定天下可有此事守文之世不应得然昭二十八年左传曰武王克商光有天下其兄弟之国者十有五人姬姓之国者四十人尚书武成篇说列爵惟五分土惟三皆是武王大封之事】言文王之勤劳天下至矣【孔氏颖达曰文王既劳心于政事者尚书所谓日昃不遑暇食是也】其子孙受而有之【孔氏颖达曰谓受其位为天子也】然而不敢专也布此文王功徳之在人而可绎思者以赉有功而往求天下之安定【孔氏颖达曰行之于天下以求安定天下也】又以为凡此皆周之命而非复商之旧矣遂叹美之而欲诸臣受封赏者绎思文王之徳而不忘也【季氏本曰时周之命如此则武王本非以力争天下而欲后人求之于文王之徳也故再言于绎思以叹美之】
　　集説【郑氏康成曰文王之劳心是周之所以受天命而王之所由也于汝诸臣受封者陈绎而思行之以文王之功业敕劝之○王氏安石曰大赉善人封建以为诸侯与共天下则所以求天下之定也○李氏樗曰武王克商大封有功之臣于庙盖归功于祖宗不敢专也盖由吾之所以封功臣者非吾之私意乃文王之意也○辅氏广曰武王之封赏功臣人见其为武王之恩也自武王之心言之乃是文王功徳之在人心而可思绎者耳非己之恩也以是而往求天下之安定则庶乎其可矣然则受其封赏者又可以不思绎文王之徳哉时周之命此又提起来说以兴起人心也○何氏楷曰命即上文敷绎求定之命曰时周之命者言是我周新命非殷之旧政尔诸侯当时时以此命自为提撕不可忘也既又叹而敕之仍于时绎惓惓焉武王安民之心与文王之既勤后先同揆矣】
　　赉一章六句
　　集传春秋传以此为大武之三章而序以为大封于庙之诗说同上篇【刘氏瑾曰此颂为武乐第三章故诗中皆述武王封赏之意而推本文王之徳】
　　集説【孔氏颖达曰赉诗者大封于庙之乐歌也谓武王伐纣于庙中大封有功之臣以为诸侯周公成王太平之时诗人追述其事而为此歌焉经之所陈皆是武王陈文王之徳以戒敕受封之也大封于庙谓文王庙也乐记说武王克殷之事云将帅之士使为诸侯下文则云虎贲之士脱劒祀于明堂注云文王之庙为明堂则是大封诸侯在文王之庙也】
　　于【音乌】皇时周陟其髙山嶞【吐果反】山乔岳允犹翕【许及反】河敷天之下裒【蒲侯反】时之对时周之命
　　集传赋也高山泛言山耳【毛氏苌曰髙山四岳也○何氏楷曰此髙山即下文所云乔岳】嶞则其狭而长者【何氏楷曰尔雅云峦山曰嶞说文云山之嶞嶞者案公羊传谓山川有能润于百里者天子秩而祭之此望祀之所以及于嶞山也】乔髙也岳则其髙而大者允犹未详或曰允信也犹与由同翕河河善泛溢今得其性故翕而不为防也【戴氏溪曰祭先河而后海故以河为主○吕氏柟曰言允则疆土皆周有也言翕则天地亦可知其位矣】裒聚也对荅也言美哉此周也其巡守而登此山以柴望又道于河以周四岳【何氏楷曰陟其髙山燔柴以祭天也郊特牲云天子适四方先柴礼器云因名山升中于天嶞山二句望秩以祀山川也】凡以敷天之下莫不有望于我故聚而朝之方岳之下以荅其意耳【钱氏天锡曰裒时之对若虞典所谓修五礼辑五瑞恊时月正日同律度量衡是也聚而朝之方岳诸侯各朝于方岳非尽朝于一方也】集説【孔氏颖达曰天子巡守所至则登其髙山而祭之谓毎至其方告祭其方之岳也尧典及王制说巡守之礼皆言望秩于山川则知嶞山乔岳允犹翕河皆谓秩祭之事○黄氏櫄曰得天下必告于名山大川礼也舜受天下于尧犹必望于山川徧于羣神受命之始不得不然也而况武王革命之主乎故此诗首末皆言是周之受命也○邹氏泉曰上三句本言祭告事然于此而祭告百神即于此而朝防诸侯盖不言朝防而朝防之意已在故下敷天二句遂承上而推言其朝防之意也】
　　般【音盘】一章七句
　　集传般义未详【郑氏康成曰般乐也○孔氏颖达曰经无般字序又说其名篇之意般乐也为天下所美乐○苏氏辙曰般游也○曹氏粹中曰说文云般旋也象舟之旋从舟从殳殳所以旋也今名篇曰般取盘旋之义巡守而徧乎四岳所谓盘旋也】
　　集説【孔氏颖达曰般诗者巡守而祀四岳河海之乐歌也谓武王既定天下巡行诸侯所守之土祭祀四岳河海之神神皆享其祭祀降之福助至周公成王太平之时诗人述其事而作此歌焉○范氏处义曰周颂言时周之命者再其一赉也其一般也意谓周之受命明则赖善人之助幽则赖百神之助故申言之】
　　闵予小子之什十一篇一百三十六句













　　钦定诗经传説彚纂卷二十
<经部,诗类,钦定诗经传说汇纂>
　　钦定四库全书
　　钦定诗经传説彚纂卷二十一
　　鲁颂四之四
　　集传鲁少皥之墟【孔氏颖达曰昭十七年左传云郯子曰少皥挚之立也定西年左传祝佗曰命伯禽封于少皥之墟是其文所出也明堂位曰封周公于曲阜少皥之墟即曲阜也】在禹贡徐州蒙羽之野【王氏应麟曰蒙山在沂州新防县东南八十里羽山在海州胊山县西北一百里】成王以封周公长子伯禽【孔氏颖达曰史记鲁世家武王既克殷封周公旦于曲阜周公不就封卒相成王使其子伯禽代就封于鲁至归政之后成王乃大啓土宇合地方七百里鲁之封疆于是始定故据后定言之】今袭庆东平府沂宻海等州即其地也【皇舆表袭庆府今兖州府东平府今东平州沂州今沂州俱属兖州府宻州今诸成县属肯州府海州今寜海州属登州府竝山东】成王以周公有大勲劳于天下故赐伯禽以天子之礼乐鲁于是乎有颂以为庙乐【郑氏康成曰初成王以周公有太平制典法之勲命鲁郊祭天三望如天子之礼○孔氏颖逹曰礼运杞之郊也禹宋之郊也契是王者之后得郊天申命鲁得郊天子礼周为王者之后故孔子亦録其诗之颂同于王者之后也王者之后而有颂者正谓宋有商颂解】
　　【鲁颂所以得与商颂同称颂之意也】其后又自作诗以美其君亦谓之颂【王氏炎曰鲁颂皆以美其君与宗庙无预其诗似用以燕乐此颂之变也○严氏粲曰周之衰也风变而雅颂亡颂声之息前乎风雅之变矣越桓庄僖惠至襄而鲁乃有颂是故雅变而亡颂亡而变雅之亡甚于变颂之变甚于亡也○朱氏公迁曰以其皆称美颂祷之辞故不谓之风而谓之颂】旧説皆以为伯禽十九世孙僖公申之诗今无所考独閟宫一篇为僖公之诗无疑耳夫以其诗之僭如此然夫子犹录之者盖其体固列国之风【孔氏颖达曰名虽为颂而体实国风非告神之歌○曹氏粹中曰今以其体观之分章断句实国风之流耳】而所歌者乃当时之事则犹未纯于天子之颂若其所歌之事又皆有先王礼乐教化之遗意焉则其文宜若犹可予也况夫子鲁人亦安得而削之哉然因其实而着之而其是非得失自有不可揜者亦春秋之法也【朱子曰着于篇所以见其僭也春秋书郊禘大雩雉门两观犹是意也削之则没其实矣故其文予之而实则不予也】或曰鲁之无风何也先儒以为时王襃周公之后比于先代故廵守不陈其诗而其篇第不列于太师之职是以宋鲁无风其或然欤【苏氏辙曰春秋之际大国皆有变风宋鲁独无风有颂郑氏云宋王者之后鲁圣人之后是以天子廵守不陈其诗所以礼之也】或谓夫子有所讳而削之则左氏所记当时列国大夫赋诗及吴季子观周乐皆无曰鲁风者其説不得通矣
　　集説【郑氏康成曰周公归政成王封其元子伯禽于鲁自后政衰国事多废十九世至僖公遵伯禽之法国人美其功季孙行父请命于周而作其颂○苏氏辙曰颂之为诗本于其德而已天子有德于天下则天下颂之诸侯有德于其国则国人颂之商周之颂天下之颂也鲁人之颂其国之颂也○范氏处义曰鲁颂之作曰颂僖公非告神明也曰居常与许复周公之宇皆愿之之辞非成功也圣人思西周之盛而不可得幸而有僖公之贤而鲁人尊之圣人若曰鲁周公之后也而其所以得人心者又如此吾又何疑焉故诗有鲁颂所以尊周也○鲁颂之异于商周者四商周天下颂之鲁国人颂之一也商周以告神明而鲁用以燕乐二也商周子孙颂其先鲁臣下颂其君三也商周多事实鲁多颂祷四也○章氏俊卿曰颂之为体非徒天子用之诸侯之臣子凡所以祝颂其国者亦得而用之僖公比之诸侯则勤俭其时比之诸侯则小康其事则臣子之愿心而非有谄畏此孔子所以取而录之○黄氏佐曰鲁之颂虽不皆于祀乎用之而其节奏必皆依颂成声故得齿于商周而无嫌故曰夫子自卫反鲁然后乐正雅颂各得其所夫雅颂得所于乐正之后非乐而何其审声以配乐而不徒作也明矣以鲁而厕商周是犹秦穆之誓上同汤武文侯之命参配傅説】
　　駉駉【古荣反】牡马【叶满补反】在坰【古荣反】之野【叶上与反】薄言駉者【叶章与反】有驈【户橘反】有皇有骊【力知反】有黄以车彭彭【叶铺郎反】思无疆思马斯臧
　　集传赋也駉駉腹干肥张貌【孔氏颖达曰腹谓马肚干谓马胁肥张者充而张大】邑外谓之郊郊外谓之牧牧外谓之野野外谓之林林外谓之坰【郑氏康成曰必牧于坰野者避民居与良田也坰之牧地水草既美牧人又良饮食得其时则自肥健耳】骊马白跨曰驈【孔氏颖达曰孙炎曰骊黑色也郭璞云跨髀间也然则跨者所跨据之处】黄白曰皇【孔氏颖达曰黄而杂白者名为皇】纯黑曰骊【孔氏颖达曰月令孟冬云驾铁骊象时之色檀弓云夏后氏尚黑戎事乗骊故知纯黑曰骊】黄骍曰黄【孔氏颖达曰骍者赤色谓黄而杂赤者也】彭彭盛貌【毛氏苌曰有力有容也】思无疆言其思之深广无穷也臧善也○此诗言僖公牧马之盛【朱氏公迁曰此言僖公牧马之盛用序説也】由其立心之远故美之曰思无疆则思马斯臧矣卫文公秉心塞渊而騋牝三千亦此意也【刘氏瑾曰美文公之马则言其騋而牝者有三千之众美僖公之马则言其駉而牡者有十六种之毛色盖各极其盛而言皆以见其国之殷富也】
　　集説【毛氏苌曰诸侯六闲马四种有良马有戎马有田马有驽马○孔氏颖达曰首章言良马朝祀所乗故云彭彭见其有力有容○苏氏辙曰僖公推其诚心以治其国家其思虑无所不及以为不可徧举故举其一曰思马斯臧苟思马而马善则凡其思虑之所及未有不善者也○姚氏舜牧曰思无疆不专牧马一节凡公之君国子民尽人与物无不极其思虑而圗谋之逺眞有无疆域之可限者即马一节观之而皆驯良可御若随所思而臧焉斯可见其略矣○徐氏常吉曰马重駉駉言色特以騐其盛耳上思字就君国子民言下思字就马政修举言】
　　○駉駉牡马在坰之野薄言駉者有骓【音佳】有駓【符悲反】有骍有骐以车伾伾【符丕反】思无期思马斯才【叶前西反】
　　集传赋也苍白杂毛曰骓【孔氏颖达曰杂毛是体有二种之色相间杂上云黄白曰皇黄骍曰黄止二毛色之中自有浅深与此二色者异故不云杂毛也】黄白杂毛曰駓【孔氏颖达曰郭璞曰今之桃华马也】赤黄曰骍【孔氏颖达曰周人尚赤而牲用骍是骍为纯赤言赤黄者谓赤而防黄其色辨明者上云黄骍曰黄是黄而防赤此云赤黄曰骍是赤而防黄】青黑曰骐【孔氏颖达曰骐者黑色之名苍骐曰骐谓青而防黑今之骢马也】伾伾有力也无期犹无疆也才材力也
　　集説【孔氏颖达曰此章言戎马戎马贵多力故云伾伾有力○张氏耒曰斯臧良马也斯才戎马也臧者言其德才者言其用陈于礼者尚德用于战者尚才故也】
　　○駉駉牡马在坰之野薄言駉者有驒【徒河反】有骆有駵【音畱】有雒以车绎绎【叶弋灼反】思无斁【叶弋灼反】思马斯作
　　集传赋也青骊驎曰驒色有深浅斑驳如鱼鳞今之连钱骢也【许氏慎曰青骊白鳞文如鼍鱼】白马黑鬣曰骆【孔氏颖达曰鬣谓马之騣也】赤身黒鬣曰駵【孔氏颖达曰駵为赤色若身鬣俱赤则骍马故赤身黑鬣曰駵】黑身白鬣曰雒绎绎不絶貌【黄氏一正曰绎绎连属貌言其马之善走也】斁厌也作奋起也【何氏楷曰作即易震卦为作足之作谓奋迅而动作也】集説【孔氏颖达曰此章言田马田猎尚疾故言绎绎善走】
　　○駉駉牡马在坰之野薄言駉者有骃【音因】有騢【音遐叶洪孤反】有驔【音簟】有鱼以车祛祛【起居反】思无邪【叶祥余反】思马斯徂集传赋也隂白杂毛曰骃隂浅黑色今泥骢也彤白杂毛曰騢【孔氏颖达曰舍人曰赤白杂毛今赭马名騢郭璞云彤赤也即今赭白马是也】豪骭【户晏反】曰驔豪在骭而白也【孔氏颖达曰説文云骭骹也郭璞曰骭脚胫然则骭者膝下之名】二目白曰鱼似鱼目也【罗氏愿曰马目欲得黄又欲光而有紫焰若目小而多白则惊畏惊畏马之大病故其序尤在后】祛祛彊健也徂行也【何氏楷曰以驾给使之车可以防逐而行也】孔子曰诗三百一言以蔽之曰思无邪盖诗之言羙恶不同或劝或惩皆有以使人得其情性之正【朱子曰如正风雅颂等语可以起人善心如变风刺滛等诗可以使人知戒惧人读好底诗固是知劝若读不好底诗便知得此心不可如此所以读诗者便思无邪也盖诗之功用如此○所谓得情性之正者情性是贴思字正是贴无邪字】然其明白简切通于上下未有若此言者故特称之以为可当三百篇之义以其要为不过乎此也学者诚能深味其言而审于念虑之间必使无所思而不出于正则日用云为莫非天理之流行矣【王氏安石曰思无邪一出于正○彭氏执中曰夫子敎人学诗之法思无邪一言乃学者之枢要也○刘氏瑾曰诗之为教无非使人得其情性之正然就诗经而指其要以示人则惟思无邪之语既明白简切而足明各诗之直指又通于上下而足该众诗之全体比于其他诗词则多防婉而或不能明白简切各言一事而或不能通于上下故夫子独称思无邪之一言以示学诗者守约施博之道诚意正心之方也○王氏守仁曰思无邪一言岂特三百篇六经只此一言便可该贯以至穷古今天下圣贤的语思无邪一言也可该贯此外更有何説此是一了百当的功夫】苏氏曰昔之为诗者未必知此也孔子读诗至此而有合于其心焉是以取之盖断章云尔【梁氏益曰左襄二十八年卢蒲癸曰赋诗断章言赋诗者但取其一章为义断取其一章也】
　　集説【孔氏颖达曰此章言驽马主以给官中之役贵其肥壮故曰祛祛强健也】
　　总论【吕氏大临曰僖公修牧马之政以诚心行之故言思无疆思无期思无斁思无邪马之所以臧才作徂者其效也古之贤君诚心以行善政其效皆若此非独牧马而已○范氏处义曰每章言牡盖马以牡为善也每章言薄言駉者谓马之善不止是也其品固多矣言马之善而继之以思则僖公盖尝精思而后得此也马之臧也马之才也马之作也马之徂也皆有以致之而原于一心之思虑以见处事无不曲当其效自如此也○许氏谦曰每章之意惟在第七句无疆者广大也无期者不苟于近利也无斁者持之能乆也惟所思者如此故乆而有富盛之效其富盛非特马也因马可以见其他尔然思之无疆无期无斁犹未知其所思者当耶否耶至其卒章辞曰思无邪则见其心之正取于民者有制其富盛皆所当得非掊克苛敛以致之者也○朱氏公迁曰问国君之富数马以对故诗人以之颂美其君如此○邓氏元锡曰鲁颂首駉重本也思无邪政本也思无疆无期则大无斁则久无邪则贞○邹氏泉曰各章上思字汛就平日立心言下思字则思及于马凡畜之而不枉其性用之而不穷其力食之而必以其道防之而曲尽其材皆是也】
　　駉四章章八句
　　集説【朱氏谋防曰鲁政多矣独举考牧一事军国之所重也○沈氏万钶曰孔子曰鲁卫之政兄弟也盖悯其衰乱之相似也夫悯其衰乱之相似则岂不喜其兴复之相侔乎是故鲁之駉牡扬于颂衞之騋牝襃于风】
　　有駜【蒲必反】有駜駜彼乗【绳证反】黄夙夜在公在公明明【叶谟郎反】振振鹭鹭于下【叶后五反】鼓咽咽【乌反】醉言舞于胥乐【音洛】兮
　　集传兴也駜马肥强貌【许氏慎曰马饱也○郝氏敬曰重言有駜者非一马也】明明辨治也【欧阳氏修曰明明修明其职也○朱氏公迁曰辨则不杂治则不乱道燕饮而先之以夙夜明明盖勤劳治理以其余暇为乐耳】振振羣飞貌鹭鹭羽舞者所持或坐或伏如鹭之下也【陆氏佃曰鹭之集每至水面数尺则必低徊少盘其势与飞之时径起特异盖其天性舞而后下也】咽与渊同【陆氏德明曰咽本又作渊】鼓声之深长也【毛氏苌曰咽咽鼔节也○孔氏颖达曰燕礼以乐助劝故以鼓节之咽咽然】或曰鹭亦兴也【毛氏苌曰鹭以兴洁白之士○郑氏康成曰洁白之士羣集于君之朝君以礼乐与之饮酒○欧阳氏修曰振鹭取其能自修洁翔集有威仪也】胥相也醉而起舞以相乐也【郑氏康成曰至于无算爵则又舞燕乐以尽其欢君臣于是则皆喜乐也】此燕饮而颂祷之词也【刘氏瑾曰此为燕饮之诗唯卒章自今以始以下则颂祷之词也】
　　集説【曹氏粹中曰鲁之羣臣乗其駜然壮健之马来朝夙夜在于公所而不敢懈○辅氏广曰駜彼乗黄恐是指来燕者所乗之马故因以起兴在公明明所谓精白一心以承休德也】
　　○有駜有駜駜彼乗牡夙夜在公在公饮酒振振鹭鹭于飞鼓咽咽醉言归于胥乐兮
　　集传兴也鹭于飞舞者振作鹭羽如飞也
　　集説【毛氏苌曰言臣有余敬而君有余惠○孔氏颖达曰臣礼朝朝暮夕不当常在君所今闲暇无事而夙夜在公是臣有余敬也君之于臣飨燕有数今以无事之故即与之饮酒是君有余惠也○曹氏粹中曰上章醉言舞以乐成之也此章醉言归以礼节之也○季氏本曰在公饮酒相导以和也明明在其中矣醉言归止而不过之意○何氏楷曰酒以成礼不继以滛此之谓能乐】
　　○有駜有駜駜彼乗駽【呼县反】夙夜在公在公载燕自今以始嵗其有【叶羽已反】君子有谷诒孙子【叶奬里反】于胥乐兮集传兴也青骊曰駽今铁骢也【孙氏炎曰色青黑之间】载则也有有年也【孔氏颖达曰春秋书有年者谓五谷大熟丰有之年】谷善也或曰禄也【何氏楷曰国以民为本民以食为大使嵗岁丰登家给人足是即君子之享有天禄也】诒遗也【何氏楷曰诒通作贻説文云赠遗也】颂祷之辞也【朱氏公迁曰颂祷则愿之之词盖有唐风蟋蟀好乐无荒之意】
　　集説【郑氏康成曰君臣相乐则隂阳和而有丰年其善道则可以遗子孙也○曹氏粹中曰君民如此治道得矣复何为哉若自此年谷常登子孙相承力于为善则无疆之休也○辅氏广曰自今以始歳其有为庶民之虑切矣君子有谷诒孙子为后世之虑深矣此可谓善颂善祷也○黄氏佐曰丰年而继于后则常有以需国用而赡民生善道而传于后则常有以固人心而承天命】
　　总论【范氏处义曰始言在公明明则明足以善其职中言饮酒卒言载燕既善其职则朝廷无事君臣相与饮酒而宴乐耳始言舞不知手之舞之足之蹈之也终言归既醉而出竝受其福也上二章醉而舞醉而归一时之乐耳未若卒章人臣称愿歳岁有年君子之谷诒孙子其乐为无穷不止于一时也○姚氏舜牧曰诗本燕饮而章内都着夙夜在公句首章更着在公明明句见君臣之所先圗者在国家之几务政有余暇然后燕以乐耳】
　　有駜三章章九句
　　集説【邓氏元锡曰有駜有小雅慈惠之心焉上下交则和而安】
　　思乐【音洛】泮【普半反】水薄采其芹【其斤反】鲁侯戾止言观其旂【叶其斤反】其旂茷茷【蒲害反】鸾声哕哕【呼防反】无小无大从公于迈
　　集传赋其事以起兴也思发语辞也泮水泮宫之水也诸侯之学乡射之宫谓之泮宫【毛氏苌曰天子辟廱诸侯泮宫】其东西南方有水形如半璧以其半于辟廱故曰泮水而宫亦以名也【郑氏康成曰辟廱者筑土雝水之外圆如璧四方来观者均也泮之言半也半水者盖东西门以南通水北无也○孔氏颖达曰北无水者下天子耳】芹水菜也【严氏粲曰解见采菽】戾至也【毛氏苌曰戻来也】茷茷飞扬也【钱氏文子曰茷茷草叶多貌旂下垂如叶之多也】哕哕和也【毛氏苌曰哕哕言其声也○孔氏颖达曰言其车服得宜行趋中节也○王氏安石曰观其旂其物茷茷而有容听其鸾其声哕哕而有节】此饮于泮宫而颂祷之词也【刘氏瑾曰首章本其始而言鲁侯与其众至泮宫也三章以后然后言饮酒颂祷之事】
　　集説【李氏樗曰菁莪以莪喻人才丰水有芑以芑喻人才此诗言薄采其芹薄采其藻薄采其茆皆是言僖公能育人才也国人无长无防皆从公而徃以见国人从僖公之乐也汉明帝开辟廱冠带缙绅之人圜桥门而观听者盖亿万计今僖公修泮宫而从之者多宜矣○严氏粲曰称其仪物之美者喜其来至之辞如所谓闻车马之音见羽旄之美举欣欣然有喜色也○何氏楷曰兴意在大小从公二句教不择人苟有其材皆可以取而成就之犹采菜者之不废夫芹也】
　　○思乐泮水薄采其藻鲁侯戾止其马蹻蹻【居表反】其马蹻蹻其音昭昭【叶之绕反】载色载笑匪怒伊教
　　集传赋其事以起兴也蹻蹻盛貌【毛氏苌曰其马蹻蹻言彊盛也】色和顔色也【毛氏苌曰色温润也】
　　集説【李氏樗曰教人而至于有所怒是非所谓乐育人材也惟其匪怒伊教此其所以为善育人材欤以国人之从公于迈其喜观之如此僖公至泮水又且和顔悦色其乐教人又如此上下各尽其乐则泮水之中风化之盛可知矣○黄氏櫄曰芹藻防物也而乐之有余所乐者在僖公而寓于芹藻也乐心一生则乌可已观其旂则乐其茷茷闻其鸾则乐其哕哕见其马则乐其蹻蹻人之乐之也如此僖公何以得此于鲁人哉载色载笑即之也温匪怒伊教循循善诱僖公之育才可见矣○辅氏广曰其音昭昭集传遗此一句解郑氏谓僖公之德音者是也故下面説载色载笑匪怒伊教以见善于敎人载色载笑王氏以为洪范所谓而康而色者亦是也○刘氏瑾曰言鲁侯至泮而和其笑语也】
　　○思乐泮水薄采其茆【叶谟九反】鲁侯戾止在泮饮酒既饮旨酒永锡难老【叶鲁吼反】顺彼长道【叶徒吼反】屈此羣丑
　　集传赋其事以起兴也茆凫葵也叶大如手赤圎而滑江南人谓之莼菜者也【陆氏玑曰茆与荇菜相似或谓之水葵诸陂泽水中皆有】长道犹大道也屈服丑众也【孔氏颖达曰顺彼仁义之长道以收敛此丑众人民○王氏安石曰顺从此君子之长道而屈服此鲁国之羣众也】此章以下皆颂祷之词也
　　集説【辅氏广曰此章言在泮饮酒则是在泮宫燕饮矣自此而下皆颂祷之辞首祈其夀考次祈其功业亦可谓善颂善祷矣长道谓长乆之道也其曰羣丑虽曰羣众便已含淮夷在其中○朱氏善曰三章教毕而燕贤者乐告以善道内治益修逺人自服也○季氏本曰永锡难老欲其乆于敷教以致治安也】
　　○穆穆鲁侯敬明其德敬慎威仪维民之则允文允武昭假【音格】烈祖靡有不孝自求伊祜【候五反】
　　集传赋也昭明也假与格同烈祖周公鲁公也集説【李氏樗曰民之所以则之者非在于空言亦以僖公内焉能慎其明徳外焉能慎其威仪民所以慕其德而化之也凡所行之事无不尽其孝故福禄是鲁侯之福禄乃自求之也○范氏处义曰此章专颂僖公之德为下四章服淮夷张本也虽曰颂之亦有规意盖谓非有德不足以服人也○辅氏广曰威仪者君德之符文武者君德之备也○黄氏佐曰敬徳欲存养省察无间也敬仪欲动容周旋中礼也文武兼资所以昭假乎烈祖所谓靡有不孝也自求伊祜即永言配命自求多福之意】
　　○明明鲁侯克明其德既作泮宫淮夷攸服【叶蒲北反】矫矫虎臣在泮献馘【古获反叶况壁反】淑问如皋陶【叶夷周反】在泮献囚集传赋也矫矫武貌馘所格者之左耳也【孔氏颖达曰馘临阵格杀之而取其耳也】淑善也问讯囚也囚所虏获者【孔氏颖达曰生执而系虏之则所谓执讯者也】盖古者出兵受成于学【郑氏康成曰定兵谋也】及其反也设奠于学而以讯馘告【郑氏康成曰释菜奠币礼先师也讯馘所生获防耳者○孔氏颖达曰以生获解讯以断耳解馘】故诗人因鲁侯在泮而愿其有是功也【朱子曰或谓僖公末尝有淮夷之功而疑此诗之妄盖未尝深考此诗乃颂祷之辞冀其有是功耳】
　　集説【孔氏颖达曰所馘者是不服之人须武臣之力当杀其人而取其耳而使武臣如虎者献之所囚者服罪之人察狱之吏当受其辞而断其罪故使善听狱如皋陶者献之○李氏樗曰古者建学校养人材在此饮酒在此受成在此献功在此则学校之制不为虚设也郑之乡校以议执政之善否则是学校之建其有补于风化多矣○范氏处义曰此后四章皆言服淮夷之事诗意欲归功于学校见僖公能明其德故知以修学校为先泮宫既修已足服淮夷矣况有虎臣以征伐又有善折狱如皋陶者则僖之服淮夷为可信矣○严氏粲曰诗人因其修泮宫可以为献功之地而颂祷之耳自此以下皆然非有实事也○刘氏瑾曰愿鲁侯以德服人而献功于学也○邹氏泉曰有事宫室便是兴作修亦作也如閟宫修庙亦曰奚斯所作可见作泮如何便服淮夷盖泮宫者所以讲学行礼兴贤育才而出兵受成释奠献功亦于斯也】
　　○济济【子礼反】多士克广德心桓桓于征狄【他歴反】彼东南【叶尼心反】烝烝皇皇不吴【音话】不扬不告于讻【音凶】在泮献功集传赋也广推而大之也德心善意也狄犹逷也【陆氏德明曰狄远也○王氏安石曰攘而逖之也○苏氏辙曰狄古逖通】东南谓淮夷也【孔氏颖达曰淮夷在鲁之东南】烝烝皇皇盛也【尔雅烝烝作也○郭氏璞曰物盛兴作之貌○曹氏粹中曰其竝进而向敌也烝烝然其合而大之也皇皇然】不吴【严氏粲曰不諠哗】不扬【严氏粲曰不轻浮】肃也不告于讻师克而和不争功也【郑氏康成曰讻讼也无以争讼之事告于治讼之官者○李氏樗曰征伐有交争者必告于治狱之官左传穿封戍与公子围争囚是也】
　　集説【苏氏辙曰言其羣臣无忿狷之心故于其征淮夷而逖远之于东南也虽烝烝其众皇皇其大未尝有讙哗轻扬相告于讼者是以能成功而还献之于泮宫○李氏樗曰人心惟其洪厚未尝偏躁所以广也心广故徃征伐也则桓桓然有威武逖远淮夷于东南不得防刘我边陲○刘氏瑾曰愿公之臣皆有才德以立功也○朱氏善曰徂兹淮夷徐戎竝兴见于费誓之书则淮夷之为鲁患自伯禽受封之时而已然矣故诗人颂祷其君必至于逖彼东南而后可以无愧于烈祖伯禽焉】
　　○角弓其觩【音求】束矢其搜【色畱反】戎车孔博徒御无斁【叶弋灼反】既克淮夷孔淑不逆【叶宜脚反】式固尔犹淮夷卒获【叶黄郭反】集传赋也觩弓健貌【郑氏康成曰言持急也】五十矢为束或曰百矢也【孔氏颖达曰荀卿论兵云操十二石之弩负矢五十个是一弩用五十矢大司寇云入束矢于朝注云古者一弓百矢郑以尚书及左传所言赐诸侯弓矢者皆云彤弓一彤矢百以一弓百矢故谓束矢当百个而在军之礼重弓以备折壊或亦分百矢为两束】搜矢疾声也【孔氏颖达曰搜为矢行之声言劲且疾也】博广大也无斁言竞劝也逆违命也【王氏安石曰孔淑不逆言无复作慝而顺以服也】盖能审固其谋犹【郑氏康成曰坚固军谋度己之德虑彼之罪以出兵也】则淮夷终无不获矣
　　集説【辅氏广曰此章又愿其器械修整卒乗竞劝既胜淮夷甚善而无有违命者章末又致戒以为苟能审固其谋犹则淮夷岂终不可获哉以诗意观之是时鲁国想必为淮夷所扰而未有以胜之也○刘氏瑾曰愿公之兵徒精好谋虑审固而终服淮夷也○朱氏公迁曰征伐之道用武在下发谋在上智勇兼济成功可期亦祝愿之意也】
　　○翩彼飞鸮【吁骄反】集于泮林食我桑黮【尸荏反】怀我好音憬【九永反】彼淮夷来献其琛【敕金反】元龟象齿大赂南金集传兴也鸮恶声之鸟也【严氏粲曰解见陈墓门】黮桑实也【许氏慎曰桑葚之黑也】憬觉悟也琛宝也【陆氏德明曰舍人云美宝曰琛】元龟尺二寸【司马氏迁曰龟千歳满尺二寸○孔氏颖达曰汉书食货志云龟不盈尺不得为宝此言元龟龟之大者故尺二寸也】赂遗也【郑氏康成曰大犹广也广赂者赂君及卿大夫也】南金荆扬之金也【毛氏苌曰南谓荆扬也○郑氏康成曰荆扬之州贡金三品】此章前四句兴后四句如行苇首章之例也
　　集説【尹氏焞曰周原膴膴堇荼如饴美土可以变恶味食我桑黮懐我好音美味可以变恶声○曹氏粹中曰传曰桑黮甘香鸱鸮革响是知鸮食桑黮则其音变而美也泮林有黮鸮来食之归我好音则淮夷被泮宫礼义之化其有不革面而柔服者哉○李氏樗曰集于泮林喻淮夷慕泮宫之化也怀我好音喻淮夷之归于我无有恶声也○辅氏广曰此章则遂愿其既服淮夷之后淮夷如是来朝贡于鲁有是宝物之富凡贡物龟为前列故先及之○严氏粲曰淮夷世为鲁患未必慕泮宫之化诗人张言泮宫之美以为淮夷亦将来慕也○刘氏瑾曰卒章又愿鲁公常使淮夷顺服而来献也】
　　总论【刘氏瑾曰朱子以作泮宫克淮夷之事他无所考故不质其为僖公之诗而且以克服淮夷为颂祷之词以愚考之春秋不书常事则夫作泮宫之事十二公之经固宜皆无所见也至于僖公克服淮夷虽亦不见于春秋而僖公十三年尝从齐桓会于咸为淮夷之病杞十六年尝从齐桓会于淮为淮夷之病鄫矣但此诗所言不无过其实者要当为颂祷之溢词也○邹氏泉曰此诗见僖公建学育才固足称贤者而鲁人欲其修德服远盖亦寓规戒之意○黄氏一正曰王制诸侯天子命之教然后为学小学在公宫南之左大学在郊人君涖之以讲学行礼行礼有燕故此燕饮作诗以颂之也】
　　泮水八章章八句
　　集説【王氏应麟曰春秋时急攻战而缓教化其畱意学校者唯鲁僖公能修泮宫卫文公敬教劝学他无闻焉郑有子衿城阙之刺子产仅能不毁乡校而已】
　　閟【笔位反】宫有侐【况域反】实实枚枚赫赫姜嫄【音元】其德不回上帝是依【叶音隈】无灾无害弥月不迟【叶陈回反】是生后稷降之百福【叶笔力反】黍稷重【直龙反】穋【音六叶六直反】稙【征力反】稺菽麦【叶讫力反】奄有下国【叶于逼反】俾民稼穑有稷有黍有稻有秬【求许反】奄有下土缵禹之绪【象吕反】
　　集传赋也閟深闭也宫庙也【吕氏大临曰閟宫鲁庙非姜嫄庙也○朱子曰鲁之羣庙也】侐清静也实实巩固也枚枚砻密也【孔氏颖达曰枚枚者细密之意故云砻密晋语及书传説天子庙餙皆云斲其材而砻之加密石焉是砻密之事也○邹氏泉曰实实言下之盘基固也枚枚言上之结搆宻也】时盖修之故诗人歌咏其事以为颂祷之词而推本后稷之生而下及于僖公耳【孔氏颖达曰作者将美僖公追述远祖上陈姜嫄后稷至于大王文武爰及成王封建之辞鲁公受赐之命言其所以有鲁之由】回邪也依犹眷顾也【毛氏苌曰上帝是依依其子孙也】説见生民篇【李氏樗曰无菑无害即生民所谓不坼不副也弥月不迟即生民所谓诞弥厥月也】先种曰稙后种曰稺【孔氏颖达曰重穋稙稺生熟早晚之异称非谷名】奄有下国封于邰也绪业也禹治洪水既平后稷乃播种百谷【孔氏颖达曰禹能平水土稷能种谷二者俱以利民故谓之继禹之事稷之播种种禹所治之地也○范氏处义曰论语曰禹稷躬稼谓相因以成也】
　　集説【郑氏康成曰姜嫄生子后稷天人多与之福以五谷终覆盖天下使民知稼穑之道言其不空生也尧时洪水为菑民不粒食天神多予后稷以五谷禹平水土乃教民播种之于是天下大有故曰继禹之事也○刘氏瑾曰首章推本僖公所奉之祖上出于后稷也○朱氏公迁曰下国指邰言下土则以天下言稷止封邰而教民稼穑则偏乎天下也身亲稼穑而能继大禹之功此章专言后稷○季氏本曰此先言作庙之尽善以见僖公崇重周公之意也次述姜嫄生后稷之由以推本周公相武王功业之所自始也】
　　○后稷之孙实维大【音防】王居岐之阳实始翦商至于文武缵大王之绪致天之届于牧之野【叶上与反】无贰无虞上帝临女【音汝】敦【都囘反】商之旅克咸厥功【叶居古反】王曰叔父【扶雨反】建尔元子【叶子古反】俾侯于鲁大啓尔宇为周室辅【扶雨反】集传赋也翦断也大王自豳徙居岐阳四方之民咸归往之于是而王迹始着盖有翦商之渐矣【曾氏巩曰大王盖诸侯之能兴邦者本不必云肇基王迹也武王既有天下推其寖盛之由故曰肇基王迹所谓实始翦啇者殆因肇王迹之语而言之过耳○朱子曰盖有翦商之渐非谓大王有翦商之心也○赵氏顺孙曰蔡节斋云大王虽未始有翦商之志然大王始得民心王业之成实基于此】届极也犹言穷极也【黄氏佐曰届与无遏尔躬之遏字相同观前徒之倒戈即大命之遏躬也○徐氏光啓曰纣恶苟有丝毫未稔天命苟有丝毫未絶武王必无丝毫变节之意惟致天命穷极则牧野之师不得不兴矣】虞虑也无贰无虞上帝临女犹大明云上帝临女无贰尔心也【郑氏康成曰其时之民皆乐武王之如是故戒之曰无有二心也无复虞度也天视防汝至则克胜】敦治之也【范氏处义曰谓攻治商纣如林之旅○严氏粲曰谓治而正之○季氏本曰敦如敦琢之敦故训曰治之】咸同也【范氏处义曰十乱同心同德三千人如一心所谓咸者如此○郝氏敬曰上帝临视天心顺也三千同心人心应也】言辅佐之臣同有其功而周公亦与焉也【季氏本曰见其以一心而成功盖为周公有大功发也】王成王也叔父周公也元子鲁公伯禽也启开宇居也【郑氏康成曰谓封以方七伯里】
　　集説【郑氏康成曰后稷大王文王亦周公之祖考也伐纣周公又与焉故述之以美大鲁○范氏处义曰上章言周之有国始于邰此章言周之王业始于岐也翦商者武王也而曰实维大王何也盖得乎邱民而可为天子大王自豳迁岐有仁人之称从之者如归市则周之得民自岐始也○许氏谦曰实始翦商谓周之所以灭商者自此基之尔盖古公迁岐吴越春秋谓居三月成城郭一年成邑二年成都而民五倍其初则德化及于民其势固不可遏也但迁岐在殷王小乙之时后高宗立傅説为相中兴在位五十九年次祖庚立七祀次祖甲二十八祀而文王生书称祖甲不义惟王知小人之依能保惠庶民不敢侮鳏寡肆祖甲享国三十三年自迁岐至文王之生已九十余年古公寿百二十歳则古公始终正居商令王有道之世翦商之志何自而生耶故传止曰盖有翦商之渐谓其国自此而渐大真得诗人之防矣○朱氏公迁曰言大王文武继世而成业伯禽以父而受封鲁之所以有国者如此】
　　○乃命鲁公俾侯于东锡之山川土田附庸周公之孙庄公之子【叶奬里反】龙旂承祀【叶养里反】六辔耳耳春秋匪解【音懈叶讫力反】享祀不忒皇皇后帝皇祖后稷享以骍牺【虚宜虚何二反】是飨是宜【牛奇牛何二反】降福旣多【章移当何二反】周公皇祖亦其福女【音汝】
　　集传赋也附庸犹属城也【郑氏康成曰小城曰附庸】小国不能自达于天子而附于大国也【陈氏祥道曰民功曰庸谓之附庸以其有所附然后有功于民也○朱子曰小国之地不足五十里者因大国以姓名通若春秋邾仪父之类是也○问颛臾亦鲁附庸在鲁地七百里之中从孟子百里之説则鲁安得七百里之地曰是礼记説封周公曲阜之地七百里所谓锡之山川土田附庸其势必不止于百里】上章既告周公以封伯禽之意此乃言其命鲁公而封之也庄公之子其一闵公其一僖公知此是僖公者闵公在位不乆未有可颂此必是僖公也【刘氏瑾曰闵公名啓方在位二年僖公以庶兄继立在位三十三年】耳耳柔从也春秋错举四时也【郑氏康成曰春秋犹言四时也○孔氏颖达曰错举春秋以明冬夏】忒过差也【范氏处义曰此言僖公祀于庙之礼也】成王以周公有大功于王室故命鲁公以夏正孟春郊祀上帝配以后稷【孔氏颖达曰明堂位称成王以周公为有勲劳于天下是以鲁君祀帝于郊配以后稷天子之礼也是成王命鲁郊天亦配以后稷之事○朱氏公迁曰天子以冬至祭天鲁诸侯也不敢纯用天子之礼故用夏之正月冬至阳之始正月歳之始也】牲用骍牡【毛氏苌曰骍赤牺纯也○董氏仲舒曰周色尚赤鲁以天子命郊故以骍】皇祖谓羣公【刘氏瑾曰上言皇祖在后稷上则是指后稷为皇祖此言皇祖在周公下故知此指羣公】此章以后皆言僖公致敬郊庙而神降之福国人称愿之如此也【黄氏佐曰格神获福皆是未然事国人称愿之如此耳】
　　集説【郑氏康成曰东东籓鲁国也既告周公以封伯禽之意乃防命伯禽使为君于鲁加赐以山川土田及附庸令专统之王制曰名山大川不以封诸侯附庸则不得专臣也皇皇后帝谓天也成王以周公功大命鲁郊祭天亦配之以君祖后稷其牲用赤牛纯色与天子同也天亦飨之宜之多与之福○孔氏颖达曰明堂位云鲁君孟春乗大辂载弧韣旂十有二旒日月之章祀帝于郊配以后稷天子之礼也彼祀天之旂建日月之章此龙旂是宗庙之祭也○李氏樗曰春秋书郊多矣大抵以为僭而诗乃以为美则知所美非美也○辅氏广曰此章言封鲁公之事而遂以颂僖公之能奉祭祀而愿其祖享之以膺受多福也龙旂承祀仪物之盛也六辔耳耳车马之整也春秋匪解享祀不忒僖公之诚也○朱氏公迁曰此章言鲁公受封子孙得以主祭而僖公又善于致祭如此则格神受福乃其必然也○邹氏泉曰龙旂四句是庙祭而致敬也皇皇三句是郊祭而致敬也是飨二句郊祭获福也周公二句庙祭获福也先言庙祭者时修庙也郊祭获福连言之者防上文也○韦氏调鼎曰鲁用天子礼乐成王思周公之明德大功而赐之也刘氏谓惠公请之出于吕览未可信也】
　　○秋而载尝夏而楅衡【叶户郎反】白牡骍刚牺尊将将【七羊反】毛炰【薄交反】胾【侧吏反】羮【叶卢当反】笾豆大房【此下当脱一句如钟鼔喤喤之类】万舞洋洋孝孙有庆【叶祛羊反】俾尔炽而昌俾尔寿而臧保彼东方鲁邦是常不亏不崩不震不腾三寿作朋如冈如陵
　　集传赋也尝秋祭名【郑氏康成曰载始也秋尝而言始者秋物新成尚之也】楅衡施于牛角所以止触也周礼封人云凡祭饰其牛牲设其楅衡是也【郑氏众曰所以楅持牛也○孔氏颖达曰楅衡谓设横木于角以楅廹此牛】秋将尝而夏楅衡其牛言夙戒也【朱氏公迁曰预敬其事曰夙戒】白牡周公之牲也骍刚鲁公之牲也白牡殷牲也周公有王礼故不敢与文武同鲁公则无所嫌故用骍刚【孔氏颖达曰公羊传云周公用白牡鲁公用骍犅説文云犅特也白牡谓白特骍刚谓赤特也○何氏楷曰刚通作犅】牺尊画牛于尊腹也【孔氏颖达曰阮谌礼圗云牺尊餙以牛于尊腹之上画为牛形】或曰尊作牛形凿其背以受酒也【王氏肃曰太和中鲁郡于地中得齐大夫子尾送女器有牺尊以牺牛为尊也○冯氏复京曰宋蔡绦云徽宗崇尚古器政和间尚方所贮尽三代冢墓中物今博古圗所载是也其牺尊正如王肃所言全作牛形开背受酒则阮谌之言殆臆度耳】毛炰周礼封人祭祀有毛炰之豚注云爓【许氏谦曰似盐反汤中爚肉】去其毛而炰之也胾切肉也羮大羮铏羮也【孔氏颖达曰以特牲士之祭祀尚有大羮铏羮故以此羮兼二羮也】大羮大古之羮湇【钦入声】煮肉汁不和【郑氏康成曰无盐菜】盛之以豋【尔雅瓦豆谓之豋】贵其质也铏羮肉汁之有菜和者也盛之铏器故曰铏羮大房半体之俎足下有跗如堂房也【郑氏康成曰大房玉餙俎也其制足下有横下有跗似乎堂后有房然○孔氏颖达曰明堂位曰周以房俎注云房谓足下跗也上下两间有似于堂房然知是半体者周语云禘郊之事则有全烝王公立饫则有房烝亲戚燕飨则有殽烝全烝谓全载牲体殽烝谓体解节折则房烝是半体可知】万舞名【严氏粲曰万舞文武二舞之总名解见邶简兮】震腾惊动也【曹氏粹中曰不亏如日常盈不崩如山常固不震如地常静不腾如水常平】三寿未详郑氏曰三卿也【严氏粲曰愿有寿考之三为朋友皆如冈陵之固祝其君臣同庆也】或曰愿公寿与冈陵等而为三也【郑氏康成曰此皆庆孝孙之辞也○曹氏粹中曰俾尔炽昌以下皆嘏辞】集説【范氏处义曰此章言僖公之受福由祭之得礼自牲至舞皆言礼之备也既言僖公尽其礼敬遂假尸祝之言以报僖公也○刘氏瑾曰此章专言僖公致敬宗庙而祝愿其获福寿也○姚氏舜牧曰秋而载尝节专指閟宫之祭言炽而昌指其业所统承寿而臧指其身所享受保彼东方鲁邦是常以下又申言其炽而昌夀而臧处】
　　○公车千乘【绳证反叶神陵反】朱英绿縢【徒豋反】二矛重【直龙反】弓【叶姑反】公徒三万贝胄朱綅【息廉反叶息棱反】烝徒增增戎狄是膺荆舒是惩则莫我敢承俾尔昌而炽俾尔寿而富【叶方未反】黄髪台背【叶蒲寐反】寿胥与试俾尔昌而大【叶特计反】俾尔耆而艾【吾盖反叶五计反】万有千歳睂寿无有害【叶暇憇反】
　　集传赋也千乘大国之赋也【孔氏颖达曰司马法成方十里出革车一乗计鲁方七百里为车多矣而云千乗者坊记云制国不过千乘然则地虽广大以千乗为限故云大国之赋千乗】成方十里出革车一乘甲士三人左持弓【孔氏颖达曰左传楚许伯御乐伯摄叔为右以致晋师乐伯曰吾闻致师者左射以菆乐伯在左而云左射是左人持弓也】右持矛【孔氏颖达曰战于鄢陵左传称栾鍼为右使人告子重曰寡君乏使使鍼御持矛焉铁之战卫太子为右祷云蒯聩不敢自佚备持矛焉是右人持矛也】中人御【孔氏颖达曰甘誓云左不攻于左汝不共命右不攻于右汝不共命御非其马之正汝不共命既云左右又别云御是御在中央也】歩卒七十二人将重车者二十五人【刘氏瑾曰牛十二头驾重车在后炊家子十人固守衣装五人廐养五人樵汲五人合二十五人也】千乘之地则三百十六里有竒也【朱氏倬曰集传防司马法而言鲁之封域锡之山川土田附庸岂俭于百里而已哉】朱英所以餙矛【孔氏颖达曰清人云二矛重英故云朱英矛饰盖丝缠而朱染之以为矛之英饰也】绿縢所以约弓也【孔氏颖达曰小戎云竹闭绲縢传曰绲绳縢约谓内弓于闭以绳束之此云縢亦为约之以绳】二矛夷矛酋矛也重弓备折坏也【毛氏苌曰重弓重于鬯中也○李氏樗曰凡此皆言器械之备也】徒歩卒也三万举成数也车千乘法当用十万人而为歩卒者七万二千人然大国之赋适满千乘苟尽用之是举国而行也故其用之大国三军而已【孔氏颖达曰司马法兵车一乘甲士三人歩卒七十二人计千乘有七万五千人则是六军矣与下公徒三万数不合者二者事不同也礼天子六军出自六乡万二千五百家为乡万二千五百为军地官小司徒曰凡起徒役无过家一人是家出一人乡为一军此则出军之常也天子六军既出六乡则诸侯三军出自三乡下云公徒三万自谓乡之所出非此千乘之众也此云公车千乘自谓计地出兵非彼三军之事也二者不同故数不相合○朱氏公迁曰公车千乘国赋之常数公徒三万则出军之定数】三军为车三百七十五乘三万七千五百人其为歩卒不过二万七千人举其中而以成数言故曰三万也【朱氏公迁曰三军总甲士一千一百二十五人将重车者九千三百七十五人共一万五百人余二万七千人为歩卒】贝胄贝饰胄也【孔氏颖达曰贝者水虫甲有文章胄谓兜鍪以贝为饰】朱綅所以缀也【朱氏公迁曰綅线也以朱线缀贝而饰胄也】增增众也【李氏樗曰众之进则增增然而多】戎西戎狄北狄膺当也荆楚之别号【王氏应麟曰春秋庄十年书荆僖元年始书楚】舒其与国也【郑氏康成曰舒舒鸠舒鄝音了本又作蓼舒庸之属○王氏应麟曰舒鸠今无为军巢县舒蓼在安丰县舒庸东夷国谓之羣舒皆偃姓孔氏曰又有龙舒龙舒故城在无为军龙江县西】惩艾【孔氏颖达曰惩艾皆创故为艾也○章氏甫曰彼入冦而我当之为膺我伐冦而彼畏之为惩】承御也【范氏处义曰莫我敢承者莫敢当我也】僖公尝从齐桓公伐楚故以此美之【郑氏康成曰此庆僖公勇于用兵讨有罪也○孔氏颖达曰僖四年经书公防齐侯等侵蔡蔡溃遂伐楚羣舒是楚之与国故连言荆舒其伐戎狄则无文○李氏樗曰泮水美僖公能服淮夷皆无是事而美之则膺戎狄惩荆舒未必不如其服淮夷也盖祝颂之辞○问戎狄是膺荆舒是惩僖公安有此事而鲁颂言之何也朱子曰此是愿颂之辞○刘氏瑾曰僖公从齐伐楚遂盟召陵僖公虽不得专其功而诗人之辞容有溢美读者当不以辞害意】而祝其昌大寿考也【范氏处义曰昌而炽昌而大则言鲁国也寿而富耆而艾则言僖公也】寿胥与试之义未详王氏曰寿考者相与为公用也【曹氏粹中曰老寿者相与试用则不特三夀作朋而已所用皆老成人也】苏氏曰愿其寿而相与试其才力以为用也【朱氏公迁曰王氏説优盖以三寿作朋例之可见】集説【孔氏颖达曰上既美其祭祀鬼神此又美其用兵征伐○苏氏辙曰此章言僖公治其军旅缮其车甲器械故其民无不欲其昌大寿考而托之以为安也○王氏质曰作朋之福未尽其意又推广之自俾尔昌而炽以下是也○刘氏瑾曰承前章祭祀获福之意而美公以武功祝公以福寿也】
　　○泰山岩岩【叶鱼锨反】鲁邦所詹奄有龟蒙遂荒大东至于海邦【叶卜工反】淮夷来同莫不率从鲁侯之功
　　集传赋也泰山鲁之望也【司马氏迁曰泰山之阳则鲁其隂则齐○孔氏颖达曰泰山在齐鲁之界二国皆以为望也】詹与瞻同【何氏楷曰韩诗外传説苑风俗通俱作瞻】龟蒙二山名【孔氏颖达曰春秋齐人来归郓讙龟隂之田谓龟山之北田也论语説颛臾云昔者先王以为东蒙主鲁境内有此二山故言奄有○曹氏粹中曰龟则邹之龟山蒙则费之东蒙山○何氏楷曰防山一名东山孟子所谓登东山而小鲁是也】荒奄也大东极东也【孔氏颖达曰地之最东至海而已大东之下即云至于海邦故以东为极东】海邦近海之国也【季氏本曰如莱牟之类是也】
　　集説【范氏处义曰愿其有功如此○刘氏瑾曰此亦承上章祭祀获福之意而言愿公治其境内以服远国也遂荒以下皆期望之辞下章放此○朱氏公迁曰此与下章又反覆其辞专以扩充土宇为祝乃受福之最大者以发上章保彼东方鲁邦是常之意盖必能使国势尊严足以摄人心收众望而内外逺近无不服之然后乃为鲁侯之功也○季氏本曰奄有者本其所固有而言也荒者开拓而大之之意曰荒曰同曰从皆谓以德绥之而得其归心如太王文王之得人心也○张氏彩曰荒者经略包罗之意同者来合于我无异志也】
　　○保有凫绎【叶弋灼反】遂荒徐宅【叶达各反】至于海邦淮夷蛮貊【叶莫博反】及彼南夷莫不率从莫敢不诺鲁侯是若
　　集传赋也凫绎二山名【李氏樗曰禹贡徐州峄阳孤桐此绎即峄阳也○王氏应麟曰郡县志凫山在兖州邹县东南三十八里峄山一名邹山在邹县南二十二里】宅居也谓徐国也诺应辞若顺也【季氏本曰谓顺鲁侯之德也】○泰山龟蒙凫绎鲁之所有其余则国之东南势相连属可以服从之国也【王氏应麟曰傅氏曰上已言荆舒此南夷是南蛮也蛮貊亦东方诸种】集説【刘氏瑾曰泰山曰所詹龟蒙曰奄有凫绎曰保有皆以鲁地而言也其余非鲁所有则皆以遂荒总发其辞而致其愿望于公也○朱氏公迁曰能守土宇广封疆而尽东南诸国又皆归于鲁莫不心悦诚服之此尤诗人之所愿也○何氏楷曰李云鲁侯封于曲阜其时戎夏错处与徐淮实壤接世为封境忧故伯禽至不避三年之丧袵兵革以开东郊之难后之子若孙世仰其功故为臣子者亦以此致君之祝】
　　○天锡公纯嘏【叶果五反】睂寿保鲁居常与许复周公之宇鲁侯燕喜令妻寿母【叶满委反】宜大夫庶士【鉏里反】邦国是有【叶羽已反】既多受祉黄发儿齿
　　集传赋也常或作尝在薛之旁【郑氏康成曰春秋鲁庄公三十一年筑台于薛是与周公有常邑六国时齐有孟尝君食邑于薛○曹氏粹中曰汉地里志鲁有薛县而齐孟尝君食邑于薛则尝先当属鲁】许许田也鲁朝宿之邑也【孔氏颖达曰诸侯有大德受采邑于京师为将朝而宿焉谓之朝宿之邑鲁以周公之故成王赐之许田春秋之时鲁不朝周邑无所用而许田近于郑国郑有祊田地势之便而与郑易之桓元年郑伯以璧假许田则鲁之有许见于经传也】皆鲁之故地见侵于诸侯而未复者故鲁人以是愿僖公也令妻令善之妻声姜也寿母寿考之母成风也【刘氏瑾曰僖公娶齐女姜姓曰声姜其母风姓曰成风为荘公之妾薨于文公四年】闵公八岁被弑必是未娶其母叔姜亦应未老【刘氏瑾曰叔姜庄公夫人哀姜之娣也】此言令妻寿母又可见公为僖公无疑也有常有也儿齿齿落更生细者亦寿征也
　　集説【苏氏辙曰愿公寿考以复鲁之侵地宜其室家臣庻以保有其国也○此诗所谓居常与许复周公之宇者人之所以愿之而其实则未能也○辅氏广曰八章既祷其福寿兴复故疆于是遂言其燕喜之事闺门之内则有令妻寿母朝廷之上则宜大夫庶士外则保有邦国焉则祉益多而寿益固矣○刘氏瑾曰此章称愿僖公享富寿康寜之福有夫妻子母之乐皆承前章祭祀获福之意也○何氏楷曰人惟寿可以享福故以寿始终之】
　　○徂来之松新甫之栢【叶逋莫反】是断【音短】是度【待洛反】是寻是尺【叶尺约反】松桷【音角】有舄【叶七约反】路寝孔硕【叶常约反】新庙奕奕【叶弋灼反】奚斯所作孔曼【音万】且硕【同上】万民是若
　　集传赋也徂来新甫二山名【王氏应麟曰水经注邹山记曰徂来山在兖州梁父奉髙博城三县界今犹有美松后魏地形志鲁郡汶阳县有新甫山】八尺曰寻舄大貌【王氏肃曰言无刻饰文章徒见松桷彊大至牢固】路寝正寝也【孔氏颖达曰释诂云路大也○黄氏佐曰路寝在庙之后所以藏衣冠】新庙僖公所修之庙【郑氏康成曰修旧曰新○刘氏瑾曰即前所谓閟宫也】奚斯公子鱼也作者教护属功课章程也【孔氏颖达曰奚斯为之主帅教令工匠监护其事属付功役课其章程而已○朱氏公迁曰教者指令也防者监视也属功则付以事课章程则考其功也】曼长【郑氏康成曰修也广也】硕大也万民是若顺万民之望也【郑氏康成曰国人谓之顺也】
　　集説【辅氏广曰九章则本其所以作是颂者言之取木于山断而度之或长或短而松之为椽桷者犹舄然而大则其为梁为柱者可知既成庙后之正寝又甚宏大则僖公所修之庙大矣又言其教护属功董其工役之人而曰此实奚斯所作其制度甚长且大有以顺万民之望也○刘氏瑾曰此章复详言修庙之事与篇首两句之意相首尾也○季氏本曰万民是若顺万民之心也盖周公德泽及于天下万民莫不被其泽而欲其庙貌之新者见僖公之兴此役非妄劳民力也春秋之中凡用民于所不当为必书而独不书作閟宫谓此为当作不以为劳民耳】
　　总论【黄氏櫄曰此诗膺戎狄惩荆舒荒大东荒徐宅至于海邦淮夷蛮貊及彼南夷莫不率从在僖公无是事而诗人言之孔子取之何也夫子之意盖曰僖公之得民心如此鲁人之爱僖公如此则虽未有是事亦人情之所愿欲也人情之所愿欲夫子安得而不取之○严氏粲曰閟宫止为僖公能修寝庙张大其事而为颂祷之辞○朱氏倬曰诗人之论自源徂流故虽颂鲁僖而上及乎后稷太王文武周公之事明其源本之所自出也因成王赐周公以天子礼乐故遂以夏正孟春郊祀上帝而以后稷配之然非礼矣鲁人据其实而颂之夫子因其旧而存之岂非春秋据事直书而善恶自见之义欤】閟宫九章五章章十七句【内第四章脱一句】二章章八句二章章十句
　　集传旧説八章二章章十七句一章十二句一章三十八句二章章八句二章章十句多寡不均杂乱无次盖不知第四章有脱句而然今正其误
　　集説【胡氏一桂曰窃谓閟宫是依仿殷武而作特殷武简而严閟宫张而夸故朱子于殷武之末谓与閟宫卒章文意略同但先儒因此诗服淮夷蛮貊等事春秋所不载皆不能无疑故黄氏以为未然之期望朱子以为颂祷之辞也○陈氏栎曰僖公修閟宫以其新修故又曰新庙而路寝即庙中之正寝也毛郑以閟宫为姜嫄庙者固非毛又以新庙为闵公庙者尤非也○朱氏公迁曰出师奏凯必于学故泮水专以驯服淮夷言致祭受福必于宗庙故閟宫总以享受福禄言】
　　鲁颂四篇二十四章二百四十三句
　　集説【王氏安石曰周颂之辞约约所以为严盛德故也鲁颂之辞侈侈所以为夸德不足故也○章氏俊卿曰駉诗言牧马之事有駜言君臣宴饮泮水言其修泮宫服淮夷所襃之事犹为可襃也至于閟宫则毁誉失真且如言姜嫄后稷至于文武与夫郊天之祭鲁以诸侯而乃盛称以示夸耀不亦遇乎】
　　商颂四之五
　　集传契为舜司徒而封于商【郑氏康成曰商者契所封之地尧之末年舜举为司徒有五教之功乃赐姓而封之○孔氏颖达曰长发笺云尧封之于商为小国舜之末年益其土地为大国是舜亦封之故归之舜也商者成汤一代之大号而云商者契所封之地则以汤取契之所封以为代号也】传十四世而汤有天下【孔氏颖达曰殷本纪云契卒子昭明立卒子相土立卒子昌若立卒子曹圉立卒子冥立卒子振立卒子微立卒子报丁立卒子报乙立卒子报丙立卒子主壬立卒子主癸立卒子天乙立是为成汤是从契至汤为十四世也】其后三宗迭兴【许氏谦曰太甲受伊尹之训反善修德诸侯咸归是为太宗至大戊伊陟为相殷复兴是为中宗武丁举傅説为相殷道复兴是为高宗所谓三宗也】及纣无道为武王所灭封其庻兄微子啓于宋修其礼乐以奉商后【郑氏康成曰武王伐纣乃以陶唐氏火正阏伯之墟封防子啓为宋公为商后○孔氏颖达曰汉书地理志云周封微子于宋今之睢阳是也】其地在禹贡徐州泗滨西及豫州盟【音孟】猪之野【孔氏颖达曰禹贡徐州云泗濵浮磬豫州云导菏泽被孟猪地理志云孟猪泽在梁国睢阳东北是孟猪在豫州地理志云宋地今之梁国沛楚山阳济隂东平及东都之须昌寿张皆宋分也据时騐之是宋之封域东至泗滨西至孟猪也○王氏应麟曰郡县志宋州禹贡豫州之域高辛氏之子阏伯所居商邱今州治是也契孙相土亦都于此春秋为宋国都自防子至君偃三十三世为齐椘魏所灭○泗水在兖州泗水县至淮阳军宿迁县南入淮】其后政衰商之礼乐日以放失【孔氏颖达曰防子为商之后得行殷之礼乐明时商颂皆在宋矣于后不具明是政衰而失之】七世至戴公时【孔氏颖达曰史记宋世家云微子啓卒弟仲衍立卒子宋公稽立卒子丁公申立卒子湣公共立卒弟炀公熙立湣公子鲋祀杀炀公而自立是为厉公卒子厘公举立卒子惠公覵立卒子哀公立卒子戴公立自防子至戴公凡十君除二及余八君是防子之后七世至戴公也】大夫正考甫【陆氏德明曰宋湣公之曾孙孔子七世祖○孔氏颖达曰世本云宋湣公生弗父何弗父何生孔父孔父生正考甫】得商颂十二篇于周大师【郑氏康成曰周大师何由得商颂周用六代之乐故有之○孔氏颖达曰以周用六代之乐乐章固当有之故得有商颂也】归以祀其先王至孔子编诗而又亡其七篇然其存者亦多阙文疑义今不敢强通也商都亳宋都商邱皆在今应天府亳州界【皇舆表应天府今归德府隶河南亳州今鳯阳府亳州隶江南】
　　集説【郑氏康成曰正考父校商之名颂于周犬师孔子録之以备三颂着为后王之义监三代之成功法莫大于是矣问者曰列国政衰则变风作宋何独无乎曰有焉乃不録之王者之后时王所客也廵狩述职不陈其诗亦示无贬黜客之义也○孔氏颖达曰王者存二王之后所以通三统夏之篇章既以泯弃惟有商颂而已孔子既录鲁颂同之二王之后乃复取商颂列之以备三颂着为后王之义使后人监视三代之成法其法莫大于是圣人之深意也○欧阳氏修曰案周本纪称武王伐纣下车而封武庚于宋以为商后及武庚叛周公又以防子继之是圣人之意虽恶纣之暴而不忘汤之德故始终不絶其为后焉商颂之存岂异是乎○苏氏辙曰春秋之际大国略皆有变风宋鲁独无风而有颂郑氏疑而为之説曰宋王者之后也鲁圣人之后也是以天子巡狩不陈其诗盖所以礼之也予闻周之盛时千八百国虽后世凌迟力强相吞而春秋所见犹百有七十余国变风之作先于春秋数世矣而诗之载于大师者独十三国其不见于诗者岂复皆有説哉意者列国不皆有诗其有诗者虽桧曹之小邶鄘魏之亡而有不能已其无诗者虽燕蔡之成国宋鲁之礼乐而有不能作且非独此也齐桓晋文霸者之盛也而皆不得有诗桓附于衞文附于秦皆止于一见衞庄姜齐襄公郑昭公事至防矣然其诗屡作而不止盖事有适然而无足疑者○朱子语类问商颂恐是宋作曰宋襄一伐楚而已其事可考安有莫敢不来享等事又问恐是宋人作之追述徃事以祀其先王若是商时所作商尚质不应商颂反多于周颂曰商颂虽多如周颂觉得文势自别周颂虽简文自平易商颂自是奥古非宋人所能作○王氏应麟曰扬子谓正考甫作商颂史记宋世家襄公欲为盟主其大夫正考甫美之作商颂考之左传正考父佐戴武宣世本正考甫生孔父嘉为宋司马华督杀之而絶其世皆在襄公之前安得作颂于襄公之时乎】
　　猗【于宜反】与【音余】那与置我鞉【音桃】鼓奏鼓简简衎我烈祖集传赋也猗叹辞【孔氏颖达曰美而叹之也】那多【王氏安石曰美商之乐叹而多之也○曹氏粹中曰言其美之不足故嗟叹而多之也】置陈也【欧阳氏修曰置当读如置器之置】简简和大也衎乐也烈祖汤也【孔氏颖达曰谓成汤是殷家有功烈之祖也】记曰商人尚声臭味未成涤荡其声【郑氏康成曰涤荡犹摇动也】乐三阕然后出迎牲【陈氏澔曰迎牲于门外也】即此是也【刘氏瑾曰凡声属阳故曰乐由阳来商人祭祀尚声所以先求诸阳者也○朱氏公迁曰臭未成未用灌也味未成未用牲也涤荡者动而发防之义乐所以动其和而防之于外也】旧説以此为祀成汤之乐也
　　集説【毛氏苌曰鞉鼔乐之所成也○孔氏颖达曰礼记曰鼔无当于五声五声不得不和是乐之所成在于鼓也王制曰天子赐诸侯乐则以柷将之赐伯子男乐则以鞉将之注曰柷鞉皆所以节乐是乐成亦由鞉也○陈氏澔曰鬼神在天地间隂阳合防而声音之道无间显幽故殷人之祭必先作乐欲以此乐之声音号呼而诏告于两间庻几其闻之而来格来享也○朱氏公迁曰此一节专以鼓言盖鼓者众音之主故先言之始而置之既而奏之言之序也○黄氏佐曰此节是将祭之时也商人未祭之先而作乐亦如周人取萧祭脂亦以未祭之先求神也○唐氏汝谔曰长乐陈氏曰圣人作革以为鞉鼓鞉以兆奏鼓者也播鞉而鼓从之中声以发焉案此则奏鼓管之时已先奏鞉可知矣】
　　汤孙奏假【音格】绥我思成鞉鼓渊渊【叶于巾反】嘒嘒管声既和且平依我磬声于【音乌】赫汤孙【叶思伦反】穆穆厥声
　　集传汤孙主祀之时王也【欧阳氏修曰自大甲以下至纣皆可为汤孙不知颂作于何时所斥者何王耳】假与格同言奏乐以格于祖考也绥安也思成未详郑氏曰安我以所思而成之人【范氏处义曰谓祖考所以安我者使我遂其孝思而成其祀事○郝氏敬曰成犹如在也】谓神明来格也【孔氏颖达曰于祭之时心之所思唯思神耳故知安我心所思而成之谓神明来格也○严氏粲曰祭祀则思其祖考若神不来格则所思不遂今神明来格是安我所思而成之也○周氏昌年曰我所思者成而心安是以思成而绥我也】礼记曰【孔氏颖达曰所引礼记祭义文也】齐之日思其居处思其笑语思其志意思其所乐思其所嗜【孔氏颖达曰所思五事先思居处后思乐嗜者先粗而后精自外而入内也居处措身之所笑语貌之所发此皆目所可见是外之粗者在内有常理可测度者志意也在内无常缘物而动者乐嗜也内事难测深思然后及之故后言之也】齐三日乃见其所为齐者【朱子曰见所为齐者思之熟若见其所为齐之亲也○何氏士信曰慕容氏曰思之之至虽亲之不可见者如见其存防之显诚之不可揜者如此】祭之日入室僾【音爱】然必有见乎其位【孔氏颖达曰入室初入庙室僾髣髴见也如见亲之在神位也】周旋出戸肃然必有闻乎其容声【孔氏颖达曰孝子荐俎酌献行歩周旋或出戸当此时必有悚然肃然如闻亲举动容止之声】出戸而听忾【开代反】然必有闻乎其叹息之声【朱子曰设祭既毕孝子出戸而听也○朱氏公迁曰祭义之文止此】此之谓思成【朱氏公迁曰以上郑氏説】苏氏曰其所见闻本非有也生于思耳此二説近是盖齐而思之祭而如有见闻则成此人矣郑注颇有脱误今正之【张氏所望曰郑注本云安我心所思而成之也夫心之所思思祖考也始尚茫然既而若有见闻则成之矣心于是安矣笺语浑融亦自明白】渊渊深远也【王氏安石曰渊渊深也深以言其闻之远】嘒嘒清亮也【毛氏苌曰嘒嘒然和也】磬玉磬也堂上升歌之乐非石磬也【毛氏苌曰磬声之清者也以象万物之成○孔氏颖达曰磬非乐之主而云鼓管和平来依磬声明此异于常磬非石磬也○张子曰玉磬声之最和平者可以养心其声一定始终如一无隆杀也○王氏安石曰依我磬声者言与堂上之乐谐也○邹氏忠曰磬声非如诸声可以人力髙下故依之则为和平】穆穆美也【孔氏颖达曰穆穆然而美者其乐之音声○黄氏震曰乐以悦神故曰于赫汤孙穆穆厥声以侈言其乐之美如饮食云苾苾芬芬以侈言其饮食之美凡以悦神非自夸也】
　　集説【郑氏康成曰堂下诸县与诸管声皆和平不相夺伦又与玉磬之声相依亦谓和平也玉磬尊故异言之○陈氏旸曰言鞉鼓继之以渊渊言管声先之以嘒嘒何也盖鞉鼓必待奏之然后闻其声管声与鞉鼓合奏闻其嘒嘒之声知为管声而已此细大不逾无相夺伦之意也○商乐以磬为主故言依我磬声舜乐以箫为主故言箫韶九成○堂上言依我磬声则博拊琴瑟之类举矣堂下言鞉鼓管镛则柷敔笙箫之类举矣○李氏樗曰乐器之备奏如此必由赫赫之汤孙能使乐声和也○朱氏公迁曰八音之中磬尤难谐今者作乐降神而堂下之乐与堂上之磬声相谐如此汤孙之乐可谓甚美矣○何氏楷曰既和且平兼堂上堂下八音诸器言周语单穆公云声应相保曰和细大不逾曰平○陈氏际泰曰商人尊鬼而尚声声者所以诏告于天地之间声召风风召气气召神惧其杂而集焉则有汤孙之思矣思者气之精者也鬼神非其类也不至心有精气而借声以召之神无不格矣】
　　庸鼓有斁万舞有奕我有嘉客亦不夷怿
　　集传庸镛通【毛氏苌曰大钟曰庸】斁斁然盛也奕奕然有次序也【濮氏一之曰执籥秉翟者文舞也朱干玉戚者武舞也万舞乃二舞之总名今言万舞有奕正谓文武迭用而有序】盖上文言鞉鼓管籥作于堂下其声依堂上之玉磬无相夺伦者至于此则九献之后钟鼓交作万舞陈于庭而祀事毕矣【刘氏瑾曰周制宗庙九献之次尸未入前王祼于奥以降神一献也后亚祼二献也尸入荐血腥后王酌泛齐献尸所谓朝践三献也后酌醴齐亚献亦为朝践四献也荐熟毕王酌盎齐献尸五献也后酌缇齐亚献六献也皆所谓馈献也尸乃食讫王更酌朝践之泛齐以酳尸所谓朝献七献也后更酌馈献之缇齐以亚酳所谓再献八献也又有诸臣为宾者之一献凡九也若商之九献则未有考○朱氏公迁曰羣小祀一献祭社稷五祀三献望祀山川五献祭先公七献大享先王九献○祭将毕时乐盛作如楚茨言钟鼓既戒鼓钟送尸亦其一徴也】嘉客先代之后来助祭者也夷悦也【何氏楷曰尔雅注作怡】亦不夷怿乎言皆悦怿也
　　集説【范氏处义曰此与防之论乐虞宾在位羣后徳让之意同谓乐之感格先祖考而次及在位之人也○朱氏善曰汤孙奏假绥我思成始焉人固因乐以致其感格之效也于赫汤孙穆穆厥声终焉乐复因人而成其和声之美也至于镛鼔之斁斁然而盛也万舞之奕奕然有次序也则不特幽有以感乎神而嘉宾在位亦无不夷怿者矣独言嘉客者尊之也】
　　自古在昔先民有作温恭朝夕执事有恪
　　集传恪敬也言恭敬之道古人所行【朱氏公迁曰以行训作】不可忘也闵马父【韦氏昭曰马父鲁大夫】曰先圣王之传恭犹不敢专称曰自古古曰在昔昔曰先民【韦氏昭曰有作言先圣人行此恭敬之道久矣不敢创之于己乃云受之于先古此其不敢专也○朱氏公迁曰自古又推在昔在昔又推先民如汤之敬禹之只舜之恭尧之钦愈推之而其传愈远也】
　　集説【范氏处义曰平居则朝夕温然可卽而不忘于恭故于执事之时则愈恪而敬也以敬奉祀徳之美也犹谦曰非我能然乃效先民之所为耳然则朝夕则温恭执事则有恪乃从古圣贤之常行汤孙能师古者也○季氏本曰上言作乐而致感格实本于诚敬也故此遂言其敬之所自温恭朝夕敬之常也至于执事则尤有恪此则言其祭时之敬矣】
　　顾予烝尝汤孙之将
　　集传将奉也言汤其尚顾我烝尝哉【郑氏康成曰顾犹念也】此汤孙之所奉者致其丁寜之意庶几其顾之也集説【朱氏公迁曰神不歆非类故曰此汤孙之所将也则祖孙之间精神相感其享之也必然矣】总论【欧阳氏修曰猗那之颂诗人述商王祀其先祖成汤美其乐舞及其助祭诸侯与其执事之臣皆由商王之能将其事也○吕氏柟曰那至绥我思成总言奏乐期格乎汤也鞉鼔渊渊以下言和也自古在昔以下言敬也可谓礼乐具至矣汤也岂不顾汝孙之烝尝绥以思成乎盖有思先之孝斯有和敬之发其曰汤孙亲之也○朱氏谋防曰汤之功徳伟矣宜在可述此诗独举鞉鼔管磬庸鼔之声与万舞之奕者何哉商人尚声声之盛是德之盛也汤之功德自有大濩之乐此所谓声即大濩之声耳】那一章二十二句
　　集传闵马父曰正考甫校商之名颂【韦氏昭曰名颂颂之美者也○孔氏颖达曰宋之礼乐虽则亡防犹有此诗之本考父恐其舛缪故就大师校之也】以那为首其辑之乱【韦氏昭曰辑成也凡作篇章义既成撮其大要以为乱辞诗者歌也所以节舞者也曲终乃更变章乱节故谓之乱也】曰云云【朱氏公迁曰自古在昔以下四句】即此诗也
　　集説【欧阳氏修曰商人作颂以为祀汤之乐歌述其祀时乐舞之盛以衎乐先祖如周颂我将祀文王但述祀时羊牛肥腯执竞祀武王亦言祀时钟鼓管磬之类是也○沈氏万钶曰祭义禘有乐而尝无乐疏云春夏阳来似神之来故祭有乐秋冬隂象神之去故无乐然周礼四时之祭皆有乐殷烝尝之祭亦有乐此诗具见】
　　嗟嗟烈祖有秩斯祜【候五反】申锡无疆及尔斯所
　　集传赋也烈祖汤也【孔氏颖达曰商之王功起于汤故知功烈之祖正谓成汤也】秩常申重也尔主祭之君盖自歌者指之也【刘氏瑾曰颂诗所以美盛德告成功而皆自歌工以导达主祭者之意也歌工自己身而指主祭者则曰尔自先祖之身而指主祭者则曰汤孙自主祭者之身而言则曰我曰予立言虽殊所指之人则一如上篇所称亦然也又如周颂雝诗既称天子则固自歌工之身而指主祭者矣下文又称孝子亦若此诗称汤孙也又称予称我亦若此诗称予我也】斯所犹言此处也○此亦祀成汤之乐言嗟嗟烈祖【郑氏康成曰重言嗟嗟美叹之深○范氏处义曰言烈祖而云嗟嗟以简朴故也若周颂则言于穆于皇近于文矣】有秩秩无穷之福可以申锡于无疆是以及于尔今王之所而修其祭祀如下所云也【吕氏祖谦曰及尔斯所言流庆无穷今方于尔之所其后盖未艾也所谓申锡无疆也】
　　集説【辅氏广曰凡子孙得以奉其祭祀于祖先者皆祖先之福有以锡被于子孙故耳○朱氏善曰成汤以盛徳而受天命故有秩秩无穷之福可以申锡于无穷尔后人所以得入烈祖之庙以奉烈祖之祭者是即其福之所及也言此以起下文之意】
　　既载清酤【叶侯五反】赉我思成【叶音常】亦有和羮【叶音郎】既戒既平【叶音旁】鬷【中庸作奏今从之】假【音格】无言【叶音昂】时靡有争【叶音章】绥我睂寿黄耉无疆
　　集传酤酒【何氏楷曰清者清洁之义酤説文云一宿酒也徐锴云谓造之一夜而熟若今鸡鸣酒也酒只用一宿而成者亦见商人尚质处】赉与也【毛氏苌曰赉赐也○王氏安石曰与徂赉孝孙同】思成义见上篇和羮味之调节也【郑氏康成曰和羮者五味调腥熟得节○荀氏悦曰酸咸甘苦不同嘉味以济谓之和羮○曹氏粹中曰铏羮也】戒夙戒也平犹和也【朱氏公迁曰言味调均也】仪礼于祭祀燕享之始每言羮定【音订】盖以羮熟为节然后行礼【刘氏瑾曰郷饮酒礼乡射礼燕礼大射仪公食大夫礼少牢馈食皆曰羮定郑氏曰定犹熟也】定即戒平之谓也【吕氏祖谦曰清酤和羮皆言祭之始也○严氏粲曰其事戒谨而不苟其味和平而适宜】鬷中庸作奏正与上篇义同盖古声奏族相近族声转平而为鬷耳【吴氏师道曰中庸奏假无言章句奏进也进而感格于神明极其诚敬无有言説而人自化之也烈祖鬷假传依中庸作奏谓与上篇同义案上篇那汤孙奏假传言奏乐以格于烈祖则奏字义不同】无言无争肃敬而齐一也【辅氏广曰无言则是肃敬无争则是齐一○朱氏公迁曰肃敬则静齐一则定统而言之皆敬也○黄氏佐曰鬷假无言句自主祭言时靡有争句则指一时助祭者下之诸侯皆是○王氏志长曰无言非止不諠哗之谓靡争非止职不交侵之谓盖湛然寅恭对越一念不起所谓心无为以守至正也瞥起一念便是争矣】言其载清酤而既与我以思成矣及进和羮而肃敬之至则又安我以睂寿黄耉之福也
　　集説【欧阳氏修曰既载清酤赉我思成谓以清酒祼献而神赉我使成祀事也鬷假无言时靡有争者谓执事之臣无諠哗又不交侵其职位以见在庙之人皆肃恭而举动得礼所以神明锡以睂寿黄耉之福也○李氏樗曰赉我思成亦犹所谓绥我思成也既戒言调羮之慎既平言酸咸之适其酒食如此可以尽其至诚也鬷假无言此以见君能尽其诚臣亦能尽其诚也盖宗庙之中尚敬惟君臣能如此然后为尽善矣○范氏处义曰清酤和羮皆祭祀之物凡祭酒在先羮在后有次第也始用清酤已谓祖考所以赉我者使吾遂其孝思而成其祀事犹上篇言奏鼓即绥我思成也仪礼祭祀燕享每言羮定而后成礼戒则夙戒其事平则腥熟得节矣羮既和执事者至寂然无声谓其讲习既熟临事靡有交侵其职事所以靡争也祖考于是安我睂寿使我享黄耉之年无疆也○朱氏善曰既戒既平诚意之寓于物也无言无争诚意之存乎人也○张氏彩曰当鬷假之时浑然一敬无有言説而得于观感者已成靡争之化即易所谓观盥而不荐有孚颙若记所谓宗庙之中未施敬于民而民敬者也人孚如此神格可知矣】
　　约軝【祈支反】错衡【叶户郎反】八鸾鸧鸧【七羊反】以假【音格】以享【叶虚良反】我受命溥将自天降康丰年穰穰来假【音格】来飨【叶虚良反】降福无疆
　　集传约軝错衡八鸾见采芑篇鸧见载见篇【郑氏康成曰约軝毂饰也鸾在镳四马则八鸾诸侯来助祭者乗篆毂金饰错衡之车驾四牡其鸾鸧鸧然声和○刘氏瑾曰采芑作八鸾玱玱烝民韩奕作八鸾锵锵此诗作鸧鸧载见曰鞗革有鸧字虽不同皆言其声也】言助祭之诸侯乘是车以假以享于祖宗之庙也【唐氏汝谔曰以心曰假以物曰享】溥广将大也穰穰多也言我受命既广大【钟氏惺曰诸侯来助祭益见受命之广大】而天降以丰年黍稷之多【严氏粲曰年丰则民安故以年丰为降康亦谓之康年也】使得以祭也【吕氏祖谦曰丰年穰穰言时和岁丰祭礼得成所谓可以备物者也】假之而祖考来假享之而祖考来飨【欧阳氏修曰上言以享者谓诸侯来助致享于神也下云来飨者谓神来至而歆飨也○姚氏舜牧曰以假以享是人之以来假来飨是神之来】则降福无疆矣
　　集説【苏氏辙曰言人既助之天又应之然后庶几祖考来假而飨其祭报之以福○曹氏粹中曰诸侯助祭者如此是我之受命大得天人之助也得万国之懽心以事其先王所谓得人也降康丰年所谓得天也○李氏樗曰王者祭祀四海皆来助祭然后为祭之大清庙之诗言肃雝显相雝之诗言有来雝雝至止肃肃皆以诸侯来为助祭之盛事也惟其诸侯各以其职来祭故自天降之以康寜使之享丰年穰穰之福也○朱氏道行曰缘黄耉之祝未尽降福之大故又举助祭诸侯万国防同者推广之降福无疆就今日之福及于后者言与首章申锡无疆就前日之福及于今者微不同】
　　顾予烝尝汤孙之将
　　集传説见前篇
　　集説【张氏彩曰汤为创业之始祖故后世率称汤孙犹周之文子文孙耳】
　　总论【邹氏泉曰此诗首节本先祜以见得以奉祭之由中二节备道其奉祭获福之事皆先祜之所及也末节冀先之飨也】
　　附录【序烈祖祀中宗也○郑氏康成曰中宗殷王太戊汤之孙也有桑谷之异惧而修德殷道复兴故表显之号为中宗○孔氏颖达曰祀中宗之乐歌也中宗之有天下由成汤创业故言嗟嗟乎我功烈之祖成汤也有常者是此王天下之福天又重赐我商家以无疆境之期故得及尔中宗以此处所也谓能成汤之业复使中兴也中宗既有此业故今祀之○欧阳氏修曰序言烈祖祀中宗则嗟嗟烈祖者中宗也申锡及尔者尔时主祀之王也○范氏处义曰谓中宗为烈祖以有复兴之功也秩秩有序也惟其有序所以重锡后人也】
　　【案商有三宗太甲为太宗太戊为中宗武丁为髙宗礼祖有功而宗有德庙皆不毁中宗髙宗颂皆有乐章而太宗无有盖商诗防亡其初未必无诗中宗髙宗幸而存焉尔此烈祖之诗郑康成以为祀中宗而经文烈祖则指汤欧阳修以序言祀中宗则烈祖即指中宗如丙以甲为祖戊以丙为祖此古今之常也二解虽防不同其为遵序一也朱子以此诗未见其为祀中宗而末言汤孙则亦祭成汤之诗耳故黜序説而为祀成汤之乐然毛郑尝先言之矣毛以祭中宗而引汤善为子孙者以汤是商家王业之所起归功于汤郑以为此时祭者当是中宗子孙亦是汤远孙故得言汤孙其説皆可通然则将何去取乎子曰殷礼吾能言之宋不足徴也商颂得于周太师十二篇而今只存五篇中有祀中宗之诗而古序或传之有自其亦庶乎可徴者欤故存其説以备经解之一义】
　　烈祖一章二十二句
　　附录【李氏樗曰那之诗但言作乐烈祖之诗但言酒食非祭成汤之时则无酒食之味祭中宗之时则无箫管之声也诗人各随其宜而言之尔盖以大乐之奏所以发扬成汤之德故那之诗专言作乐烈祖之诗所以不言也】
　　天命鸟降而生商宅殷土芒芒古帝命武汤正域彼四方
　　集传赋也鸟鳦【于笔反又乌辖反】也春分鸟降髙辛氏之妃有娀氏女简狄祈于郊禖鳦遗卵简狄吞之而生契其后世遂为有商氏以有天下事见史记宅居也殷地名【王氏应麟曰周氏曰商人称殷自盘庚始自此以前称商自盘庚既都亳于是殷商兼称○黄氏一正曰宅殷土者后世所称而追言于汤也】芒芒大貌【孔氏颖达曰左传称芒芒禹迹画为九州是芒芒为大貌也】古犹昔也帝上帝也【朱氏公迁曰言天又言帝天即帝互文耳】武汤以其有武德号之也【曹氏粹中曰书曰惟我商王布昭圣武长发曰武王载旆有虔秉钺汤曰吾甚武自号曰武王故此称为武汤也】正治也域封境也【欧阳氏修曰正域彼四方谓汤始受命以正四方之疆域】○此亦祭祀宗庙之乐而追叙商人之所由生以及其有天下之初也【刘氏瑾曰此诗推本商人生于鸟犹生民推本周人生于帝武此诗追述契之生以及于汤有天下犹閟宫追叙后稷之生以及文武也】
　　集説【郑氏康成曰降下也天使鳦下而生商者谓鳦遗卵娀氏之女简狄吞之而生契为尧司徒有功封商自契至汤八迁始居亳之殷地而受命国日以广大芒芒然汤之受命由契之功故本其天意○朱子语类问鸟诗吞卵事亦有此否曰当时恁地説必是有此今不可以闻见不及定其为必无○辅氏广曰上古天人感应圣哲踵生故商颂周雅皆言契稷初生其瑞应之异乃如此此言始祖之生及成汤之有天下皆有天命而非人力之所与故能使四方诸侯无不受命○严氏粲曰契封于商而商因以兴是生契所以生商也其后子孙遂居亳之殷地国土芒芒然广大古者上帝命其威武之汤正域于四方谓以四方为界域天下一统也】
　　附录【毛氏苌曰春分鸟降汤之先祖有娀氏女简狄配髙辛氏帝帝率与之祈于郊禖而生契故本其为天所命以鸟至而生焉○孔氏颖逹曰毛氏不信谶纬以天无命鸟生人之理而月令仲春是月也鸟至之日以太牢祀于高禖天子亲徃后妃率九嫔御鸟降之日有祀郊禖之礼也大戴礼帝系篇説帝喾卜其四妃之子皆有天下契为高辛之子简狄高辛之妃以鸟至日祈而得之记其所祈之时羙其得天之命故言天命鸟使下生商也鸟之来非从天至而谓之降者重之若自天来然郑以中契握云鸟翔水遗卵流娀简吞之生契封商殷本纪云简狄行浴见鸟堕其卵简狄取吞之因孕生契此二文及诸纬言吞鳦生契者多矣故郑据之以易传也○欧阳氏修曰天命鸟降而生商毛氏之説以今人情物理推之事不为怪宜其有之而郑谓吞鳦卵而生契者怪妄之説也秦汉之间学者喜为异説郑学博而不知统又特喜谶纬诸书故于怪説尤笃信由是言之义当从毛○蘓氏洵曰史记载简狄行浴见燕堕卵取而吞之因生契为商始祖神竒妖滥不亦甚乎使圣人而有异于众庶也将储阴阳之和积元气之英以生之焉用此微禽之卵哉毛传以鳦降为祀郊禖之候及郑之笺而后有吞践之事迁之説出于疑诗而郑之説又出于信迁也甚矣迁之以不祥诬圣人也】
　　【案自古圣帝明王之生受命而有天下实由天意不必侈言符瑞凡心之所愿人之所从时之所会有不期然而然者孰非天哉如诗言稷契之生皆因帝喾之郊禖而致是已毛苌以为郊禖之时适鳦以春分而至遂兆其祥谓之降者若自天来者然此据理以言诗也郑康成以为娀简取吞堕卵因孕生契从殷本纪及诸纬候之文此据事以言诗也朱子以古有是説不敢定其为必无盖就诗以言诗尔总之毛郑之説虽微有不同而未尝不归于天故曰圣帝明王之生皆天也】
　　方命厥后奄有九有【叶羽巳反】商之先后受命不殆【叶养里反】在武丁孙子【叶奬里反】
　　集传方命厥后四方诸侯无不受命也【鲜于氏侁曰随其所在之方而命羣后也○黄氏光升曰厥后谓其方之诸侯与书舜典班瑞于羣后大禹谟禹乃防羣后武成曰王若曰羣后义同】九有九州也【严氏粲曰以四方为界域则九州在其中矣天命汤以四方为域汤能命其诸侯而奄有九有成天意也】武丁高宗也【郑氏康成曰武丁修徳殷道复兴故表显之号为高宗】言商之先后受天命不危殆故今武丁孙子犹頼其福【欧阳氏修曰武丁孙子谓武丁之孙子也□范氏处义曰武丁孙子盖指主祭之君】
　　集説【辅氏广曰此诗作于武丁孙子之世此盖言商之先后皆有其德故其受天之命安而不危以至于今犹赖其福而得承其祭祀○李氏公凯曰汤乃随其所在之方封建诸侯覆有九有而为王焉继是而后凡为商之先君者世受天命无有危殆以至武丁之孙与子也】
　　附录【王氏肃曰商之先君成汤受天命所以不危殆者在武丁之为人孙子也○孔氏颖达曰毛以为汤孙汤为人子孙则此亦当如肃言也○严氏粲曰成汤之兴天实命之其后中微天命几危矣武丁能振起之所受天命不至于危殆者在武丁能为人之孙子尽继述之义也○徐氏常吉曰先后指汤孙子即武丁对孙子言故曰先后对先后言故曰孙子】
　　武丁孙子武王靡不胜【音升】龙旂十乗【绳证反】大糦【尺志反】是承
　　集传武王汤号而其后世亦以自称也龙旂诸侯所建交龙之旂也【郑氏康成曰十乗者二王后八州之大国○孔氏颖达曰诸侯当以服数来朝而得十乗竝至者或者王不廵守之岁则诸侯竝时来朝四时更来则一年之闲而十乗俱至也○严氏粲曰龙旂十乗举诸侯之尊者而言之也】大糦黍稷也【孔氏颖达曰祭之粢盛唯黍稷耳糦字从米故知是黍稷也】承奉也○言武丁孙子今袭汤号者其武无所不胜于是诸侯无不奉黍稷以来助祭也集説【辅氏广曰武丁孙子武王靡不胜言其徳之类乎祖也龙旂十乗大糦是承言诸侯之来助祭者皆备车服奉黍稷此即其所頼之福也○朱氏公迁曰此一节言嗣王克肖先王而有以致助祭之臣威徳逺加祀事明备如此】
　　附录【孔氏颖逹曰武丁为人之子孙能行其先祖武徳之王道威徳盛大无所不胜任也○李氏樗曰武丁以威武而王天下无有不胜者殷武之诗曰奋伐荆楚易曰高宗伐鬼方则是四方无不服也惟其威武如此故诸侯之来助祭所建之旂则有十乗以见武丁之威可畏也○严氏粲曰或以武丁孙子为武丁之孙子然子孙祀其先王而夸言己之武徳义未为安况武丁之后无显王乎○胡氏一桂曰武王只合称汤而以称高宗然高宗既称武丁亦可以称武王矣】
　　邦畿千里维民所止肇域彼四海【叶虎洧反】
　　集传止居肇开也言王畿之内民之所止不过千里而其封域则极乎四海之广也
　　集説【曾氏巩曰人于其所归赴则止焉商之盛时邦畿千里民所归赴也○李氏樗曰王畿千里乃斯民之所止也先正王畿然后正四海王畿者四海之本也○朱氏公迁曰王畿虽有制疆域则无限居中而能制外如此○黄氏一正曰肇域彼四海言定天下封域自邦畿始也】
　　附录【王氏肃曰殷道衰四夷来侵至高宗然后始复以四海为境域也】
　　四海来假【音格下同】来假祈祈景员维河殷受命咸宜【叶牛何反】百禄是何【音荷叶如字】
　　集传假与格同祈祈众多貌【郑氏康成曰天下既蒙王之政令皆得其所而来朝觐贡献其至也祈祈然众多】景员维河之义未详或曰景山名商所都也见殷武卒章春秋传亦曰商汤有景亳之命是也【梁氏益曰左昭四年楚子合诸侯于申椒举言于楚灵王曰夏啓有钧台之享商汤有景亳之命周武有孟津之会河南巩县西南有汤亭或言亳即偃师汤防诸侯于此】员与下篇幅陨义同盖言周也河大河也【严氏粲曰武丁至庚丁八世皆居亳此诗所言河正指亳也亳有三蒙为北亳谷熟为南亳偃师为西亳汤自南亳迁西亳盘庚所迁即西亳偃师是也】言景山四周皆大河也何任也【郑氏康成曰百禄是何谓担负天之多福】春秋传作荷
　　集説【辅氏广曰此又承上而言四海之远诸侯无不来至祈祈然众多见商之所都所谓景山者四周皆大河其形势之盛而居之安如此故又叹殷之受命无所不宜此所以能负荷其百福也○严氏粲曰四海朝觐诸侯辐凑则京师气象盛大于是总羙殷家前后相承受天之命无有不宜能负荷天之百福谓成汤至高宗也○朱氏公迁曰此一节言人心归极者众良由山河巩固而致然然山河之所以不改其旧者以天命之不替于今耳】
　　附录【黄氏一正曰武丁时都近河言诸侯来假大集于河也】
　　总论【朱氏公迁曰此诗首尾皆以天命为重谓先王因天命而得天下故有以诒子孙之福后王因天命而不失乎地利故天下诸侯皆畏威而助祭者即先王所诒之福】
　　附录【李氏樗曰此诗歴言殷之先祖其实为高宗设也高宗中兴之主也商之先祖能正四方故奄有天下其政中微则诸侯必有不服者高宗既兴之后能肇域彼四海是以四海之诸侯莫敢不服此诗大抵言奄有天下之由而发扬高宗能绍祖宗之旧服诸侯之心也祀高宗而指武丁者盖以讳事神者周人之制也自周以前则未尝讳之也○胡氏一桂曰武汤与先后皆指成汤武丁与武王皆指高宗正域彼四方方命厥后者成汤受命之初事也肇域彼四海四海来假者高宗中兴成汤所受之命不至危殆也】
　　【案此章毛郑以为祀高宗之诗从序説也朱子改为祀宗庙之诗则是以意断之尔既泛言祀宗庙则武丁非诗意所重而武王靡不胜句当指主祭之时王言然后儒以时王入庙祭其祖宗而盛称己之威徳为四海所归命于理未安故从序立説而指武王为武丁者居多以见髙宗有中兴之功故时王特祀而表着之揆之诗义亦可通也】
　　鸟一章二十二句
　　濬哲维商长发其祥洪水芒芒禹敷下土方【絶句楚辞天问禹降省下土方盖用此语】外大国是疆幅陨【音员】既长有娀【息容反】方将帝立子生商
　　集传赋也濬深哲知【李氏樗曰哲明也惟其徳之深故不溺于褊浅惟其徳之明故不至于昏塞】长乆也方四方也外大国远诸侯也幅犹言边幅也【范氏处义曰犹布帛之有幅也】陨读作员谓周也【王氏应麟曰徐氏曰自其直方言之曰幅自其周围言之曰员曹氏曰犹云广轮】有娀契之母家也【司马氏贞曰有娀当在蒲州○朱子曰旧説有娀国在不周之北恐不应絶逺如此】将大也○言商世世有濬哲之君【孔氏颖逹曰总叹商家深智不指斥一人也○刘氏瑾曰泛言濬哲之君盖自汤以上契以下皆是也】其受命之祥发见也乆矣方禹治洪水以外大国为中国之竟【境同○孔氏颖逹曰诸夏为外对京师为内也○吕氏祖谦曰禹先分布九州之土地规画既定然后用工】而幅陨广大之时有娀氏始大故帝立其女之子而造商室也盖契于是时始为舜司徒掌布五教于四方而商之受命实基于此【曹氏粹中曰契虽未能有天下然其有天下之祥既已于尧舜之时发见矣】集説【孔氏颖逹曰毛以为有深智者维我商家之徳也昔在前世久发见其祯祥矣其祥之见在何时乎往者唐尧之末有大水芒芒然有大禹者敷广下土以正四方京师之外大国于是画其疆境令使中国广大均平是时契已佐禹治水敬敷五教功被当世故后嗣克昌是其王之萌兆也尔时已有萌兆即是乆见其祥比至成汤之兴歴虞夏之世故为乆也○商之有天下其本由契而来止湏言契而已乃述禹敷下土者以契禹俱事帝尧皆有大功故将欲论契先言洪水也○朱氏善曰有商受命之祥虽在于濬哲相继之时而有商受命之基实定于有娀生商之日必言有娀者以契固商人之所由生而有娀又商人之所自出犹云稷固周人之所由生而有邰又周人之所自出也○何氏楷曰契之封商虽帝舜命之而皆本于天意故归之于帝立焉】
　　○王桓拨【叶必烈反】受小国是逹【叶他悦反】受大国是逹率履不越遂视既发【叶方月反】相【息亮反】土烈烈海外有截
　　集传赋也王契也者深防之称或曰以鸟降而生也王者追尊之号【孔氏頴逹曰国语云王勤商十四世而兴王为契明矣国语又曰我先王不窋韦昭云商颂亦以契为王是其为王之祖故呼为王非追号为王也○朱氏公迁曰言追尊而不言追王葢追王之礼始于周且汤之祖父主壬主癸未尝称曰王不应舍壬癸而独王契此特于祭祀之际以美号称之耳下章称汤为武王是其例也】桓武拨治达通也受小国大国无所不达言其无所不宜也【苏氏辙曰授之以国政无不能逹】率循履礼【黄氏佐曰率履正是五典自彼惇之意】越过发应也言契能循礼不过越【王氏安石曰率履不越者循行无所逾也】遂视其民【徐氏常吉曰视与视民不恌之视同】则既发以应之矣【王氏志长曰契能以身教故在寛而奏效防也】相土契之孙也【王氏质曰契之后汤之前十三传而独举相土一人左氏谓阏伯居商邱相土因之是最盛者也】截整齐也【孔氏颖达曰有截谓守其职不敢内侵外畔也】至是而商益大四方诸侯归之截然整齐矣其后汤以七十里起岂尝中衰也与
　　集説【郑氏康成曰王广大其政治始尧封之商为小国舜之末年乃益其土地为大国皆能达其教令使其民循礼不得逾越乃徧省视之教令则尽行也相土居夏后之世承契之业入为王官之伯出长诸侯其威武之盛烈烈然四海之外率服截然整齐○辅氏广曰契为司徒初不见有武之事然文武乃君之徳既封为国君则是当有武徳也拨即拨乱之拨乃武徳之验也此章又叙契及相土之事○朱氏善曰舜之命契也百姓不亲者欲其治之而使亲五品不逊者欲其治之而使逊是即拨乱以为治也非有武徳而何达者徳孚于人而行无不得之谓率履不越自已之躬行者言之所以为敷教之本也遂视既发自民之丕应者言之是即受小国大国是达之实也王以桓拨肇造于前相土以烈烈继承于后则必其当方伯之任掌征伐之权故诸侯畏之截然整齐是亦天命之所不违也○何氏楷曰契始封商至相土迁于阏伯之虚以主大火厥后汤以亳兴其地即在商邱东南是开商基业者契而开兴王之基者相土】
　　○帝命不违至于汤齐汤降不迟圣敬日跻【子兮反】昭假【音格】迟迟上帝是祗帝命式于九围
　　集传赋也汤齐之义未详蘓氏曰至汤而王业成与天命会也【毛氏苌曰至汤与天心齐○孔氏颖达曰易称圣人与天地合其徳此之谓也○范氏处义曰天之眷命固未尝违于商而由汤之前未有其徳可以配天者至于汤则徳与命防故曰至于汤齐】降犹生也【朱子曰如维岳降神之降】迟迟乆也【徐氏光啓曰迟迟形容不息之意】祗敬式法也【王氏安石曰以能祗上帝故帝命式于九围也式与成王之孚下土之式同意○黄氏佐曰式字有表正万邦之意】九围九州也【孔氏颖达曰谓九围为九州者盖九分天下各为九处若规围然故谓之九围也】○商之先祖既有明徳【朱氏公迁曰先祖指契与相土言之明徳即以濬哲言之也】天命未尝去之以至于汤汤之生也应期而降适当其时其圣敬又日跻升【王氏质曰圣敬随日而升○徐氏凤彩曰人心敬则日升怠则日堕也】以至昭假于天【鲜于氏侁曰假感梧也】乆而不息惟上帝是敬故帝命之以为法于九州也【郝氏敬曰式九围为君师也】
　　集説【孔氏颖达曰上陈王相土论商兴所由此下皆述成汤○朱子曰汤降不迟圣敬日跻天之生汤恰好到合生时节汤之修徳又无一日间断○成汤之圣称其徳者不迩声色不殖货利又曰以义制事以礼制心又曰从諌弗咈改过不吝又曰与人不求备检身若不及至于所谓圣敬日跻云者则其言愈约而意愈切矣○严氏粲曰商自契以来天命所向未尝去之然至汤而后与天齐谓王业至此而成天命至此而集天人适相符合也敬为圣人之敬言至诚也日跻言至诚无息也徳日新又日新是圣敬日跻之实即文王之纯亦不已也汤无所觊幸唯上帝是敬其诚专一然天自命之以为法于天下使为王也○朱氏公迁曰既当此时而得天人防合之机又有此敬以致天人交与之妙二者皆非一日之积宜受天命而立人极也此见成汤起为天子之故】
　　○受小球【音求】大球为下国缀【张衞反】旒【音流】何【音贺】天之休不竞不絿【音求】不刚不柔敷政优优百禄是遒【子由反】
　　集传赋也小球大球之义未详或曰小国大国所贽之玉也郑氏曰小球镇圭尺有二寸大球大圭三尺也皆天子之所执也【孔氏颖达曰考工记玉人云大圭长三尺杼上终葵首天子服之镇圭尺有二寸天子守之所服所守惟此二圭○曹氏粹中曰玉藻云笏天子以球玉美玉也周礼典瑞曰王搢大圭执镇圭注镇圭以四镇之山为瑑饰所以镇安四方大圭杼上终葵首明无所屈也】下国诸侯也缀犹结也【孔氏颖达曰内则云衣裳绽裂纫箴请补缀是缀为连结之义也】旒旗之垂者也【孔氏颖达曰大行人及考工记説旌旗之事皆云九旒七旒尔雅説旌旗云练旒九是旌旗垂者名为旒也】言为天子而为诸侯所系属【梁氏益曰公羊传注缀系属也】如旗之縿【音衫】为旒所缀着也【郑氏康成曰结定其心如旌旗之旒縿着焉○严氏粲曰诗故云旗所垂为旒众旒所着为縿○梁氏益曰縿者旗之正幅也著者缀也○朱氏公迁曰此言缀旒犹卷阿所谓四方为纲易所谓拘系之乃从维之皆以喻其固结而不散也】何荷【何氏楷曰何説文云儋也犹言承任也言承任天之嘉羙于我故为众诸侯所归乡也】竞强絿缓也优优寛裕之意遒聚也
　　集説【孔氏颖达曰言受小玉大玉者此小玉大玉是天子之器非为天子不得执用汤既为天所命则得用之是受之于天故言受也○辅氏广曰言汤能为天子受小国大国所执之玉则为诸侯所附属如旂旒之与縿然此皆上帝休羙之命使然也然汤之负何天休者非有他也本其圣敬只中道上行更无偏倚故其为政不强不弱不刚不柔优游寛裕此固百禄之所聚也○朱氏善曰为下国缀旒者譬之于旗旗之旒必附于縿天下之诸侯必附于有徳也既为诸侯之所附则有以何天之休矣】
　　○受小共【音恭叶居勇反】大共为下国骏【音峻】厖【莫邦反叶莫孔反】何天之龙【叶丑勇反】敷奏其勇不震不动【叶徳总反】不戁【奴版反】不竦【小勇反】百禄是总【子孔反】
　　集传赋也小共大共骏厖之义未详或曰小国大国所共之贡也【严氏粲曰万邦惟正之供○郝氏敬曰共供通】郑氏曰共执也犹小球大球也蘓氏曰共珙通合珙之玉也传曰骏大也厖厚也【严氏粲曰受小国大国之共贡惟薄取之所以大厚天下也】董氏曰齐诗作骏駹【梁氏益曰隋书以为齐诗魏代已亡今举其説盖杂见于传注者耳】谓马也【辅氏广曰当从董説谓马也如此则与上章缀旒相类皆是譬喻○胡氏一桂曰骏駹是喻其有力量能负重致逺之意下国皆于我乎负载也】龙宠也【郑氏康成曰龙当作宠荣名之谓○孔氏颖达曰何天之龙与上何天之休其文相值休为羙誉则此宜为荣名也○李氏樗曰与为龙为光之龙同】敷奏其勇犹言大进其武功也戁恐竦惧也【李氏樗曰不戁恐不竦惧毅然以天下自任无有恐惧之心此百禄所以总聚而归之也】
　　集説【辅氏广曰上章言政事此章言武功先能自治然后能进其武功不震动不戁竦即周颂所谓无贰无虞之意临大事固不可不惧然神武不杀者自能不震动不戁竦○朱氏善曰为下国骏駹者譬之于马马之任重必以力圣人任天下之重亦必以武徳也既能任天下之重则有以何天下之宠矣敷政优优本上章圣敬言敷奏其勇则又以为下章征伐张本也】
　　○武王载斾有虔秉钺【音越】如火烈烈则莫我敢曷【汉书作遏阿葛反叶阿竭反】苞有三蘖【五葛反叶五竭反】莫遂莫逹【叶他悦反】九有有截韦顾既伐【叶房越反】昆吾夏桀
　　集传赋也武王汤也【曹氏粹中曰汤以武定乱故号武王○王氏质曰前诗先言武汤次曰武王大率汤以武为盛即其盛者相承为常称非諡也】虔敬也言恭行天讨也【顔氏师古曰成汤兴师本于仁义虽秉钺以钦为先也○吕氏祖谦曰有虔秉钺敬天讨也】曷遏通或曰曷谁何也苞本也蘖旁生萌蘖也【欧阳氏修曰大者为本小而附者为蘖】言一本生三蘖也本则夏桀蘖则韦也顾也昆吾也皆桀之党也郑氏曰韦彭姓顾昆吾已【纪杞二音】姓【孔氏颖达曰郑语云祝融其后八姓己姓昆吾顾温彭姓豕韦则商灭之矣昭十八年左传云二月乙卯周毛得杀毛伯过苌曰是昆吾稔之日也昆吾与桀同日亡故檀弓注曰桀以乙卯亡】○言汤既受命载斾秉钺以征不义桀与三蘖皆不能遂其恶【邹氏泉曰遂肆其恶也达行其志也】而天下截然归商矣【氏昌武曰截者定于一之谓也】初伐韦次伐顾次伐昆吾乃伐夏桀当时用师之序如此【欧阳氏修曰汤已为天下所归用此九有之师以伐三蘖并其本而去之也】
　　集説【郑氏康成曰上既美其刚柔得中勇敢不惧于是有武功有王徳及建旆兴师出伐志在诛有罪也○黄氏佐曰初伐韦次伐顾庶几夏桀知所改图也及其终不悛也然后兴南巢之师以快人神之愤苟徒以为治乱者必先其党翦其枝叶而后除其本根则是后世以计取天下之为而非圣人恭行天讨之意矣】
　　○昔在中叶有震且业允也天子【叶奬里反】降予卿士【鉏里反】实维阿衡【叶戸郎反】实左【音佐】右【音又】商王
　　集传赋也叶世震惧业危也【孔氏颖逹曰汤未兴之前国弱而危惧也○刘氏敞曰有震且业者常有震恐危业之事即仲虺云肇我邦于有夏若苗之有莠若粟之有秕小大战战罔不惧于非辜者此也】承上文而言昔在则前乎此矣【朱氏公迁曰此字指成汤时言之】岂谓汤之前世中衰时与【范氏处义曰此诗据商祖之所自出而言则汤以前为商之中叶也】允也天子指汤也【何氏楷曰赞汤有圣徳信乎其为真主】降言天赐之也【朱氏公迁曰即赉弼之义】卿士则伊尹也【孔氏颖逹曰君奭注云伊尹名挚汤以为阿衡至太甲改为保衡阿衡为公官此言卿士者三公兼卿士也】言至于汤得伊尹而有天下也阿衡伊尹官号也【郑氏康成曰阿倚衡平也伊尹汤所依倚而取平故以为官名○郝氏敬曰古字阿倚通】
　　集説【孔氏颖达曰既言成汤伐桀又上本未兴之时及得臣之助○蘓氏辙曰自契至汤其间盖有微弱振动之忧与信矣天之子商也降之卿士以左右商王而后商室以兴○辅氏广曰昔在中叶有震且业分明是指相土之后成汤以前中衰之时言也允也天子言汤之为天子当乎天心降予卿士言伊尹不徒出乃天为汤而锡之也左右商王谓辅佐成汤以成王道也○朱氏善曰前章言汤降不迟是汤之生不先不后而适当其期乃天实立之以为兴王之君也此章言降予卿士是尹之生亦不先不后而适当夏商革命之际乃天实赐之以为兴王之佐也使生汤而不生尹则是有君无臣而何以成兴王之业惟有汤以为之君而又有尹以为之佐此天命之所以集而王业之所以成也已上四章皆颂成汤功烈至此乃以左右商王一语归之阿衡则汤固百世不迁之烈祖而商之子孙凡有大享于先王则伊尹以佐命元臣得与于享无疑矣】
　　总论【陈氏栎曰此诗颂汤之兴而推本于契之始汤武徳之盛如此本其所以圣者不越乎敬而已是敬也即契率履不越之心也率履不越之心即舜命之以敬敷五教之心欤】
　　长发七章一章八句四章章七句一章九句一章六句
　　集传序以此为大禘之诗盖祭其祖之所出而以其祖配也【张子曰其祖之所自出则帝喾也】蘓氏曰大禘之祭所及者远故其诗歴言商之先后又及其卿士伊尹盖与祭于禘者也啇书曰兹予大享于先王尔祖其从与享之是礼也岂其起于商之世欤今案大禘不及羣庙之主【冯氏复京曰陆淳云禘于始祖庙祭所出之帝便以祖配不兼羣庙朱子盖同陆说】此宜为祫祭之诗然经无明文不可考也
　　附录【序长发大禘也○孔氏安国曰禘祫之礼为序昭穆故毁庙之主及羣庙之主皆合食于太庙○孔氏颖逹曰王肃以大禘为殷祭谓禘祭宗庙非祭天也○程子曰禘其祖之所自出之帝以所出之帝为东向之尊其余合食于其前是为禘也○刘氏敞曰禘于太祖则功臣与祭故末章言伊尹也○王氏安石曰长发序以为大禘之诗雝序以为禘太祖周无四时之禘故也今曰大禘则商有四时之禘故也四时之禘为小则禘其祖之所自出为大矣○陈氏祥道曰陆淳谓禘祭不兼羣庙为其疎逺不敢防狎此殆未尝考之于经也诗颂长发大禘而歌王桓拨相土烈烈则不兼羣庙之说其足信哉○何氏楷曰汉儒皆以大禘为合祭羣庙程子胡致堂皆从其说而赵杨泥大传中以其祖配之一语谓禘祭推始祖之所自出其配之者惟始祖一人而已朱子亦以为然今据大传本文曰礼不王不禘王者禘其祖之所自出以其祖配之诸侯及其太祖大夫士有大事省于其君于祫及其高祖马端临谓玩其文意亦似共只说一祭天子则谓之禘及其祖之所自出诸侯所祭止太祖大夫士有功劳见知于君许之祫则于祫可及高祖盖共是合祭祖宗而以君臣之故所及有逺近也盖禘之为言谛也一则如宋神宗谓审谛其祖之所自出一则如许慎为审谛昭穆张纯谓谛諟昭穆尊卑之义是也斯则大禘之礼七庙之主皆在亦以明矣○此诗末章举及阿衡正配享太庙之事固大禘之一证也书盘庚篇兹予大享于先王尔祖其从与享之周礼司尊彝云凡四时之闲祀追享朝享先儒谓禘追其所自出故为追享祫羣主皆朝于太庙故为朝享禘祫皆以享名而禘尤大于祫故以大享名也盘庚言功臣配享正在大享之时则序以长发为大禘信非妄矣何休亦云禘所以异于祫者功臣皆祭也○杨氏云诗颂长发大禘但述王以下而不及于所自出之帝则安得谓之禘诗今案篇首即以长发其祥一语开端明是指帝喾而言未尝不及于所自出之帝也岂必举喾之名而后谓之及喾耶】
　　【案序长发大禘也郑康成曰郊祭天也礼记云王者禘其祖之所自出以其祖配之是谓也夫禘之名祭天古矣然考之此诗曰契曰相土曰汤曰伊尹则与郊祭之制未协故王肃以为宗庙之祭也案殷制夏祭亦名禘然夏禘时祭也不及羣庙之主无因而言相土若以为五年殷禘郑康成于禘祫志推之以为禘祭各就其庙经述商所由兴歴更前世有功之祖非是各就其庙之言故朱子以此宜为祫祭之诗然以经无明文可考未定厥义今录诸儒之説近于禘祫者俾后有所徴焉】
　　挞【他达反】彼殷武奋伐荆楚罙【面规反】入其阻裒【蒲侯反】荆之旅有截其所汤孙之绪【象吕反】
　　集传赋也挞疾貌【曹氏粹中曰言其兵威神速○徐氏凤彩曰徳绥者宜缓威震者宜疾积衰之后非可迟疑重发者也】殷武殷王之武也冞冐裒聚汤孙谓高宗○旧説以此为祀高宗之乐盖自盘庚没而殷道衰楚人叛之【孔氏颖达曰周始封熊绎为楚子于武丁之世不知楚君何人也○严氏粲曰解颐新语云或谓成王始封熊绎于荆至鲁僖公元年始有楚号遂疑商时未有荆楚乃欲假此以实韩诗宋襄公时作商颂之说殊不思禹贡荆及衡阳为荆州乃在南即荆楚也荆岐既旅至于荆山乃在西盖雍州之荆也诗人以有二荆故以荆楚别荆岐耳孰谓周始有荆楚哉】高宗挞然用武以伐其国入其险阻以致其众【朱氏公迁曰叛则散以乱裒以聚之所以致其来而平之也○黄氏佐曰裒旅谓敛人心之涣散收荆楚之叛众而致其来如所谓是致是附也】尽平其地使截然齐一皆高宗之功也易曰高宗伐鬼方三年克之盖谓此欤【朱氏公迁曰高宗伐鬼方朱子以为荆楚盖荆楚之地好鬼自古而然下至战国之际犹尔验诸屈原九歌可见也】
　　集説【郑氏康成曰殷道衰而楚人叛高宗挞然奋扬威武出兵伐之冒入其险阻谓逾方城之隘克其军率而俘虏其士众所伐之处国邑皆服其罪更自敕整截然齐一○李氏樗曰荆楚在商周之时为夷狄之国世乱则先叛世治则后服及商室中防世为中国患此高宗所以讨之也○辅氏广曰挞彼殷武言高宗能疾于用武也奋伐荆楚知所怒也冞入其阻不惮劳也裒荆之旅不纵杀也有截其所使之截然齐一各居其所也此其所以为高宗之功绪也○朱氏善曰自古中兴之君未有不以武徳胜者盖继衰乱之后内之则法度之既弛纲纪之既坏外之则诸侯之既叛四夷之既起自非以武徳胜之则安能举王纲于己坠合人心于既离拨乱而复反于正哉若殷之高宗信乎其无愧于为汤之孙矣】
　　○维女【音汝】荆楚居国南乡昔有成汤自彼氐【都啼反】羌莫敢不来享【叶虚良反】莫敢不来王曰商是常
　　集传赋也氐羌夷狄国在西方【孔氏颖达曰氐羌之种汉世仍存其居在秦陇之西○曹氏粹中曰汉志陇西郡有氐道县羌即西羌婼丑畧反羌之属也】享献也【朱氏善曰谓献其方物也】世见曰王【孔氏颖达曰逺夷一世而一见于王秋官大行人云九州外谓之蕃国世一见谓其父死子继及嗣王即位乃来朝谓之世见也】○蘓氏曰既克之则告之曰尔虽远亦居吾国之南耳【曹氏粹中曰商居河洛之闲则荆楚在国南乡】昔成汤之世虽氐羌之远犹莫敢不来朝【朱氏道行曰氐羗其种不一故曰莫不】曰此商之常礼也况汝荆楚曷敢不至哉
　　集説【孔氏颖达曰首章言伐楚之功二章言责楚之义○辅氏广曰既以克之则慰安之戒敕之使之循其常礼而不敢为异也○朱氏公迁曰此举逺者以戒近者之当然也○徐氏凤彩曰上章以威克此章以文告】
　　○天命多辟【音璧】设都于禹之绩岁事来辟勿予祸适【直革反】稼穑匪解【音懈叶讫力反】
　　集传赋也多辟诸侯也来辟来王也适谪通【郝氏敬曰责让也】○言天命诸侯【曹氏粹中曰说命云明王奉若天道建邦设都则多辟虽受封于天子实天所命也】各建都邑于禹所治之地【郑氏康成曰禹平水土弼成五服而诸侯之国定是以云然】而皆以岁事来至于商【黄氏佐曰歳事乃周礼春朝夏宗秋觐冬遇之属正所谓述职也】以祈王之不谴曰我之稼穑不敢解也庶可以免咎矣【项氏安世曰言以岁事来享于君而冀以免于祸适奉其稼穑而不敢觧也○钟氏惺曰以祸适为言商道先罚后赏也】言荆楚既平而诸侯畏服也【朱子曰颂中有全篇句句是韵如殷武之类无两句不是韵到稼穑匪觧自是欠了一句】集説【李氏樗曰禹贡甸服之外毎百里为差今立都于禹所治之功以嵗时来朝觐于王以见诸侯无不服也凡诸侯之所以朝于天子者勿使祸责之惟当以劝民稼穑而无有觧倦则可以免祸责矣古者天子之于诸侯训以农事视其农事或修或否以为赏罚诚以农事乃诸侯之急务也上章言夷狄率服则是天下无事其所先者农事耳故于此继而言之也○季氏本曰稼穑民事之所急者稼穑匪觧则能安民而诸侯之职脩矣所以免祸适在此而已曰勿予祸适据诸侯免祸之心而言】
　　○天命降监【下与滥叶】下民有严【叶五刚反】不僭不滥不敢怠遑命于下国【叶越必反】封建厥福【叶笔力反】
　　集传赋也监视严威也僭赏之差也滥刑之过也【孔氏颖逹曰左传曰赏僣惧及滛人刑滥惧及善人】遑暇封大也○言天命降监不在乎他皆在民之视聴则下民亦有严矣【朱氏公迁曰天之视听在民则聪明明畏皆自我民矣非可畏乎】惟赏不僭刑不滥而不敢怠遑则天命之以天下而大建其福此高宗所以受命而中兴也
　　集説【辅氏广曰言天虽髙而实下其监视甚可畏也民虽卑而天实以为视听不可忽也惟髙宗上畏天下敬民而见于刑赏者未尝有僣滥之失存于中心者不敢有怠遑之意故天命之以天下而大建其福○朱氏公迁曰畏天在于畏民公赏罚勤政事畏民以尽畏天之实如此则得天而得民矣○此章乃髙宗所以中兴之故凡荆楚之来庭诸侯之畏服功业之显著福祚之乆长皆不僣滥怠遑以致之耳苟不务此而唯威力之是尚则民碞即天显见其可畏而已】
　　○商邑翼翼四方之极赫赫厥声濯濯厥灵寿考且宁以保我后生【叶桑经反】
　　集传赋也商邑王都也翼翼整敕貌极表也【严氏粲曰言政教取正于此也○沈氏万钶曰极中之表也】赫赫显盛也濯濯光明也【朱氏公迁曰整敕明盛皆以中兴气象言】言高宗中兴之盛如此寿考且宁云者盖高宗之享国五十有九年我后生谓后嗣子孙也
　　集説【范氏处义曰此章美髙宗能正都邑为天下之本福及子孙也髙宗能治都邑使风俗翼翼然礼逊恭敬故四方皆取中焉谓天下视都邑为风俗也其声闻则赫赫而盛其威灵则濯濯而大故身享夀考康宁之福使后嗣得以保其基业○朱氏公迁曰殷道中衰国势頽靡四方慢易而弗庭者乆矣及髙宗振厉而都邑尊严复为民极而声威大着无逺弗加而又歴年多施泽于民乆人心天命巩固俾子孙世世治安此中兴之功所以不可及也○何氏楷曰身夀考则经营必周世治安则灵长未艾此髙宗之中兴所以为烈而子孙崇报之所以不容己欤】
　　○陟彼景山【叶所旃方】松柏丸丸【叶胡员反】是断【音短】是迁方斲【陟角反】是虔松桷【音角】有梴【丑连反】旅楹有闲【叶胡田反】寝成孔安【叶于连反】
　　集传赋也景山名商所都也【朱子曰春秋传云商汤有景亳之命而此言陟彼景山盖商所都之山名卫诗亦言景山乃商旧都也】丸丸直也【钱氏文子曰丸丸圆直也】迁徙【徐氏常吉曰断是防之于景山之上迁是迁之于造作之所】方正也【谢氏枋得曰以绳墨取方正】虔亦截也【季氏本曰如防刘之防】梴长貌【孔氏颖逹曰桷以长为善故梴为长貌】旅众也【孔氏颖逹曰言为桷与众楹故训旅为众】闲闲然而大也【薛氏汉曰闲大也】寝庙中之寝也【何氏楷曰閟宫篇咏新庙亦但举路寝则此可例推矣】安所以安高宗之神也此盖特为百世不迁之庙不在三昭三穆之数【史记武丁修政行徳天下咸驩殷道复兴子祖庚立嘉武丁之徳立其庙为髙宗】既成始祔而祭之之诗也然此章与閟宫之卒章文意略同未详何谓
　　集説【辅氏广曰材植之美规模之宏此髙宗之神之所安也言其有以当之矣其与閟宫之卒章文义略同者盖俱为宗庙始成而祭之诗岂作閟宫者亦取法于是诗乎○刘氏瑾曰商书曰七世之庙可以观徳盖天子七庙三昭三穆与太祖之庙而七八世九世而后随其昭穆亲尽递迁其主而祧于太祖之庙其有功徳之君则后世宗之虽亲尽而不祧别立百世不迁之庙而特祔其主焉凡有功徳者皆然初不可预限其数而商则止有三宗髙宗即其一也○郝氏敬曰此与鲁颂新庙异鲁更新此始作也】总论【许氏谦曰髙宗中兴之功必以伐荆楚为大故作颂者惟言此以见殷之复治者在是盖蛮夷猾夏圣人所忧四夷来王盛徳所及也○朱氏公迁曰一章称伐楚之功二章述戒楚之词三章言诸侯来服四章本中兴之故五章极言中兴之盛六章则言今日作庙以祭如此】
　　殷武六章三章章六句二章章七句一章五句【刘氏瑾曰篇内第三章为五句朱子疑其脱一句则此诗当作四章章六句二章章七句】
　　集説【蘓氏辙曰司马迁言宋襄公修仁行义欲为盟主其大夫正考父美之故追道契汤髙宗殷之所以兴作商颂其説盖出于韩诗近世学者因此诗有奋伐荆楚则以襄公伐楚之事当之遂以韩婴之説为信予考商颂五篇皆盛徳之事非宋之所宜有且其诗有邦畿千里维民所止肇域彼四海命于下国封建厥福此类非复诸侯之事无可疑者襄公伐楚而败于几以亡国此宋之大耻既非其所当颂而长发之诗谓汤武王苟诚襄公之颂周有武王岂复以命汤哉○刘氏瑾曰閟宫为颂僖公修宗庙而作殷武为宗武丁特立庙而作故閟宫所以颂僖公服夷蛮享福夀者皆未然之期望而此诗所以颂武丁服夷夏享福夀者皆已然之实事卒章则皆述其作庙之事以结之○郝氏敬曰荆楚之国天下有道则首善焉文王之二南是也无道则首叛焉商周之中叶是也继世之王有能中兴者则天下视此为向背焉髙宗之殷武周宣之采芑是也】
　　商颂五篇十六章一百五十四句
　　集説【班氏固曰殷周之雅颂上本有娀姜嫄契稷公刘古公大伯王季姜女大任大姒之徳乃及成汤文武受命武丁成康宣王中兴下及辅佐阿衡周召大公申伯召虎仲山甫之属君臣男女有功徳者靡不褒扬功徳既信美矣褒扬之声盈乎天地之间是以光名著于当世遗誉垂于无穷也○张子曰商颂之词粹】


　　钦定诗经传説彚纂卷二十一
<经部,诗类,钦定诗经传说汇纂>
　　钦定四库全书
　　钦定诗经传说彚纂
　　诗序上
　　朱子辩说诗序之作说者不同或以为孔子【程子曰大序是仲尼作】或以为子夏【朱子曰王肃沈重亦云大序是子夏作小序子夏毛公合作】或以为国史【程子曰国史明乎得失之迹是也】皆无明文可考惟后汉书儒林传以为卫宏作毛诗序今传于世则序乃宏作明矣然郑氏又以为诸序本自合为一编毛公始分以寘诸篇之首【孔氏颖达曰毛传不训序者以分置篇首义理易明性好简畧故不为传】则是毛公之前其传已久宏特増广而润色之耳【隋经籍志先儒相承谓毛诗序子夏所创毛公及卫敬仲更加润益】故近世诸儒多以序之首句为毛公所分而其下推説云云者为后人所益理或有之但今考其首句则已有不得诗人之本意而肆为妄説者矣况沿袭云云之误哉然计其初犹必自谓出于臆度之私非经本文故且自为一编别附经后【孔氏颖达曰汉初为传训者皆与经别行艺文志云毛诗经二十九卷毛诗故】
　　【训传三十卷是毛为诂训亦与经别也及后汉以来始就经为注○朱子曰古本诗序别作一处如易大传及班固序传竝在后京师旧本扬子注其序亦总在后】又以尚有齐鲁韩氏之说竝传于世故读者亦有以知其出于后人之手不尽信也及至毛公引以入经乃不缀篇后而超冠篇端不为注文而直作经字不为疑辞而遂为决辞其后三家之传又絶而毛説孤行则其抵捂之迹无复可见故此序者遂若诗人先所命题而诗文反为因序以作于是读者传相尊信无敢拟议至于有所不通则必为之委曲迁就穿凿而附合之宁使经之本文缭戾破碎不成文理而终不忍明以小序为出于汉儒也愚之病此久矣然犹以其所从来也逺其间容或真有传授证騐而不可废者故既颇采以附传中而复幷为一编以还其旧因以论其得失云集说【程子曰诗小序要之皆得大意只后之观诗者亦添入○张子曰诗序亦有后人添入者则极浅近自可辨】
　　大序
　　诗者志之所之也在心为志发言为诗○情动于中而形于言言之不足故嗟叹之嗟叹之不足故永歌之永歌之不足不知手之舞之足之蹈之也○情发于声声成文谓之音治世之音安以乐其政和乱世之音怨以怒其政乖亡国之音哀以思其民困故正得失动天地感鬼神莫近乎诗○先王以是经夫妇成孝敬厚人伦美教化移风俗○故诗有六义焉一曰风二曰赋三曰比四曰兴五曰雅六曰颂○上以风化下下以风刺上主文而谲谏言之者无罪闻之者足以戒故曰风○至于王道衰礼义废政教失国异政家殊俗而变风变雅作矣○国史明乎得失之迹伤人伦之变哀刑政之苛吟咏性情以风其上达于事变而怀其旧俗者也○故变风发乎情止乎礼义发乎情民之性也止乎礼义先王之泽也○是以一国之事系一人之本谓之风言天下之事形四方之风谓之雅雅者正也言王政之所由废兴也政有小大故有小雅焉有大雅焉颂者美盛德之形容以其成功告于神明者也是谓四始诗之至也
　　小序
　　周南
　　关雎后妃之德也
　　辩说后妃文王之妃大姒也天子之妃曰后近世诸儒多辨文王未甞称王则大姒亦未甞称后序者盖追称之亦未害也但其诗虽若专美大姒而实以深见文王之德序者徒见其词而不察其意遂壹以后妃为主而不复知有文王是固已失之矣至于化行国中三分天下亦皆以为后妃之所致则是礼乐征伐皆出于妇人之手而文王者徒拥虚器以为寄生之君也其失甚矣惟南丰曽氏之言曰先王之政必自内始故其闺门之治所以施之家人者必为之师傅保姆之助诗书图史之戒珩璜琚瑀之节威仪动作之度其教之者有此具然古之君子未甞不以身化也故家人之义归于反身二南之业本于文王岂自外至哉世皆知文王之所以兴能得内助而不知其所以然者盖本于文王之躬化故内则后妃有关雎之行外则羣臣有二南之美与之相成其推而及逺则商辛之昏俗江汉之小国兔罝之野人莫不好善而不自知此所谓身修故国家天下治者也窃谓此说庶几得之
　　风之始也
　　辩说所谓闗雎之乱以为风始是也盖谓国风篇章之始亦风化之由始也
　　所以风天下而正夫妇也故用之乡人焉用之邦国焉【孔氏颖逹曰仪礼乡饮酒礼乃合乐周南关雎是用之乡人也燕礼遂歌乡乐周南关雎是用之邦国也施化之法自上而下此先言风天下而正夫妇焉既言化及于民遂从民而广之故先乡人而后邦国也○李氏樗曰诗之雅颂惟用于宗庙朝廷郊祀燕飨非其所用者不得用也至于正夫妇之道自天子达于庶人未甞有二道也】
　　辩说说见二南总论邦国谓诸侯之国明非独天子用之也
　　风风也教也风以动之教以化之【王氏安石曰风之于物方其鼓舞摇荡所谓动之也及其因形移易使荣者枯甲者坼乃所谓化之也诗之有风亦若是也始于风之而动终于教之而化】
　　辩说承上文觧风字之义以象言则曰风以事言则曰教
　　然则关雎麟趾之化王者之风故系之周公南言化自北而南也鹊巢驺虞之德诸侯之风也先王之所以教故系之召公
　　辩说说见二南卷首关雎麟趾言化者化之所自出也鹊巢驺虞言德者被化而成德也以其被化而后成德故又曰先王之所以教先王即文王也旧説以为大王王季误矣程子曰周南召南如乾坤干统坤坤承干也
　　周南召南正始之道王化之基【孔氏颖逹曰髙以下为基逺以近为始文王正其家而后及其国是正其始也化南土以成王业是王化之基也季札见歌周南召南曰始基之矣犹未也服防云未有雅颂之成功亦谓二南为王化基始序意出于彼文也】
　　辩说王者之道始于家终于天下而二南正家之事也王者之化必至于法度彰礼乐着雅颂之声作然后可以言成然无其始则亦何所因而立哉基者堂宇之所因而立者也程子曰有关雎麟趾之意然后可以行周官之法度其为是欤
　　是以关雎乐得淑女以配君子忧在进贤不淫其色哀窈窕思贤才而无伤善之心焉是关雎之义也辩说按论语孔子甞言关雎乐而不淫哀而不伤盖淫者乐之过伤者哀之过独为是诗者得其性情之正是以哀乐中节而不至于过耳而序者乃析哀乐淫伤各为一事而不相湏则已失其防矣至于伤为伤善之心则又大失其旨而全无文理也或曰先儒多以周道衰诗人本诸衽席而关雎作故扬雄以周康之时关雎作为伤始乱杜钦亦曰佩玉晏鸣关雎叹之说者以为古者后夫人鸡鸣佩玉去君所周康后不然故诗人叹而伤之此鲁诗说也与毛异矣【欧阳氏修曰齐鲁韩三家皆以为康王政衰之诗前汉杜钦传曰佩玉晏鸣关雎叹之瓉曰此鲁诗也后汉明帝诏曰昔应门失守关雎刺世注薛君韩诗章句曰人君退朝后妃御见有度应门击柝鼔人上堂今内倾于色故咏关雎说淑女以刺时○吕氏祖谦曰鲁齐韩毛师读既异义亦不同关雎正风之首三家者乃以为刺余可知矣○王氏应麟曰薛士龙曰关雎作刺之说是赋其诗者】但以哀而不伤之意推之恐其有此理也曰此不可知矣但仪礼以关雎为乡乐又为房中之乐则是周公制作之时已有此诗矣若如鲁说则仪礼不得为周公之书仪礼不为周公之书则周之盛时乃无乡射燕饮房中之乐而必有待乎后世之刺诗也其不然也明矣且为人子孙乃无故而播其先祖之失于天下如此而尚可以为风化之首乎
　　附録【王氏肃曰哀窈窕之不得思贤才之良质无伤善之心焉若苟慕其色则善心伤也○孔氏颖逹曰忧在进贤下三章是也不淫其色首章上二句是也此诗之作主美后妃进贤所以能进贤者由不淫其色故先言不淫其色序论作者之意主在进贤故先云进贤所以经序倒也】
　　○葛覃后妃之本也后妃在父母家则志在于女功之事躬俭节用服澣濯之衣尊敬师傅则可以归安父母化天下以妇道也
　　辩说此诗之序首尾皆是但其所谓在父母家者一句为未安盖若谓未嫁之时即诗中不应遽以归宁父母为言况未嫁之时自当服勤女功不足称述以为盛美若谓归宁之时即诗中先言刈葛而后言归宁亦不相合且不常为之于平居之日而暂为之于归宁之时亦岂所谓庸行之谨哉序之浅拙大率类此
　　集说【范氏处义曰王业之本在知稼穑艰难内治之本在女功之事序诗者谓后妃在父母家则志在女功之事此推本而言之也在家而志女功虽未足为异惟大姒能不忘其本故既贵而为后妃能躬行俭德节抑用度服澣濯之衣则不侈尊敬师传则不骄以此而归问安于父母则天下之感化皆知为妇之道当然也○朱氏公迁曰此诗作于将告归宁之时非务勤俭于此时也】
　　○卷耳后妃之志也又当辅佐君子求贤审官知臣下之勤劳内有进贤之志而无险诐私谒之心朝夕思念至于忧勤也【孔氏颖逹曰辅佐君子总辞也求贤审官至于忧勤皆是辅佐君子之事君子所专后妃志意如然故云后妃之志也至于忧勤即首章上二句是也求贤审官即首章下二句是也序见后妃求贤而忧勤故先言求贤经主美后妃之志能为此忧勤故先言其忧也○李氏樗曰闑内之事后妃主之闑外之事天子主之故后妃之职惟在于求众妾以助内治关雎之诗是也至于求贤审官知臣下之勤劳此乃天子之职后妃特辅佐之而已此序言后妃之志则是求贤审官知臣下之勤劳但有其志耳有进贤之志则无险诐私谒之心矣】
　　辩说此诗之序首句得之余皆傅防之凿说后妃虽知臣下之勤劳而忧之然曰嗟我怀人则其言亲昵非后妃之所得施于使臣者矣且首章之我独为后妃而后章之我皆为使臣首尾衡决不相承应亦非文字之体也
　　○樛木后妃逮下也言能逮下而无嫉妒之心焉辩说此序稍平后不注者放此
　　○螽斯后妃子孙众多也言若螽斯不妒忌则子孙众多也
　　辩说螽斯聚处和一而卵育蕃多故以为不妒忌则子孙众多之比序者不逹此诗之体故遂以不妒忌者归之螽斯其亦误矣【蒋氏悌生曰小序若螽斯三字当在则子孙众多之下】
　　集说【朱氏公迁曰若曰不妒忌则子孙众多如螽斯庶乎其可耳】
　　○桃夭后妃之所致也不妒忌则男女以正昏姻以时国无鳏民也
　　辩说序首句非是其所谓男女以正昏姻以时国无鳏民者得之盖此以下诸诗皆言文王风化之盛由家及国之事而序者失之皆以为后妃之所致既非所以正男女之位而于此诗又专以为不妒忌之功则其意愈狭而説愈踈矣
　　附録【李氏樗曰王氏谓礼义明则上下不乱故男女以正政事治则财用不乏故昏姻以时龟山以为不然盖男女以正昏姻以时此乃是不妒忌之所致非縁政事之治也后妃能躬行于上则周南之国皆闻风而化不待政令而人乐从之矣○蒋氏悌生曰文王之化正家之道莫盛于后妃妃之徳莫盛于不妒忌小序之言亦未为失】
　　○兔后妃之化也关雎之化行则莫不好德贤人众多也【严氏粲曰诗人因见兔罝之人处贱事而能敬便知其材之可用序者因诗人美兔之贤便知当时多好徳之贤又便知其为关雎之化非知类通达者未可与言诗也能敬即是好德】辩说此序首句非是而所谓莫不好德贤人众多者得之
　　○芣苢后妃之美也和平则妇人乐有子矣
　　○汉广德广所及也文王之道被于南国美化行乎江汉之域无思犯礼求而不可得也【范氏处义曰德随所寓而见故曰德广所及道无乎不周故曰被于南国文王之化始于岐周而行乎江汉之域非德广道被不足以形容之或疑防女不可求谓化及女子而不及男子窃谓无思犯礼求而不可得乃合男女而言之盖男子无犯礼之思女子有不可犯之色自然不相求也】
　　辩说此诗以篇内有汉之广矣一句得名而序者谬误乃以德广所及为言失之逺矣然其下文复得诗意而所谓文王之化者尤可以正前篇之误先儒甞谓序非出于一人之手者此其一騐但首句未必是下文未必非耳苏氏乃例取首句而去其下文则于此类两失之矣【吕氏祖谦曰苏氏以序为非一人之词盖近之至于止存其首一言而尽去其余则失之易矣】
　　○汝坟道化行也文王之化行乎汝坟之国妇人能闵其君子犹勉之以正也【范氏祖禹曰汝坟之国妇人闵其君子勉之以正此岂家至日见而能使之然哉民日迁善而不知为之者故曰道化行也】
　　○麟之趾关雎之应也关雎之化行则天下无犯非礼虽衰世之公子皆信厚如麟趾之时也【李氏樗曰刘氏以应为效非为瑞应盖以关雎之化行至使衰世之公子皆信厚以此见化行之效也衰世者指纣之世风化既衰矣而公子皆能信厚而无骄奢淫佚之行则他可知也】
　　辩说之时二字可删
　　召南
　　鹊巢夫人之德也国君积行累功以致爵位夫人起家而居有之德如鸤鸠乃可以配焉【郑氏康成曰起家而居有之谓嫁于诸侯也夫人有均壹之德如鸤鸠然而后可配国君】
　　辩说文王之时关雎之化行于闺门之内而诸侯蒙化以成德者其道亦始于家人故其夫人之德如是而诗人美之也不言所美之人者世逺而不可知也后皆放此
　　集说【严氏粲曰言夫人之德亦以见文王齐家之化行于诸侯非专美夫人也】
　　○采蘩夫人不失职也夫人可以奉祭祀则不失职矣【郑氏康成曰奉祭祀者采蘩之事也不失职者夙夜在公也○范氏处义曰采蘩以奉祭祀与后供荇菜之意同可谓不失夫人之职矣】
　　○草虫大夫妻能以礼自防也【王氏安石曰夫妇之际或至于敝而不终者无礼以自防故也】
　　辩说此恐亦是夫人之诗而未见以礼自防之意集说【王氏应麟曰诗正义曰仪礼歌召南三篇越草虫而取采苹盖采苹旧在草虫之前曹氏诗说谓齐诗先采苹而后草虫】
　　○采苹大夫妻能循法度也能循法度则可以承先祖共祭祀矣【王氏安石曰自所荐之物所采之处所用之器所奠之地皆有常而不敢变所谓能循法度】
　　集说【吕氏祖谦曰自天子之后妃至于大夫之妻共由一道因其所处之广狭而有敛舒焉】
　　○甘棠美召伯也召伯之教明于南国
　　集说【范氏处义曰凡二南之诗非必竝作于一时后之録诗者随所得而取之圣人于删诗之际苐存其可以为后世法戒者初不计其作诗之先后也如甘棠之诗思其人而爱其木逺出召伯之后以其能奉行文王之教使之明于南国故诗人不以美文王而以美召伯也○严氏粲曰武王分周召为二伯诗称召伯是作于武王之时也作诗虽在后明教前乎此矣二南皆文王诗也】
　　○行露召伯听讼也衰乱之俗微贞信之教兴强暴之男不能侵陵贞女也
　　集说【范氏处义曰行露之诗乃作于召伯在南国之日非甘棠之比也何以知之考序诗之言谓衰乱之俗至是始防贞信之教至是始兴强暴之男至是始不能侵陵贞女则知诗作于当时也】
　　○羔羊鹊巢之功致也召南之国化文王之政在位皆节俭正直德如羔羊也【吕氏大临曰徳如羔羊如羔羊之诗也○严氏粲曰犹言好贤如缁衣国君齐家而及国其本由于关雎故曰化文王之政】
　　辩说此序得之但德如羔羊一句为衍说耳
　　○殷其靁劝以义也召南之大夫逺行从政不遑宁处其室家能闵其勤劳劝以义也【范氏处义曰三章申言振振君子归哉归哉谓君子既能奋然自立勇于从役当竭力以俟卒事不可徒归也相劝之辞谆复如此非知义者不能也】
　　辩说案此诗无劝以义之意
　　集说【李氏樗曰郑氏以召南之大夫为召伯之属孔氏云文王未称王召伯为诸侯之臣其下不得有大夫所谓召南之大夫非必召伯之臣也自陜而西而南方之国皆召南之大夫也】
　　○摽有梅男女及时也召南之国被文王之化男女得以及时也【范氏处义曰男女昏姻失时固有多端或以时之凶荒无以为礼或以俗之强暴不容择配或以役之无节不遑宁处今召南之国被文王之化既无三者之患可以及时而昏姻矣故诗三章皆幸其可以讲礼又惟恐其失时也】
　　辩说此序末句未安
　　○小星惠及下也夫人无妒忌之行惠及贱妾进御于君知其命有贵贱能尽其心矣
　　○江有汜美媵也勤而无怨嫡能悔过也文王之时江沱之间有嫡不以其媵备数媵遇劳而无怨嫡亦自悔也
　　辩说诗中未见勤劳无怨之意
　　○野有死麕恶无礼也天下大乱强暴相陵遂成淫风被文王之化虽当乱世犹恶无礼也
　　辩说此序得之但所谓无礼者言淫乱之非礼耳不谓无聘币之礼也
　　集说【范氏处义曰野有死麕之恶无礼亦与行露之意同盖始犹习乱强暴相陵遂成淫风既被文王之化则虽在啇之末世强暴之人已知无礼之可恶以见难化者有悛心矣则此诗作于当时可知也】
　　○何彼秾矣美王姬也虽则王姬亦下嫁于诸侯车服不系其夫下王后一等犹执妇道以成肃雝之德也
　　辩说此诗时世不可知其说已见本篇但序云虽则王姬亦下嫁于诸侯说者多笑其陋然此但读为两句之失耳若读此十字合为一句而对下文车服不系其夫下王后一等为义则序者之意亦自明白盖曰王姬虽嫁于诸侯然其车服制度与他国之夫人不同所以甚言其贵盛之极而犹不敢挟贵以骄其夫家也但立文不善终费词说耳郑氏曰下王后一等谓车乘厌【音叶】翟【音狄】勒面缋【音绘】緫服则褕【音遥】翟【孔氏颖达曰王后五路重翟为上厌翟次之六服袆衣为上褕翟次之○重翟者重用翟羽以为车茀也厌翟者次其羽使相廹也勒面谓以如玉龙勒之韦为当面饰也缋画文也緫以缯为之着马勒直两耳与两镳也○朱氏公迁曰郑氏曰素质而五色成章曰翚青质而五色成章曰褕盖衣之上画此二者以为文也】然则公侯夫人翟茀者其翟车贝面组緫有幄也欤【朱氏公迁曰翟车又次厌翟不重不厌但以翟羽饰车而已贝面者以贝饰勒之当面也组织文也幄帷裳车饰也亦名童容重翟厌翟有容有盖翟车则有容而无盖】
　　集说【严氏粲曰诗称王姬之车必非文王之女当从毛氏以为武王之女也武王之诗当为雅而不当为风然此诗三章只是风体当时采诗之官得之于召南之地以为武王之女下嫁召南之国能执妇道成其肃雝之德皆本于文王大姒之化故以其诗列于召南而为文王之风】
　　○驺虞鹊巢之应也鹊巢之化行人伦既正朝廷既治天下纯被文王之化则庻类蕃殖搜田以时仁如驺虞则王道成也
　　辩说此序得诗之大指然语意亦不分明杨氏曰二南正始之道王化之基盖一体也王者诸侯之风相湏以为治诸侯所以代其终也故召南之终至于仁如驺虞然后王道成焉夫王道成非诸侯之事也然非诸侯有驺虞之德亦何以见王道之成哉欧阳公曰贾谊新书曰驺者文王之囿名虞者囿之司兽也陈氏曰礼记射义云天子以驺虞为节乐官备也则其为虞官明矣猎以虞为主其实叹文王之仁而不斥言也此与旧说不同今存于此【朱氏公迁曰鹊巢与关雎对驺虞与麟趾对则旧说为优】
　　集说【孔氏颖逹曰言王道成者以此篇处末故总之言天下纯被文王之化庶类又蒙其泽仁心能如驺虞则王化之道成矣所谓周南召南王化之基也○严氏粲曰天下纯被文王之化以大较言之谓所及者广耳其实商王犹在未能纯被也】
　　邶
　　栢舟言仁而不遇也卫顷公之时仁人不遇小人在侧
　　辩说诗之文意事类可以思而得其时世名氏则不可以强而推故凡小序唯诗文明白直指其事如甘棠定中南山株林之属若证騐的切见于书史如载驰硕人清人黄鸟之类决为可无疑者其次则词旨大槩可知必为某事而不可知其的为某时某人者尚多有之若为小序者姑以其意推寻探索依约而言则虽有所不知亦不害其为不自欺虽有未当人亦当恕其所不及今乃不然不知其时者必强以为某王某公之时不知其人者必强以为某甲某乙之事于是防书史依托名諡凿空妄语以诳后人其所以然者特以耻其有所不知而唯恐人之不见信而已且如栢舟不知其出于妇人而以为男子不知其不得于夫而以为不遇于君此则失矣然有所不及而不自欺则亦未至于大害理也今乃断然以为卫顷公之时则其故为欺罔以误后人之罪不可揜矣盖其偶见此诗冠于三卫变风之首是以求之春秋之前而史记所书庄桓以上衞之诸君事皆无可考者諡亦无甚恶者独顷公有赂王请命之事其諡又为甄心动惧之名如汉诸侯王必其甞以罪谪然后加以此諡以是意其必有弃贤用佞之失而遂以此诗予【音与】之若将以其多知而必于取信不知将有明者从旁观之则适所以暴其真不知而启其深不信也凡小序之失以此推之什得八九矣又其为说必使诗无一篇不为美刺时君国政而作固已不切于情性之自然而又拘于时世之先后其或书传所载当此之时偶无贤君美諡则虽有词之美者亦例以为陈古而刺今是使读者疑于当时之人絶无善则称君过则称己之意而一不得志则扼腕切齿嘻笑冷语以怼其上者所在而成羣是其轻躁险薄尤有害于温柔敦厚之教故予不可以不辩【朱子曰温柔敦厚诗人之教也使篇篇是讥刺人安得温柔敦厚】
　　集说【蒋氏悌生曰此篇小序朱传极贬之然以仁人不遇小人在侧之义求之经文亦未为害义亦安敢必其非顷公之时所作亦安敢必其非男子之诗亦安敢必其非不遇于君乎诚未敢轻议也孟子引诗忧心悄悄愠于羣小意集注仍用序说朱子四书工夫尤为精宻当从集注为定○郝氏敬曰忠臣不得于君与贤女不得于夫情相似故忠臣常托贤女自鸣怨而不怒不遇而不忍去序所以目为仁人也】
　　【案朱子诗集传序作于淳熈四年丁酉冬十月四书集注序作于淳熙十六年己酉二月是诗集传先成四书集注后定矣乃于孟子所引栢舟诗仍从序说为仁人不遇可见朱子原无成见惟理是揆而已甞观读诗记中朱子初说大抵从序义者居多此吕祖谦所见者也是时朱子甞以序说为不足信质之祖谦而祖谦未以为然及后集传成而祖谦已不及见故朱子集中每以为憾盖至是而诗传已两易矣迨晩年而四书集注成其于栢舟之义又已三易矣由此推之凡集传与序相持而原存疑义者后人仍可合儒先之论以观庶无失乎朱子翼经之苦心斯为得耳】
　　○緑衣卫庄姜伤己也妾上僭夫人失位而作是诗也
　　辩说此诗下至终风四篇序皆以为荘姜之诗今姑从之然唯燕燕一篇诗文畧可据耳
　　○燕燕卫荘姜送归妾也
　　辩说逺送于南一句可为送戴妫之騐
　　○日月卫荘姜伤己也遭州吁之难伤己不见荅于先君以至困穷之诗也
　　辩说此诗序以为荘姜之作今未有以见其不然但谓遭州吁之难而作则未然耳盖诗言宁不我顾犹有望之之意又言德音无良亦非所宜施于前人者明是荘公在时所作其篇次亦当在燕燕之前也
　　○终风衞荘姜伤己也遭州吁之暴见侮慢而不能正也
　　辩说详味此诗有夫妇之情无母子之意若果荘姜之诗则亦当在庄公之世而列于燕燕之前序说误矣
　　附录【蒋氏悌生曰朱子以日月终风二篇为非因州吁之难而作今观诗文所谓无良所谓暴所谓谑浪笑傲等语又岂宜施于荘公者若反序说而欲更置此二篇于燕燕之前孰若只从序説而亦无害于义乎】
　　○击鼓怨州吁也衞州吁用兵暴乱使公孙文仲将而平陈与宋国人怨其勇而无礼也【范氏处义曰卫州吁弑君簒立遽为伐郑之役意欲求宠于诸侯以和其民抑不知犯大恶众叛亲离安能得志故虽与陈宋有成伐郑围其东门五日而还国人已怨之此诗终篇皆豫为丧亡之言信乎人心未易服也序诗者以用兵为暴乱为无礼众仲谓兵犹火弗戢将自焚其言果信然此怨诗也暴如州吁犹怨而不叛所以为忠厚也欤】
　　辩说春秋隠公四年宋衞陈蔡伐郑正州吁自立之时也序盖据诗文平陈与宋而引此为说恐或然也然传记鲁众仲之言曰州吁阻兵而安忍阻兵无众安忍无亲众叛亲离难以济矣夫兵犹火也弗戢将自焚也夫州吁弑其君而虐用其民于是乎不务令德而欲以乱成必不免矣案州吁簒弑之贼此序但讥其勇而无礼固为浅陋而众仲之言亦止于此盖君臣之义不明于天下久矣春秋其得不作乎
　　○凯风美孝子也卫之淫风流行虽有七子之母犹不能安其室故美七子能尽其孝道以慰其母心而成其志尔【李氏樗曰此盖七子能反躬自责尽孝道以慰其母心使母得留于家而不复嫁此诗之所为作也夫善养志者人子之职七子能尽其孝道以慰其母心而成其志此正人子当为者也】
　　辩说以孟子之说证之序说亦是但此乃七子自责之辞非美七子之作也
　　○雄雉刺卫宣公也淫乱不恤国事军旅数起大夫久役男女怨旷国人患之而作是诗
　　辩説序所谓大夫久役男女怨旷者得之但未有以见其为宣公之时与淫乱不恤国事之意耳兼此诗亦妇人作非国人之所为也
　　集说【范氏处义曰卒章有不知德行之説以此知是诗所谓君子盖指大夫非防贱之役夫也】
　　○匏有苦叶刺衞宣公也公与夫人竝为淫乱【欧阳氏修曰济盈无不濡之理而涉者贪于必进自谓不濡又兴宣公贪于淫欲身蹈罪恶而不自知也雉鸣求其牡者又兴夫人不顾礼义而从宣公如禽鸟之相求惟知雌雄为匹而无亲疎父子之别】辩说未有以见其为刺宣公夫人之诗
　　○谷风刺夫妇失道也衞人化其上淫于新昏而弃其旧室夫妇离絶国俗伤败焉【孔氏颖逹曰此刺夫接其妇不以礼是夫妇失道非谓夫妇竝刺也其妇既与夫絶乃陈夫之弃已见遇非道淫于新昏之事】
　　辩说亦未有以见化其上之意
　　○式防黎侯寓于衞其臣劝以归也【郑氏康成曰寓寄也黎侯为狄人所逐弃其国而寄于衞卫处之以二邑因安之可以归而不归故其臣劝之○孔氏颖达曰此及旄丘皆陈黎臣之辞而在邶风者盖邶人述其意而作亦所以刺卫君也○以旄丘之序故知为狄人所逐以经云中露泥中知处之以二邑也】
　　辩说诗中无黎侯字未详是否下篇同
　　○旄丘责卫伯也狄人迫逐黎侯黎侯寓于衞卫不能修方伯连率【音帅】之职黎之臣子以责于卫也辩说序见诗有伯兮二字而以为责衞伯之词误矣○陈氏曰説者以此为宣公之诗然宣公之后百余年衞穆公之时晋灭赤狄潞氏数之以其夺黎氏地然则此其穆公之诗乎不可得而知也集说【刘氏瑾曰以此诗为作于宣公之时固无可考但上篇黎臣有劝归之辞则此时黎之宗社疑未灭也岂其后黎侯复国至衞穆公时方为赤狄所灭故晋人数赤狄之罪立黎侯而还以此意之式防旄丘二诗虽未有以见其必作于卫宣之时恐亦未必作于衞穆时也】
　　○简兮刺不用贤也衞之贤者仕于伶官皆可以承事王者也【范氏处义曰衞国之贤有不得志而仕于伶官者诗人惜之其曰皆可以承王事则非止一人当是其徒相招为此故虽其才可为王官有所不顾也】
　　辩说此序畧得诗意而词不足以达之
　　○泉水卫女思归也嫁于诸侯父母终思归宁而不得故作是诗以自见也【郑氏康成曰以自见者见己志也国君夫人父母在则归宁没则使大夫宁于兄弟卫女之思归虽非礼思之至也】
　　○北门刺士不得志也言衞之忠臣不得其志尔【刘氏瑾曰朱子以此序稍平故不注然集传以此诗为仕者自作则序意与诗亦防不合】
　　集说【严氏粲曰不得志不得行其所志也王事适我政事一埤益我盖皆贤劳防贱之事非諌行言聼也】
　　○北风刺虐也卫国竝为威虐百姓不亲莫不相携持而去焉【郑氏康成曰寒凉之风病害万物兴者喻君政教酷暴使民散乱○孔氏颖达曰言卫国君臣竝为威虐使国民百姓不亲附之莫不相携持而去之归于有道也】
　　辩说卫以淫乱亡国未闻其有威虐之政如序所云者此恐非是
　　○静女刺时也卫君无道夫人无德
　　辩说此序全然不似诗意【刘氏辰翁曰只是男女相遗之诗】
　　○新台刺卫宣公也纳伋之妻作新台于河上而要之国人恶之而作是诗也
　　○二子乘舟思伋寿也卫宣公之二子争相为死国人伤而思之作是诗也
　　辩说二诗说已各见本篇
　　鄘
　　栢舟共姜自誓也卫世子共伯蚤死其妻守义父母欲夺而嫁之誓而弗许故作是诗以絶之
　　辩说此事无所见于他书序者或有所传今姑从之
　　○墙有茨卫人刺其上也公子顽通乎君母国人疾之而不可道也【孔氏颖逹曰此主刺君故以宣姜系于君谓之君母鹑之奔奔则主刺宣姜与顽亦所以恶公之不防闲诗人主意异也】
　　○君子偕老刺卫夫人也夫人淫乱失事君子之道故陈人君之德服饰之盛宜与君子偕老也
　　辩说公子顽事见春秋传但此诗所以作亦未可考鹑之奔奔放此
　　○桑中刺奔也卫之公室淫乱男女相奔至于世族在位相窃妻妾期于幽逺政散民流而不可止【孔氏颖达曰桑中诗者刺男女淫乱而相奔也言卫都淫乱国中男女相奔及世族相窃妻妾俱是相奔之事故序总云刺奔既上下淫乱有同亡国故序云政散民流而不可止】
　　辩说此诗乃淫奔者所自作序之首句以为刺奔误矣其下云云者乃复得之乐记之说已畧见本篇矣而或者以为刺诗之体固有铺陈其事不加一辞而闵惜惩创之意自见于言外者此类是也岂必谯譲质责然后为刺也哉此说不然夫诗之为刺固有不加一辞而意自见者清人猗嗟之属是已然甞试玩之则其赋之之人犹在所赋之外而词意之闲犹有宾主之分也岂有将欲刺人之恶乃反自为彼人之言以防其身于所刺之中而不自知也哉其必不然也明矣又况此等之人安于为恶其于此等之诗计其平日固已自其口出而无惭矣又何待吾之铺陈而后始知其所为之如此亦岂畏我之闵惜而遂幡然遽有惩创之心耶以是为刺不惟无益殆恐不免于鼓之舞之而反以劝其恶也或者又曰诗三百篇皆雅乐也祭祀朝聘之所用也桑间濮上之音郑卫之乐也世俗之所用也雅郑不同部其来尚矣且夫子荅顔渊之问于郑声亟欲放而絶之岂其删诗乃録淫奔者之词而使之合奏于雅乐之中乎亦不然也雅者二雅是也郑者缁衣以下二十一篇是也卫者邶鄘衞三十九篇是也桑间卫之一篇桑中之诗是也二南雅颂祭祀朝聘之所用也郑卫桑濮里巷狭邪之所歌也夫子之于郑卫盖深絶其声于乐以为法而严立其词于诗以为戒如圣人固不语乱而春秋所记无非乱臣贼子之事盖不如是无以见当时风俗事变之实而垂鉴戒于后世固不得已而存之所谓道竝行而不相悖者也今不察此乃欲为之讳其郑卫桑濮之实而文之以雅乐之名又欲从而奏之宗庙之中朝廷之上则未知其将以荐之何等之鬼神用之何等之宾客而于圣人为邦之法又岂不为阳守而隂叛之耶其亦误矣曰然则大序所谓止乎礼义夫子所谓思无邪者又何谓耶曰大序指栢舟緑衣泉水竹竿之属而言以为多出于此耳非谓篇篇皆然而桑中之类亦止乎礼义也夫子之言正为其有邪正美恶之杂故特言此以明其皆可以惩恶劝善而使人得其性情之正耳非以桑中之类亦以无邪之思作之也曰荀卿所谓诗者中声之所止太史公亦谓三百篇者夫子皆歌之以求合于韶武之音何耶曰荀卿之言固为正经而发若史迁之说则恐亦未足为据也岂有哇淫之曲而可以强合于韶武之音也耶
　　○鹑之奔奔刺卫宣姜也衞人以为宣姜鹑鹊之不若也
　　辩说见上
　　○定之方中美卫文公也卫为狄所灭东徙渡河野处漕邑齐桓公攘戎狄而封之文公徙居楚邱始建城市而营宫室得其时制百姓説之国家殷富焉○蝃蝀止奔也卫文公能以道化其民淫奔之耻国人不齿也【郑氏康成曰不齿者不与相长稚】
　　○相鼠刺无礼也衞文公能正其羣臣而刺在位承先君之化无礼仪也
　　○干旄美好善也卫文公臣子多好善贤者乐告以善道也
　　辩说定之方中一篇经文明白故序得以不误蝃蝀以下亦因其在此而以为文公之诗耳他未有考也
　　○载驰许穆夫人作也闵其宗国颠覆自伤不能救也卫懿公爲狄人所灭国人分散露于漕邑许穆夫人闵卫之亡伤许之小力不能救思归唁其兄又义不得故赋是诗也【郑氏康成曰灭者懿公死也君死于位曰灭露于漕邑者谓戴公也懿公死国人分散宋桓公迎卫之遗民渡河处之于漕邑而立戴公焉戴公与许穆夫人俱公子顽烝于宣姜所生也男子先生曰兄○孔氏颖逹曰许穆夫人闵念卫国之亡伤已许国之小而力弱不能救故且欲归国而唁其兄但在礼诸侯夫人父母终唯得使大夫问于兄弟有义不得归是以许人尤之故赋是载驰之诗而见已志也】
　　辩说此亦经明白而序不误者又有春秋传可证
　　卫
　　淇奥美武公之徳也有文章又能聼其规谏以礼自防故能入相于周美而作是诗也
　　辩说此序疑得之
　　集说【孔氏颖逹曰卒章传曰重较卿士之车则入相爲卿士也宾之初筵云武公旣入而作是诗也则武公当幽王之时已爲卿士矣又世家云武公将兵佐周平戎甚有功平王命爲公则平王之初未命爲公亦爲卿士矣此云入相于周其时或幽或平未可知也】
　　○考槃刺庄公也不能继先公之业使贤者退而穷处【郑氏康成曰穷犹终也○孔氏颖逹曰刺其不能继其先君武公之业修徳任贤乃使贤者退而终处于涧阿○张子曰此诗意怨而言乐者是终山涧不出之意】
　　辩说此为美贤者穷处而能安其乐之诗文意甚明然诗文未有见弃于君之意则亦不得为刺荘公矣序盖失之而未有害于义也至于郑氏遂有誓不忘君之恶誓不过君之朝誓不告君以善之说则其害义又有甚焉于是程子易其训诂以为陈其不能忘君之意陈其不得过君之朝陈其不得告君以善则其意忠厚而和平矣然未知郑氏之失生于序文之误若但直据诗词则与其君初不相涉也
　　集说【欧阳氏修曰考槃夲述贤者退而穷处如郑之说进则喜乐退则怨怼乃不知命之很人尔安得为贤者也孔孟常不遇矣所居之国其君召之以礼无不往也顔子常穷处矣人不堪其忧而不改其乐也使诗人之意果如郑说孔子录诗必不取也○李氏樗曰初章言永矢弗谖中章言永矢弗过卒章言永矢弗告盖贤者退而穷处其居甚安虽知朝廷之不可复居矣而又不敢忘于君也孟子去齐其言曰虽然岂舍王哉王庻几改之子曰望之夫贤者之爱君其切如此岂有不得志而遽忘爱君之诚心乎】
　　○硕人闵荘姜也荘公惑于嬖妾使骄上僣荘姜贤而不荅终以无子国人闵而忧之
　　辩说此序据春秋传得之
　　集说【孔氏颖逹曰嬖妾谓州吁之毋惑者谓心所嬖爱使情迷惑故夫人虽贤不被荅遇○范氏处义曰诗之所陈初不及庄公惑于嬖妾使骄上僭之事序诗者推本言之谓庄姜所以不见荅者由此耳庄姜之贤即燕燕日月终风之诗可以想见是诗亦不及其贤也○严氏粲曰首序题以闵庄姜有左传可证说诗若不用首序则以此诗爲美庄姜可乎】
　　○氓刺时也宣公之时礼义消亡淫风大行男女无别遂相奔诱华落色衰复相弃背或乃困而自悔丧其妃耦故序其事以风焉美反正刺淫泆也【蒋氏悌生曰序谓刺时美反正者亦曰困而自悔良心复萌耳○郝氏敬曰风人美刺微婉而刺尤鲜有直者惟二雅端慤有之若民闲讴歌较臣子忠谏之情自寛如必直斥某人某事善而后爲美某人某事恶而后爲刺亦不逹于风人之志矣此篇本刺无一语讥诋但代弃妇自言而风旨棱然故曰美反正刺淫泆也】
　　辩说此非刺诗宣公未有考故序其事以下亦非是其曰美反正者尤无理
　　○竹竿卫女思归也适异国而不见荅思而能以礼者也【范氏祖禹曰夫妇之际犹君臣之交或遇或不遇命也进不见荅退不得归则如之何以礼自止而已贤女惟安于义命是以虽忧而不困也○严氏粲曰妇人以夫家爲归者也卫女既嫁异国而反思卫之乐盖于异国不得其所则思故乡也此虽不言其夫家之不见荅而观其思归之切如此则其情不言可知矣风人之辞也】
　　辩说未见不见荅之意
　　○芄兰刺惠公也骄而无礼大夫刺之【郑氏康成曰惠公以幼童即位自谓有才能而骄慢于大臣但习威仪不知爲政以礼○孔氏颖逹曰经言童子则惠公时仍幼童童者未成人之称年十九以下皆是也闵二年左传曰初惠公之卽位也少杜预云盖年十五六杜氏以传言初衞宣公烝于夷姜生急子爲之娶于齐而美公娶之生寿及朔言爲之娶于齐则宣公已即位也宣公以隠四年冬立假令五年即娶齐女至桓十二年见经凡十九年而朔尚有兄寿则宣公即位三四年始生惠公也故疑爲十五六也且此自谓有才能则非身幼也经云能不我知是自谓有才能刺之而言容遂之美故知但习威仪不知爲政以礼】
　　辩说此诗不可考当阙
　　集说【辅氏广曰观诗辞所谓不我知不我甲之言则亦必须是讥刺其在上之人童孺无知才能不足以知我长我而徒尔舒缓而垂带悸然也但未必是刺其君耳○胡氏绍曾曰杜预言惠公即位时年十五六案十九以下皆得称童序或然矣但似与君竞能理未安耳】
　　○河广宋襄公母归于衞思而不止故作是诗也○伯兮刺时也言君子行役爲王前驱过时而不反焉【毛氏苌曰伯州伯也○孔氏颖逹曰谓之伯者伯长也内则云州史献诸州伯州伯命藏诸州府彼州伯对闾史闾府亦谓州里之伯此在前驱而执兵则有勇力爲车右当亦有官但不必州长爲之○此言过时者谓三月一时谷梁传伐不逾时故何草不黄笺云古者师出不逾时所以厚民之性是也此序妇人所思之由经陈所思之辞皆由行役过时之所致序言爲王前驱虽辞出于经总序四章非指一句也○蔡人卫人陈人从王伐郑春秋桓五年经也时当卫宣公之时服防云言人者时陈乱无君则三国皆大夫也故称人公羊传曰其言从王伐郑何从王正也郑荅临硕引公羊之文言诸侯不得专征伐有从天子及伯者之礼然则宣公从王爲得其正以兵属王节度不由于卫君而以过时刺宣公者诸侯从王虽正其时天子微弱不能使卫侯从已而宣公自使从之据其君子过时不反实宣公之由故主责之宣公而云刺时者也○此时从王伐郑则兵至京师乃东行】辩说旧说以诗有爲王前驱之文遂以此爲春秋所书从王伐郑之事然诗又言自伯之东则郑在卫西不得爲此行矣序言爲王前驱盖用诗文然似未识其文意也【吕氏袓谦曰爲王前驱特诗中之一语非大义也】
　　○有狐刺时也卫之男女失时丧其妃耦焉古者国有凶荒则杀礼而多昏会男女之无夫家者所以育人民也
　　辩说男女失时之句未安其曰杀礼多昏者周礼大司徒以荒政十有二聚万民十曰多昏者是也序者之意盖曰卫于此时不能举此之政耳然亦非诗之正意也长乐刘氏曰夫妇之礼虽不可不谨于其始然民有细微贫弱者或困于凶荒必待礼而后昏则男女之失时者多无室家之养圣人伤之宁邦典之或违而不忍失其昏嫁之时也故有荒政多昏之礼所以使之相依以爲生而又以育人民也诗不云乎恺悌君子民之父母苟无子育兆庶之心其能若此哉此则周礼之意也集说【孔氏颖逹曰凶荒多昏序意言古者有此礼故刺卫不爲之而使男女失时非谓以此诗爲陈古也故经皆陈丧其妃耦不得匹行思爲夫妇之辞】
　　○木瓜美齐桓公也卫国有狄人之败出处于漕齐桓公救而封之遗之车马器服焉卫人思之欲厚报之而作是诗也
　　辩说说见本篇
　　附録【吕氏柟曰诗盖谓投我以木瓜桃李尚当报之以琼琚瑶玖泛桓公之德封我于楚邱使公子无亏帅师戍漕令我无国而有国且其乗马称服六畜门材鱼轩重锦皆非常之赠也然则当何以报之也厥后晋韩起聘于卫因北宫文子之赋淇奥而遂荅以此诗是亦以徳报徳也而孔子亦曰吾于木瓜见苞苴之礼行也岂特男女相赠之辞哉】
　　王
　　黍离闵宗周也周大夫行役至于宗周过故宗庙宫室尽爲禾黍闵周室之顚覆彷徨不忍去而作是诗也【郑氏康成曰宗周镐京也谓之西周周王城也谓之东周幽王之乱而宗周灭平王东迁政遂微弱下列于诸侯○孔氏颖逹曰作黍离诗者言闵宗周也周之大夫行从征役至于宗周镐京过歴故时宗庙宫室其地民皆垦耕尽爲禾黍以先王宫室忽爲平田于是大夫闵伤周室之顚坠覆败彷徨省视不忍速去而作黍离之诗以闵之也言过故宗庙则是有所适因过旧墟非故诣宗周也周室顚覆正谓幽王之乱王室覆灭致使东迁洛邑丧其旧都虽作在平王之时而志恨幽王之败但主伤宫室生黍稷非是追刺幽王故爲平王诗耳又宗周丧灭非平王之咎故不刺平王也彷徨不忍去序其作诗之意未必即在宗周而作也○周语云幽王三年西周三川皆震是镐京谓之西周也即知王城谓之东周也论语孔子曰如有用我者吾其爲东周乎注云据时东周则谓成周爲东周者以敬王去王城而迁于成周自是以后谓王城爲西周成周爲东周故昭二十二年王子猛入于王城公羊传曰王城者何西周也二十六年天王入于成周公羊传曰成周者何东周也孔子设言之时在敬王居成周之后且意取周公之教顽民故知其爲东周据时成周也此在敬王之前王城与镐京相对故言王城谓之东周也周夲纪云平王东徙洛邑避戎寇平王之时周室微弱诸侯以强幷弱齐楚秦晋始大政由方伯是平王东迁政遂微弱下列于诸侯谓化之所及才行境内政敎不加于诸侯与诸侯齐其列位故其诗与诸侯同爲国风焉】
　　○君子于役刺平王也君子行役无期度大夫思其危难以风焉【孔氏颖逹曰大夫思其危难谓在家之大夫思君子僚友在外之危难君子行役无期度二章上六句是也思其危难下二句是也○范氏处义曰此诗作于大夫所谓君子者非妇人指其夫盖大夫见时之贤者不免行役故以君子称之下篇君子阳阳亦此意或谓诗不见思其危难之事窃意行役之人所忧者死亡耳饥渴则至疾病疾病则致死亡所谓危难即疾病死亡也卒章苟无饥渴盖思其危难所由致而风谕之使无饥渴以生患也】
　　辩说此国人行役而室家念之之辞序说误矣其曰刺平王亦未有考
　　○君子阳阳闵周也君子遭乱相招爲禄仕全身远害而已【范氏处义曰东周之贤者相招爲禄仕虽抱关击柝亦可爲也何至如卫之仕于伶官窃意诗人据所见而言未必尽然或谓伶官人所贱无复责望若其他皆有常职未必能全身逺害此亦一说也○辅氏广曰此序得之盖古之乐官实掌敎事如舜命夔典乐敎胄子周官大司乐掌敎国子可见故贤者多隠于乐工如简兮诗之类至春秋时如鲁大师挚诸人犹知逾河蹈海以去乱不贤者能如是乎使贤者隠于乐工而以全身逺害爲乐则时可知矣】
　　辩说说同上篇
　　○扬之水刺平王也不抚其民而逺屯戍于母家周人怨思焉【郑氏康成曰怨平王恩泽不行于民而久令屯戍不得归思其乡里之处者言周人者时诸侯亦有使人戍焉平王母家申国在陈郑之南迫近彊楚王室微弱而数见侵伐王是以戍之】
　　○中谷有蓷闵周也夫妇曰以衰薄凶年饥馑室家相弃尔【范氏处义曰凶年饥歳世所不免爲夫妇者正当同患难遽至相弃由其夫妇之义日以衰薄而致然也诗人以爲风俗衰薄其来有自未可遽望其善特闵之而已】
　　○爰闵周也桓王失信诸侯背叛构怨连祸王师伤败君子不乐其生焉【黄氏櫄曰桓王一失其信而至于诸侯背叛王师伤败人君之于天下其可一日而忘信乎兵食可去而信不可去非兵食之果可去也与其去于此者不若去于彼苟信不立虽有菽粟安得而食虽有城池将谁与守此君子之所以闵周之亡也】辩说君子不乐其生一句得之余皆衍说其指桓王盖据春秋传郑伯不朝王以诸侯伐郑郑伯御之王卒大败祝聃射王中肩之事然未有以见此诗之爲是而作也
　　○葛藟王族刺平王也周室道衰弃其九族焉【郑氏康成曰九族者据已上至高袓下及孙之亲○孔氏颖逹曰尚书欧阳说云九族乃异姓有亲属者父族四母族三妻族二○弃其九族者不复以族食族燕之礼序而亲睦之故王之族人作此诗以刺王也此序其刺王之由经皆陈族人怨王之辞○严氏粲曰陈氏曰周公大封同姓成王内睦九族亲亲周道也弃其九族则周道衰矣】
　　辩说序说未有据诗意亦不类说已见本篇
　　○采葛惧防也【郑氏康成曰桓王之时政事不眀臣无大小使出者则爲防人所毁故惧之○范氏处义曰郑氏以一日不见之语谓人臣因出使而惧防不爲无理盖古之忠臣一日不在朝廷则谗言遂入其事多矣郑氏之说不可废也】
　　辩说此淫奔之诗其篇与大车相属其事与采唐采麦采葑相似其词与郑子衿正同序说误矣
　　○大车刺周大夫也礼义陵迟男女淫奔故陈古以刺今大夫不能听男女之讼焉【孔氏颖逹曰经三章皆陈古者大夫善于听讼之事也陵迟犹陂阤言礼义废坏之意也男女淫奔谓男淫而女奔之也○范氏处义曰据诗所陈当礼义陵迟之时男女淫奔由无所忌惮而然诗人因言古之大夫能听男女之讼与行露美召伯之意畧同然行露言不能此诗言不敢其息讼虽同而所以息者有异曰不能者德明惟眀也曰不敢者德威惟畏也明与威皆出于德其可美均也】
　　辩说非刺大夫之诗乃畏大夫之诗
　　○丘中有麻思贤也庄王不明贤人放逐国人思之而作是诗也【孔氏颖逹曰毛以爲放逐者本在位有功今去而思之郑以爲去治贱事所在有功故思之意虽小异三章俱是思贤之事○严氏粲曰二畱名氏不显事迹无传以国人思之知其贤矣】
　　辩说此亦淫奔者之词其篇上属大车而语意不庄非望贤之意序亦误矣
　　郑
　　缁衣美武公也父子竝爲周司徒善于其职国人宜之故美其德以明有国善善之功焉【孔氏颖达曰武公之与桓公父子皆为周司徒之卿而美于其卿之职郑国之人咸宜之谓武公为卿正得其宜诸侯有徳乃能入仕王朝武公既为郑国之君又复入作司徒已是其善又能善其职此乃有国者善中之善故作此诗美其武公之徳以明有邦国者善善之功焉经三章皆是国人宜之美其徳之辞也以明其国善善之功焉序其作诗之意于经无所当也○此与淇澳国人美君有徳能仕王朝是其一国之事故为风苏公之刺防公吉甫之美申伯同寮之相刺美乃所以刺美时王故为雅作者主意有异故所系不同○范氏处义曰郑武公父子所以能入则世为卿士出则长享国祚者岂无自而然哉周之国人以为善于其职宜在此位故作缁衣之诗以美之序诗者发明其意以武公之徳所以能有其国者由善善之功也孔子所谓好贤如缁衣谓于缁衣见好贤之至也说者求善善之说而不得遂疑诗序以明有国善善之功之说为非诗意盖考之未精尔】
　　辩说此未有据今姑从之
　　○将仲子刺庄公也不胜其母以害其弟弟叔失道而公弗制祭仲谏而公弗听小不忍以致大乱焉【严氏粲曰荘公克叚之事左氏以为讥失敎此诗后序以为小不忍皆责之也轻谷梁公羊及胡氏深诛其心以为大恶后之说诗者祖其意以后序为非且谓诗人探荘公之心在于杀段而托诸父母诸兄国人以为说以稔成其恶耳窃谓此驳后序未尽荘公之恶则然而说诗之本意则未也荘公固非不忍者然春秋乃圣人襃贬之法变风乃国人讽谏之辞不可以竝论也此诗止以公与祭仲有杀段之谋故设为公拒祭仲之辞以天理感动之公论开悟之耳如此则不失诗人温柔敦厚之防】辩说事见春秋传【刘氏瑾曰见隠公元年】然莆田郑氏谓此实淫奔之诗无与于荘公叔段之事序盖失之而说者又从而巧为之说以实其事误亦甚矣今从其说
　　○叔于田刺荘公也叔处于京缮甲治兵以出于田国人说而归之【严氏粲曰二叔于田皆美叔段之材武无一辞他及而首序以为刺荘公盖与春秋书郑伯克段讥失敎之意同此诗言段出田而京邑之党相媚说以从之耳后序谓国人说而归之非也郑师临其境京人亦叛之矣】
　　辩说国人之心贰于叔而歌其田狩适野之事初非以刺荘公亦非说其出于田而后归之也或曰叚以国君贵弟受封大邑有人民兵甲之众不得出居闾巷下杂民伍此诗恐亦民间男女相说之词耳
　　○大叔于田刺荘公也叔多才而好勇不义而得众也【李氏樗曰此诗所言皆以叔段为义而序所以刺荘公者王氏曰人君明义以正众使众知义而孰敢为不义为不义则众之所弃也安能得众哉杨龟山亦曰叔段以不义得众其失在于荘公不制之早也人君明义以正众使众知义则虽有不义者莫之与也虽有僭窃者莫之助也尚何使人悦而归之哉二说皆是如将仲子叔于田不刺叔段而刺荘公扬之水不刺桓叔而刺昭公皆祸之所由生也】
　　辩说此诗与上篇意同非刺荘公也下两句得之
　　○清人刺文公也髙克好利而不顾其君文公恶而欲逺之不能使髙克将兵而御敌于竟陈其师旅翺翔河上久而不召众散而归髙克奔陈公子素恶髙克进之不以礼文公退之不以道危国亡师之本故作是诗也
　　辩说按此序盖本春秋传而以他说广之未详所据孔氏正义又据序文而以是诗为公子素之作然则进之当作之进今文误也
　　○羔裘刺朝也言古之君子以风其朝焉【孔氏颖逹曰荘公之朝无正直之臣故作此诗道古之在朝君子有徳有力故以风刺其今朝廷之人焉○严氏粲曰或谓桧羔裘专刺其君唐羔裘专刺其臣鄚羔裘兼刺君臣案此诗言豹饰止是臣下之服舍命不渝及邦之司直邦之彦兮皆臣事也止当为刺在朝之臣称彼所以讥此也】
　　辩说序以变风不应有美故以此为言古以刺今之诗今详诗意恐未必然且当时郑之大夫如子皮子产之徒岂无可以当此诗者但今不可考耳
　　○遵大路思君子也荘公失道君子云之国人思望焉【范氏处义曰郑荘公失道君子舍之而去盖出于不得已诗人思念君子而望其畱为国计忠厚之意见之终篇诚为恳切也○黄氏櫄曰此诗是君子去国而国人欲畱之之意执其袪执其手而惟恐去之之速也古者人君之用人皆必察于国人之好恶今国人皆欲畱之而荘公不能用失国人之望矣】
　　辩说此亦淫乱之诗序说误矣
　　○女曰鸡鸣刺不说德也陈古义以刺今不说德而好色也【孔氏颖达曰以荘公之时朝廷之上不说有徳之君子故作此诗陈古之贤士好徳不好色之义以刺之○欧阳氏修曰诗人刺时好色而不说德乃陈古贤夫妇相警励以勤生之语其卒章又言知子之来相和好者当有以赠报之以勉其夫不独厚于室家又当尊贤友善而因物以结之此所谓说徳而不好色以刺时之不然也】
　　辩说此亦未有以见其陈古刺今之意
　　○有女同车刺忽也郑人刺忽之不昏于齐大子忽尝有功于齐齐侯请妻之齐女贤而不取卒以无大国之助至于见逐故国人刺之【范氏处义曰郑忽辞昏之言未为失也君子固许其善自为谋卒之所以自谋者无闻焉故诗人闵其当立无助咎其辞昏盖専为无助而设谓其既终不能自谋不若初无辞昏犹有大国之助耳此诗人之本意也有功于齐即左氏传桓六年北戎伐齐郑大子忽帅师救齐大败戎师获其二帅甲首三百以献于齐是其事也忽辞昏者再诗请妻者文姜也此诗序言有功于齐齐侯请妻之是再请妻者明矣】
　　辩说案春秋传齐侯欲以文姜妻郑大子忽忽辞人问其故忽曰人各有耦齐大非吾耦也诗曰自求多福在我而已大国何为其后北戎侵齐郑伯使忽帅师救之败戎师齐侯又请妻之忽曰无事于齐吾犹不敢今以君命奔齐之急而受室以归是以师昏也民其谓我何遂辞诸郑伯祭仲谓忽曰君多内宠子无大援将不立忽又不听及即位遂为祭仲所逐此序文所据以为说者也然以今考之此诗未必为忽而作序者但见孟姜二字遂指以为齐女而附之于忽耳假如其说则忽之辞昏未为不正而可刺至其失国则又特以势孤援寡不能自定亦未有可刺之罪也序乃以为国人作诗以刺之其亦误矣后之读者又袭其误必欲鍜链罗织文致其罪而不肯赦徒欲以徇说诗者之谬而不知其失是非之正害义理之公以乱圣经之本指而坏学者之心术故予不可以不辩
　　○山有扶苏刺忽也所美非美然【孔氏颖逹曰毛以二章皆言用臣不得其宜郑以上章言用之失所下章言养之失所笺传意虽小异皆是所美非美人之事○黄氏櫄曰诗人之意盖以为山有扶苏亦有桥松隰有荷华亦有游龙以见国人未尝无君子亦未尝无小人在人君能辨之耳今昭公不见子都子充而乃见狂且狡童是所美者非所当美而反以小人为君子也】
　　辩说此下四诗及扬之水皆男女戏谑之辞序之者不得其说而例以为刺忽殊无情理
　　○萚兮刺忽也君弱臣彊不倡而和也【黄氏櫄曰君倡而臣和者理之当然也事不出于君而出于臣则其国必危鲁之政出于三家晋之政出于六卿齐之政出于田常则有篡弑之祸今昭公微弱而为祭仲所専此诗人所以悲其将亡而为之嗟叹欤】辩说见上
　　○狡童刺忽也不能与贤人图事权臣擅命也【郑氏康成曰懽臣擅命祭仲专也○孔氏颖达曰大臣专国之政轻重由之是之谓权臣也擅命谓専擅国之敎命有所号令自以己意行之不复谘白于君郑忽之臣有如此者唯祭仲耳桓十一年左传称祭仲为公娶邓曼生昭公故祭仲立之是忽之前立祭仲専政也其年宋人诱祭仲而执之归立突祭仲逐忽立突又专突之政故十五年传称祭仲专郑伯患之使其壻雍纠杀之祭仲杀雍纠厉公奔蔡祭仲又迎昭公而复立是忽之复立祭仲又专此当是忽复立时事也】
　　辩说昭公尝为郑国之君而不幸失国非有大恶使其民疾之如寇雠也况方刺其不能与贤人图事权臣擅命则是公犹在位也岂可忘其君臣之分而遽以狡童目之耶且昭公之为人柔懦疎阔不可谓狡即位之时年已壮大不可谓童以是名之殊不相似而序于山有扶苏所谓狡童者方指昭公之所美至于此篇则遂移以指公之身焉则其舛又甚而非诗之本旨明矣大抵序者之于郑诗凡不得其说者则举而归之于忽文义一失而其害于义理有不可胜言者一则使昭公无辜而被谤二则使诗人脱其淫谑之实罪而丽于讪上悖理之虚恶三则厚诬圣人删述之意以为实践昭公之守正而深与诗人之无礼于其君凡此皆非小失而后之说者犹或主之其论愈精其害愈甚学者不可以不察也
　　附录【范氏处义曰狡童指祭仲诗所以刺忽者谓忽不能与贤人图事惟权臣之为听所以擅命而不可制也祭仲得专废立非权臣而何说者以狡童为指忽非诗人之本意山有扶苏既指所美非美者为狡童不当又指其君为狡童也○诗人谓忽不自为政祭仲既得以专之矣彼祭仲之狡虽不与我言我则不忍忘君以忽之故忧之而不能餐也彼祭仲之狡虽不与我食我则不忍忘君以忽之故忧之而不能息也大槩谓祭仲狂狡自专不复取谋于我不复以礼待我而我之忧国爱君自不能忘尔彼祭仲者贱之也子忽者亲之也诗人亲之如此而谓指君为狡童可乎】
　　○褰裳思见正也狂童恣行国人思大国之正已也【孔氏颖逹曰忽是荘公世子于礼宜立非诗人所当疾故知狂童恣行谓突也忽以桓十一年继世而立其年九月经书突归于郑郑忽出奔衞是突入而忽出也桓十五年经书郑伯突出奔蔡郑世子忽复归于郑是忽入而突出也笺言更出更入而无大国正之则是忽复立之时思大国也忽之复立突已出奔仍思大国正已者突以桓十五年奔蔡其年九月郑伯突入于栎栎是郑之大都突入据之与忽争国忽以微弱不能诛逐去突诸侯又无助忽者故国人思大国之正己也○欧阳氏修曰褰裳之诗思大国来定其乱也谓彼大国有惠然思念我郑国之乱欲来为我讨正之者非道逺而难至但褰其裳行涉溱水而来则至矣言甚易而不来尔子不我思岂无他人者但言诸侯众矣子不我思则当有他国思我者尔诗人假为此言以述郑怨诸侯不相救防尔又曰岂无他士者犹言他人尔】
　　辩说此序之失盖本于子大叔韩宣子之言而不察其断章取义之意耳
　　○丰刺乱也昏姻之道缺阳倡而隂不和男行而女不随【孔氏颖逹曰郑国衰乱昏姻礼废有男亲迎而女不从后乃追悔陈其辞也○范氏处义曰说是诗者皆以阳倡隂不和男行女不随专罪女子谓其始也男子求昏女乃不往后既失身始知追悔此特一偏之说也盖是诗本于昏姻之道缺故有倡而不和行而不随之事夫礼之不行道之所以缺也男子求昏既无其礼岂得专罪女子哉】
　　辩说此淫奔之诗序说误矣
　　○东门之墠刺乱也男女有不待礼而相奔者也【范氏处义曰是诗所刺以男女俱不由礼而相奔诱故谓之乱然国人以奔为耻作诗刺之而以人甚逺不我即为言亦以见先王之泽在人心者未泯故虽刺其乱不忍指其实此圣人之所取也】辩说此序得之
　　○风雨思君子也乱世则思君子不改其度焉【严氏粲曰郑公子之乱时事反覆士之怵于利害随势变迁失其常度者多矣故诗人思见君子焉】辩说序意甚美然考诗之词轻佻狎昵非思贤之意也
　　○子衿刺学校废也乱世则学校不修焉【黄氏櫄曰夏曰校商曰序周曰庠学则三代共之皆所以明人伦也古者学校修则学者于此藏焉修焉今郑人学校不修而学者失业故此一诗皆是学者朋侪分散思念相责之意夫僖公修泮宫而鲁人颂之郑之学校不修其刺也宜矣】
　　辩说疑同上篇盖其词意儇薄施之学校尤不相似也
　　○扬之水闵无臣也君子闵忽之无忠臣良士终以死亡而作是诗也【范氏处义曰为此诗者其郑国之贤与一薛居州不能使宋王之善以左右前后皆非薛居州也忽无忠臣良士独有为此诗之贤不能有益于忽故曰闵无臣也】辩说此男女要结之词序说误矣
　　○出其东门闵乱也公子五争兵革不息男女相弃民人思保其室家焉【孔氏颖逹曰公子五度争国兵革不得休息下民穷困男女相弃经二章皆陈男思保妻之辞其公子五争序其相弃之由于经无所当也○桓十一年左传云祭仲为公娶邓曼生昭公故祭仲立之宋雍氏女于郑荘公生厉公故宋人诱祭仲而执之曰不立突将死祭仲与宋人盟以厉公归而立之秋九月昭公奔衞已亥厉公立是一争也十五年传曰祭仲专郑伯患之使其壻雍纠杀之雍姬知之以告祭仲祭仲杀雍纠厉公出奔蔡六月乙亥郑世子忽复归于郑是二争也十七年传曰初郑伯将以髙渠弥为卿昭公恶之固谏不听昭公立惧其杀已也杀昭公而立公子亹是三争也十八年传曰齐侯师于首止子亹防之髙渠弥相七月齐人杀子亹而軷髙渠弥祭仲逆郑子于陈而立之服防云郑子昭公弟子仪也是四争也荘十四年传曰郑厉公自栎侵郑及大陵获傅瑕傅瑕曰苟舍我吾请纳君与之盟而舍之六月傅瑕杀郑子而纳厉公是五争也忽亦再为郑君前以大子嗣立不为争簒故惟数后为五争也○范氏处义曰公子五争首尾二十年兵革不息所以致乱男女相弃室家不保此其所以谓之闵乱也】
　　辩说五争事见春秋传然非此之谓也此乃恶淫奔者之词序误
　　○野有蔓草思遇时也君之泽不下流民穷于兵革男女失时思不期而会焉【孔氏颖达曰作野有蔓草诗者言思得逢遇男女合防之时由君之恩徳润泽不流及于下又征伐不休国内之民皆穷困于兵革之事男女失其时节不得早相配耦思得不与期约而相防遇焉是下民穷困之至故述其事以刺时也男女失时谓失年盛之时非谓昏之时月也毛以为君之润泽不下流下章首二句是也思不期而防下四句是也】辩说东莱吕氏曰君之泽不下流乃讲师见零露之语从而附益之
　　○溱洧刺乱也兵革不息男女相弃淫风大行莫之能救焉【王氏安石曰羞恶之心莫不有之而其为至于如此者岂其人性之固然哉兵革不息男女相弃而无所从归也然则民之失性也为可哀君之失道也为可刺】
　　辩说郑俗淫乱乃其风声气习流传已乆不为兵革不息男女相弃而后然也
　　齐
　　鸡鸣思贤妃也哀公荒淫怠慢故陈贤妃贞女夙夜警戒相成之道焉【孔氏颖逹曰哀公荒淫女色怠慢朝政君子见其如此故作此诗陈古之贤妃贞女夙夜警戒于夫以相成益之道焉二章章首上二句陈夫妇可起之礼下二句述诸侯夫人之言卒章皆陈夫人之辞以哀公荒淫故夫人兴戒君子使不畱色怠慢故陈人君早朝戒君子使不惰于政事皆陈与夫相警相成之事也○黄氏櫄曰哀公政事不修本于社席之失助故作是诗以思贤妃此诗皆是夙夜警戒之意宣王晏起姜后待罪遂勤政事以致中兴观此则夙夜警戒乃贤妃贞女所当然也】
　　辩说此序得之但哀公未有所考岂亦以諡恶而得之欤
　　○还刺荒也哀公好田猎从禽兽而无厌国人化之遂成风俗习于田猎谓之贤闲于驰逐谓之好焉【孔氏颖达曰君上以善田猎为贤好则下民皆慕之政事荒废化之使然故作此诗以刺之经三章皆士大夫相荅之辞是遂成风俗谓之贤好之事○范氏处义曰化于上者谓之风习于下者谓之俗然上有好者下必甚焉齐俗喜畋驱驰之闲邂逅相遇互相夸诩以习于田猎为贤以闲于驰逐为好形于辞气之闲可以想见由哀公好田猎故也记曰上之好恶不可不谨也是民之表也孟子曰从兽无厌谓之荒故曰刺荒也】
　　辩说同上
　　○着刺时也时不亲迎也【孔氏颖达曰毛以为首章言士亲迎二章言卿大夫亲迎卒章言人君亲迎俱是受女于堂出而至庭至着各举其一以相互见郑以为三章共述人臣亲迎之礼虽所据有异俱是陈亲迎之礼以刺今之不亲迎也】
　　○东方之日刺衰也君臣失道男女淫奔不能以礼化也【陆氏徳明曰刺衰本或作刺襄公非也南山已下始是襄公之诗○孔氏颖达曰哀公君臣失道至使男女淫奔谓男女不待以礼配合君臣皆失其道不能以礼化之是其时政之衰故刺之也毛以为陈君臣盛明化民以礼之事以刺当时之衰郑则指陈当时君臣不能化民以礼虽属意异皆以章首一句东方之日为君失道东方之月为臣失道下四句为男女淫奔不能以礼化之之事○严氏粲曰衰谓政衰民散淫风肆行而无忌也】
　　辩说此男女淫奔者所自作非有刺也其曰君臣失道者尤无所谓
　　○东方未明刺无节也朝廷兴居无节号令不时挈壶氏不能掌其职焉【孔氏颖达曰哀公之时朝廷起居或早或晚而无常节度号令召呼不以其时故刺之且言置挈壶氏之官不得其人也朝廷是君臣之总辞】
　　辩说夏官挈壶氏下士六人挈县挈之名壶盛水器盖置壶浮箭以为昼夜之节也【刘氏瑾曰孔氏曰挈壶氏以水为漏准昼夜共为百刻冬夏之间则有长短太史立成法于每气之间加减刻数以一年有二十四气一气之间分为二通率七日强半而易一箭周年而用箭四十八也厯言昼夜者以昏明为限】漏刻不明固可以见其无政然所以兴居无节号令不时则未必皆挈壶氏之罪也
　　○南山刺襄公也鸟兽之行淫乎其妺大夫遇是恶作诗而去之【孔氏颖达曰经上二章刺襄公淫乎其妹下二章责鲁桓纵恣文姜序以主刺襄公故不言鲁桓大夫遇是恶作诗而去之言作诗之意以见君恶之甚于经无所当也】辩说此序据春秋经传为文说见本篇
　　○甫田大夫刺襄公也无礼义而求大功不修德而求诸侯志大心劳所以求者非其道也【孔氏颖达曰有礼义而后功立惟徳可以来人今襄公无礼义无徳诸侯必不从之其志望大徒使心劳而公之所求者非其道也故作诗以刺之求大功与求诸侯一也若诸侯从之则大功克立所从言之异耳求大功者欲求为霸主也于时王室防弱诸侯无主齐是大国故欲求之郑以国语云齐荘僖于是乎小伯韦昭曰小伯主诸侯盟防襄即荘孙僖子以父祖已作盟防之长可以为霸业之基又自以国大民众负恃强力故欲求为霸也至其弟桓公即求而得之是齐国可以为霸但襄公无徳而不可求耳○范氏处义曰礼义非以求大功也而有礼义者大功可驯致修徳非以求诸侯也而有徳者诸侯将自归安有志大心劳之患今襄公无礼义而不修徳是无其本矣无其本而切切然望大功之立诸侯之从无是道也】
　　辩说未见其为襄公之诗
　　○卢令刺荒也襄公好田猎毕弋而不修民事百姓苦之故陈古以风焉【范氏处义曰是诗本刺襄公从兽无厌不欲直指其过故陈古之田猎与民同乐百姓闻而説之冀襄公愧而改耳】
　　辩说义与还同序说非是
　　○敝笱刺文姜也齐人恶鲁桓公微弱不能防闲文姜使至淫乱为二国患焉【孔氏颖达曰文姜淫乱由鲁桓防弱使然经三章皆是恶鲁桓以刺文姜之辞齐则襄公通妹鲁则夫人外淫桓公见杀于齐襄公恶名不灭是为二国患也文姜既嫁于鲁齐人不当刺之由其兄与妹淫齐人恶君而复恶文姜亦所以刺君故编之为襄公诗也○郝氏敬曰此诗作于桓公遇害之后故曰为二国患也荘公于文姜其子也桓公则其夫也夫为妻纲如笱制鱼子之于母犹曰弗克夫不能制妻则同敝笱耳故敝笱刺夫猗嗟刺子序説各有攸当也】
　　辩说桓当作荘【刘氏瑾曰桓公十八年不听申繻之谏必欲与文姜同如齐则姜氏此一行非由桓公不能制而然也及公薨于齐而姜氏返鲁荘公嗣位而姜氏孙于齐未乆复返于鲁自后姜氏之防齐侯者相望于春秋之防则防闲之説属之桓公乎属之荘公乎故曰桓当作庄】
　　○载驱齐人刺襄公也无礼义故盛其车服疾驱于通道大都与文姜淫播其恶于万民焉【孔氏颖达曰国人刺君乃是常事诸序未有举国之名言其民刺君此独云齐人刺襄公者以文姜鲁之夫人襄公往入鲁境以其齐鲁交错须言齐以辨嫌○范氏处义曰春秋鲁庄公二年冬夫人姜氏防齐侯于禚四年春夫人姜氏享齐侯于祝邱五年夫人姜氏如齐师七年夫人姜氏防齐侯于防冬夫人姜氏防齐侯于谷此皆荘公之时齐襄公恃荘公为已之甥往来畧无顾忌春秋既书而深贬之诗人作载驱为襄公之罪状明矣】
　　辩说此亦刺文姜之诗
　　○猗嗟刺鲁荘公也齐人伤鲁荘公有威仪技艺然而不能以礼防闲其母失子之道人以为齐侯之子焉【孔氏颖达曰礼妇人夫死从子子当防母奸淫庄公不能防禁是失为人子之道经言猗嗟是叹伤之言也言其形貌之长面目之美善于趋歩是有威仪也言其善舞善射是有技艺也言展我甥兮拒时人以为齐侯之子也以其齐人所作故系之于齐襄公淫之故为襄公之诗也○严氏粲曰文姜之事齐襄大恶也南山既归咎于鲁桓敝笱又刺鲁桓不能防闲其妻猗嗟又刺鲁荘不能防闲其母皆归咎于他人盖不忍斥言其君之恶者齐臣子之情也○郝氏敬曰此诗刺鲁荘公较敝笱辞婉所以为母及子也妻淫而责夫其言易直母乱而责子其语难显诗所以善于言也人以为齐侯之子者春秋之义也当世人疑荘公非桓公子也春秋特书所生年月日以折羣议此诗云展我甥明其非我子也亦防讽之辞】
　　辩说此序得之
　　魏
　　葛屦刺褊也魏地陿隘其民机巧趋利其君俭啬褊急而无徳以将之【曹氏粹中曰魏晋皆有俭啬之风然其诗若作在献公幷吞以后则其俗渐已荒侈此诗每刺勤俭知其在未幷于晋以前也○李氏樗曰奢则不计财之有无而用之僭上有所不当为而为之也俭则计厚薄失之偪下有所当为而不为之也奢俭虽殊而过中则一此所以刺之也】
　　○汾沮洳刺俭也其君俭以能勤刺不得礼也【孔氏颖达曰王肃孙毓皆以为大夫采菜其集注序云君子俭以能勤案今定本及诸本序直云其君义亦得通】
　　辩说此未必为其君而作崔灵恩集注其君作君子义虽稍通然未必序者之本意也
　　○园有桃刺时也大夫忧其君国小而迫而俭以啬不能用其民而无徳教日以侵削故作是诗也【范氏祖禹曰魏君俭而不取啬而不施君不能发政施仁而民亦无以趋事劝功上下相离君民相弃君独行之于上而臣民不以为非此诗所以刺时也】
　　辩说国小而迫日以侵削者得之余非是
　　○陟岵孝子行役思念父母也国迫而数侵削役乎大国父母兄弟离散而作是诗也【郑氏康成曰役乎大国者为大国所徴发○范氏处义曰魏地迫小而数侵削故为大国之役不敢不受命独其民之父母兄弟离散为可念耳此陟岵所为作也】
　　○十亩之间刺时也言其国削小民无所居焉【孔氏颖达曰经二章皆言十亩一夫之分不能百亩是为削小无所居谓土田陿隘不足耕垦以居生非谓无居宅也】
　　辩说国削则其民随之序文殊无理其说已见本篇矣
　　○伐檀刺贪也在位贪鄙无功而受禄君子不得进仕尔【孔氏颖达曰在位贪鄙者经三章皆次四句是也君子不得进仕者首章三句是也经序倒者序见由在位贪鄙令君子不得仕如其次以述之经先言君子不仕乃责在位之贪鄙故章卒二句皆言君子不素餐以责小人之贪是终始相结也】
　　辩说此诗专美君子之不素餐序言刺贪失其指矣
　　○硕防刺重敛也国人刺其君重敛蚕食于民不修其政贪而畏人若大防也【孔氏颖达曰蚕食桑渐渐以食使桑尽也犹君重敛渐渐以税使民困也○范氏处义曰蚕食桑无时而餍尽而后已喻重敛者莫切于此防食物且食且畏四顾不寕喻贪畏者莫切于此】
　　辩说此亦托于硕防以刺其有司之词未必直以硕防比其君也
　　集说【黄氏櫄曰国人而目其君以硕鼠可乎意者伐檀刺在位贪鄙则硕鼠亦未必非刺在位要之在位者如此而民至于无告诉则其君可知孔子删诗而以硕鼠附于魏风之末所以为后世戒哉】
　　唐
　　蟋蟀刺晋僖公也俭不中礼故作是诗以闵之欲其及时以礼自娱乐也此晋也而谓之唐本其风俗忧深思逺俭而用礼乃有尧之遗风焉【孔氏颖达曰作蟋蟀诗者由僖公太俭偪下不中礼度故闵伤之以其太俭故欲其自乐乐失于盈又恐过礼欲令节之以礼故云以礼自娱乐也既序一篇之义又序名晋为唐之意大师察其诗之音旨本其国之风俗见其所忧之事深所思之事逺俭约而能用礼有唐尧之遗风故名之曰唐也○范氏祖禹曰人之忧乐如昼之有夜隂之有阳君子以礼节之不过乎中而已所以顺天地而理情性也僖公有国而不能自乐惨戚以穷年此犹有夜而无昼有隂而无阳也故君子闵之○杨氏时曰晋之为晋久矣风俗之成非一日之积蟋蟀之诗盖风之变也国人闵其君欲其及时以礼自娱乐也而卒告之以好乐无荒可谓有礼矣昭公政荒民散四邻谋取其国家而不知则作诗以刺之可谓忧深思逺矣当是时风虽变尧之遗风未亡也及沃盛强国人将叛而归焉则不复有礼矣盖风俗之成壊皆非一日之积所谓系一人之本者其有见于斯欤】
　　辩说河东地瘠民贫风俗勤俭乃其风土气习有以使之至今犹然则在三代之时可知矣序所谓俭不中礼固当有之但所谓刺僖公者盖特以諡得之而所谓欲其及时以礼自娱乐者又与诗意正相反耳况古今风俗之变常必由俭以入奢而其变之渐又必由上以及下今谓君之俭反过于初而民之俗犹知用礼则尤恐其无是理也独其忧深思逺有尧之遗风者为得之然其所以不谓之晋而谓之唐者又初不为此也
　　○山有枢刺晋昭公也不能修道以正其国有财不能用有钟鼔不能以自乐有朝廷不能洒扫政荒民散将以危亡四邻谋取其国家而不知国人作诗以刺之也【孔氏颖达曰有财不能用者三章章首二句是也此二句总言昭公不能用财耳其经之所陈言昭公有衣裳车马钟鼔酒食不用之是分别说其不能用财之事也有钟鼔不能以自乐者二章云子有钟鼔弗鼓弗考是也有朝廷不能洒埽者二章云子有廷内弗洒弗埽是也经先言廷内序先言钟鼔者廷内人君治政之处其事大钟鼔者娱乐已身其事小经责昭公先重后轻故先言廷内序既言有财不能用钟鼓亦货财之事故因即先言之衣裳车马亦是有财序独言钟鼓者防娱乐之大者言之也经先言衣裳后车马者衣裳附于身车马则差逺故先言衣裳也四邻谋取其国家者三章下二句是也四邻即桓叔谋伐晋是也故下篇刺昭公皆言沃所并沃虽一国即四邻之一故以四邻言之○吕氏大临曰有钟鼔不能以自乐非其节也有财不能用非其爱也有朝廷不能以洒埽非不好洁也大抵无政不能令其下瞢然无所知将为他人有也○范氏防义曰晋俭陋之弊至昭公极矣序诗者推言其弊之由起谓不能修道以正其国也道者政之本也本之不修则无其政何以正其国故有财则不能用有钟鼔则不能自乐有朝廷则不能洒埽此之谓政荒国政既荒则民散而之四方危亡将至故为四邻所窥而昭公犹不悟是诚可刺也○吕氏祖谦曰诗人岂真欲昭公驰驱饮乐者哉盖曰是物也行且为他人所有曽不若及今为乐之为愈其激发感切之者深矣非劝其为乐也吕禄弃军其姑吕嬃悉出珠玉寳器散堂下曰毋为他人守也乃此诗之意也末章尤可见○张氏栻曰山有枢之诗盖伤之深也谓他人谋子之国后嗣且不可保矣子有衣裳车马何不曳娄而驰驱子有廷内何不洒埽子有钟鼓何不鼓考子有饮食何不鼓瑟以喜乐以引日一旦宛然而死则为他人之所有是伤之深也虽然昭公惟其頽堕不立百事废弛以至此极使其于物能用之以其节而举之以其时则又能自强于政凡所施为各有条理不至若是其危殆矣故不曰闵而曰刺焉】
　　辩说此诗盖亦答蟋蟀之意而寛其忧非臣子所得施于君父者序说大误
　　○扬之水刺晋昭公也昭公分国以封沃沃盛强昭公防弱国人将叛而归沃焉【郑氏康成曰封沃者封叔父桓叔于沃也沃曲沃晋之邑也○孔氏颖逹曰桓叔有徳沃是大都沃国日以盛强昭公国既削小身又无徳其国日以防弱分国封沃已为不可国人将叛又不能抚之昭公之国危矣而昭公不知故陈桓叔有徳民乐从之所以刺昭公也○桓二年左传云初晋穆侯之夫人姜氏以条之役生太子命之曰仇其弟以千亩之战生命曰成师师服曰异哉君之名子也嘉耦曰妃怨耦曰仇古之命也今君命太子曰仇弟曰成师始兆乱矣兄其替乎惠之二十四年晋始乱故封桓叔于曲沃师服曰吾闻国家之立也本大而末小是以能固故天子建国诸侯立家今晋甸侯也而建国本既弱矣其能乆乎惠之三十年晋潘父弑昭侯而纳桓叔不克是封桓叔于沃之事也此邑本名曲沃序单言沃则既封之后谓之沃国故云沃○范氏处义曰昭公以沃之大邑封成师已无逺虑且不知人矣而诗人刺之欲其早为之所与祭仲谏郑庄公封叔叚于京之事类也庄公之失在小不忍昭公之失在弱而寡谋外则邻国窥之而不能悟内则国人将叛而不之察序诗者谓之防弱信乎其为防弱也】辩説诗文明白序説不误
　　○椒聊刺晋昭公也君子见沃之盛彊能修其政知其蕃衍盛大子孙将有晋国焉【黄氏櫄曰武公获晋在荘十六年而君子于桓叔之世已逆知其如此者盖观人之国者当于其防田氏厚施而得民心晏子谓景公曰田氏厚施民归之矣公曰若之何对曰惟礼可以已之曰善哉吾不能之矣此皆微弱而不能自立之过也晋之所以为曲沃之所获亦类是与】
　　辩説此诗未见其必为沃而作也
　　○绸缪刺晋乱也国乱则昏姻不得其时焉【孔氏颖逹曰毛以为不得初冬冬末开春之时故陈昏姻之正时以刺之郑以为不得仲春之正时四月五月乃成昏故直举失时之事以刺之毛以三星者参也首章言在天谓始见东方王肃云谓十月也在天既防十月二章在隅谓在东南隅又在十月之后谓十一月十二月也卒章在户言参星正中直戸月令孟春之月昏参中是参星直戸在正月中也此皆昏姻之正时晋国昏姻失此三者之时故三章各举一时以刺之郑以三星者心也一名火星凡嫁娶者以二月之昏火星未见之时为之首章言在天谓昏而火星始见东方三月之末四月之中也二章言在隅又晚于在天谓四月之末五月之中也卒章言在戸又晚于在隅谓五月之末六月之中故月令季夏之月昏火中是六月之中心星直戸也此三者皆晚矣失仲春之月三章歴言其失以刺之】
　　辩説此但为昏姻者相得而喜之词未必为刺晋国之乱也
　　○杕杜刺时也君不能亲其宗族骨肉离散独居而无兄弟将为沃所幷尔【郑氏康成曰他人谓异姓也言昭公逺其宗族独行于国中踽踽然此岂无异姓之臣乎顾恩不如同姓亲亲也○吕氏祖谦曰苟以他人为可恃则嗟彼行道之人胡不自相亲比也凡人无兄弟者胡不外求佽助也盖深晓晋君以行道之人必不相亲比苟非兄弟必不相佽助信乎岂无他人不如我同父也】
　　辩说此乃人无兄弟而自叹之词未必如序之説也况曲沃实晋之同姓其服属又未逺乎
　　○羔裘刺时也晋人刺其在位不恤其民也【严氏粲曰昭公有曲沃之偪孤危将亡而其臣又不为保障之谋时事大可忧也故曰刺时】
　　辩说诗中未见此意
　　○鸨羽刺时也昭公之后大乱五世君子下从征役不得飬其父母而作是诗也【孔氏颖逹曰言下从征役者君子之人当居平安之处不有征役之劳今乃退与无知之人共从征役故言下也○此言大乱五世则乱后始作但乱从昭起追刺昭公故为昭公诗也○朱子曰昭公七年潘父弑昭公而纳桓叔不克晋人立昭公之子平是为孝侯孝侯八年曲沃桓叔卒鱓立是为荘伯伐翼杀孝侯晋人立其弟鄂侯六年荘伯伐翼鄂侯奔随王命虢公伐曲沃而立鄂侯之子光是为哀侯元年翼人复逆鄂侯而纳诸鄂二年荘伯卒子称立是为武公九年武公伐翼逐翼侯于汾隰夜获之晋人立哀侯之子是为小子侯小子侯四年武公杀之明年遂灭翼王命虢仲立哀侯之弟缗二十八年武公又杀之自孝侯至是大乱五世矣】
　　辩説序意得之但其时世则未可知耳
　　○无衣美晋武公也武公始幷晋国其大夫为之请命乎天子之使而作是诗也【孔氏颖逹曰武公始灭晋而有之其大夫为之请王赐命于天子之使而作是无衣之诗以美之其大夫者武公之下大夫也曲沃之大夫美其能并晋国故为之请命○不言请命于天子而云请命于天子之使是时使来使以他事适晋大夫就使求之欲得此使告王令王赐以命服也】
　　辩説序以史记为文详见本篇但此诗若非武公自作以述其赂王请命之意则诗人所作以着其事而隂刺之耳序乃以为美之失其防矣且武公弑君簒国大逆不道乃王法之所必诛而不赦者虽曰尚知王命之重而能请之以自安是亦御人于白昼大都之中而自知其罪之甚重则分薄赃饵贪吏以求私有其重寳而免于刑戮是乃猾贼之尤耳以是为美吾恐其奬奸诲盗而非所以为教也小序之陋固多然其颠倒顺逆乱伦悖理未有如此之甚者故予特深辩之以正人心以诛贼党意庻几乎大序所谓正得失者而因以自附于春秋之义云
　　○有杕之杜刺晋武公也武公寡特兼其宗族而不求贤以自辅焉【孔氏颖逹曰兼其宗族者昭侯以下为君于晋国者是武公之宗族武公兼有之也武公初兼宗国宜须求贤而不求贤者故刺之○范氏处义曰武公兼并宗国屡相残贼宗族谁敢相侵者可谓寡特矣偃然自以为能不知求贤者为辅翼是诚可刺谓其不能亲亲故不能用贤也】
　　辩説此序全非诗意
　　○葛生刺晋献公也好攻战则国人多丧矣【郑氏康成曰丧弃亡也夫从征役弃亡不反则其妻居家而怨思○孔氏颖逹曰献公以庄十八年立僖九年卒案左传荘二十八年晋伐骊戎闵元年晋侯作二军以灭耿灭霍灭魏三年晋侯使太子申生伐东山皋落氏僖二年晋师灭下阳五年八月晋侯围上阳冬灭虢又执虞公八年晋里克败狄于采桑见于传者已如此是其好攻战也】
　　○采苓刺晋献公也献公好听谗焉【孔氏颖达曰以献公好听用谗人之言或见贬退贤者或进用恶人故刺之经三章皆上二句刺君用谗下六句教君止谗皆是好听谗之事○范氏处义曰晋献公好听谗惟骊姬之事为最着由诗人之言考之正指其事也】辩説献公固喜攻战而好谗佞然未见此二诗之果作于其时也
　　秦
　　车邻美秦仲也秦仲始大【陆氏徳明曰始大絶句或连下句非】有车马礼乐侍御之好焉【孔氏颖逹曰秦自非子以来世为附庸其国仍小至今秦仲而国土大矣由国始大而得有此车马礼乐也王肃云秦为附庸世处西戎秦仲修徳为宣王大夫遂诛西戎是以始大郑语云秦仲齐侯姜嬴之隽且大其将兴乎】
　　辩説未见其必为秦仲之诗大率秦风唯黄鸟渭阳为有据其他诸诗皆不可考【刘氏瑾曰秦仲但为宣王大夫未必得备寺人之官此诗疑作于平王命襄公为侯之后】
　　○驷驖美襄公也始命有田狩之事园囿之乐焉【郑氏康成曰始命命为诸侯也○孔氏颖达曰有旧曰园有墙曰囿囿者域飬禽兽之处○黄氏櫄曰田狩之事园囿之乐何足为美以襄公救周有功而始受天子之命则虽田狩园囿而人亦乐与之也】
　　○小戎美襄公也备其兵甲以讨西戎西戎方彊而征伐不休国人则矜其车甲妇人能闵其君子焉【郑氏康成曰国人夸大其车甲之盛有乐之意也妇人闵其君子恩义之至也作者叙内外之志所以美君政教之功】
　　辩説此诗时世未必然而义则得之説见本篇
　　○蒹葭刺襄公也未能用周礼将无以国其国焉【郑氏康成曰秦处周之旧土其人被周之徳教日乆矣今襄公新为诸侯未习周之礼法故国人未服焉○苏氏辙曰蒹葭之方盛也苍苍其强劲而不适于用至于白露凝戾为霜然后坚成可适于用矣襄公兴于西戎知以耕战富国强兵而不知以礼义终成之非不苍然盛也而君子以为未成故告之曰有贤者于是不逺也在水之一方耳胡不求与为治哉惟不以道求之也则道阻且长不可得而见矣如以其道求之则宛然在水之中耳○吕氏祖谦曰此诗全篇皆比犹鹤鸣之类所谓伊人犹曰所谓此理盖指周礼也襄公所以未能用周礼者疑其迂耳若孝公所云安能邑邑待数十百年以成帝王也故诗人讽之以礼甚易且近特人求之非其道耳】
　　辩説此诗未详所谓然序説之凿则必不然矣
　　○终南戒襄公也能取周地始为诸侯受显服大夫美之故作是诗以戒劝之【欧阳氏修曰周虽以岐丰赐秦使自攻取而襄公亦尝一以兵至岐至文始逐戎而取岐丰之地○李氏樗曰案秦木纪自西戎侵夺岐丰之地周遂东迁虽使秦取岐丰之地而终襄公之世不能取之但十二年伐戎至岐而卒其子文公于是伐戎取其地此诗序所言襄公能取周地是説与史记相戾郑氏因此序谓秦处周之旧土欧阳以此破之至于始为诸侯其言与史记合矣】
　　○黄鸟哀三良也国人刺穆公以人从死而作是诗也【董氏逌曰陈干昔魏颗从其治命不以为殉君子美之然康公得无罪乎诗人特以伤贤者之不得死然方责穆公死而弃民故举其重者】
　　辩説此序最为有防
　　○晨风刺康公也忘穆公之业始弃其贤臣焉【黄氏櫄曰秦穆公不听蹇叔之言丧师于殽其后悔过自誓而求其所谓一介臣者以保我子孙黎民则其所以求贤臣以保后世者切矣今康公忘穆公之业而至于弃其旧臣始之一字作序者所以深责之也○蒋氏悌生曰晨风序未敢辩其非】
　　辩説此妇人念其君子之辞序説误矣
　　○无衣刺用兵也秦人刺其君好攻战亟用兵而不与民同欲焉【苏氏辙曰古者君与民同其甘苦非谓其无衣也然有是也愿与之同之故于王之兴师也民皆修其戈矛而与之同仇矣伤今无恩于民而用其死也秦本周地故其民犹思周之盛时而称先王焉○李氏樗曰説者以谓王于兴师秦为诸侯之国安得称王毛氏以谓天下有道则礼乐征伐自天子出郑氏以谓王法兴师王肃以谓疾其好攻战不由王命王荆公以谓阻王命以厉民程氏谓以王道兴师数説皆非也此是思古之诗指古之王者而言也○黄氏櫄曰秦为诸侯之国而曰王于兴师者何也盖此言秦君好攻战而不与民同欲故诗人思古之王者能与民同安逸故能与民同忧患若平居不能恤民而临难责其死节其将孰从乎孟子曰君行仁政斯民亲其上死其长矣故周公东山之役至于三年之乆而民忘其死勾践伐吴国人皆父勉其子兄勉其弟妇勉其夫曰孰是吾君也欤可无死乎盖其能与民同其好恶则民之视君犹吾身也视国犹吾家也秦人亟用兵而不与民同欲其怨之也宜矣○郝氏敬曰其君平居不能惠民假王命复仇以日从事于干戈所以刺之○王氏志长曰案本纪康公二年秦与晋战于武城报令狐之役也六年复与晋战于河曲报晋之取少梁也皆晋人先加兵焉而无衣刺康公不贷者以其修私怨耳襄公愤犬戎杀幽王将兵救周力战有功复以兵送平王徙雒平王封襄公为诸侯赐以岐西之地命襄公逐戎居之故襄公先后与戎为难其后伐戎至岐而卒所谓王于兴师与子同仇者非欤无衣咏古以刺今宜也】
　　辩説序意与诗情不协説已见本篇矣
　　附录【金氏履祥曰秦纪曰西戎杀秦仲秦仲立二十三年死于戎有子五人其长者曰庄公周宣王乃召庄公昆弟五人与兵七千使伐西戎破之于是复予秦仲后及其先大骆地犬邱并有之为西垂大夫庄公居其故西犬邱秦国风无衣之诗曰岂曰无衣与子同祀王于兴师修我戈矛与子同仇岂曰无衣与子同泽王于兴师修我矛防与子偕作岂曰无衣与子同裳王于兴师修我甲兵与子偕行○何氏楷曰序云刺用兵也朱子以为序意与诗情不协良是然谓是秦俗强悍乐于战鬭之诗説皆云秦襄公以王命征伐周人赴之赋此较为近之然襄公之世周西之地已为秦有宜不复知有王而此诗尚谆谆以王于兴师为言则固周人诗也考史记称宣王以兵七千与秦庄公使伐西戎正与王于兴师之言合故仁山金氏编次此诗属之庄公不为无见也西戎反王室又僴然杀天子之命吏此必讨之讐也时七千之士从征在行者自相告语曰我平日所以与子衣袍必共无分尔我者岂诚为尔与我无衣之故哉正以我軰居则为比闾族党之民出则为伍両军师之众今既奉王命征戎正出力敌忾之日也卒之破戎复所侵地所借于同　之奋不可诬已】
　　○渭阳康公念母也康公之母晋献公之女文公遭丽姬之难未反而秦姬卒穆公纳文公康公时为太子赠送文公于渭之阳念母之不见也我见舅氏如母存焉及其即位思而作是诗也【范氏处义曰康公即位犹能作是诗既而遂修晋怨有令狐之役所谓念母之良心安在哉序诗者本前日康公见舅念母之意而详言之非后日之意也秦自殽之败遂絶昏姻之好为仇讐之国使康公终能念母释旧怨而修新好则秦晋之兵可息矣】
　　辩説此序得之但我见舅氏如母存焉两句若为康公之辞者其情哀矣然无所系属不成文理盖此以下又别一手所为也及其即位而作是诗盖亦但见首句云康公而下云时为太子故生此説其浅暗拘滞大率如此
　　○权舆刺康公也忘先君之旧臣与贤者有始而无终也
　　陈
　　宛丘刺幽公也淫荒昏乱游荡无度焉【范氏处义曰人君之游豫苟有益于民如春省耕而补不足秋省敛而助不给乃民之所望固为善也其次能与民同乐如田猎鼓乐民见羽旄之美闻钟鼓之音欣然有喜色抑其次也今陈之幽公以淫昏之故游荡无度国人歌诗以刺之讽味其言备见一时鄙厌之意此国人之情也】
　　辩説陈国小无事实幽公但以谥恶故得游荡无度之诗未敢信也
　　○东门之枌疾乱也幽公淫荒风化之所行男女弃其旧业亟防于道路歌舞于市井尔【孔氏颖逹曰男弃其业子仲之于是也女弃其业不绩其麻是也会于道路者首章上二句是也歌舞于市井者婆娑是也经先言歌舞之处然后责其弃业序以弃业而后敖游故先言弃业也此实歌舞于市而谓之市井者白虎通云因井为市故曰市井应劭通俗云市恃也飬赡老少恃以不匮也案古者二十亩为一井因为市交易故称市井然则本由井田之中交易为市故国都之市亦因名市井耳】
　　辩説同上
　　○衡门诱僖公也愿而无立志故作是诗以诱掖其君也【孔氏颖逹曰僖公孝幽公子○欧阳氏修曰诗人以陈僖公其性不恣放可以勉进于善而惜其懦而无自立之志故作是诗以诱进之○范氏处义曰陈小国也僖公仅能自守耳岂能抗志以有立哉故诗人欲诱道扶持使之卓然奋起有为于国不至安于毕陋而遂止也】
　　辩説僖者小心畏忌之名故以为愿无立志而配以此诗不知其为贤者自乐而无求之意也
　　○东门之池刺时也疾其君之淫昏而思贤女以配君子也【苏氏辙曰陈君荒淫无度不可告语故其君子思得淑女以化之于内妇人之于君子日夜处而无间庻可以渐革其防如池之沤麻渐渍而不自知也○范氏处义曰凡诗言刺时盖指一时之事或指其君或指其臣民是诗之序明言疾其君之淫昏必其君有淫行如卫宣公之类不然何以遽加以疾之一字盖疾近于恶如卫宣公之类直可恶矣无复可正救陈君之淫昏诗人犹思得贤女以配之虽由其心之爱君亦其君之资质犹可与为善也】
　　辩説此淫奔之诗序説盖误
　　○东门之杨刺时也昏姻失时男女多违亲迎女犹有不至者也【孔氏颖逹曰毛以昏姻失时者失秋冬之时郑以为失仲春之时言亲迎女犹不至明不亲迎者相违众矣故举不至者以刺当时之淫乱也言相违者正谓女违男使昏姻之礼不成是男女之意相违耳非谓男亦违女也】
　　辩説同上
　　○墓门刺陈佗也陈佗无良师傅以至于不义恶加于万民焉【孔氏颖逹曰定本直云民无万字○吕氏祖谦曰墓门幽深之地兴其恶也墟墓之间荆棘最难去非用斧不足以除之佗之恶大矣非严师傅痛棓击之亦莫能去其恶也墓门有梅有鸮萃止言佗之性质本非恶为师傅所累也左传载佗劝陈侯许郑平亲仁善邻之言中于事理盖非昏愚者陈侯不许卒见侵伐既而徐思佗言复与郑和遣佗往郑涖盟佗与郑伯盟歃如忘泄伯料其必不免考其岁月才数年耳而蛊惑变坏如是此诗人之所伤也】
　　辩説陈国君臣事无可纪独陈佗以乱贼被讨见书于春秋故以无良之诗与之序之作大抵类此不知其信然否也
　　○防有鹊巢忧谗贼也宣公多信谗君子忧惧焉【范氏处义曰古者谓谗人必曰谗贼盖其巧发竒中甚于以刃杀人者矣况为宣公者多信其言不能考察此君子所以忧惧也夫所贵于考察者亦有理之可防理之所必无者谗人以为有何足信哉是诗皆防理之言也】
　　辩説此非刺其君之诗
　　○月出刺好色也在位不好徳而説美色焉【孔氏颖逹曰人于徳色不得并时好之心既好色则不复好徳故经之所陈惟言好色而已序言不好徳者以见作诗之意耳于经无所当也○王氏安石曰诗所言者説美色而已然序知其不好徳者子夏曰贤贤易色盖説色如此丧其志矣未有能好徳者也】
　　辩说此不得为刺诗
　　○株林刺灵公也淫乎夏姬驱驰而往朝夕不休息焉【范氏处义曰陈灵公与夏姬乱至与其臣相戯于朝又驱驰而往朝夕不休息其无忌惮之甚殆与疾驱于通道天都者无以异国人刺之其辞比他诗为迫切奈灵公无羞恶之心何】
　　辩说陈风独此篇为有据
　　○泽陂刺时也言灵公君臣淫于其国男女相说忧思感伤焉【严氏粲曰此刺淫之诗非淫者自作乃时人作诗讥刺其如此圣人存之以立教使后世知为不善于隠微之地人得而知之欲其戒谨恐惧也】
　　桧
　　羔裘大夫以道去其君也国小而迫君不用道好絜其衣服逍遥游燕而不能自强于政治故作是诗也○素冠刺不能三年也
　　○隰有苌楚疾恣也国人疾其君之淫恣而思无情欲者也【吕氏大临曰苌楚始生犹能自立然枝干柔弱至于长则引蔓于草上则既长不如初生之自立故引以为喻○吕氏祖谦曰夭如厥草唯夭之夭谓苌楚始生未有牵蔓之时生意沃沃然盖甚可爱也此所谓赤子之心也此桧君未有知识未有室家之时也曰无知无家无室者盖疾其君之多欲故其辞过而激】
　　辩说此序之误说见本篇
　　○匪风思周道也国小政乱忧及祸难而思周道焉【黄氏櫄曰风则发今非风也而发车则偈今非车也而偈盖言其政之乱而人之不安也甞观此诗至此乃知周之先王其所以得民之心者至矣方周家之衰而诸侯之政乱当是时疑天下之不知有周矣而人犹思周道于周室将亡之时惓惓念慕之意不能自已呜呼欲观周之所以得民者当于此诗观之】
　　辩说诗言周道但谓适周之路如四牡所谓周道逶迟耳序言思周道者盖不达此意也
　　曹
　　蜉蝣刺奢也昭公国小而迫无法以自守好奢而任小人将无所依焉【苏氏辙曰曹君危亡之不恤而楚楚然洁其衣服如蜉蝣也是以君子悲其浅陋而知其不能虑逺忧其国以及其身曰我将于何归处○陈氏鹏飞曰俭则寡欲寡欲则小人无所投奢则多欲多欲则小人得以中其欲而自售小人得志则其国家必有危亡之祸而彼致祸之人亦且立而观之耳因而挺之耳孰与图其难而共其忧哉】
　　辩说言昭公未有考
　　○候人刺近小人也共公远君子而近小人焉辩说此诗但以三百赤芾合于左氏所记晋侯入曹之事序遂以为共公未知然否
　　附录【郑氏樵曰当毛公之时左氏传未出】
　　○鸤鸠刺不壹也在位无君子用心之不壹也【范氏处义曰书言惟尹暨汤咸有一徳然则徳惟一动罔不吉徳二三动罔不凶亦君臣之所同也今曹在位无君子用心之不壹似亦指其君臣然臣之不一君实为之是篇皆陈古之人君一徳之美以刺时之不然如曰正是四国岂人臣之能为曰胡不万年亦不可以是为人臣之祝也】
　　辩说此美诗非刺诗
　　○下泉思治也曹人疾共公侵刻下民不得其所忧而思明王贤伯也【范氏处义曰乱极思治人之常情也共公专务侵刻民不得其所若当盛世天子在上必能命贤方伯以行黜陟之政共公在东周时上下废弛得以自恣故诗人疾之而思治也】
　　辩说曹无他事可考序因候人而遂以为共公然此乃天下之大势非共公之罪也
　　豳
　　七月陈王业也周公遭变故陈后稷先公风化之所由致王业之艰难也【孔氏颖逹曰毛以为周公遭管蔡流言之变举兵而东伐之忧此王业之将坏故陈后稷及居豳地之光公其风化之所由致此王业之艰难之事先公遭难乃能勤行风化已今遭难亦欲勤修徳教所以陈此先公之事将以比序己志郑以为周公遭流言之变避居东都非征伐耳其文义则同】
　　辩说董氏曰先儒以七月为周公居东而作考其诗则陈后稷公刘所以治其国者方风谕以成其德故是未居东也至于鸱鸮则居东而作其在书可知矣
　　○鸱鸮周公救乱也成王未知周公之志公乃为诗以遗王名之曰鸱鸮焉【严氏粲曰三监虽平而君臣之疑未释则乱犹在也此诗不知者以为公之自明耳曰周公救乱者用春秋书法也周公既出而作七月未还而作鸱鸮既还而作东山着公之出入也】
　　辩说此序以金縢为文最为有据
　　○东山周公东征也周公东征三年而归劳归士大夫美之故作是诗也一章言其完也二章言其思也三章言其室家之望女也四章乐男女之得及时也君子之于人序其情而闵其劳所以说也说以使民民忘其死其唯东山乎【李氏樗曰管蔡挟三监叛周公帅师东征周在丰镐其地在西管蔡与商其地在王室之东周公自东而征之则是自西而东故谓之东征三年而得罪人因其罪之轻重而行法至于归周则三年矣遂劳其归士故作此诗】
　　辩说此周公劳归士之词非大夫美之而作也
　　○破斧美周公也周大夫以恶四国焉【郑氏康成曰恶四国者恶其流言毁周公也○孔氏颖达曰按金縢流言者管叔及其羣弟耳今并言恶四国流言毁周公者书传曰武王杀纣继公子禄父及管蔡流言奄君薄姑谓禄父曰武王已死成王防周公见疑矣此百世之时也请举事然后禄父及三监叛管蔡流言商奄即叛是同毁周公故并言之○程子曰豳七月陈王业鸱鸮遗王东山言东征破斧伐柯九罭皆刺朝廷不知周公于刺也复有浅深之异观诗可见狼跋美不失其望】
　　辩说此归士美周公之辞非大夫恶四国之诗也且诗所谓四国犹言斩伐四国耳序说以为管蔡商奄尤无理也
　　○伐柯美周公也周大夫刺朝廷之不知也【孔氏颖达曰郑以为周大夫作此诗以美周公刺彼朝廷大夫之不知也经二章皆言王当以礼迎周公刺彼羣臣不知之也饮食之事圣人以之为礼今劝迎周公而言陈列笾豆是令王以此笾豆与公飨燕也○范氏处义曰此周公居东未归之时周大夫美周公之善处而刺朝廷不知其忠尚迟迟而未迎周公也朝廷者人主与羣臣论国是之地成王未悟而羣臣不能力争是谁之过欤○吕氏祖谦曰观金縢所载二公之知周公至矣今曰朝廷则二公亦与焉盖大臣与国同体者也主未悟而事未回国人所当责而二公所当受也】
　　○九罭美周公也周大夫刺朝廷之不知也辩说二诗东人喜周公之至而愿其留之词序说皆非
　　○狼防美周公也周公摄政逺则四国流言近则王不知周大夫美其不失其圣也【范氏处义曰诗序推本其初而言观诗之所咏乃周公东归及复辟后事故曰徳音不瑕谓其始终无瑕也不失其圣之语亦合终始而言之】



　　钦定诗经传说彚纂诗序上
<经部,诗类,钦定诗经传说汇纂>
　　钦定四库全书
　　钦定诗经传说彚纂
　　诗序下
　　小雅
　　鹿鸣燕羣臣嘉宾也旣饮食之又实币帛筐篚以将其厚意然后忠臣嘉宾得尽其心矣【孔氏颖逹曰言羣臣嘉宾者羣臣君所飨燕则谓之宾序发首云燕羣臣则此诗爲燕羣臣而作经无羣臣之文然则序之羣臣则经之嘉宾一矣故羣臣嘉宾竝言之明羣臣亦爲嘉宾也○张子曰言宾者若朝廷无宾犹当于燕饮立宾汉光武能友严光古必有之礼云仕而未有禄君有馈焉曰献使焉曰寡君此亦不纯臣之道也不直曰君而曰寡君宾客之辞也○范氏祖禹曰羣臣在位者也嘉宾聘而未受禄者也○范氏处义曰文武燕饮其臣又将之以币帛礼意厚矣人臣事君义当自尽岂必待此而后尽其心哉盖于朝曰君臣以名分言之也于燕曰宾主以礼意言之也名分旣严礼意未孚则君心不通乎下有懐不尽势使之然君使臣以礼臣事君以忠故序诗者始曰羣臣终曰忠臣也○朱子曰于朝曰君臣焉于燕曰宾主焉先王以礼使臣之厚也盖亦有诸侯之使焉】
　　辩说序得诗意但未尽其用耳其说已见本篇
　　○四牡劳使臣之来也有功而见知则说矣【郑氏康成曰文王爲西伯之时三分天下有其二以服事殷使臣以王事往来于其职于其来也陈其功苦以歌乐之○孔氏颖逹曰经五章皆劳辞也其有功见知则悦矣总述劳意于经无所当也】
　　辩说首句同上然其下云云者语疎而义鄙矣
　　○皇皇者华君遣使臣也送之以礼乐言逺而有光华也【郑氏康成曰言臣出使能扬君之美延其誉于四方则爲不辱命也○孔氏颖逹曰臣之出使当光显其君常不辱命于彼○陈氏鹏飞曰人君出使臣于千里之外苟无以发其懽忻之诚心则臣下意气衰落○吕氏祖谦曰作是诗以遣使臣在文王时至于周公制礼作乐之后凡遣使臣无不用是诗也】
　　辩说首句同上然诗所谓华者草木之华非光华也
　　○常棣燕兄弟也闵管蔡之失道故作常棣焉【孔氏颖逹曰言周公闵伤管蔡二叔之不和睦而流言作乱用兵诛之致令兄弟之恩疏恐其天下见其如此亦疏兄弟故作此诗以燕兄弟取其相亲也此常棣是取兄弟相亲之诗至厉王之时弃其宗族又使兄弟之恩疏召穆公爲是之故又重述此诗而歌以亲之外传云周文公之诗曰兄弟防于墙外御其侮则此诗自是成王之时周公所作召穆公重歌之耳故郑答赵商云凡赋诗者或造篇或诵古所云诵古指此篇非造之也】
　　辩说序得之但与鱼丽之序相矛盾以诗意考之盖此得而彼失也国语富辰之言以爲周文公之诗亦其明验但春秋传爲富辰之言又以爲召穆公思周德之不类故纠合宗族于成周而作此诗二书之言皆出富辰且其时去召穆公又未远不知其说何故如此杜预以作诗爲作乐而奏此诗恐亦非是
　　○伐木燕朋友故旧也自天子至于庶人未有不须友以成者亲亲以睦友贤不弃不遗故旧则民德归厚矣【孔氏颖逹曰故旧卽昔之朋友也然则朋友新故通名故旧惟施久远旧则不可更择新交则非贤不友故变朋友云友贤也言父舅及兄弟见父舅亦有故旧也亲亲以睦指上常棣燕兄弟也友贤不弃不遗故旧卽此篇是也常棣虽周公作旣纳之于治内之篇故爲此次以示法是此篇皆有义意】
　　○天保下报上也君能下【去声】下【如字】以成其政臣能归美以报其上焉【郑氏康成曰下下谓鹿鸣至伐木皆君所以下臣也臣亦宜归美于王以崇君之尊而福禄之以答其歌○孔氏颖逹曰言君能下其臣下燕飨遣劳谓鹿鸣至伐木之歌以成其国之政敎故臣亦宜归美于君作天保之歌以报答其上焉然诗者志也各自吟咏六篇之作非是一人而已此爲答上篇之歌者但圣人示法义取相成次鹿鸣至伐木于前此篇继之于后以着义非此故答上篇也】
　　辩说序之得失与鹿鸣相似【朱子曰臣歌天保诗荅上五诗之燕之说序略得诗意而古注言鹿鸣至伐木皆君所以下其臣臣亦归美于上崇君之尊而福禄之以荅其歌却说得尤分明】
　　○采薇遣戍役也文王之时西有昆夷之患北有玁狁之难以天子之命命将帅遣戍役以守衞中国故歌采薇以遣之出车以劳还杕杜以勤归也【郑氏康成曰文王爲西伯服事殷之时也昆夷西戎也天子殷王也戍守也西伯以殷王之命命其属爲将率将戍役御西戎及北狄之难歌采薇以遣之杕杜勤归者以其勤劳之故于其归歌杕杜以休息之○孔氏颖逹曰此与出车五言玁狁惟一云西戎玁狁大于西戎出师主伐玁狁故戒敕戍役以玁狁爲主而略于西戎也劳者陈其功劳勤者陈其劳苦还谓自役而反归据向家之辞出车序云劳还率杕杜序云劳还役俱言还竝云劳明还归义同勤劳不异也○程子曰文王遣戍役以守衞歌此诗以遣之叙其勤劳悲伤之情且风以义当时之事也后世因用之以遣戍役○苏氏辙曰采薇出车杕杜此三诗皆言文王爲西伯以纣之命而伐玁狁○朱子曰文王旣受命爲西伯得专征伐而其征伐也亦必称天子之命以行之此足以见服事殷之实矣而或者谓文王受命而称王则是二天子也而可乎】
　　辩说此未必文王之诗以天子之命者衍说也
　　○出车劳还率也【毛氏苌曰王殷王也南仲文王之属○郑氏康成曰西伯以天子之命出征伐○孔氏颖逹曰谓文王所遣伐玁狁西戎之将帅以四年春行五年春反于其反也述其行事之苦以慰劳之六章皆劳辞也○王氏安石曰天子纣也○苏氏辙曰王谓文王也是时文王未王而称王者后世之追称也文王命南仲城朔方爲将以往玁狁之患于是而除以报天子○董氏逌曰文王爲西伯则旣得专征矣诸侯虽得专征必以王命行之以王旣命之专征也○李氏樗曰王命南仲毛氏曰殷王也苏氏曰纣得命文王而不得命南仲故王乃爲文王不得爲纣此说甚善此乃文王命南仲者以有天子之命城彼朔方此正序所谓以天子之命命将帅是也○范氏处义曰此诗专劳将率故归功于南仲或疑宣王大雅有南仲大祖之说遂爲南仲不知何时人而辩之者谓如仍叔家父皆周之世大夫也不知宣王大雅乃命皇父耳谓南仲爲皇父之大祖非谓复有南仲也班固人物表文王之臣无南仲岂未尝见毛诗耶宣王之臣有南中乃南宫中考之博古图有王命南宫中者中之爲仲古字通用故班固以爲南中也○朱子曰南仲文王之臣此时大将也○天子命我城彼朔方者文王以商王之命命南仲而南仲语其军士以天子之命也】辩说同上诗所谓天子所谓王命皆周王耳
　　【案此诗曰天子曰王命毛郑皆谓殷王至苏辙以天子谓纣王谓文王后人之追称也朱子初说以上章采薇谓文王专征奉天子命而伐玁狁此章劳还率亦谓奉商王命而命南仲且于鹿鸣至鱼丽从序说以爲文武之世燕劳乐歌之辞周公之所删定也此章辩说又曰诗所谓天子所谓王命皆周王耳考文王爲西伯时有伐犬戎之事武王成王康王皆无伐玁狁西戎之文至宣王时采芑诗有方叔南征荆蛮兼言方叔曾有征伐玁狁之功故蛮荆畏之然是方叔而非南仲也况文武之世燕劳之乐歌旣是周公所定而武王成王康王又无其事则所谓天子与王命者将属之于何王乎似不若仍从古序与初说之爲安也】
　　○杕杜劳还役也【范氏处义曰此诗专劳戍役终始言室家思望待小人之道尤贵于切近其情也】
　　辩说同上
　　○鱼丽美万物盛多能备礼也文武以天保以上治内采薇以下治外始于忧勤终于逸乐故美万物盛多可以告于神明矣【孔氏颖逹曰天保以上六篇燕乐之事采薇以下三篇征伐之事文王以此九篇治其内外是始于忧勤也武王承于文王治平之后内外无事是终于逸乐由是万物盛多能备礼也可以告于神明极美之言可致颂之意于经无所当也】
　　辩说此篇以下时世次第序说之失已见本篇其内外始终之说盖一节之可取云
　　○南陔孝子相戒以养也
　　辩说此笙诗也谱序篇次名义及其所用已见本篇
　　○白华孝子之絜白也
　　辩说同上此序尤无理
　　○华黍时和岁丰宜黍稷也有其义而亡其辞【陆氏德明曰此三篇盖武王之时周公制礼用爲乐章吹笙以播其曲孔子删定有三百一十一篇内遭战国及秦而亡子夏序诗篇义合编故诗虽亡而义犹在也毛氏训传各引序冠其篇首故序存而诗亡○孔氏颖逹曰有其义而亡其辞此二句毛氏着之也言有其诗篇之义而亡其诗辞故置其篇义于本次后别着此语记之焉○孔子归鲁论其诗雅颂各得其所此三篇时俱在子夏得爲立序战国及秦之世而亡之而义得存者其义与众篇之义合编故得存也至毛公爲诂训传乃分别众篇之义各置于其篇亡此三篇之序无时可属故连聚置于此也旣言毛公分之则此诗未亡之时什当通数焉今在什外者毛公又阙其亡者以见在爲数推改什篇之首遂通尽小雅云尔是以亡者不在数中○苏氏辙曰此三诗皆亡其辞古者乡饮酒燕礼皆用之孔子编诗盖亦取焉歴战国及秦亡之而独存其义毛公传诗附之鹿鸣之什遂改什首予以爲非古于是复爲南陔之什则小雅之什皆复孔子之旧○范氏处义曰考之乡饮酒礼燕礼六篇皆笙诗意其非人所歌故无有习其辞者是以亡之然孔子所存之诗幸有其义又有六月之序可据岂当置而不论○黄氏櫄曰辞虽亡而义不可亡卽其义可以悟其意卽其意可以知其辞然束晳之补亡诗则过矣○郝氏敬曰夫圣人删诗非删礼也笙歌相间自有礼仪在何得以有声无辞之空名寄之雅中辞生于心声托于器凡乐由心生声由辞生有辞然后有声声无辞不成章若笙自爲笙歌自爲歌一歌闲一笙风雅颂之歌三百卽合有三百笙奚独南陔白华五六篇尔又谓仪礼于鹿鸣四牡以下曰歌于南陔白华华黍曰笙曰乐曰奏而不言歌以此爲有声无辞之徴今案乡射亦仪礼也云奏驺虞貍首而驺虞有辞亦云奏周礼有九夏国语称金奏肆夏樊遏渠案肆夏卽时迈樊遏爲韶夏卽执竞渠爲纳夏卽思文皆有辞而皆云金奏则奏亦辞也南陔白华之名卽九夏之类金奏九夏有辞笙奏南陔白华独无辞乎又周礼籥章以籥吹豳诗卽七月籥吹七月亦犹笙吹南陔白华华黍也豳有辞而南陔以下独无辞乎又礼记文王世子明堂位祭统升歌清庙下管象象卽维清也谓管奏维清于堂下管有辞而笙独无辞乎大抵歌卽乐也未有有声无辞之乐○谓歌有辞可歌笙有腔谱无辞愚谓有腔谱则腔谱之音自成辞腔谱所以调辞也王者作乐颂功德未有有腔无辞之乐所谓鼔瑟而歌者手弹口和故曰歌口吹而辞奏乎其中故曰笙曰乐曰奏此序谓其辞亡者是也】辩说同上然所谓有其义者非眞有所谓亡其辞者乃本无也
　　○南有嘉鱼乐与贤也太平之君子至诚乐与贤者共之也【陆氏德明曰自此至菁菁者莪六篇并亡篇三是成王周公之小雅成王有雅名公有雅德二人协佐以致太平故亦竝爲正也○孔氏颖逹曰当周公成王太平之时君子在位有职禄皆有至诚笃实之心乐与在野有贤德者共立于朝共相燕乐是乐与贤也】
　　辩说序得诗意而不明其用其曰太平之君子者本无谓而说者又以专指成王皆失之矣
　　○南山有台乐得贤也得贤则能爲邦家立太平之基矣【郑氏康成曰山有草木以自覆盖成其髙大喻人君有贤臣以自尊显旣得贤者置之于位又尊敬以礼乐乐之则能爲国家之本得寿考之福○欧阳氏修曰高山多草木如周大国多贤才○吕氏祖谦曰贤才之盛多如此乐哉王者诚可爲邦家之基矣诚可以万寿无期矣五章反覆咏叹之乐之至也○严氏粲曰贤者爲立治之本成王之乐乐以天下也】
　　辩说序首句误详见本篇
　　○由庚万物得由其道也
　　辩说见南陔
　　○崇丘万物得极其高大也
　　辩说见上
　　○由仪万物之生各得其宜也有其义而亡其辞【陆氏德明曰此三篇义与南陔等同依六月序由庚在南有嘉鱼前崇丘在南山有台前今同在此者以其俱亡使相从耳○孔氏颖逹曰郑言其事之用曰乃闲歌鱼丽笙由庚歌南有嘉鱼笙崇丘歌南山有台笙由仪乡饮酒燕礼二篇俱有此辞也言闲歌者堂上与堂下递歌不比篇而闲取之笙者在笙中吹之更述燕礼又有升歌鹿鸣下管新宫以对鹿鸣而入管用故知诗篇名也辞义皆亡案鱼丽武王诗也而与嘉鱼闲歌南陔等三篇亦武王诗也乃在堂下笙歌之是武王之诗得下管用之也新宫制礼所用必在礼前而作不知武王诗也成王诗也此笺因亡诗事终而言之耳不谓当在成王诗中郑于谱言辞义皆亡者对六篇有义无辞新宫并义亦无故言皆亡不谓已爲作序与经俱亡以此知孔子录而不得子夏不爲之序也左传昭二十五年宋公享昭子赋新宫计孔子时年三十余矣所以录不得者诗之逸亡必有积渐当孔子之时道衰乐废自宋公赋新宫至孔子定诗三十余年其闲足得亡之也圣人虽无所不知不得以意录之也○郑氏樵曰燕礼升歌鹿鸣下管新宫商汾水曰管与笙类也先皆有声而已故新宫辞亦亡昭二十五年宋公享昭子赋新宫谓之赋则有辞矣】
　　辩说见上
　　○蓼萧泽及四海也【郑氏康成曰九夷八狄七戎六蛮谓之四海虞书曰州十有二师外薄四海咸建五长旣见君子者远国之君朝见于天子也诸侯燕见天子天子必乘车迎于门○孔氏颖逹曰谓时王者恩泽被及四海之国使四海无侵伐之忧得风雨之节书传称越裳氏之译曰吾受命我国黄耉曰久矣天之无烈风淫雨意中国有圣人远往朝之是泽及四海之事经四章皆上二句是泽及四海由其泽及故其君来朝王燕乐之亦是泽及之事故序总其目焉经所陈是四海君蒙其泽而序漫言四海者作者以四海诸侯朝王而得燕庆故本其在国蒙泽说其朝见光宠序以王者恩及其君不可遗其臣见其通及上下故直言四海以广之○苏氏辙曰诸侯来朝王者推恩以接之无所不及如零露之于萧故其旣见天子也其心莫不倾尽天子又申之以燕礼于其燕也极其笑语而无闲○吕氏祖谦曰天子之待诸侯甚燕乐而岂弟也兄弟自同姓诸侯亲者言之四海诸侯莫不在其中矣】
　　辩说序不知此爲燕诸侯之诗但见零露之云卽以爲泽及四海其失与野有蔓草同臆说浅妄类如此云
　　○湛露天子燕诸侯也【欧阳氏修曰据序止言天子燕诸侯而笺以二章爲燕同姓三章燕庶姓卒章爲燕二王后者诗旣无文皆爲衍说由诗有在宗载考之言遂生穿凿尔】
　　○彤弓天子锡有功诸侯也【郑氏康成曰诸侯敌王所忾而献其功王飨礼之于是赐彤弓一彤矢百玈弓矢千凡诸侯赐弓矢然后专征伐○范氏祖禹曰先王知天下诸侯之不可无长故爲之方伯连帅以维之其有功则赐之弓矢使专征伐以正诸夏此王室之所以尊也不然则强陵弱大并小而莫之制天子之政令有所不行矣○苏氏辙曰大饮宾曰飨其赐之也行之以飨礼厚之也】
　　○菁菁者莪乐育材也君子能长育人材则天下喜乐之矣【郑氏康成曰乐育材者歌乐人君敎学国人秀士选士俊士造士进士养之以渐至于官之○孔氏颖逹曰经言喜乐者谓被人君所育者以被育有材得官爵而喜又序言喜乐之者他人见之如是而喜乐之非独被育者也作者述天下之情而作歌耳○严氏粲曰乐与贤乐得贤乐育材三诗一体皆言以乐乐之育材于学校而燕饮作乐歌此诗焉是乐育材也以君心之乐感人心之乐义理之乐同也诗皆述天下之喜乐而人君乐育之意自见矣】
　　辩说此序全失诗意
　　○六月宣王北伐也【郑氏康成曰从此至无羊十四篇是宣王之变小雅○言周室微而复兴美宣王之北伐也】
　　辩说此句得之
　　鹿鸣废则和乐缺矣四牡废则君臣缺矣皇皇者华废则忠信缺矣常棣废则兄弟缺矣伐木废则朋友缺矣天保废则福禄缺矣采薇废则征伐缺矣出车废则功力缺矣杕杜废则师众缺矣鱼丽废则法度缺矣南陔废则孝友缺矣白华废则廉耻缺矣华黍废则蓄积缺矣由庚废则阴阳失其道理矣【孔氏颖逹曰由庚以下不言缺者叙者因文起义明与上诗别文武俱言缺周公成王则变文焉】南有嘉鱼废则贤者不安下不得其所矣崇丘废则万物不遂矣南山有台废则爲国之基队【直类反】矣由仪废则万物失其道理矣蓼萧废则恩泽乖矣湛露废则万国离矣彤弓废则诸夏衰矣菁菁者莪废则无礼仪矣小雅尽废则四夷交侵中国微矣【孔氏颖逹曰此二十二篇小雅之正经王者行之所以养中国而威四夷今尽废事不行则王政衰坏中国不守四夷来侵中夏微弱矣爲废小雅故也厉王废之而微弱宣王能御之而复兴故传而详之而因明小雅不可不崇以示法也此篇北伐美宣王也○张子曰小雅尽废未必皆厉王之罪固亦有渐○李氏樗曰六月之序总言废兴之由文武成康自鹿鸣之兴至于菁菁者莪之诗此周之所以兴也至于厉王之世小雅尽废此周之所以衰也所贵乎中兴之主者以其能兴衰补弊以振祖宗之业也宣王承厉王之烈有拨乱之志文武之政安得而不兴乎故六月之序因而备言也】
　　辩说鱼丽以下篇次爲毛公所移而此序自南陔以下八篇尚仍仪礼次第独以郑谱误分鱼丽爲文武时诗故遂移此序鱼丽一句自华黍之下而升于南陔之上此一节与小序同出一手其得失无足议者但欲证毛公所移篇次之失与郑氏独移鱼丽一句之私故论于此云
　　○采芑宣王南征也【孔氏颖逹曰谓宣王命方叔南征蛮荆之国上言伐此云征便辞耳言伐者以彼有罪伐而讨之言征者已伐而正其罪故或并言征伐其义一也】
　　○车攻宣王复古也宣王能内修政事外攘夷狄复文武之竟土修车马备器械复会诸侯于东都因田猎而选车徒焉
　　集说【李氏樗曰左氏曰夏啓有钧台之享商汤有景亳之命周武有孟津之誓成有岐阳之搜康有酆宫之朝穆有涂山之会此皆合诸侯之事也则知成王之搜与诸侯共之亦犹宣王之会诸侯而与之田猎也○朱子曰文武以天保以上治内以采薇以下治外而宣王中兴其事亦曰内修政事外攘夷狄而已无二道也此诗所赋自修车马备器械以下其修攘则前乎此矣东都洛邑也周公营之而成王会诸侯焉】
　　○吉日美宣王田也能愼微接下无不自尽以奉其上焉【孔氏颖逹曰宣王能愼于微事又以恩意接及羣下王之田猎能如是则羣下无不自尽诚心以奉事其君上焉故美之也○李氏樗曰此皆据此诗中而言如吉日维戊旣伯旣祷吉日庚午旣差我马愼微也以御宾客且以酌醴接下也漆沮之从天子之所悉率左右以燕天子无不自尽以奉其上也○严氏粲曰诗美田猎耳后序举三隅言之】
　　辩说序愼微以下非诗本意
　　○鸿鴈美宣王也万民离散不安其居而能劳来还定安集之至于矜寡无不得其所焉【毛氏苌曰之子侯伯卿士也○郑氏康成曰侯伯卿士谓诸侯之伯天子卿士也是时民旣离散邦国有坏灭者侯伯久不述职王使废于存省诸侯于是始复之故美焉○范氏处义曰序言万民离散不安其居鸿鴈随阳往来莫有定处正万民离散之喻也宣王劳者劳之来者来之往者还之扰者定之危者安之散者集之岂人君自爲之哉必有使者将明命宣德意而行之故万民虽众至于矜寡无不得其所然则鸿鴈之诗爲使臣而作明矣】
　　辩说此以下时世多不可考
　　○庭燎美宣王也因以箴之【郑氏康成曰诸侯将朝宣王以夜未央之时问夜早晚美者美其能自勤以政事因以箴者王有鸡人之官凡国事爲期则告之以时王不正其官而问夜早晚○陆氏德明曰箴諌诲之辞○孔氏颖逹曰宣王旣在变诗此言美而箴之以下规诲爲衰失之渐而首则六月采芑末则斯干无羊竝不言美者叙以示法见宣王中兴置斯干无羊于末见终善以隐之且见宣王贤君其诗可以次正故终始不言美其闲则各从其实也○郑知一言之内兼有箴美者以其篇更无箴刺之文夜如何其是问夜之辞天子备官任使而亲问时节非王者之法故知此卽箴○董氏逌曰传曰百官官箴王阙此诗其司烜之属所爲乎】
　　○沔水规宣王也【郑氏康成曰规者正圆之器也规王仁恩也以恩亲正君曰规春秋传曰近臣尽规○孔氏颖逹曰规是匡諌之名言宣王政敎多善小有不备今欲规之使备也经云诸侯不朝天子妄相侵伐又谗言将起欲王治诸侯察谮佞皆规王使爲善也○正物之器不独规独言规者以恩亲正君曰规故五行规主东方是主仁恩也】
　　○鹤鸣诲宣王也【毛氏苌曰兴也皋泽也言身隐而名著也良鱼在渊小鱼在渚何乐于彼园之观乎萚落也尚有树檀而下其萚错石也可以琢玉举贤用滞则可以治国谷恶木也攻错也○郑氏康成曰诲敎也敎宣王求贤人之未仕者○皋泽中水溢出所为坎自外数至九喻深远也鹤在中鸣焉而野闻其鸣声兴者喻贤者虽隐居人咸知之鱼之性寒则逃于渊温则见于渚喻贤者世乱则隐治平则出也之彼园而观者人曰有树檀檀下有萚此犹朝廷之尚贤者而下小人是以往也他山喻异国○吕氏祖谦曰此诗既不见所指诸家虽互有所长然未必得诗人之意也毛氏最在众说之先恐其传有自焉】
　　○祈父刺宣王也【孔氏颖逹曰皆勇力之士责祈父之辞率此以刺王也○范氏处义曰宣王即位二相辅之有文武成康之遗风至三十九年战于千亩王师败绩说者谓至是始衰是诗爲刺宣王首篇乃爪牙之士怨司马军政之不修致我于忧恤夫以宿衞之士而从征役使不得养其父母岂非王政之阙欤二相卽周公召公谓之共和者是也】
　　○白驹大夫刺宣王也【郑氏康成曰刺其不能留贤也○严氏粲曰当时贤能布列白驹一贤之去若未关大体诗人已爲宣王惜之盖见几也】
　　○黄鸟刺宣王也【毛氏苌曰宣王之末天下室家离散妃匹相去有不以礼者○欧阳氏修曰序言黄鸟刺宣王而不言所刺之事毛郑以爲室家相去之诗考文求义近是矣其曰宣王之末天下室家离散者则非也如云此邦之人不可与处则他邦可处矣是所刺者一邦之事尔非举天下皆然也孔子删诗竝录其功过者所以爲劝戒也俾后世知大功盛德之君虽小过不免刺讥尔】
　　○我行其野刺宣王也【郑氏康成曰刺其不正嫁娶之数而有荒政多淫昏之俗】集说【范氏处义曰妇之父母壻之父母相谓爲婚姻是诗卒章有旧姻新特之说乃旧日之婚姻人情易以衰薄也】
　　○斯干宣王考室也【郑氏康成曰考成也○孔氏颖逹曰杂记云路寝成则考之而不衅注云设盛食以落之○宣王旣德行民富天下和亲乃筑庙寝成而与羣臣安燕而乐之此之谓成室也人之所居曰室宫寝称室是其正也但君子将营宫室宗庙爲先故郑以爲亦修宗庙室是总称言室足以兼之○吕氏祖谦曰斯干无羊皆宣王初年之诗乃次于刺诗之后何也盖宣王晚岁虽怠于政然中兴周室之大德岂可以是而掩之乎故复取此二篇以终之也宣王之大雅有美无刺大雅言大体者也论其大体则宣王固一世之贤君也】
　　○无羊宣王考牧也【郑氏康成曰厉王之时牧人之职废宣王始兴而复之至此而成谓复先王牛羊之数○范氏处义曰牧养虽爲政之小然牺牲于是乎出亦国家之先务宣王当板荡之后室牧之政皆废宣王能以次修举考室于先旣知所以爲似续之计考牧于后又知所以爲尔牲之具二诗诚中兴之不可阙欤】
　　○节南山家父刺幽王也【孔氏颖逹曰桓十五年天王使家父来求车上距幽王之卒七十五岁此诗不知作之早晚韦昭以爲平王时作此言作在平桓之世而上刺幽王但古人以父爲字或累世同之此家氏或父子同字父未必是一人也】
　　辩说家父见本篇
　　○正月大夫刺幽王也【范氏处义曰正月之下卽十月之交皆记幽王之失道天心仁爱之欲止其乱故出异灾以谴告冀其恐惧而修省也○严氏粲曰项氏曰正月将乱之时君子忧之雨无正旣乱之后君子去之】
　　○十月之交大夫刺幽王也【郑氏康成曰当爲刺厉王作诂训传时移其篇第因改之耳节彼刺师尹不平乱靡有定此篇讥皇父擅恣日月告凶正月恶褎姒灭周此篇疾艳妻煽方处又幽王时司徒乃郑桓公友非此篇之所云番也是以知然】
　　集说【范氏处义曰小雅无厉王之诗郑氏以爲十月之交雨无正小旻小宛皆厉王之诗也毛氏作传迁其第因改之耳其说曰师尹皇父不得竝政褎姒艳妻不得偕宠番与郑桓不得同位先儒非之谓使师尹皇父番与郑桓先后共事褎姒以色居位谓之艳妻其谁曰不可又谓韩诗之次与毛氏合案幽王八年以郑桓公爲司徒安知其前无番爲司徒而四诗非厉王明矣窃尝详考之诗十月辛卯日有食之验之唐厯在幽王六年一也百川沸腾山冢崒崩稽之史记幽王二年三川皆震二也雨无正言周宗旣灭指赫赫宗周褎姒烕之之事三也小旻言谋夫孔多发言盈庭谓七子之徒若厉王监谤益严国人莫敢言道路以目安有孔多盈庭之刺四也小宛言念昔先人有怀二人先人谓先王二人谓文武若厉王先人则爲夷王安能怀文武之事五也郑氏好立异何其踈耶】
　　○雨无正大夫刺幽王也雨自上下者也众多如雨而非所以爲政也【孔氏颖逹曰经无此雨无正之字作者爲之立名叙又说名篇及所刺之意雨从上而下于地犹政令从王而下于民而王之政敎众多如雨然事皆苛虐情不恤民而非所以爲政敎之道故作此诗以刺之旣成而名之曰雨无正也经七章皆刺王之辞郑以爲刺厉王爲异】
　　辩说此序尤无义理欧阳公刘氏说已见本篇
　　○小旻大夫刺幽王也【郑氏康成曰所刺列于十月之交雨无正爲小故曰小旻亦当爲刺厉王○孔氏颖逹曰经言旻天天无小义今谓之小旻明有所对也故言所刺者比列于十月之交雨无正则此篇之事爲小故曰小旻也十月之交言日月告凶权臣乱政雨无正言宗周坏灭君臣散离皆是事之大者此篇唯刺谋事邪辟不任贤者是其事小于上篇所以得相比者此四篇文体相类是一人之作故得自相比校爲之立名也毛氏虽幽厉不同其名篇之意或亦然之○范氏处义曰说者谓小旻小宛小弁小明所以别小雅今大雅止有召旻大明二篇余篇疑亡之然则小之字录诗者爲之或者牵彊爲说且以鸠鸒爲小犹之可也谓旻天上天爲小岂理也哉是诗刺幽王惑于邪谋不能独断亦与上篇不自爲政之意同也】
　　○小宛大夫刺幽王也【孔氏颖逹曰宛是小貌刺幽王政敎狭小宛然○欧阳氏修曰大夫刺幽王败政不能继先王之业其曰宛彼鸣鸠翰飞戾天云者谓鸠虽小鸟亦有高飞及天之志而王不自勉彊奋起曾飞鸠之不如以坠其先王之业故曰念昔先人谓思宣王也】辩说此诗不爲刺王而作但兄弟遭乱畏祸而相戒之词尔
　　○小弁刺幽王也太子之傅作焉
　　辩说此诗明白爲放子之作无疑但未有以见其必爲宜臼耳序又以爲宜臼之傅尤不知其所据也
　　○巧言刺厉王也大夫伤于谗故作是诗也【严氏粲曰小弁巧言何人斯巷伯之诗作而内外上下皆困于谗矣】
　　○何人斯苏公刺防公也防公爲卿士而谮苏公焉故苏公作是诗以絶之【孔氏颖逹曰成十一年左传曰昔周克商使诸侯抚封苏忿生以温爲司寇则苏国在温杜预曰今河内温县是苏在东都之畿内也春秋之世爲公者多是畿内诸侯徧检书传未闻畿外有防国今防公爲卿士明皆畿内国名防公爲卿士而亦称公当卿士兼公官也二人从行王肃云二人俱爲王卿相随而行下云及尔如贯郑云俱爲王臣苏公亦爲卿士矣】
　　辩说郑氏曰防苏皆畿内国名世本云防辛公作埙苏成公作篪谯周古史考云古有埙篪尚矣周幽王时二公特善其事耳今案书有司寇苏公春秋传有苏忿生战国及汉时有人姓防则固应有此二人矣但此诗中只有防字而无公字及苏公字不知序何所据而得此事也世本说尤纰缪谯周又从而傅会之不知适所以章其缪耳
　　○巷伯刺幽王也寺人伤于谗故作是诗也【董氏逌曰当幽王之世大臣伤于谗如苏公小臣伤于谗如寺人孟子则上下其得以免乎兼列于此着其所以乱也○李氏樗曰苏氏曰巷伯寺人是也郑氏曰巷伯奄官寺人内小臣也郑氏之意以防人谮寺人寺人又伤其将及巷伯故以名篇是以巷伯寺人爲二人此说不然据此诗所言巷伯序诗者遂以寺人释之非二人也】
　　○谷风刺幽王也天下俗薄朋友道絶焉【吕氏大临曰急则相求缓则相弃恩厚不知怨小必记皆小人之交也天下俗薄朋友道絶则莫非小人之交○李氏樗曰风俗归厚则朋友有信虽久而钦之如伐木之诗是也风俗旣衰则日趋于偷薄之域而朋友之道絶矣文武之时亲亲以睦友贤不弃不遗故旧则民德归厚矣幽王旣不能遵文武友贤不弃之道则其民亦从而化之此其所以刺之也】
　　○蓼莪刺幽王也民人劳苦孝子不得终养尔【李氏樗曰此言幽王之世天下之人苦于征役孝子不得以终身养尔郑氏曰不得终养者二亲病亡之时时在征役之所不得见也欧氏以爲滞泥之甚矣然观此诗之言出则衔恤入则靡至则是言孝子行役而丧亲之所作也】
　　○大东刺乱也东国困于役而伤于财谭大夫作是诗以告病焉【孔氏颖逹曰谭大夫者以别于王朝也普天之下莫非王臣必别之者以此主陈谭国之偏苦劳役西之人优逸是有彼此之辞故须辨之明爲谭而作故也若泛论世事则不须分别小明大夫悔仕于乱世彼牧伯大夫不言其国是也○范氏处义曰谭在周之东幽王时谭国困于赋役公私殚竭故谭大夫作是诗以告病其诗自维天有汉以下皆指周室而言盖小国之视京师犹下土之视霄汉故也】
　　辩说谭大夫未有考不知何据恐或有传耳
　　○四月大夫刺幽王也在位贪残下国构祸怨乱竝兴焉【孔氏颖逹曰经云废爲残贼是在位贪残也我日构祸是下国构祸也民莫不谷是怨辞也乱离瘼矣是乱事也○严氏粲曰此诗忧世之乱韩诗止以爲叹征役未尽诗意】
　　○北山大夫刺幽王也役使不均已劳于从事而不得养其父母焉【王氏安石曰经营四方出入风议皆大夫之事也○范氏处义曰大东言赋之不均此诗专言役之不均以见幽王之时赋役皆不均平赋不均则以伤财而告病役不均则不得养其父母尤爲可刺也】
　　○无将大车大夫悔将小人也【郑氏康成曰周大夫悔将小人幽王之时小人众多贤者与之从事反见谮害自悔与小人竝将犹扶进也○孔氏颖逹曰时大夫将进小人使有职位不堪其任愆负及已故悔之也以将进小人后致病累可爲鉴戒以示将来足明时政昏昧朝多小人亦所以刺王也若然此大夫作诗则贤者也自当择交旣进而悔者知人则哲尧尚难之况大夫非圣能无悔乎经三章皆悔辞也○吕氏祖谦曰荀子大略篇云君人者不可以不愼取臣匹夫者不可以不愼取友友者所以相有也道不同何以相友也均薪施火火就燥平地注水水流湿夫类之相从也如此之着也以友观人焉所疑取友善人不可不愼是德之基也诗曰无将大车维尘冥冥言无与小人处也○严氏粲曰君子推挽小人小人旣进则谮害于君子如人推挽大车大车旣进则尘污于人故君子悔之也】
　　辩说此序之误由不识兴体而误以爲比也
　　○小明大夫悔仕于乱世也【孔氏颖逹曰小明诗者牧伯大夫所作自悔仕于乱世谓役则偏苦行则过时笺云悔仕之辞其实皆悔乱也○范氏处义曰已则悔仕又以勉同列盖贤者虽不得志不忘体国斯其所以爲忠厚欤】
　　○鼔钟刺幽王也【孔氏颖逹曰毛以刺鼔其淫乐以示诸侯郑以爲作先王正乐于淮水之上虽其意不同俱是失所此刺幽王明矣郑于中候握河注云昭王时鼔钟之诗所爲作者郑时未见毛诗依三家爲说也○传言淫乐笺易之爲先王之乐者以卒章所陈是先王正乐之事举得正以责王明是王作之失所耳非有他乐也】
　　辩说此诗文不明故序不敢质其事但随例爲刺幽王耳实皆未可知也
　　○楚茨刺幽王也政烦赋重田莱多荒饥馑降丧民卒流亡祭祀不飨故君子思古焉【孔氏颖逹曰当时君子思古之明王而作此诗意言古之明王能政简敛轻田畴垦辟年有丰穰时无灾厉下民则安土乐业祭祀则鬼神歆飨以明今不然故刺之○此及信南山甫田大田四篇之诗事皆陈古文指田类故序有详略以相发明此序反经以言今信南山序据今以本古甫田直言思古略而不陈所由大田言矜寡不能自存又略而不言思古皆文互见大田曰曾孙是若言成王止力役以顺民是政不烦也甫田云岁取十千言税有常法是赋不重明幽王政烦赋重也信南山经云信彼南山维禹甸之畇畇原隰曾孙田之而序云不能修成王之业以奉禹功是曾孙爲成王矣而甫田大田皆言曽孙则所陈古皆爲成王时也此经无曾孙之言而周之盛王致太平者莫过成王则此思古者思成王也】辩说自此篇至车舝凡十篇似出一手词气和平称述详雅无风刺之意序以其在变雅中故皆以爲伤今思古之作诗固有如此者然不应十篇相属而絶无一言以见其爲衰世之意也窃恐正雅之篇有错脱在此者耳序皆失之
　　附录【蒋氏悌生曰楚茨信南山甫田大田四诗辞语典重礼仪盛备恐只是先王之事诗中言皇尸君妇使君寿考万寿万年等语王者言之则可施之公卿恐僭甫田卒章言报以介福万寿无疆亦只是下祝上之辞农夫恐不宜施此语鼔钟送尸乃奏肆夏此亦天子之礼乐春秋时列国有行此礼乃东周以后诸侯僭用非正也朱传断然以爲公卿有田禄者之诗盖以甫田岁取十千爲一成之地爲田九万亩岁取万亩之入卽九一之法大田谓雨我公田遂及我私亦九一之法都鄙用助法八家同井乃公卿采邑之地天子畿内六乡六遂用贡法十夫有沟与此制不同故朱传之说如此今案旧说皆以爲先王之诗朱传引吕氏说言所以推明先王致力于民者尽则致力于神者详依旧说与序说无异宜更详之】
　　○信南山刺幽王也不能修成王之业疆理天下以奉禹功故君子思古焉【孔氏颖逹曰言成王乃远修禹之功今王反不修其业乎是思古之内直思成王耳而成王又有所奉故经言禹焉首章言我疆我理是疆理天下也维禹甸之是禹功也以下言云雨生谷乃税以祭祀鬼神降福皆由疆理使然故序者略之也○刘氏彝曰天下之土昔爲水之所汨而禹决九川距四海濬畎浍距川曁稷奏庶艰食烝民乃粒万邦作乂弼成五服至于五千州十有二师外薄四海咸建五长是田法成于禹稷久矣夏道衰微而公刘绍兴后稷之业商道废坠而太王王季绪理公刘之遗文武旣有天下而周公辅弼成王广五服爲九服推后稷之法以践禹功遂成畎浍于天下至于幽王政烦赋重田莱多荒饥馑降丧民卒流亡则畎亩不修于天下是以夫闲之遂不距于沟畛下之沟不距于洫涂下之洫不距于浍道下之浍不距于川路下之川不距于海是所谓不能修成王之业疆理天下以奉禹功也疆理者川自六乡而距于海路自荒服而逹于畿之谓也】
　　辩说曾孙古者事神之称序专以爲成王则陋矣
　　○甫田刺幽王也君子伤今而思古焉【郑氏康成曰刺者刺其仓廪空虚政烦赋重农人失职○李氏樗曰此诗以爲伤今而思古如曰我取其陈食我农人刺幽王之世民人困乏必不能然也如禾易长亩终善且有刺幽王之世田莱多荒必不能然也以此观之则一篇之中皆如是也○吕氏祖谦曰今者指周盛王之时也言周王适南亩以劳农也此诗后二章皆述前二章之意三章所言述首章今适南亩劳农之事也故曰曾孙来止田畯至喜四章所言述二章以御田祖祈福之事也故曰报以介福万寿无疆自曾孙之稼以下所谓大福也】辩说此序专以自古有年一句生说而不察其下文今适南亩以下亦未尝不有年也
　　○大田刺幽王也言矜寡不能自存焉【孔氏颖逹曰经惟言寡妇序并言矜者以无妻爲矜无夫爲寡皆天民之穷故连言之由此而言孤独老疾亦矜寡之称其文可以兼之矣序不言思古者楚茨至此文指相类承上篇而略之也】
　　辩说此序专以寡妇之利一句生说
　　○瞻彼洛矣刺幽王也思古明王能爵命诸侯赏善罚恶焉【孔氏颖逹曰经三章皆言爵命赏善之事旣能有赏必当有罚故连言罚恶耳于经无所当也○范氏处义曰洛邑东都也诗言君子至止说者以君子爲诸侯非也自周公成洛邑卽朝诸侯于彼以天下之中便于朝会遂爲周家故事宣王中兴亦复会诸侯于东都幽王居西周诸侯皆不欲朝岂复能修先王故事临幸东都讲朝会之礼故诗人思古明王至此东都爵命诸侯赏善罚恶而今不得而见也故以君子至止爲言盖指王者也下言六师卽天子六军又言万年亦爲天子之祝皆不可以美诸侯也序言爵命赏罚盖天子会诸侯之不可无者不必于诗求之】辩说此序以命服爲赏善六师爲罚恶然非诗之本意也
　　○裳裳者华刺幽王也古之仕者世禄小人在位则谗谄竝进弃贤者之类絶功臣之世焉【孔氏颖逹曰古者有世禄复有世位世禄者直食其先人之禄而不居其位不贤尚当然子若复贤财居父位矣○陈氏鹏飞曰小人在位欲以引进其私人故不使贤者之后复居其位而弃絶之○朱子曰此诗皆美贤者之类功臣之世德誉文章威仪之盛似其先人以见不可废絶之意盖周之先王于国之子弟尽其敎养之功故其成就若此虽更幽厉之衰而不忘也】
　　辩说此序只用似之二字生说
　　○桑扈刺幽王也君臣上下动无礼文焉【郑氏康成曰动无礼文举事而不用先王礼法威仪也○孔氏颖逹曰以其时君臣上下升降举动皆无先王礼法威仪之文故陈当有礼文以刺之即上二章上二句是也三章言其君为百辟所法而受福卒章言臣能燕饮得礼而不傲慢皆是君臣礼文之事故总言之○范氏处义曰自楚茨而下多思古之诗此序虽不言思古其诗皆陈古王者之事】
　　辩说此序只用彼交匪敖一句生说
　　○鸳鸯刺幽王也思古明王交于万物有道自奉养有节焉【毛氏苌曰鸳鸯匹鸟太平之时交于万物有道取之以时于其飞乃毕掩而罗之○郑氏康成曰鸳鸯休息于梁明王之时人不惊骇敛其左翼以右翼掩之自若无恐惧○古者明王所乘之马系于廐无事则委之以莝有事乃予之谷言爱国用也○孔氏颖逹曰幽王残害万物奉养过度是以思古明王交接于天下之万物鸟兽虫鱼皆有道不防天也其自奉养有节度不奢侈也今不能然故刺之交于万物有道即上二章上二句也自奉养有节即下二章上二句是也见明王急于万物而缓于已故先言交万物而后言自奉养也○范氏处义曰举鸳鸯一物而言则不杀胎不覆巢不麛不卵之类从可知矣举乘马一物而言则不使禽兽食人之食可知矣明王之仁俭如此诗人祝其万年在位享福之逺罄无不宜也】
　　辩说此序穿凿尤为无理
　　○頍弁诸公刺幽王也防戾无亲不能宴乐同姓亲睦九族孤危将亡故作是诗也【孔氏颖逹曰诸公同姓诸公也作诗者一人而已言诸公者以作者在诸公之中称诸公意以刺之也】
　　辩说序见诗言死丧无日便谓孤危将亡不知古人劝人燕乐多爲此言如逝者其耋他人是保之类且汉魏以来乐府犹多如此如少壮几时人生几何之类是也
　　○车舝大夫刺幽王也襃姒嫉妒无道竝进谗巧败国德泽不加于民周人思得贤女以配君子故作是诗也【孔氏颖逹曰上言大夫下言周人见大夫所作述众人之意故也此经五章皆以襃姒嫉妒思得贤女代之言思娈季女是襃姒嫉妒也德音来括是民已离散者也令德来敎欲王之改修德敎是德泽不加于民也故皆反经而序之所以相发明也○王氏安石曰乐贤女如此则厌恶襃姒甚矣○范氏处义曰是诗以襃姒之嫉妒故思得贤女爲君子之配耳序诗者极言其事虽是诗所不及考之他诗所咏如师尹而下七子与姻娅皆无道竝进之实也如防公谮苏公寺人伤于谗与夫巧言青蝇之作皆谗巧败国之实也如大东困役伤财如四月贪残致祸如北山役使不均如楚茨饥馑流亡与夫矜寡不能自存之类皆德泽不加于民之实则序者之言初非溢恶而其祸皆始于褒姒之嫉妒则二南无嫉妒致天下被其化而王道成亦非溢美矣】
　　辩说以上十篇竝已见楚茨篇
　　○青蝇大夫刺幽王也【李氏樗曰幽王之时谗人用事凡曰贤者无不被谗矣而独曰构我二人者盖主见谗者而言也】
　　○宾之初筵卫武公刺时也幽王荒废媟近小人饮酒无度天下化之君臣上下沈湎淫液武公既入而作是诗也【孔氏颖逹曰以幽王政敎荒乱而惰废乃媟慢亲近小人与之饮酒无有节度致天下诸侯君臣上下亦效而行之沈湎淫液不止遂成风俗卫武公既入而爲王之卿士见其如此而作是诗以刺之也言武公既入者言作诗之早晚耳○欧阳氏修曰诗人之作常陈古以刺今此诗五章其前二章陈古如彼其后三章刺时如此○范氏处义曰序虽不言思古而诗前二章言饮酒终始皆不失礼非治古之世不能也后三章言饮酒卒于乱盖以刺时也作诗之体固不一而是诗备言酒之所以成礼与所以生祸者尤爲着明足以爲万世之戒武公之贤即此可见】辩说韩诗说见本篇此序误矣【李贤后汉孔融传注韩诗曰宾之初筵卫武公饮酒悔过也】
　　○鱼藻刺幽王也言万物失其性王居镐京将不能以自乐故君子思古之武王焉【孔氏颖逹曰幽王之诗思古多矣皆不陈武王此独言之者居镐京武王爲始也○范氏处义曰凡思古之诗终篇皆陈古事独鱼藻序言思古之武王而其诗止言万物失其性王将不能自乐之意先儒泥思古武王之说遂以是诗三章为武王之事殊不知凡言思古皆序诗者发明作诗之意其闲有诗所不及者甚多窃意序诗者谓周之镐京武王始都之是时万物皆遂其性故武王居之则爲可乐今幽王虽居镐京而万物失其性岂能独乐哉故于诗人言所不及者以思古武王一言发明诗人言外之意而非武王之事也】辩说此诗意与楚茨等篇相类
　　○采菽刺幽王也侮慢诸侯诸侯来朝不能锡命以礼数征会之而无信义君子见微而思古焉【郑氏康成曰幽王征会诸侯爲合义兵征讨有罪既往而无之是于义事不信也君子见其如此知其后必见攻伐将无救也○孔氏颖逹曰周本纪曰襃姒不好笑幽王欲其笑万方故不笑幽王爲烽燧大鼓有寇至则举烽火诸侯悉至至而无寇襃姒乃大笑幽王悦之为数举烽火其后不信诸侯益亦不至○刘氏彝曰君子见其祸乱必起于是故曰见微而思古焉】
　　辩说同上
　　○角弓父兄刺幽王也不亲九族而好谗佞骨肉相怨故作是诗也【范氏处义曰序言不亲九族而诗指言兄弟盖作诗者其兄弟乎夫天属友爱所宜厚者而至于相怨则九族可知矣所谓于所厚者薄无所不薄也】
　　○菀柳刺幽王也防虐无亲而刑罚不中诸侯皆不欲朝言王者之不可朝事也【李氏樗曰此诗但言诸侯不肯朝王则防虐无亲刑罚不中其意自可见不必于诗中求之也】
　　○都人士周人刺衣服无常也古者长民衣服不贰从容有常以齐其民则民德归壹伤今不复见古人也【郑氏康成曰服谓冠弁衣裳也长民谓凡在民上倡率者也变易无常谓之贰从容谓休燕也休燕犹有常则朝夕明矣○孔氏颖逹曰经五章皆陈古者有德之人衣服不贰不言长民者序言人德齐一之由故说长民不贰于经无所当也唯伤今不复见古之人是总叙五章之义民者兼男女故经有士女二事】
　　辩说此序盖用缁衣之误
　　○采绿刺怨旷也幽王之时多怨旷者也【孔氏颖逹曰谓妇人见夫行役过时不来怨已空旷而无偶也妇人之怨旷非王政而录之于雅者以怨旷者为行役过时是王政之失故录之以刺王也经上二章言其忧思下二章恨本不从君子皆是怨旷之事欲从外则非礼故刺之○李氏樗曰郑云怨旷者君子行役过时之所由也而刺之者讥其不但忧思而己欲从君子于外非礼也苏氏亦曰言思怨而已其如不知义也此皆错会此诗者之意夫序曰幽王之时多怨旷者也则是刺幽王也非是刺怨旷也惟其时多征役久劳于外此其所以怨旷也】辩说此诗怨旷者所自作非人刺之亦非怨旷者有所刺于上也
　　○黍苗刺幽王也不能膏润天下卿士不能行召伯之职焉【郑氏康成曰陈宣王之德召伯之功以刺幽王及其羣臣废此恩泽事业也○苏氏辙曰召公之劳行者犹阴雨之膏黍苗哀今不能而思之也○范氏处义曰诗所言皆宣王命召伯营谢邑之事岂南国之人在幽王时劳苦故思召伯而爲此诗乎序言不能膏润天下亦推广而言之谓当时之卿皆能如召伯营谢说以使民则天下皆被其泽矣○吕氏祖谦曰幽王近不能察犬戎之祸诗人所以思古也】
　　辩说此宣王时美召穆公之诗非刺幽王也
　　○隰桑刺幽王也小人在位君子在野思见君子尽心以事之【郑氏康成曰隰中之桑枝叶茂盛可以庇廕人兴贤人君子不用而野处有覆养之德也反求此义则原上之桑不能然以刺时小人在位无德于民思在野之君子而得见其在位喜乐无度】
　　辩说此亦非刺诗疑与上篇皆脱简在此也
　　○白华周人刺幽后也幽王取申女以爲后又得襃姒而黜申后故下国化之以妾爲妻以孽代宗而王弗能治周人爲之作是诗也
　　辩说此事有据序盖得之但幽后字误当爲申后刺幽王也下国化之以下皆衍说耳又汉书注引此序幽字下有王废申三字虽非诗意然亦可补序文之缺
　　集说【程子曰诗以刺王序误作后字自下国化之以下言当时事如此诗中所不及也诗大意刺王专宠失上下之分】
　　○緜蛮微臣刺乱也大臣不用仁心遗忘微贱不肯饮食敎载之故作是诗也【郑氏康成曰微臣谓士也古者卿大夫出行士为末介士之禄薄或困乏于资财则当赒赡之幽王之时国乱礼废恩薄大不念小尊不恤贱故本其事而刺之○苏氏辙曰黄鸟止于丘飞行饮食无不托焉而丘未尝有厌微臣附于公卿出使于外奈何曾不饮食敎载之哉】
　　辩说此诗未有刺大臣之意盖方道其心之所欲耳若如序者之言则褊狭之甚无复温柔敦厚之意
　　○瓠叶大夫刺幽王也上弃礼而不能行虽有牲牢饩不肯用也故思古之人不以微薄废礼焉【郑氏康成曰牛羊豕为牲繋养者曰牢熟曰腥曰饩生曰牵不肯用者自养厚而薄于宾客○孔氏颖逹曰在上位者弃其养宾之礼而不能行虽有牲牢饩之物而不肯用之以行礼故作诗者思古之人不以菹羞微薄废礼则当时贵者行之可知也今在上者尚弃礼不行卑贱者废之明矣举轻以见重是作者之深意也经四章皆上二句言菹羞之薄下二句言行礼之事是古之人不以微薄废礼也○李民樗曰君子有酒郑谓庶人之有贤行者也其农功毕乃为酒浆以合朋友此不必泥于庶人以为说但是古之君子不以微薄而废礼虽瓠叶首犹用以为礼今有牲牢饩之物而不肯用之以为礼非有他义也】
　　辩说序说非是
　　○渐渐之石下国刺幽王也戎狄叛之荆舒不至乃命将率东征役久病于外故作是诗也【郑氏康成曰荆谓楚也舒舒鸠舒鄝舒庸之属○孔氏颖逹曰下国诸侯之言此诗下国之人所作未必即诸侯之身作之幽王之役人自病而下国作诗刺之者王师出征亦使诸侯从已诸侯之人亦病故刺之也】辩说序得诗意但不知果爲何时耳
　　○苕之华大夫闵时也幽王之时西戎东夷交侵中国师旅竝起因之以饥馑君子闵周室之将亡伤已逢之故作是诗也【李氏樗曰大兵之后必有凶年而武王之兴则屡丰年者盖人和到天地之和应焉幽王之时师旅竝起曾无休息民既怨矣加之以师旅因之以饥馑亦其理然也】
　　○何草不黄下国刺幽王也四夷交侵中国背叛用兵不息视民如禽兽君子忧之故作是诗也
　　大雅
　　文王文王受命作周也【郑氏康成曰受命受天命而王天下制立周邦○孔氏颖逹曰文王虽未得九州以其称王故以天下言之文王受命毛无明说尚书武成篇曰我文考文王克成厥勲诞膺天命惟九年大统未集孔安国云言诸侯归之九年而卒故大业未就刘歆作三统暦考上世帝王以为文王受命九年而崩班固作汉书律厯志载其说于是贾逵马融王肃韦昭皇甫谧皆悉同之则毛意或当然矣文王九十七而终终时受命九年受命之元年年八十九其即诸侯之位已四十二年矣故帝王世纪云文王即位四十二年岁在鹑火文王于是更为受命之元年始称王矣乃引周书称文王受命九年惟暮之春在镐召太子发作文传九年犹召太子明其七年未崩故诸儒皆以为九年而崩其伏生司马迁以为文王受命七年而崩故尚书周传云文王受命一年断虞芮之讼二年伐邾三年伐密须四年伐犬夷五年伐耆六年伐崇七年而崩史记周本纪云西伯阴行善诸侯皆来决平虞芮既让诸侯闻之曰西伯盖受命之君也此是受命一年之事又曰明年伐犬夷明年伐密须明年败耆国明年伐邾明年伐崇侯虎而作丰邑明年西伯崩此虽伐犬夷与伐耆伐邾其年与书传不次要亦七年崩也郑不见古文尚书又周书遗失之文难可据信依书传史记为说故洛诰注云文王得赤雀武王俯取白鱼皆七年是郑以文王受命为七年之事元命苞云西伯既得丹书于是称王改正朔诛崇侯虎称王之文在诛崇之上是类谋云称王制命示王意干凿度云改正朔布王号于天下二文皆承伐崇作灵台之下伐崇在六年是六年称王为得其实故干凿度布王号之下注云受命后五年乃为改此是郑以为六年始王也六年称王七年则崩是称王甚晚礼记大传注云文王称王早矣者以殷纣尚存虽六年为晚而时未可称故为早也时未可称而必称之者我应云我称非早一人固下注云我称非为早欲以一人心固臣下是早称之意也然则伐崇之时未称王矣皇矣说伐崇之事而云是类是祃王制云天子将出征类乎上帝祃于所征之地然则类者祭天之名未称王而得祭天者文王于伐崇之后寻即称王于时天期已至崇又大敌虽未称王已行王事故类祃也文王虽称王改正统得行其统内六州而已】辩说受命受天命也作周造周室也【严氏粲曰受命作周者推本之词也作造也造周之王业犹康诰言肇造区夏也】文王之德上当天心下为天下所归往三分天下而有其二则已受命而作周矣武王继之遂有天下亦卒文王之功而已然汉儒惑于谶纬始有赤雀丹书之说又谓文王因此遂称王而改元殊不知所谓天之所以为天者理而已矣理之所在众人之心而已矣众人之心是非向背若出于一而无一毫私意杂于其间则是理之自然而天之所以为天者不外是矣今天下之心既以文王为归矣则天命将安往哉书所谓天视自我民视天听自我民听所谓天聪明自我民聪明天明畏自我民明威皆谓此尔岂必赤雀丹书而称王改元哉称王改元之说欧阳公苏氏游氏辩之已详去此而论则此序本亦得诗之大旨而于其曲折之意有所未尽已论于本篇矣【欧阳氏修曰周自上世以来积功累仁至于文王威德并着周国自此盛大至武王因之遂伐纣灭商而有天下然以盛德爲天所相而兴周者自文王始也其义如此而已故序但言受命作周不言受命称王也○苏氏轼曰武王伐商师渡孟津会于牧野其所以称君之命命于诸侯者盖犹曰文考而已至于武成既以柴望告天百工奔走受命于周而后称曰我文考文王克成厥勲由是观之则是武王不敢一日妄尊其先君而况于文王自王乎○游氏酢曰君臣之分犹天地尊卑纣在上而文王称王是二天子也服事商之道固如是耶书所谓九年大统未集者后世以虞芮质成为文王受命之始故也观武王于泰誓三篇称文王为文考至武成而柴望然后称文考为文王则可知矣】
　　○大明文王有明德故天复命武王也【孔氏颖逹曰毛以为从六章上五句长子维行以上说文王有德能受天命故云有命自天命此文王是文王有明德天命之事也笃生武王以下说武王有明德天复命之故云保佑命尔燮伐大商是武王有明德复受天命之事也但说文王之德则追本其母述武王之功则兼言其佐文王则天生贤配武王则帝所降临皆是欲崇其徳故辞所泛及】
　　辩说此诗言王季大任文王大姒武王皆有明德而天命之非必如序说也
　　○緜文王之兴本由大王也【范氏处义曰序言文王之兴本由大王故此诗铺叙去豳迁岐建国立社与待夷狄怀诸侯之事皆大王始之文王终之九章次第可考也非出周公之手他人岂能知周家创立之始若是其纤悉哉○彭氏执中曰周之得天自文王之得民始民心之归周自大王之得民始一诗之意大要主得民言也】
　　○棫朴文王能官人也【欧阳氏修曰诗人言棫朴茂盛采之以备薪槱喻文王养育贤才以充列位而王威仪济济然左右之臣趋而事之以见君臣之盛也二章三章以见王所官人入宗庙居军旅皆可用言文武之材各任其事也四章言官人之成效也卒章又言王当勉勉用人而但提其纲纪尔○李氏樗曰荀子曰文王以官人为能左传曰官人国之急也文王之世既有疏附奔奏之臣又有先后御侮之人文王之所以官使人才者有其道故也】
　　辩说序误
　　○旱麓受祖也周之先祖世修后稷公刘之业大王王季申以百福干禄焉【孔氏颖逹曰言文王受其祖之功业也祖谓大王王季以前也】
　　辩说序大误其曰百福干禄者尤不成文理【吕氏祖谦曰周之先祖以下皆讲师所附丽此篇师传以为文王之诗故有大王王季申以百福干禄之说于理虽无害然干禄百福之语则不辞矣】
　　○思齐文王所以圣也【郑氏康成曰言非但天性德有所由成○孔氏颖逹曰经首章言大任德行纯备故能生此文王是其所以圣也二章以下言文王德当神明施化家国下民变恶为善小大皆有所成是其圣之事也】
　　○皇矣美周也天监代殷莫若周周世世修德莫若文王【孔氏颖逹曰此实文王之诗而言美周者周虽至文王而德盛但其君积世行善不独文王以经有太伯王季之事故言周以广之也】
　　○灵台民始附也文王受命而民乐其有灵德以及鸟兽昆虫焉【郑氏康成曰天子有灵台者所以观祲象察气之妖祥也文王受命而作邑于丰立灵台○孔氏颖逹曰文王受天之所命而民乐有其神灵之德以及鸟兽昆虫焉作诗以歌其事也经说作台序言始附文王嗣为西伯三分天下有其二则为民所从事久矣而于作台之时始言民附者初受命已附至作台而齐心故繋之受命见附之所由也】
　　辩说文王作灵台之时民之归周也久矣非至此而始附也其曰有灵德者亦非命名之本意集说【吕氏祖谦曰案武成文王诞膺天命以抚方夏惟九年大统未集即此序所谓文王受命也以抚方夏即三分天下有其二之时也若以灵台之作在此九年之间虽非诗人大意所存然尚无害汉儒因此遂以为受命称王而以灵台为天子之制则悖理甚矣武王牧野誓师所告者不过司徒司马司空犹未备天子六卿之制岂有文王之时已僭天子之台哉】
　　○下武继文也武王有圣德复受天命能昭先人之功焉【范氏处义曰武王善继善述中庸固言之而诗有继文继伐二篇继文则兼言三后谓大王王季文王皆有文德而武王以武继之也继伐则专言文王谓文王有伐崇等功而武王卒其事也言文德则非文王所得而专言武功则非大王王季所得而与也】
　　辩说下字恐误说见本篇
　　○文王有声继伐也武王能广文王之声卒其伐功也【孔氏颖逹曰上四章言文王令闻之声成名之德作丰邑以追孝心同四方而正法度所为不止于伐崇也下四章言武王君天下服四方定镐京而成卜兆传善谋以安后世所为不止于伐纣维以继伐言之者以其所施之事皆继伐之功故言继伐以总之○黄氏櫄曰文王一怒而安天下之民武王亦一怒而安天下之民故曰继伐也下武言继文文王有声言继伐惟其能继文王之文德而后卒文王之伐功故曰能广文王之声卒其伐功也文王述大王王季之业已有其声矣武王从而大之此文王有声之所由作欤】
　　辩説郑谱之误说见本篇
　　○生民尊祖也后稷生于姜嫄文武之功起于后稷故推以配天焉【孔氏颖逹曰序言尊祖之意以后稷生于姜嫄而来其文王受命武王除乱以定天下之功其兆本起由于后稷及周公成王致太平制礼以王功起于后稷故推举之以配天谓配夏正郊天焉祭天而以祖配祭者天无形象推人道以事之当得人为之主礼记称万物本于天人本于祖俱为其本可以相配是故王者皆以祖配天是同祖于天故为尊也祖之定名父之父耳但祖者始也已所从始也自父之父以上皆得称焉此后稷之于成王乃十七世祖也言文武之功起于后稷者周语云后稷勤周十五世而兴是后稷勤行功业为周室开基也○严氏粲曰孝经云郊祀后稷以配天祭法云周人禘喾而郊稷祖文王而宗武王】
　　○行苇忠厚也周家忠厚仁及草木故能内睦九族外尊事黄耇养老乞言以成其福禄焉【郑氏康成曰九族自已上至高祖下至孙之亲也乞言从求善言可以为政者敦史受之○孔氏颖逹曰言周家积世能为忠诚笃厚之行其仁恩及于草木以草木之微尚加爱惜况在于人爱之必甚以此仁爱之深故能内则亲睦九族之亲外则尊事黄髪之耇以礼恭敬养此老人就乞善言所以爲政以成其周之王室之福禄焉此是成王之时则美成王之忠厚矣不言成王者欲见先世皆然非独成王故即立周家以广之九族是王近亲黄耇则及他姓故言内外以别之经八章仁及草木首章是也内睦九族二章尽四章是也尊事黄耇五章尽卒章上二句皆是也以成其福禄卒章下二句是也三王养老必就乞言故序因而及之于经无所当也首章言苇唯有草耳举草则木可知故序言以足句耳○文王世子云族食世降一等则天子所燕及者非独五服之内此唯言九族者言其亲亲以及远举九族以见同姓皆亲之内则云凡养老五帝宪三王又乞言皆有惇史言五帝直养其意体而法效之三王亦养而法效之又乞善言皆有惇史故知得善言则惇史受之礼有内外小史大史无惇史正以待接老人择史之惇厚者掌之惇非官名也○范氏处义曰此诗因行苇起兴自戚戚兄弟至序宾以不侮皆亲睦九族燕射之礼也自曾孙维主以介景福皆尊事黄耇乞言之礼也或疑一诗兼睦族养老二事窃意因行睦族燕射其闲与燕同姓之高年如诸父者成王于序宾之后为礼加厚遂酌大斗以乞言于事为甚顺无不可者或别行养老乞言之礼亦可歌此诗盖古人乐章皆可通用也】
　　辩说此诗章句本甚分明但以说者不知比兴之体音韵之节遂不复得全诗之本意而碎读之逐句自生意义不暇寻绎血脉照管前后但见勿践行苇便谓仁及草木但见戚戚兄弟便谓亲睦九族但见黄耇台背便谓养老但见以祈黄耇便谓乞言但见介尔景福便谓成其福禄随文生义无复伦理诸序之中此失尤甚览者详之【吕氏祖谦曰自周家忠厚以下论成周盛德至治则得之然非此诗之义也意者讲师见序有忠厚之语而附益之欤】
　　○既醉太平也醉酒饱德人有士君子之行焉【郑氏康成曰成王祭宗庙旅酬下徧羣臣至于无算爵故云醉焉乃见十伦之义志意充满是谓之饱德○孔氏颖逹曰谓四方宁静而无事此则事之大者故谓太平也成王之祭宗庙羣臣助之至于祭末莫不醉足于酒厌饱其德既荷德泽莫不自修人皆有士君子之行焉故作此诗以歌其事也君子者言其德可以君上位子下民虽天子亦称之易乾卦九三君子终日干干谓天子是也公卿以下有德者亦称之言人有德者谓人人皆有德以显太平之验经八章首章上二句是醉酒饱德也四章下二句言相摄以威仪五章言君子有孝行是有士君子之行此二事是太平之实故乃特言之但醉酒饱德本因祭蒙神福故作者因言祭而得福禄泽及后世之事非诗所主意故序者畧之○以经言祭事故从祭初至于祭末乃见十等伦理祭统云夫祭有十伦焉见事鬼神之道焉见君臣之义焉见父子之伦焉见贵贱之等焉见亲疎之杀焉见爵赏之施焉见夫妇之别焉见政事之均焉见长幼之序焉见上下之际焉此谓之十伦也】
　　辩说序之失如上篇盖亦为孟子断章所误尔【吕氏祖谦曰醉酒饱德以下皆讲师附益之辞】
　　○凫鹥守成也太平之君子能持盈守成神只祖考安乐之也【郑氏康成曰君子斥成王也言君子者太平之时则皆然非独成王也○孔氏颖逹曰经五章毛以为皆祭宗庙则是祖考耳而兼言神只者能事宗庙则亦能事天地因祖考而广言神只明其皆安乐之也郑以首章祭宗庙二章祭四方百物三章祭天地四章祭社稷山川卒章祭七祀皆以首章一句言正祭次句以下言燕尸宗庙燕尸以祭之明日其余皆同日也】辩说同上
　　○假乐嘉成王也【孔氏颖逹曰正诗例不言美以见为经之正因训假为嘉故转经以见义且承上篇为次以其能守成功故于此嘉美之也○范氏处义曰此诗继既醉凫鹥之后人有士君子之行神则神只祖考安乐为成王者可谓乐之至矣故诗人嘉之左氏中庸皆以为嘉乐盖可证也】
　　辩说假本嘉字然非为嘉成王也
　　○公刘召康公戒成王也成王将涖政戒以民事美公刘之厚于民而献是诗也【范氏处义曰周召辅成王可谓同心以安天下者也始周公遭变陈七月之诗言公刘之治豳及成王将涖政召公又述周公七月之意作是诗以献焉二诗皆民事也然七月止陈豳俗农桑之事足以致王业之艰难且其诗为遭变而作而成王犹未即政不当有雅故系之豳国风是诗所献乃公刘厚民迁都之事周之王业由是而兴而成王又将涖政矣故其诗列之大雅明周家以农事开国非政之小故也】
　　辩说召康公名奭成王即位年防周公摄政七年而归政焉于是成王始将涖政而召公为大保周公为大师以相之然此诗未有以见其为康公之作意其传授或有自来耳后篇召穆公凡伯仍叔放此
　　○泂酌召康公戒成王也言皇天亲有德飨有道也【孔氏颖逹曰尊者莫过上天犹以道德降灵亲飨是王不可以无德故戒王使修行之经三章皆上三句言薄物可以荐神是亲飨之也下三句言与民为父母是有道德也○李氏樗曰书云皇天无亲克敬惟亲天之所以亲于人君者惟其有德故也其曰亲有德飨有道其意一也所谓道德者观之斯民可见矣民之于君亲之如父母则是道德之盛也】
　　辩説序无大失然语意亦疎
　　○卷阿召康公戒成王也言求贤用吉士也【黄氏櫄曰成王涖政之初而召康公谨先入之戒者三曰厚民曰飨天而以求贤用吉士终焉盖曰爱民所以畏天而吁俊所以尊上帝三事而一理也推此三者虽尧舜之治不能加豪末于此矣召公既戒之以求贤用吉士而周公作立政之书亦曰勿以憸人其惟吉士二公之戒皆天下治乱之本然曰求贤曰用吉士初非有异也作序者因诗人有吉人吉士之辞而及之耳若求为异说则此诗既曰吉士又曰吉人亦有异义也岂其然乎】
　　辩说求贤用吉士本用诗文而言固为不切然亦未必分为两事后之说者既误认岂弟君子为贤人遂分贤人吉士为两等弥失之矣夫泂酌之岂弟君子方为成王而此诗遽为所求之贤人何哉
　　○民劳召穆公刺厉王也【范氏处义曰召穆公即召虎也康公十六世孙康公当成王时陈三诗以自献其言类皋陶赓歌不忘警戒宜裔孙穆公有乃祖风烈厉王之世虽不见信用屡陈规谏传记所载谓厉王防虐侈傲国人谤王穆公曰民不堪命王怒使人监谤穆公曰防民之口甚于防川王既不能听其后奔彘大子静匿穆公之家国人围之穆公乃以其子代之既脱大子遂与周公行政谓之共和晚事宣王立江汉之功穆公之贤其始终大畧如此观是诗所陈如绥四方先于惠中国如无纵诡随所以遏寇虐卒欲王之德如玉之无瑕玷自以为谏争莫大于此爱君忧国之言不以厉王之不能用而少解非贤者能之乎】
　　○板凡伯刺厉王也【范氏处义曰凡伯周同姓之世卿故至厉王时犹膺伯爵君有过则谏乃其分义所当然故其辞规切人主诋诮同列不为过也】
　　○荡召穆公伤周室大坏也厉王无道天下荡荡无纲纪文章故作是诗也【孔氏颖逹曰以厉王无人君之道行其恶政反乱先王之政致使天下荡荡然法度废灭无复有纲纪文章是周之王室大坏败也故穆公作是荡诗以伤之伤者刺外之有余哀也其恨深于刺也瞻卬召旻皆云刺幽王大坏此不言刺厉王而云伤周室者幽王承宣王之后父善子恶指刺其身此则厉王以前周道未缺一代大法至此坏之故言伤周室大坏此经八章皆是大坏之事○范氏处义曰是诗意其作于厉王监谤益严之时故所陈八章皆不敢斥厉王首章则假上帝之荡荡以为言后七章则皆假文王之叹商以寓意明乎此则所谓天下荡荡无纲纪文章乃序诗者发明言外之意也】
　　辩说苏氏曰荡之名篇以首句有荡荡上帝耳序说云云非诗之本意也
　　○抑卫武公刺厉王亦以自警也
　　辩说此诗之序有得有失盖其本例以为非美非刺则诗无所为而作又见此诗之次适出于宣王之前故直以为刺厉王之诗又以国语有左史之言故又以为亦以自警以诗考之则其曰刺厉王者失之而曰自警者得之也夫曰刺厉王之所以为失者史记衞武公即位于宣王之三十六年不与厉王同时一也诗以小子目其君而尔汝之无人臣之礼与其所谓敬威仪愼出话者自相背戾二也厉王无道贪虐为甚诗不以此箴其膏肓而徒以威仪词令为谆切之戒缓急失宜三也诗词倨慢虽仁厚之君有所不能容者厉王之防何以堪之四也或以史记之年不合而以为追刺者则诗所谓听用我谋庶无大悔非所以望于既往之人五也曰自警之所以为得者国语左史之言一也诗曰谨尔侯度二也又曰曰丧厥国三也又曰亦聿既耄四也诗意所指与淇奥所美宾筵所悔相表里五也二说之得失其佐验明白如此必去其失而取其得然后此诗之义明今序者乃欲合而一之则其失者固已失之而其得者亦未足为全得也然此犹自其诗之外而言之也若但即其诗之本文而各以其一说反复读之则其训义之显晦疎密意味之厚薄浅深可以不待考证而判然于胷中矣此又读诗之简要直诀学者不可以不知也
　　○桑柔芮伯刺厉王也【孔氏颖逹曰书序云巢伯来朝芮伯作旅巢命武王时也顾命同召六卿芮伯在焉成王时也桓九年王使虢仲芮伯伐曲沃桓王时也此又厉王之时世在王朝常为卿士是畿内诸侯为王卿士也文元年左传引此云周芮良夫之诗曰大风有隧且周书有芮良夫之篇知字良夫也】
　　辩说序与春秋传合
　　○云汉仍叔美宣王也宣王承厉王之烈内有拨乱之志遇烖而惧侧身修行欲销去之天下喜于王化复行百姓见忧故作是诗也【范氏处义曰宣王兴起他虽未及施为首以百姓为忧可谓知本矣故天下已深喜之谓其能复行王化也春秋之时宋大水鲁侯吊焉曰孤实不敬天降之灾又以为君忧拜命之辱既而闻之曰公子御说之辞也臧孙逹曰是宜为君有恤民之心夫列国之公子出其言善君子谓其可以为君然则宣王因旱而忧百姓王化复行何疑之有】辩说此序有理
　　○崧高尹吉甫美宣王也天下复平能建国亲诸侯襃赏申伯焉【孔氏颖逹曰易比卦象曰先王建万国亲诸侯封立谓之建赏劳谓之亲建谓立其国亲谓亲其身也襃赏者赐赉之名也○黄氏櫄曰建国封侯襃德赏功帝王之常典何诗人以是为宣王美也自文武成康之纪纲文章荡坏于厉王之手蓼萧湛露彤弓废熄而不用封建襃赏之政不行久矣宣王中兴举而用之葢申伯有德宣王建之美申伯亦所以美宣王也】辩说此尹吉甫送申伯之诗因可以见宣王中兴之业耳非专为美宣王而作也下三篇放此
　　○烝民尹吉甫美宣王也任贤使能周室中兴焉【孔氏颖逹曰大宰八统三曰进贤四曰使能注云贤有善行者也能多才艺者也襃赏申伯指斥其人此不言任用山甫者见王所任使非独一人而已故言贤能以广之韩奕之序不言锡命韩侯义亦然○范氏处义曰内外之臣非见知于人主则功何由而成名何由而遂此所以美宣王欤】辩说同上
　　○韩奕尹吉甫美宣王也能锡命诸侯【郑氏康成曰梁山于韩国之山最高大为国之鎭所望祀焉故美大其貌奕奕然谓之韩奕也韩姬姓之国也后为晋所灭故大夫韩氏以为邑名焉幽王九年王室始骚郑桓公问于史伯曰周衰其孰兴乎对曰武实昭文之功文之祚尽武其嗣乎武王之子应韩不在其晋乎○孔氏颖逹曰美其能锡命诸侯谓赏赐讳侯命为侯伯也不言韩侯者见宣王之所锡命非独一国而已故变言诸侯以广之锡谓予之以物二章是也命谓授之以政首章是也】
　　辩说同上其曰尹吉甫者未有据下二篇同其曰能锡命诸侯则尤浅陋无理矣既为天子锡命诸侯自其常事春秋战国之时犹有能行之者亦何足为美哉
　　○江汉尹吉甫美宣王也能兴衰拨乱命召公平淮夷【孔氏颖逹曰于时淮夷不服是衰乱之事而命将平定是兴拨之事也此实平定淮夷耳而言兴衰拨乱者见宣王之所兴拨非独淮夷而已故言兴拨以广之○召公伐淮夷当在淮水之南鲁僖所伐淮夷应在淮水之北当淮之南北皆有夷也】
　　辩说吉甫见上他说得之
　　○常武召穆公美宣王也有常德以立武事因以为戒然【孔氏颖逹曰经六章三章上五句以上言命遣将帅修戒兵戎无所防掠民得就业此事可常以为法是有常德也三句以下言征伐徐国使之来庭克翦放命服王威武此事武功成立是立武事也其因以为戒则如笺之所言就常德之中戒使常行之也宣王末年德衰此云有常德者是谓常时所行之德可以为常非言宣王终始有常故因以为戒戒王使之有常也】
　　辩说召穆公见上所解名篇之意未知其果然否然于理亦通【朱子曰诗中无常武二字特名其篇盖有二义有常德以立武则可以武为常则不可此所以有美而有戒也○段氏昌武曰诗中摘字名篇则名未必有意特立篇名则名必有意】
　　○瞻卬凡伯刺幽王大坏也【郑氏康成曰凡伯天子大夫也春秋鲁隐公七年冬天王使凡伯来聘○孔氏颖逹曰凡国伯爵礼侯伯之入王朝则为卿故板笺以凡伯为卿士此言大夫者大夫卿之总称也所引春秋者隐七年经也引之者证天子之臣有凡伯也凡伯世称之不谓与此必为一人矣○曹氏粹中曰凡伯作板诗在厉王末至幽王大坏之时七十余年矣决非一人犹家父也】
　　辩说凡伯见上
　　○召旻凡伯刺幽王大坏也旻闵也闵天下无如召公之臣也【范氏处义曰谓天曰旻固取其有闵下之意说者皆疑诗序言闵天下无如召公之臣以为衍辞然是诗卒章实曰昔先王受命有如召公又曰于乎哀哉维今之人不尚有旧则闵天下无如召公之臣正诗意也命以召旻恐亦以此彼小雅有小旻乃为大雅而设耳】
　　辩说凡伯见上旻闵以下不成文理
　　周颂
　　清庙祀文王也周公既成洛邑朝诸侯率以祀文王焉【孔氏颖逹曰周公摄王之政营邑于洛既成洛邑于是大朝诸侯既受其朝又率之而至于清庙以祀文王焉诗人歌咏其事而作此诗后乃用之于乐以为常歌也顾命诸侯见王之礼召公率西方诸侯毕公率东方诸侯则率诸侯者皆二伯为之此言率者谓周公使二伯率之以从祀也文王之庙虽四时常祀而礼特异于常诸侯皆在祭事最盛故序备言其事此经所陈皆是祀文王之事其言成洛邑朝诸侯自明祀之时节于经无所当也】
　　○维天之命太平告文王也【欧阳氏修曰序言以太平告文王者谓成王继绍文武之业于时天下治安乃归其美于祖考作为歌颂因其祭祀而歌之其于祭文王也乃述文王有盛德以受天命之事尔盖颂作于成王之时而已其年数早晚不可知也】
　　辩说诗中未见告太平之意
　　○维清奏象舞也【孔氏颖逹曰经言文王序称象舞则此乐象文王之事牧誓曰今日之事不愆于六伐七伐乃止齐焉注云一击一刺曰一伐是用兵之时有刺有伐此乐象于用兵时刺伐之事而为之舞故谓之象舞也周公之时已象伐纣之功作大武之乐不言复象文王之伐制为别乐故知象舞武王制焉○文王七年五伐即尚书传所云二年伐邘三年伐宻须四年伐犬夷五年伐耆六年伐崇是也○何氏楷曰蔡邕独断云奏象武之所歌也案乐有歌有舞歌以为声舞以为容声容备谓之奏容所以象也故谓之象】
　　辩说诗中未见奏象舞之意
　　○烈文成王即政诸侯助祭也【孔氏颖逹曰周公居摄七年致政成王成王乃以明年岁首即此为君之政于是用朝享之礼祭于祖考诸侯助王之祭既祭因而戒之经之所陈皆戒辞也○朝享之礼以告事而已不得用时祭之礼而周礼四时之闲祀有追享朝享追享者追祭迁庙之主以事有所祷请非即政所当用朝享者朝庙受政而因祭先祖以月朔为之即春秋文六年闰月不告朔犹朝于庙祭法天子亲庙与太祖皆月祭之是其事也人君即政必以月正元日此日于法自当行朝享之礼也】
　　辩说诗中未见即政之意
　　○天作祀先王先公也【郑氏康成曰先王谓大王已下先公诸盩至不窋○孔氏颖逹曰诸盩至不窋于时竝为毁庙惟祫乃及之此言祀者乃是时祭其祭不及此等先公而笺言之者因以先公之言广解先公之义不谓时祭皆及也○欧阳氏修曰天作高山大王荒之谓天有此高山大王依以为国尔荒奄也谓奄有之尔郑谓高山为岐山者是也彼作矣文王康之者作起也彼大王也大王起于此而文王安之彼徂矣岐有夷之行者徂往也谓大王自豳迁岐夷其险阻而行言艰难也故戒子孙保之也】
　　○昊天有成命郊祀天地也【孔氏颖逹曰祭之于南郊祭之于北郊虽南北有异祭俱在郊故总言郊祀也案礼祭祀天地非止一事此言郊祀天地不言所祀之神但祭之于郊而天地相对唯有此二神耳何者春官大司乐职曰冬日至于地上之圜丘奏乐六变则天神皆降夏日至于泽中之方丘奏乐八变则地只皆出注云天神则主北极地只则主昆仑彼以二至之日祭之于丘不在于郊此言郊祀必非彼也大司乐又曰舞云门以祀天神舞咸池以祭地只注云天神谓言五帝王者又各以夏正月祀其所受命之帝于南郊地只所祭于北郊谓神州之神也地官牧人云阳祀用骍牲毛之阴祀用黝牲毛之注云阳祀祭天于南郊阴祀祭地于北郊此二祀文恒相对此郊祀天地俱言在郊而天地相对故知是所感之帝神州之神也其祀天南郊郑云夏之正月其祭神州之月则无文此序同言郊祀盖与郊天同亦夏正月也○范氏处义曰先儒以成王不敢康噫嘻成王为成王诵是以此诗与噫嘻为成王以后之诗也以不显成康为成王康王是以执竞为康王以后之诗也义亦可通然周颂诸诗作于成王之时有序为可据而国语又以时迈思文二诗为周文公之颂则成王即政之后周公制礼作乐庶事大备不应无郊祀天地祈谷上帝与祀武王之诗也】
　　辩说此诗详考经文而以国语证之其为康王以后祀成王之诗无疑而毛郑旧说定以颂为成王之时周公所作故凡颂中有成王及成康字者例皆曲爲之说以附己意其迂滞僻涩不成文理甚不难见而古今诸儒无有觉其谬者独欧阳公着时世论以斥之其辩明矣然读者狃于旧闻亦未遽肻深信也【欧阳氏修曰昊天有成命曰二后受之成王不敢康所谓二后者文武也则成王者成王也当为康王以后之诗而毛郑以颂皆是成王之作遂以成王为成此王功执竞曰不显成康自彼成康所谓成康者成王康王也犹文王武王谓之文武耳然则执竞当是昭王以后之诗而毛以为成大功而安之郑以为成安祖考之道皆以为武王也噫嘻曰噫嘻成王者亦成王也而毛郑皆以为武王由其以颂皆为成王时作耳以为成王康王岂不简且直而于诗文理易通如毛郑之说岂不迂而曲文理亦不完而难通学者何苦从其迂曲而难通者哉】小序又以此诗篇首有昊天二字遂定以为郊祀天地之诗诸儒往往亦袭其误殊不知其首言天命者止于一句次言文武受之者亦止一句至于成王以下然后详说不敢康宁缉熙安静之意乃至五句而后已则其不为祀天地而为祀成王无可疑者又况古昔圣王制为祭祀之礼必以象类故祀天于南祭地于北而其坛壝乐舞器币之属亦各不同若曰合祭天地于圜丘则古者未尝有此渎乱厖杂之礼若曰一诗而两用如所谓冬荐鱼春献鲔者则此诗专言天而不及地若于泽中方丘奏之则于义何所取乎序说之云反覆推之皆有不通其谬无可疑者故今特上据国语防采欧阳以定其说庶几有以不失此诗之本指耳或曰国语所谓始于德让中于信寛终于固龢【音和】故曰成者其语成字不为王诵之諡而韦昭之注大略亦如毛郑之说矣此又何邪曰叔向盖言成王之所以为成以是三者正犹子思所谓文王之所以为文班固所谓尊号曰昭不亦宜乎者耳韦昭何以知其必谓文武以是成其王道而不为王诵之諡乎盖其为说本出毛郑而不悟其非者今欲一涤千古之谬而不免于以误而证误则亦将何时而已邪或者又曰苏氏最为不信小序而于此诗无异词且又以为周公制作所定后王不容复有改易成王非创业之主不应得以基命称之此又何邪曰苏氏之不信小序固未尝见其不可信之实也愚于汉广之篇已尝论之不足援以为据也夫周公制作亦及其当时之事而止耳若乃后王之庙所奏之乐自当随时附益若商之鸟作于武丁孙子之世汉之庙乐亦随时而更定焉【杜氏佑曰汉高庙奏武德文始五行之舞孝文庙奏昭德文始四时五行之舞孝武庙奏盛德文始四时五行之舞孝景采武德舞以为昭德以尊太宗庙至孝宣采昭德舞为盛德以尊世宗庙诸宗庙皆常奏文始四时五行舞云】岂有周之后王乃独不得裦显其先王之功德而必以改周公为嫌邪基者非必造之于始亦承之于下之谓也如曰邦家之基岂必谓大王王季之臣乎以是为说亦不得而通矣况其所以为此实未能忘北郊集议之余忿今固不得而取也
　　○我将祀文王于明堂也【孔氏颖逹曰祭法云祖文王而宗武王注云祭五帝之神于明堂曰祖宗则明堂之祀武王亦配之矣此唯言祀文王者诗人虽同祀明堂而作其辞主说文王故序逹其意唯言文王耳郊天之祭祭天而以后稷配也昊天有成命指说天之命周辞不及后稷思文唯言后稷有德不述天功皆作者之心有异序亦顺经为辞此之类也】
　　○时迈廵守告祭柴望也【郑氏康成曰巡守告祭者天子巡行邦国至于方岳之下而封禅也书曰岁二月东巡守至于岱宗柴望秩于山川徧于羣神远行也○孔氏颖逹曰王者代天理民今既为天远行所至不可不告五岳地之贵神今既来至其防亦不可无礼是故燔柴以告天望祭山川告祭则四岳皆然其封禅者唯岱宗而已聚土曰封除地曰墠变墠言禅神之也廵守不必封禅封禅必待太平则武王之时未封禅矣而笺云封禅者广解巡守所为之事也史记封禅书云齐桓公欲封禅管仲曰古者封防山禅梁甫者七十二家而夷吾所记者十有二焉于周唯言成王封泰山禅社首是武必不封禅其巡守则武王为之矣】
　　○执竞祀武王也【孔氏颖逹曰执竞诗者祀武王之乐歌也谓周公成王之时既致太平祀于武王之庙诗人以今得太平由武王所致故因其祀述其功而为此歌焉经之所陈皆述武王生时之功也】
　　辩说此诗并及成康则序说误矣其说已具于昊天有成命之篇苏氏以周之奄有四方不自成康之时因从小序之说此亦以辞害意之失皇矣之诗于王季章中盖已有此句矣又岂可以其大蚤而别为之说邪诗人之言或先或后要不失为周有天下之意耳
　　附录【胡氏绍曾曰周家宗武王武有世室则有专祭若并祭成康岂百世不迁之庙凡有功德者皆祔其主以配之之说与范鎭又曰祀武王而述成康见子孙之善继也今观文势叙成康特详岂昭王以后合祭成康如岁烝文武与总无确据且先儒之说至共王时武有世室如刘歆则孝王立武世室朱子从刘说是昭王以下歴穆共懿孝四王始宗武矣恐未必然此注以为祭三王当再详者也】
　　○思文后稷配天也【李氏樗曰国语云周文公之为颂曰思文后稷克配彼天则是此诗亦周公作与时迈之诗同也然颂之所作非是思文与时迈乃是周公所作而其余诗乃他人所作也盖以国语所称者惟此二诗知其周公所作其余不可得而知之也古之祭者必以其祖配之公羊宣公三年曰郊则曷为必祭稷王者必以其祖配自内出者无匹不行自外至者无主不止则后稷所以配天盖所以尊祖也○范氏处义曰此后稷配天之乐章国语第言时迈思文二诗为周公之作若以孔子之言参之郊祀后稷以配天宗祀文王于明堂以配上帝皆出于周公则昊天有成命我将思文皆一时之事周公既作思文则二诗作于周公何疑之有○王氏应麟曰欧阳公诗论古今诸儒谓来牟为麦者更无他书所见直用二颂毛郑之说而二家所据乃臆度愚案刘向封事引饴我厘麰麦也始自天降文选注引韩诗贻我嘉薛君曰大麦也毛郑之说未可以为非○毛传牟麦也郑笺赤乌以牟麦俱来广雅始以为来小麦牟大麦以刘向说参考当从古注】
　　○臣工诸侯助祭遣于庙也【吕氏祖谦曰谯郡张氏曰先王深知礼义之本原起于稼穑之际故其于农事常首先天下之政诸侯助成王祭其归而戒之以农事者由此故也先王廵四岳较诸侯之善恶其庆始于土地辟田野治其罚始于土地荒芜田野不治夫惟戒诸侯之事莫急于新畬之勤制诸侯之赏罚莫先于田野土地之政则夫先王之意槩可见矣】辩说序误
　　○噫嘻春夏祈谷于上帝也【范氏处义曰月令孟春祈谷于上帝仲夏大雩帝以祈谷实此诗春夏皆歌之也说者谓龙见而雩当在孟夏疑月令错置于仲夏非也左传称啓蛰而郊龙见而雩谓龙见之后乃可雩耳龙见于孟夏雩于仲夏于理可通不必疑也】辩说序误
　　○振鹭二王之后来助祭也
　　○丰年秋冬报也【范氏处义曰说者谓噫嘻祈于春夏丰年报于秋冬是一体之诗祈曰上帝而报不言上帝省文耳窃尝攷之祀典上帝则有祈而无报尊之而不敢渎也社稷则有祈而有报矣丰年之诗或以为秋尝冬烝则用于宗庙或以为季秋大飨则用于明堂或以为秋祭四方冬祭八蜡则用于羣祀既无所攷证必居一于此矣唯序不言上帝未敢必以为省文要之为报祭之乐章也】
　　辩说序误【朱氏公迁曰集传初本作谷始登而荐于宗庙之乐歌改本作报赛田事之乐歌用小序之说也不知何以又有序误二字可疑】
　　○有瞽始作乐而合乎祖也【范氏处义曰成王至是治定功成制礼作乐以为皆祖之德也故于乐之始作歌是诗合乎祖而告之合者祫也夫礼有郊有禘有祫有时天子兼用之诸侯有祫无禘有时无郊周之禘大祖则见于雝故有瞽之合乎祖为祫明矣郑氏谓禘大于时小于祫王肃马融谓祫小于禘以颂攷之有瞽止言祖而雝言大祖则禘大于祫可知也】
　　○潜季冬荐鱼春献鲔也【孔氏颖逹曰白虎通云王者不亲取鱼以荐庙故亲行非此则不可故隐五年公矢鱼于棠春秋讥之是也鲁语里革云古者大寒降土蛰发水虞于是乎讲罛罶取名鱼而尝之庙言大寒降与此季冬同其言土蛰发则孟春也】
　　○雝禘大祖也【郑氏康成曰禘大祭也大于四时而小于祫大祖谓文王○孔氏颖逹曰谓周公成王太平之时禘祭大祖之庙诗人以今之太平由此大祖故因其祭述其事而为此歌焉经言祭祀文王诸侯来助神明安爱孝子予之多福皆是禘文王之事也毛于禘祫其言不明唯閟宫传曰诸侯夏禘则不礿秋祫则不尝然则天子亦有禘祫禘祫者皆殷祭盖亦如郑三年一祫五年一禘也○禘大祭释天文嫌祭之最大故又辩之云大于四时而小于祫礼记祭法禘喾而郊稷禘谓祭天圆丘也大传曰王者禘其祖之所自出禘谓祭感生之帝于南郊也然则圆丘与郊亦为禘祭知释天所云非祭天者以尔雅之文即云绎又祭绎是宗庙之祭故知禘亦宗庙之禘也但宗庙尚为大祭则郊丘大祭可知故郑志云禘大祭天人共之是也若然禘既大祭宜大不是过而得小于祫者以四时之外特为此祭大于四时故云大祭但此大祭五年再为一则合聚祭之一则各就其庙故以合祭为祫就庙为禘禘尚大祭祫大可知是举轻以明重故郑每云五年再殷祭殷大也谓祫禘二者俱为大祭也礼宜小者稠大者稀而礼纬言三年一祫五年一禘反禘稀而祫数者圣人因事见法以天道三年一闰五年再闰故制礼象之三年一祫五年一禘每于五年之内为此二礼据其年端数之故言三年五年耳其实禘祫自相距各五年非祫多而禘少也知禘小于祫者春秋文二年大事于大庙公羊传曰大事者何祫也毁庙之主陈于大祖未毁庙之主皆升合食于大祖是合祭羣庙之主谓之大事昭十五年有事于武宫左传曰禘于武公是禘祭一庙谓之有事也祫言大事禘言有事是祫大于禘也】
　　辩说祭法周人禘喾又曰天子七庙三昭三穆及大祖之庙而七周之大祖即后稷也禘喾于后稷之庙而以后稷配之所谓禘其祖之所自出以其祖配之者也祭法又曰周祖文王而春秋家说三年丧毕致新死者之主于庙亦谓之吉禘是祖一号而二庙禘一名而二祭也今此序云禘大祖则宜为禘喾于后稷之庙矣而其诗之词无及于喾稷者若以为吉禘于文王则与序已不协而诗文亦无此意恐序之误也此诗但为武王祭文王而彻俎之诗而后通用于他庙耳【范氏处义曰周以后稷为大祖祭法曰周人禘喾此曰禘大祖何也曰禘其祖之所自出则喾也以其祖配之则后稷也天子七庙三昭三穆与大祖之庙而七禘行于宗庙喾既无庙故举其配而言之○刘氏瑾曰二庙大祖后稷及祖文王二祭禘其祖之所自出及吉禘也】
　　○载见诸侯始见乎武王庙也【孔氏颖逹曰烈文成王即政诸侯助祭笺以为朝享之祭则是周之正月朔日也此诗言既朝成王乃后助祭则与烈文异时也要言始见君王不宜过后淹久盖以夏之正月来朝即助春祀之祭也○范氏处义曰始见于武王庙与率以祀文王同时之事其义一也烈文言成王即政诸侯助祭则助祭乐章也清庙则文王庙之乐章载见则武王庙之乐章】
　　辩说序以载训始故云始见恐未必然也
　　○有客微子来见祖庙也【孔氏颖逹曰言见于祖庙必是助祭序不言所祭之名不指所在之庙无得而知之也○何氏楷曰白虎通云诗有客有客亦白其马谓微子朝周也案朝周实为助祭振鹭之言西雝有瞽之言先祖皆助祭事也或谓微子始封必受命于周之祖庙于是朝周谬矣】
　　○武奏大武也【孔氏颖逹曰武诗者奏大武之乐歌直言其奏不言其所奏之庙作者虽因奏作歌其意不在于庙故不言庙此与有瞽及酌或是一时之事但作者之意各有主耳○朱氏公迁曰天作颂大王而下及文王武颂武王而上及文王盖大王之功非文王无以底于成武王之功非文王无以肇其始此可见文王功德为最盛也】
　　○闵予小子嗣王朝于庙也【孔氏颖逹曰此朝庙早晚毛无其说毛无避居之事王肃以此篇为周公致政成王嗣位始朝于庙之乐歌毛意或当然也此及小毖四篇俱言嗣王文势相类则毛意俱为摄政之后成王嗣位之初有此事诗人当即歌之也郑以为成王除武王之丧将始即政则是成王十三周公未居摄于是之时成王朝庙自言敬愼思继先绪访落与羣臣共谋敬之则羣臣进戒文相应和事在一时则俱是未摄之前后至太平之时诗人追述其事为此歌也】
　　○访落嗣王谋于庙也【郑氏康成曰谋者谋政事也○苏氏辙曰闵予小子成王朝庙言将继其祖考之诗也访落谋所以继之之诗也】
　　○敬之羣臣进戒嗣王也【黄氏櫄曰成王既作谋政之诗以发羣臣之志故羣臣亦进其敬之之戒以荅成王之休自维予小子以下又成王荅羣臣之辞也】
　　○小毖嗣王求助也【李氏樗曰成王惩戒往日之事自此欲戒愼几微之事亦欲羣臣助己而以知祸乱之机也○范氏处义曰闵予小子以下四篇序皆称嗣王眞一体之诗盖既朝于庙则谋于庙既谋之则臣乃进戒既戒之则君乃求助其次序如此】
　　辩说此四篇一时之诗序但各以其意为说不能究其本末也
　　○载芟春籍田而祈社稷也【范氏处义曰月令天子躬耕帝籍在孟春择元日命民社在仲春此诗之序言籍田而祈社稷皆歌此诗如春夏祈谷同歌噫嘻之类欤或曰王为羣姓立社曰泰社自为立社曰王社意以为仲春命民社乃泰社也王社之社或行于籍田之时未可知也】
　　○良耜秋报社稷也【范氏处义曰凡秋祀皆报也故秋祀社稷所以报丰年之赐也】辩说两篇未见其有祈报之异
　　○丝衣绎宾尸也高子曰灵星之尸也【孔氏颖逹曰丝衣诗者绎宾尸之乐歌也子夏作序惟此一句而已后世有髙子者别论他事云灵星之尸言祭灵星之时以人为尸后人以灵星尚有尸宗庙之祭有尸必矣故引髙子之言以证宾尸之事髙子者不知何人公孙丑称髙子之言以问孟子则髙子与孟子同时赵岐以为齐人是也灵星者不知何星汉书郊祀志云髙祖诏御史令其天下立灵星祠张晏曰龙星左角曰天田则农祥也晨见而祭之史传之说灵星惟有此耳】
　　辩说序误髙子尤误
　　○酌告成大武也言能酌先祖之道以养天下也【郑氏康成曰周公居摄六年制礼作乐归政成王乃后祭于庙而奏之其始成告之而已○孔氏颖逹曰言酌先祖之道者周之先祖后稷以来先世多有美道武王酌取用之除残去防育养天下故诗人序其名篇之意于经无所当也○洛诰云肇称殷礼祀于新邑明待成王即政乃行周礼礼既如此乐亦宜然故知大武之乐归政成王始祭庙奏周公初成之日告之而已】
　　辩说诗中无酌字未见酌先祖之道以养天下之意
　　○桓讲武类祃也桓武志也【陆氏德明曰桓武志也本或以此句为注○孔氏颖逹曰桓者威武之志言讲武之时军师皆武故取桓字名篇也此经虽有桓字止言王身之武名篇曰桓则谓军众尽武○谓之类者尚书欧阳说以事类祭之天位在南方就南郊祭之春官肆师云类造上帝注云造犹即也为兆以类礼即祭上帝也言为兆以祭上帝则是随兵所向就而祭之不必祭于南郊但所祭者是南郊所祭之天耳肆师云凡四时之大田猎祭表貉则为位注云貉师祭也于立表处为师祭祭造军法者其神盖蚩尤或曰黄帝又甸祝掌四时之田表貉之祝号则祃祭造兵为军法者为表以祭之祃周礼作貉貉又或为貊字古今之异也】
　　○赉大封于庙也赉予【音与】也言所以锡予善人也【范氏处义曰列爵惟五分土惟三见于武成将帅之士使为诸侯见于乐记则大封于庙之实也然以颂声未作故其诗阙焉至成王制作遂歌其事于武王之庙序诗者发明诗人以赉名篇之意谓赉所以锡予善人乃于论语周有大赉善人是富言合】
　　○般廵守而祀四岳河海也【孔氏颖逹曰岳实有五而称四者天子廵守远适四方至于其方之岳有此祭礼于中岳无事故序不言焉四渎者五岳之匹河是四渎之一汉书沟洫志曰中国川原以百数莫着于四渎而河为宗巡守四渎皆祭言河可以兼之经无海而序言海者海是众川所归祭之可知○曹氏粹中曰言四岳而不及嵩髙嵩髙在王畿之内故也】辩说此二篇说见本篇
　　鲁颂
　　駉颂僖公也僖公能遵伯禽之法俭以足用寛以爱民务农重谷牧于坰野鲁人尊之于是季孙行父请命于周而史克作是颂【郑氏康成曰季孙行父季文子也史克鲁史也○孔氏颖逹曰俭者约以养身为费寡少故能畜聚货财以足诸用寛者缓于驭物政不苛猛故能明愼刑罚以爱下民此虽僖公本性亦遵伯禽为然也务农谓止舍劳役尽力耕耘重谷谓爱惜禾黍不妄损费由其务农故牧于坰远之野使避民居与良田即四章上二句是也其下六句是言诸马肥健僖公思使之然终说牧马之事也僖公之爱民务农遵伯禽之法非独牧马而已以马畜之贱尚思使之善则其于人事无所不思明矣○文十八年左传称季文子使大史克对宣公知史克鲁史也】辩说此序事实皆无可考诗中亦未见务农重谷之意序说凿矣
　　○有駜颂僖公君臣之有道也【郑氏康成曰有道者以礼义相与之谓也○孔氏颖逹曰蹈履有法谓之礼行允事宜谓之义君能致其禄食与之燕饮是君以礼义与臣也臣能夙夜在公尽其忠敬是臣以礼义与君也○范氏处义曰序言君臣之有道诗止喻人臣不及其君何也曰为君之道在用人接下而已臣有才如有駜有仪如振鹭亦足为有道之臣君能用人而有駜之臣得以尽力君能接下而振鹭之臣相与燕乐岂不为君之有道乎】
　　辩说此但燕饮之诗未见君臣有道之意
　　○泮水颂僖公能修泮宫也【苏氏辙曰此诗言既作泮宫遣将出兵以克淮夷閟宫言公子奚斯作新庙今考于春秋其事皆不载世有以是疑二诗之妄者予尝辩之泮宫鲁之学也閟宫鲁之庙也自鲁先君而有之矣僖公因其旧而修之是以不见于春秋至于淮夷之功予亦疑焉然此诗有之式固尔犹淮夷卒获有所未获而欲终之则其所获尚少也自僖公至于孔子八世事之小者容有失之其大者未有不录也今此诗之言甚美而大则君臣之辞欤】辩说此亦燕饮落成之诗不为颂其能修也
　　○閟宫颂僖公能复周公之宇也【郑氏康成曰宇居也○孔氏颖逹曰颂美僖公能复周公之宇谓复周公之时土地居处也明堂位曰成王以周公为有勲劳于天下是以封周公于曲阜地方七百里革车千乗是周公之时土境特大异于其余诸侯也伯禽之后君德渐衰邻国侵削境界狭小至今僖公有德更能复之故作诗以颂之也复周公之宇虽辞出于经而经之所言止为常许此则总序篇义与经小殊其言复周公之宇主以境界为辞但僖公所行善事皆是复故非独土地而已○郝氏敬曰序云复周公之宇者诗之志也诗远引后稷开周大王迁岐成王建鲁下及僖公伐楚复常许奄有海邦淮夷蛮貊志在土宇也故取诗辞居常与许复周公之宇为目】
　　辩说此诗言庄公之子又言新庙奕奕则为僖公修庙之诗明矣但诗所谓复周公之宇者祝其能复周公之土宇耳非谓其能修周公之屋宇也序文首句之谬如此而苏氏信之何哉【严氏粲曰閟宫止为僖公能修寝庙张大其事而为颂祷之辞犹斯干之意耳序摘诗中复周公之宇一语以题之非事实也】附录【毛氏苌曰閟闭也先妣姜嫄之庙在周常闭而无事孟仲子曰是禖宫也○新庙闵公庙也○郑氏康成曰閟神也姜嫄神所依故庙曰神宫○修旧曰新新者姜嫄庙也○孔氏颖逹曰毛以为将美僖公上述远祖欲说姜嫄又先言其庙○知姜嫄之庙在周则谓鲁无其庙以周立是非常故鲁不得有也姜嫄祈郊禖而生后稷故名姜嫄之庙为禖宫○僖公继闵公为君故以新庙为闵公庙王肃云僖公以庶兄后闵公为之立庙○郑以诗人之作覩事兴辞若鲁无姜嫄之庙不当先述閟宫又卒章云新庙奕奕则所新之庙新此閟宫首尾相承于理为顺奚斯作之自然在鲁不宜独在周也释诂云毖神閟与毖字异音同故閟为神也○闵公后死礼当迁入祖庙止可改涂易檐不应别更作之而此诗首言閟宫卒言新庙明是修彼閟宫使之新故易传以为所新者姜嫄之庙也○严氏粲曰新庙或以为闵公庙或以为姜嫄庙皆不可知或以为新作之或以为修旧而新之然春秋不书则知其非大工役修旧之说得之○朱氏公迁曰此或谓姜嫄庙或谓闵公庙又或以谓僖公庙但曰姜嫄庙则不当及大王以下曰闵公庙则不当及周公皇祖以上曰僖公庙则诗正为公祝颂之僖固未薨也朱子初说以为鲁之羣庙似矣而周公皇祖以上又有帝与稷则又可疑故但以谓僖公所修之庙也然因祭羣公而推本所自来则谓之羣庙然矣】
　　商颂
　　那祀成汤也微子至于戴公其闲礼乐废坏有正考甫者得商颂十二篇于周之大师以那为首【蒋氏悌生曰乐之作自黄帝时已有之夔之乐神人以和祭祀有乐虞夏时皆然但颂之名始于商耳】辩说序以国语为文
　　○烈祖祀中宗也【郑氏康成曰中宗殷王大戊汤之孙也有桑谷之异惧而修德殷道复兴故表显之号为中宗○孔氏颖逹曰毛以为诸侯所以来顾我烝尝之时祭者乃由汤善为人子孙亦显大之所致也此祭中宗而引汤善为子孙者以汤是商家王业之所起故归功于汤郑以汤孙之将正谓此时设祭之君诸侯来扶助之则此时祭者当是中宗子孙而云汤孙者中宗之飨此祭由汤之功故本言之虽中宗子孙亦是汤远孙故亦得言汤孙也】
　　辩说详此诗未见其为祀中宗而末言汤孙则亦祭成汤之诗耳序但不欲连篇重出又以中宗商之贤君不欲遗之耳
　　○鸟祀髙宗也【郑氏康成曰祀当为祫祫合也髙宗殷王武丁中宗孙之孙也有雉雊之异又惧而修德殷道复兴故亦表显之号为髙宗云○孔氏颖逹曰郑以髙宗上能兴汤之功下能垂法后世故经逺本鸟生契帝命武汤言髙宗能兴其功业因祫祭而美其事故序言祫以总之毛无破字之理未必以此为祫或与殷武同为时祀但所述之事自有广狭耳】辩说诗有武丁孙子之句故序得以为据虽未必然然必是髙宗以后之诗矣
　　○长发大禘也
　　辩说疑见本篇
　　附录【郑氏康成曰大禘郊祭天也礼记曰王者禘其祖之所自出以其祖配之是谓也○孔氏頴逹曰王肃以大禘为殷祭谓禘祭宗庙非祭天也毛氏既无明训未知意与谁同○范氏处义曰禘之名义取其禘其祖之所自出又为四时之祭名祖之所自为大则四时之祭为小也】
　　○殷武祀髙宗也【范氏处义曰鸟既祀髙宗矣而此诗又祀髙宗何也意商颂作于髙宗之子若孙故祀髙宗为不一鸟则美髙宗之中兴以有祖德故也此诗则直述髙宗中兴之盛也○严氏粲曰庙寝既成以安髙宗之神此盖庙成始祔而祭之之诗○刘氏瑾曰髙宗七世亲尽而立庙此诗其作于帝乙之世乎】
　　钦定诗经传说彚纂诗序下
