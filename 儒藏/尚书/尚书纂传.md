　　御制书小序考
　　谓刘歆班固误以孔子纂书为序者出于蔡沈之集谓郑元马融王肃并云孔子作书序者出于孔頴达之疏頴达且谓为书作序不作诗序者此自或作或否无义例以余思之诗序既非夫子所作则书序亦定非夫子所作何言之使书序辞义精于诗序则为夫子所作或不可知今书序逺逊诗序朱子亦以为非夫子所作而马端临且谓诗序不可废书序可废是知书序乃出于汉儒所为徒以不能定其为谁且相已久未可摈弃耳蔡沈作书疏其可疑者附于卷末可称具卓识而王天与尚书纂及监本尚书注疏仍列于前虽姑从汉孔氏之例然未免有择焉不精之疵矣至我皇祖钦定书经説彚纂全录蔡沈攻驳书序之语复采朱子及诸儒纠正之説抉疑示的足为千古定案故兹不复赘论书序之非而特定书序为非夫子之作书于王天与纂之卷端
　　乾隆戊戌年季春月















　　钦定四库全书　　　　　经部二
　　尚书纂传　　　　　　　书类
　　提要
　　【臣】等谨案尚书纂传四十六卷元王天与撰天与字立大梅浦人大徳二年以荐授临江路儒学教授盖天与为贑州路先贤书院山长时宪使臧梦解以是书申台省得闻于朝故有是命也是书虽以孔安国传孔颖达疏居先而附以诸家之解其大防则以朱子为宗而以真徳秀説为羽翼盖朱子攷论羣经以书属蔡沈故天与以蔡氏传为据徳秀则书説精义以外复有大学衍义一书所言与虞夏商周之大经大法多相出入故天与亦备采之其注疏或删或存亦以二家之説为断自序所谓期与二先生合而已不敢以私意去取盖道其实也所説于名物训诂多有缺畧而阐发义理则特详亦王元杰春秋谳义之流亚也乾隆四十三年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀












　　尚书纂传原序
　　梅浦王氏尚书纂传四十六卷先引汉唐二孔氏之说次收诸家传注而一以晦庵朱子西山真氏为归与其乡先生彭翼夫徃复考正十五年而后成大徳中鄞入臧梦解为宪使以其书上于朝得授临江路儒学教授其子振板行之予所见者即至大锓本也吉安自宋季文信公谋兴复不遂被执以死其门人賔容咸以忠义自奋乡曲之士多知自好恒絶意仕进潜心经义于易则有龙仁夫之集传刘霖之太极圗解易本义童子説于诗则有刘瑾之通释于礼则有彭丝之集说于春秋则有丝之辨疑李亷之防通书自梅浦而外则耕野王氏其撰述多有得者梅浦是书其抄撮也博其甄综也简其心似薄蔡氏而不攻其非间亦采摭其说择焉可谓精矣彭翼夫者尝仕于宋为江陵府教授即丝之父也
　　闻若稽古说三万言又闻书解近年至四百家使人茫然孰何不识其所谓得王君纂传如入武库号万色色具如逺游半天下首路以归如观乐请止不愿更有虽增多伏生吃吃三五十倍然比三万若四百者而既少矣而又无不明与不逮也是可嘉也每忆咸淳初诸老荐徐几经筵第一义论人心道心以为人心恶几也余叹曰有是哉以其在理欲之间也故危槩以为恶则过矣亦何所附丽以为道心哉侍御史陈千闻吾言是之几以是论去又后数年过金陵入明道书院读真西山所为记记首二语则亦几说也盖骇然为之愧悔自失是几亦有所本也惧哉以此明民犹有出于金口木舌之外者故知食不厌精而脍不厌细君纂传多西山氏已得彼复遗此耶或谓君有功于纂择政在此横艾执徐之二月庐陵刘辰翁书
　　梅浦王君立大书纂传成集斋先生为之序而又俾余賛一语余于立大十年以长居相邻世相好也犹及记其垂髫頴脱泉涌千里驹不是过既冠章甫籍籍有场屋声一时从之游者膏残馥賸无不意满而袁臂数竒竟出诸妄校尉下众犹以器晚俟之梅浦于是息意科举之学研精覃思博采详说纂为此书勤亦至矣郷使业举子时龙跃虎变扶摇而上者九万里则功业逐日以新未必有暇著述由今而观百篇之奥緼集四百氏之大成私淑诸人垂训来世其视夫收科膴仕甘与草木俱腐者又孰为得失也近有善评紫阳谓其山林之日长学问之功深輙借斯言挂名传末若其中大义数十防显阐幽有先儒所未到覧者宜自得之故不书丙戌暮春友人刘坦谨述
　　书繇伏孔注若疏至近代博矣唐虞三代辽哉邈乎上遡三千五百余年而圣贤心至今犹在者书在焉故也书蕴奥难见而庻几可探讨而见者诸家说在焉故也如余习读时尤爱巩氏抄东莱说开卷初首引伊川明钦字义以为理学精防当年阐自伊洛后读书者如欲求书旨到亲切的当处舍是宜何折乆之又读紫阳西山二先生所考释与所记衍窃知其渊源上出伊洛之正经义理惠淑后学又至矣乎惜其未成全书于百篇或开绎之而未竟微言粹旨之别见者世亦莫有能考而防之一梅浦王兄立大专勤力学用工于是经者有年间与余言今解者多矣于多而莫适为之决择则将焉据为是竭其闻见心思之力考诸众说毕具而余知其纂类统有宗者逺摭伏生二孔之训诂义防近据紫阳西山之考释记衍虽其说之散在文集语余者一旦焕然靡不防粹于其中而诸家说有合而弗畔者一凖此类取焉然后由博归约而一经大义至是益以彪炳盖尝读之嘉其编摩之力匪易足慰余夙昔之所有志而未偿者遂以余初与儿曹录前軰说附之及管见一二以备商防嗟乎百代而上世逺迹陈而得其说者犹因是获窥圣贤用心之万一可幸也已运防以逝思古之人巍冠讲论事付之一慨抑就此书人人玩味无不切己者斯言何谓与其藏诸家塾之私孰若广而流布与四方同志之士切磋之以无忘徃训适有谂梅浦刻诸梓以传者意媺益甚余复为之怂慂叙其说于帙之初友人彭应龙翼夫敬书
　　愚少从师取友读尚书审问明辨亦既有年追维百篇之义繇伏生传二孔注防暨数百家解释富矣晦庵先生于易于诗皆有训传独于书晚年属之蔡九二典禹谟亲所订定其贡举私议则曰诸经皆以注防为本书则兼取刘王苏程杨晁叶吴薛吕其与门人荅问则如林如史如曾如李如陈各取其长西山先生读书记纂三十余篇大学衍义讲数十余条愚尝稽首敬叹曰古今传书者之是非至晦庵先生而遂定晦庵先生折传书者之是非至西山先生而愈明学者不于二先生乎据将焉据乃本二先生遗意作尚书纂传其条例则先二孔氏说者崇古也有未当则引诸家说评之有未备则引诸家说足之说俱通者并存之间或以臆见按之大要期与二先生合而已愚亦安敢以私意见去取哉且愚之编此特示儿振耳积日累月而编始就就矣未敢自安乙亥冬擕是编偕振求是正于集斋彭先生先生首肯增广挍定凡若干条徃复防竟十四五载且怂慂流布以与四方同志共切磋之先生以是经擢巍科视富贵如浮云不鄙末学是讲是迪使帝王遗书昭如日月愚父子之幸也晦庵西山二先生所望于后来者其庻几乎庸是俾振锓之梓云戊子春仲吉之安成后学王天与谨识








　　钦定四库全书
　　尚书纂传卷一　　　　　元　王天与　撰
　　尧典第一　　　　　　　　　虞书
　　【唐孔氏曰尧典虽曰唐事本以虞史所录末言舜登庸由尧故追尧作典非唐史所录故谓之虞书也○唐陆氏曰凡十六十一篇亡五篇见】
　　昔在帝尧聦明文思光宅天下将逊于位让于虞舜作尧典
　　【汉孔氏曰言圣徳之逺着宅居也唐陆氏曰昔古也尧唐帝名姓伊耆氏帝喾子吕氏曰聦明圣人先知先觉治天下所不可少敬而在外则为文聦明之见也蕴而在内则为思聪明之潜蓄也程子曰听广曰聪视逺曰明文文章也谓文理明顺成文也愚谋虑意思也谓其含蓄尧以此聪明文思临治天下其道光显故云光宅言光显而居天下也○汉孔氏曰逊遯也老使摄遂禅之虞氏舜名许氏曰逊退避也朱子曰譲推以与人也唐陆氏曰舜姓姚氏唐孔氏曰王肃云虞地名今河东大阳山西虞地是也舜居虞地有天下号曰虞○唐孔氏曰史述其事作尧典之篇○吕氏曰聦明文思云云四句该一篇之旨九载绩用弗成以前皆光宅天下之实咨四岳以下将逊于位之寔也】
　　【按唐孔氏谓书序马融王肃并云孔子所作至朱子则以为非又云相承已乆未敢轻议且附经后今是编姑从汉孔氏引之各冠其篇首云】
　　尧典
　　【汉孔氏曰言尧可为百代常行之道朱子曰説文云典从册在丌上尊阁之也此篇以简册载尧之事故曰尧典后世以其所载之事可为常法故又训为常○唐孔氏曰序已云作尧典而重言此者此是经之篇目不可因序有名略其旧题故诸篇皆重言○朱子曰此篇今文古文皆有】
　　曰若稽古帝尧曰放勲钦明文思安安允恭克让光被四表格于上下
　　【程子叙章旨见篇末○汉孔氏曰若顺稽考也能顺考古道而行之者帝尧元城刘氏曰当为粤若稽古粤若语之辞言史臣考古以此事也粤若所谓越若来三月是也朱子曰曰古文作粤元城説是○程子曰放勲上更加曰字者稽古之帝尧其事曰如此也○汉孔氏曰勲功钦敬也朱子曰放至也孟子言放于四海是也言尧之功大而无所不至也真氏曰放广大之意自鸿荒以来羲农黄帝数圣人皆有功于生民而尧之功为尤大故曰放勲亦犹孔子称尧曰巍巍乎其有成功郑氏曰史臣以放勲賛尧而孟子因以为先称如子贡言夫子天纵之将圣后人遂称夫子为将圣也吕氏曰序言聦明此言钦明伊川云言钦则聦在其中钦之一字乃尧作圣之功夫圣圣相传入道门户莫要于此伊川又云明包聦百圣相传只一钦字前言聦明指其生知全徳之自然也后言钦明指其作圣始终之工夫也朱子曰安安言其徳性之美皆出自然而非勉彊所谓性之也○汉孔氏曰允信克能格至也既有四徳又信恭能譲故其名闻充溢四外至于天地朱子曰恭庄敬譲谦逊也常人徳非性有物欲害之故有彊为恭而不寔欲为譲而不能者惟尧性之是以信恭而能譲也被及表外上天下地也徳之盛如此故其所及之逺如此】
　　克明俊徳以亲九族九族既睦平章百姓百姓昭明恊和万邦黎民于变时雍
　　【程子叙章旨见篇末○汉孔氏曰能明俊徳之士任用之朱子曰看文势不见有用人意此是再提起尧徳説又曰明明之也俊大也尧之大徳上文所称是也大学引帝典曰克明俊徳皆自明也朱子曰徳之为体未尝不大但人自有以昏之而陷于一物之小惟尧能明其大徳而无昏蔽狭小之累○汉孔氏曰以睦髙祖孙之亲既已也许氏曰以用亲爱也礼记丧服小记曰亲亲以三为五以五为九郑氏曰上亲父下亲子三也以父亲祖以子亲孙五也以祖亲髙祖以孙亲孙九也汉夏侯氏欧阳氏曰九族者父族四母族三妻族二林氏云父族四父五属之内一也父之女昆弟适人者及其子二也己之女昆弟适人者及其子三也己之女子适人者及其子四也母族三母之父姓一也母之母姓二也母之女昆弟适人者及其子三也妻族二妻之父姓一也妻之母姓二也朱子曰九族且从古注又曰九族举近以该逺五服之外异姓之亲亦在其中也夏氏曰既尽睦和也○汉孔氏曰百姓百官蔡氏曰百姓畿内民庻百官族姓亦在其中朱子曰典谟中百姓只説民如罔咈百姓之类若国语中百姓则多指官百族姓昭明皆能自明其徳也】
　　【按伏生大传作辩章百姓朱子门人曰后汉书云部刺史之职在辩章百姓宣美风俗辩章即平章也又下文平秩平在之平大传亦皆作辩】
　　【○汉孔氏曰恊合黎众时是雍和也言天下众民皆变化从上是以风俗太和朱子曰万邦天下诸侯之国黎黑也民首皆黑故曰黎民陈氏曰于如诗于穆于乎之于叹美之辞也于变盖神化之妙不可形容与直言变者气象不同矣○朱子曰此言尧推其徳自身而家而国而天下所谓放勲也又曰九族既睦是尧一家之明徳百姓昭明是尧一国之明徳黎民于变时雍是尧天下之明徳】
　　【按大学在明明徳在新民朱子曰明明徳者非有所作为于性分之外也然所谓明徳者又人人之所同得而非有我之得私故推吾之所自明者以及之始于齐家中于治国终于平天下是所谓新民者亦非有所付畀增益之也又大学引康诰曰克明徳帝典曰克明峻徳真氏曰康诰帝典两语要切处在克之一字明徳人所同有但以克明与不克明之异耳常人所以不能明者一以气禀昏弱二以物欲蔽塞若一旦悔悟欲自明其徳亦无不可患在自不肯为耳孟子谓有是四端而自谓不能者自贼者也惟以克之一字自勉而母自谓不能明则尧文王可及矣以上释大学之意有同尧典意今附见】
　　乃命羲和钦若昊天歴象日月星辰敬授人时
　　【程子做章防见篇末○汉孔氏曰重黎之后义氏和氏世掌天地四时之官故尧命之使敬顺昊天昊天言元气广大星四方中星辰日月所防歴象其分节敬记天时以授人也此举其目下别序之许氏曰命使授付也唐孔氏曰据尧身而言用臣故云乃命非时雍之后方始命之朱子曰歴所以纪数之书象所以观天之器如下篇玑衡之属是也日阳精一日而绕地一周月隂精一月而与日一防星二十八宿众星为经金木水火土五星为纬皆是唐陆氏曰日月防于十二次寅曰析木卯曰大火辰曰寿星已曰鹑尾午曰鹑火未曰鹑首中曰实沈酉曰大梁戌曰防娄亥曰娵訾子曰枵丑曰星纪朱子曰人时谓耕获蚕绩之侯凡民事早晚所关也○吕氏曰未作歴之先钦若昊天是先天而天弗违也既作歴之后敬授民时是后天而奉天时也定歴之法敬心一失则乖错舛谬其害大矣故虽分命申命所掌不同而乃命之辞钦敬之意本无异也○真氏曰敬之见于经始此】
　　【按先儒释敬字义附臯陶谟篇】
　　分命羲仲宅嵎夷曰旸谷寅賔出日平秩东作日中星鸟以殷仲春厥民析鸟兽孳尾
　　【许氏曰分别也唐孔氏曰尧于羲和之内乃分命其羲氏而字仲者○汉孔氏曰东表之地称嵎夷旸明也日出于谷而天下明故称谷谷嵎夷一也羲仲居治东方之官苏氏曰禹贡嵎夷之地在青州唐孔氏曰居在国都而遥统领之王肃云皆居京师而统之是也日由空道似行自谷故以谷言之非寔有深谷而日从谷以出也以春位在东因治于东方其实本主四方春政下文互之○汉孔氏曰寅敬賔导秩序也嵗起于东而始就耕谓之东作东方之官敬导出日平均次序东作之事以务农也朱子曰賔礼接之如賔客也亦帝喾歴日月而迎送之意出日方出之曰盖以春分之旦朝方出之日而识其初出之景也林氏曰东作谓万物生于东非全取农作之义曾氏云春为阳中万物以生且引诗薇亦作止老子万物并作为证此可以补先儒之説○汉孔氏曰日中春分之日殷正也以正仲春之气节唐孔氏曰马融云古制刻漏昼夜百刻昼长六十刻夜短四十刻昼短四十刻夜长六十刻昼中五十刻夜亦五十刻融之此言据日出见为説天之昼夜以日岀入为分人之昼夜以昏明为限日未出前二刻半为明日入后二刻半为昏损夜五刻以禆于昼则昼多于夜复校五刻古今厯术与太史所侯皆云夏至之昼六十五刻夜三十五刻冬至之昼四十五刻夜五十五刻春分秋分之昼五十五刻夜四十五刻此其不易之法也然今太史细候之法则挍常法半刻也从春分至于夏至昼渐长增九刻半夏至至于秋分所减亦如之从秋分至于冬至昼渐短减十刻半从冬至至于春分其増亦如之又于每气之间增减刻数不可通而为率朱子曰中星或以象言或以次言或以星言者盖星适当昏中则以星言如星虚星昴是也星不当中而适当其次者则以次言如星火是也次不当中而适界于两次之间者则以象言如星鸟是也郑氏曰二十八宿环列四方随天而西转角亢氐房心尾箕东方之宿也斗牛女虚危室壁北方之宿也奎娄冐昴毕觜参西方之宿也井鬼柳星张翼轸南方之宿也四方虽有定星而星无定居各以时见于南方惟仲春之月四方之星各居其位故星火在东星鸟在南星昴在西星虚夻北至仲夏则鸟转而西火转而南虚转而东昴转而北至仲秋则火转而西虚转而南昴转而东鸟转而北至仲冬则虚转而西昴转而南鸟转而东火转而北来嵗仲春则鸟又转而南矣尧考中星以正四时甚简而明林氏曰仲春之月初昏之时鹑火之星见于南方正午朱子曰殷中也春分阳之中也○汉孔氏曰冬寒无事并入室处春事既起丁壮就功厥其也言其民老壮分析乳化曰孳交接曰尾朱子曰以民之散处验其气之温也以物之生育验其气之和也】
　　申命羲叔宅南交平秩南讹敬致日永星火以正仲夏厥民因鸟兽希革
　　【汉孔氏曰申重也唐孔氏曰又就所分羲氏之内重命其羲氏而字叔者汉孔氏曰南交言夏与春交举一隅以见之此居治南方之官刘氏曰谷昧谷幽都皆指地而言不当于夏而独以气言本盖言宅南曰交趾后人传冩脱两字耳陈氏曰交下当有曰明都三字○汉孔氏曰讹化也掌夏之官平叙南方化育之事敬行其教以致其功四方同之亦举一隅朱子曰南讹史记索隐作南譌谓所当为之事也敬致周礼所谓春夏致日盖以夏至之日中祠日而致其景如所谓日至之景尺有五寸谓之地中者也○汉孔氏曰永长也谓夏至之日以正仲夏之气节林氏曰仲夏之月初昏之时大火之星见于南方正午朱子曰正者夏至阳之极午为正阳位也○汉孔氏曰因谓老弱因就在田之丁壮以助农也夏至鸟兽毛羽希少改易革改也朱子曰因析而又析气愈热而民愈散也】
　　分命和仲宅西曰昧谷寅饯纳日平秩西成宵中星虚以殷仲秋厥民夷鸟兽毛毨
　　【唐孔氏曰又分命和氏而字仲者○汉孔氏曰昧冥也日入于谷而天下防故曰昧谷昧谷曰西则嵎夷东可知此居治西方之官掌秋天之政也朱子曰西谓西极之地唐孔氏曰谷为日所行之道故谓日入之处为昧谷非寔有谷而日入也○汉孔氏曰饯送也日出言导日入言送因事之宜秋西方万物成平序其政助成物许氏曰纳入成就也朱子曰纳日方纳之日盖以秋分之莫夕方纳之日而识其景也西成秋月物成之时所当成就之事也○汉孔氏曰宵夜也春言日秋言夜互相备虚武之中星林氏曰仲秋之月初昏之时虚之星见于南方正午朱子曰亦曰隂者秋分隂之中也○汉孔氏曰夷平也老壮在田与夏平也毨理也毛更生整理朱子曰暑退而人气平也毛毨毛落更生润泽鲜好也】
　　申命和叔宅朔方曰幽都平在朔易日短星昴以正仲冬厥民隩鸟兽氄毛
　　【唐孔氏曰又重命和氏而字叔者○汉孔氏曰北称朔亦称方言一方则三方见矣北称幽则南称明从可知也都谓所聚也程子曰朔初也阳生于子谓阳初始生之方也朱子曰朔之为言苏也万物至此死而复苏犹月之晦而有朔也幽暗也日行至是则沦于地中万象幽暗故曰幽都○汉孔氏曰在察也易谓嵗改易于北方平均在察其政以顺天常王氏曰冬不言秩而言在在察其改易而已秩非不在在非不秩亦互相备吕氏曰北方终其隂而复始其阳既成今嵗之终又虑来嵗之始故谓之朔易始而终终而始此天地生生不穷之道圣人体之以賛天地化育干健不息艮始终万物之意也○汉孔氏曰日短冬至之日昴白虎之中星林氏曰仲冬之月初昏之时昴星见于南方正午朱子曰亦曰正者冬至隂之极子为正隂之位也○汉孔氏曰隩室也民改嵗入此室处以辟风寒鸟兽皆生耎毳细毛以自温鸟朱子曰隩室之内也气寒而民聚于内也氄毛亦以寒而生细毛以自温也】
　　【○緫説分命义仲以下四节○朱子曰天左旋一日一周天又行过一度或言天一日一周日则不及一度非天过一度也此説不是若以为天止一日一周则四时中星如何解不同更如此则日日一般如何记嵗把甚麽时节做定限礼记月令防中説早晚不同及更行一度处甚分明】
　　【按月令防云二十八宿及诸星皆循天左行一日一夜一周天一周天之外更行一度又云二十八宿随天而行每日虽周天一匝早晚不同此朱子之所引也以此推之自仲春至仲夏满九十一日有竒而星宿随天所过之度亦积至九十一度有竒故夏至初昏星鸟向西而星火正见南方下文星虚星昴亦然此四时中星所以不同也】
　　【○朱子曰尧时冬至日在虚昬中昴月令冬至日在斗昏中壁而中星古今不同者盖天有三百六十五度四分度之一嵗有三百六十五日四分日之一天度四分之一而有余嵗日四分之一而不足故天度常平运而舒日运常内转而缩天渐差而西嵗渐差而东此即嵗差之由唐一行所谓嵗差者日与黄道俱差者是也古厯简易未立差法但随时占候修改以与天合至东晋虞喜始以天为天以嵗为嵗乃立差法以追其变约以五十年而退一度何承天以为大过乃倍其年而反又不及至隋刘焯取二家中数为七十五年为近之而亦未为精宻也○林氏曰此一叚皆是观象作歴之法所以定中气起闰余也盖必先奠方隅验昬且测时气齐晷刻候中星而又验之于农事之早晚物类之变化然后中气可得而定中气既定然后閠余可得而推学者于此不可以他求惟求作歴之法而尽得之矣】
　　帝曰咨汝羲暨和朞三百有六旬有六日以閠月定四时成嵗允厘百工庻绩咸熙
　　【汉孔氏曰咨嗟暨与也匝四时曰期一嵗十二月一月三十日正三百六十日除小月六为六日是为一嵗有余十二日未盈三嵗足得一月则置閠焉以定四时之气节成一嵗之歴象应氏曰咨咨谋咨诹之类先緫而言曰乃命继析而言曰分命申命终复緫而咨谋之苏氏曰有读为又古有又通唐陆氏曰十日为旬许氏曰閠余分月也唐孔氏曰从冬至以及明年冬至为一嵗朱子曰天体至圎周围三百六十五度四分度之一绕地左旋常一日一周而过一度日丽天而少迟一日绕地一周无余而常不及天一度积三百六十五日九百四十分日之二百三十五而与初会是一嵗日行之数也月丽天而尤迟一日常不及天十三度十九分度之七积二十九日九百四十分日之四百九十九而与日会十二会得全日三百四十八余分之积五千九百八十八如日法九百四十而一得六不尽三百四十八通计得日三百五十四九百四十分日之三百四十八是一嵗月行之数也嵗有十二月月有三十日三百六十者嵗之常数也故日行而多五日九百四十分日之二百二十五者为气盈月行而少五日九百四十分日之五百九十二者为朔虚合气盈朔虚而閠生焉故一嵗閠率则十日九百四十分日之八百二十七三嵗一閠则三十二日九百四十分日之六百一五嵗再閠则五十四日九百四十分日之三百七十五十有九嵗七閠则气朔分齐是为一章也故积之三年而不置閠则春之一月入于夏而时渐不定矣子之一月入于丑而嵗渐不成矣积之之乆至于三失閠则春皆入夏而时全不定矣十二失閠则子皆入丑而嵗全不成矣其名寔乖戾寒暑反易农桑庻务皆失其时故必以此余日置閠月于其间然后四时不差而嵗得成○汉孔氏曰厘冶工官绩功咸皆熙广也言定四时成嵗厯以告时授事则能信治百官众功皆广叹其善王氏曰不言功而言绩谓其功乃缉累而成张氏曰熙广而且明也○程子曰自乃命义和已下言尧设官分职立正纲纪以成天下之务首举其大者是察天道正四时顺时行政使人遂其生养之道此大本也万事无不本乎此天下之事无不顺天时法隂阳者律度量衡皆出于此故首举而详载之其施庻事更不备言故统云允厘百工云云史载尧治天下之法尽于此后世学其法者不知其道故歴星为工技之事而与政分矣】
　　帝曰畴咨若时登庸放齐曰子朱啓明帝曰吁嚚讼可乎
　　【程子叙章旨见篇末○汉孔氏曰畴谁庸用也谁能咸熙庻绩顺是事者将登用之朱子曰尧言谁为我访问能顺时为治之人而登用之乎吕氏曰登庸者大用之意也○汉孔氏曰放齐臣名国子爵朱名启开也吁疑怪之辞言不忠信为嚚又好争讼可乎言不可程子曰此尧老广求圣贤之意故放齐以嗣子朱对朱子曰嗣也讼争辩也○吕氏曰啓明之中有不同君子因开明以为善小人因开明以为恶想朱之性亦果开明但不能因之为善耳】
　　帝曰畴咨若予采驩兜曰都共工方鸠僝功帝曰吁静言庸违象恭滔天
　　【畴咨説见上文○汉孔氏曰采事也朱子曰上言顺时此言顺事职任大小可见○汉孔氏曰驩兜臣名都叹美之辞共工官称鸠聚僝见也叹共工能方方聚见其功朱子曰方且言共工方且鸠聚而见其功也许氏曰以劳定国曰功○汉孔氏曰静谋滔漫也言共工自为谋言起用行事而违背之貎象恭敬而心傲狠若漫天言不可用胡氏曰静无事之时也朱子曰滔天二字不可晓与下文相似疑有舛误】
　　帝曰咨四岳汤汤洪水方割荡荡懐山防陵浩浩滔天下民其咨有能俾乂佥曰于鲧哉帝曰吁咈哉方命圯族岳曰异哉试可乃已帝曰徃钦哉九载绩用弗成【汉孔氏曰四岳即上羲和四子分掌四岳之诸侯故称焉朱子曰四岳一人而緫四岳诸侯之事也按二説不同详辩在舜典末章】
　　【○陈氏曰尧典言咨四岳二治水巽位也舜典言咨四岳二熙帝载典三礼也古者大事询于众庻帝以此事大体重四岳掌方岳知天下众庻之情故以访之○汉孔氏曰汤汤流貎洪大割害也言大水方方为害荡荡言水奔突有所涤除懐包防上也包山上陵浩浩盛大若漫天方説见上文郑氏曰积石曰山大阜曰陵山髙则懐而包之陵卑则防而上之○汉孔氏曰俾使乂治也言民咨嗟忧愁病水困苦哉问四岳有能治者将使之○汉孔氏曰佥皆也鲧崇伯之名朝臣举之朱子曰佥众共之辞四岳与所领诸侯在朝者同辞而对也○汉孔氏曰凡言吁者皆非帝意圯毁族类也言鲧性狠戾好比方名命而行事辄毁败善类朱子曰咈者甚不然之辞方命者逆命而不行也王氏云圎则行方则止方命犹言废阁诏令也盖鲧之为人悻戾自用不从上令也圯族言与众不和伤人害物鲧之不可用者以此楚辞言鮌婞直是其方命圯族之证也○汉孔氏曰异己也退也言余人尽已惟鲧可试无成乃退朱子曰岳曰四岳之独言也异义未详疑是己废而复彊举之之意试可乃己盖廷臣未有能于鲧者不若姑试用之取其可以治水而已言无预他事不必求其备也○汉孔氏曰勑鲧徃治水命使敬其事朱子曰戒以钦哉盖任大事不可不敬圣人之戒辞约而意尽也○汉孔氏曰载年也三考九年功用不成则放退之陈氏曰祭法谓禹能修鲧之功是鲧非无功但不能成耳○吕氏曰观徃钦哉之命见鲧非无治水之才所以方命圯族本于忽视天下惟钦之一字可以治鲧之病鲧而领徃钦哉之命安知其不可用九载绩用弗成鲧徃而弗钦也要之鲧非无才心之忽寔坏之也】
　　【○緫説畴咨若时以下至此章○唐孔氏曰此经三言求人未必一时事但歴言朝臣不贤为求舜张本○程子曰尧之时丹朱在朝四凶未去而无恶君子之气胜耳○吕氏曰尧典大略先言尧尽天下之常自畴咨以下言尧处天下之变盖尧朝无非君子而有小人是变也尧时无非佳祥而有洪水是变也】
　　帝曰咨四岳朕在位七十载汝能庸命巽朕位岳曰否徳忝帝位曰明明侧陋师帝曰有鳏在下曰虞舜帝曰俞予闻如何岳曰瞽子父顽母嚚象傲克谐以孝烝烝乂不格奸帝曰我其试哉女于时观厥刑于二女厘降二女于妫汭嫔于虞帝曰钦哉
　　【汉孔氏曰尧年十六以唐侯升为天子在位七十年则时年八十六老将求代马氏曰朕我也古者上下通称至秦始皇始独称朕○汉孔氏曰巽顺也言四岳能用帝命故欲使顺行帝位之事朱子曰庸命方命之命皆谓命令吴氏曰巽逊古通用○汉孔氏曰否不忝辱也辞不堪○汉孔氏曰尧知子不肖有禅位之意故明举明人在侧陋者广求贤也朱子曰明明上明谓明显之下明谓己在显位者举也侧陋微贱之人也言惟徳是举不拘贵贱唐孔氏曰侧陋僻侧浅陋之处○汉孔氏曰师众锡与也无妻曰鳏在下民之中朱子曰师者四岳羣臣诸侯同辞以对也○汉孔氏曰俞然也然其所举言我亦闻之其徳行如何○岳曰説见上文○汉孔氏曰无目曰瞽配字曰瞍心不则徳义之经为顽象舜弟之字傲慢不友言并恶朱子曰母舜后母象舜异母弟名傲骄傲也○汉孔氏曰谐和烝进也言能至孝和谐顽嚚昬傲使进进以善自治不至于奸恶朱子曰善事父母为孝吕氏曰四岳称舜可以当天下之实独于家庭言之何也盖舜瞽瞍之子父既顽母既嚚象复傲而舜克谐以孝其始也怨怒忌克乖争陵犯一家之中无所不有克谐之后悉变为和顺雍睦之风烝烝二字舜之工夫在此烝烝者有熏灌之意诗云烝之浮浮如甑之炊物然薪不断火气相续则自然烝烝以至于熟舜处顽父嚚母傲象之间茍非孝诚薰灌工夫源源安能至于不格奸之地○汉孔氏曰言欲试舜观其行迹应氏曰将以天下大事任试之刑于二女则闺门至亲至切之一端耳○汉孔氏曰女妻刑法也尧于是以二女妻舜观其法度接二女以治家观治国郑氏曰观视也新安王氏曰尧二女长曰娥皇次曰女英舜在下则娥皇为妻女英为妾为天子则娥皇为后女英为夫人○汉孔氏曰降下嫔妇也水北曰汭舜为匹夫能以义理下帝女之心于所居沩水之汭使行妇道于虞氏叹舜能修己行敬则其所能者大矣唐孔氏曰妫水在河东虞乡县歴山西流至蒲坂县南入于河虞与妫汭为一地分为二文汭水涯也郑云汭之为言内也唐陆氏曰水之隈曲曰汭○周子曰治天下有本身之谓也治天下有则家之谓也本必端端本诚心而已矣则必善善则和亲而已矣家难而天下易家亲而天下踈也家人离则必起于妇人故暌次家人以二女同居而其志不同行尧所以厘降二女于妫汭舜可禅乎吾兹试矣是治天下观于家治家观身而已矣○朱子曰我其试哉女于时观厥刑于二女皆尧言也厘降二女于妫汭嫔于虞乃史臣纪尧治装而下嫁二女于妫汭使为舜妇于虞也帝曰钦哉成二女之辞犹所谓徃之女家必敬必戒也】
　　【○緫説畴兹若时以下至此章○真氏曰尧问若时登庸之人而放齐以朱对又问若采之人而驩兜以共工对又问治水之人而四岳以鲧对此不当举而举者也后问可以巽位之人而四岳以舜对此当举而举者也尧于其不当举者则吁而叹之于其当举者则俞而然之方三人之举何异后世庸暗之朝奸邪之人自相汲引惟尧之明徳如曰中天万象毕照片言之洞中隐微有不能遯此其所以为圣欤虽然欲以尧为法则当如何曰明其徳而已盖尧之知人不可学而能尧之明徳可以学而至格物致知于天下之理无所疑胜私窒欲于天下之物无所蔽所以明其徳也明徳者知人之本也】
　　【○緫説一篇意○程子曰自放勲至格于上下尧之徳也自克明俊徳至于变时雍尧治天下之道也自乃命羲和至庻绩咸熈尧立治之法也自帝曰畴咨以下至篇终言尧之圣明能知人也○吕氏曰尧典一篇纲目在钦之一字始之钦明终之钦哉其中曰允恭曰钦若曰敬授曰寅賔寅饯敬致曰徃钦哉皆以敬为辞又曰尧典乃一书之纲领通尧典则他可触类而通之矣又曰尧舜二典与他篇不同他篇或説一事二典毕备如易之乾坤】
　　尚书纂传卷一
　　钦定四库全书
　　尚书纂传卷二　　　　　元　王天与　撰
　　舜典第二　　　　　　　　　虞书
　　虞舜侧微尧闻之聦明将使嗣位歴试诸难作舜典【汉孔氏曰为庻人故微贱嗣继也试以治民之难事唐孔氏曰此云侧微即尧典侧陋不在朝廷谓之侧其人贫贱谓之微居处褊隘故言陋史记曰舜冀州人耕歴山渔雷泽陶河濵聦明説见尧典朱子曰歴试遍试也吕氏曰尧之知舜固不待试然次序自当如此盖位非尧之位乃天位天下非尧之天下乃天下之天下以天下授人非细事详于试舜乃尧兢兢不忘之义○唐孔氏曰史述其事作舜典】
　　舜典
　　【汉孔氏曰典之义与尧同○朱子曰今文古文皆有今文合于尧典而无篇首二十八字】
　　曰若稽古帝舜曰重华恊于帝濬哲文明温恭允塞徳升闻乃命以位
　　【夏氏曰此史緫叙舜之徳○曰若稽古说见尧典○汉孔氏曰华谓文徳言其光又重合于尧吕氏曰重华者尧舜并出盛徳辉光重光合照如日月逓明常有辉光相映与尧浑然无异如干之二五大人交相见之时夏氏曰或以重华为舜号非也○汉孔氏曰濬深哲智也舜有深智文明温恭之徳信允塞上下程子曰温粹和也塞充寔也朱子曰细分是八事緫是四事深沈而有智文理而光明和粹而恭敬信寔而充塞真氏曰唐虞之时未有诚字此云允塞即诚义也】
　　【按诗既明且哲书明作哲明哲字须体认庻徴豫者哲之反豫为疑豫不断之名则哲乃明见立决之义又经中濬哲维商文明以止温恭朝夕王犹允塞皆两字为一义而归宿于下一字】
　　【○汉孔氏曰谓幽潜潜行道徳升闻天朝遂见徴用○唐孔氏曰东晋初豫章内史梅颐上孔氏传犹阙舜典自此乃命以位已上二十八字世所不传多用王范之注补之而皆以慎徽五典已下为舜典之初至齐萧鸾建武四年姚方兴于大航头得孔氏传古文舜典乃表上之事未施行方兴以罪致戮至隋开皇初购求遗典始得之】
　　慎徽五典五典克从纳于百揆百揆时叙賔于四门四门穆穆纳于大麓烈风雷雨弗迷
　　【陈氏曰此述舜登庸歴试之事○汉孔氏曰慎谨徽美也五典五常之教父义母慈兄友弟恭子孝舜慎美笃行斯道举八元使布之四方五教能从无违命程子曰五典谓父子有亲君臣有义夫妇有别长幼有叙朋友有信五者人伦也孔氏所云未尽张氏曰父子至朋友其有分也故谓之五品其有彛也故谓之五典为父子者教之使有亲为君臣者教之使有义至于夫妇长幼朋友亦然故谓之五教朱子曰从顺也此盖使为司徒之官也○汉孔氏曰揆度也度百事緫百官纳舜于此官舜举八凯使揆度百事百事时叙无废事业新安王氏曰入处其位故曰纳朱子曰百揆惟唐虞有之犹周冢宰叙序也时叙以时而序○汉孔氏曰穆穆美也四门四方之门舜流四凶族四方诸侯来朝者舜賔迎之皆有美徳无凶人朱子曰古者以賔礼亲邦国诸侯各以方至而使主焉故曰賔穆穆和之至也此盖又兼四岳之官也○汉孔氏曰麓录也纳舜使大录万机之政隂阳和风雨时各以其节不有迷错愆伏明舜之徳合于天苏氏曰自汉以来有大录万机之説章帝始置太录尚书事而晋以后彊臣将篡者为之考其文盖古文麓作防故误耳太史公云尧使舜入山林川泽暴风雷雨舜行不迷此其寔也朱子曰麓山足也吕氏曰大麓之说不同惟太山之麓者颇近意尧使舜摄行祭祀于太山之麓而风雨不迷耳○李氏曰以孟子考之所谓主事而事治即五典克从百揆时叙四门穆穆之类是也所谓主祭而百神享即纳于大麓烈风雷雨弗迷是也】
　　帝曰格汝舜询事考言乃言厎可绩三载汝陟帝位舜让于徳弗嗣
　　【吴氏曰自此至帝乃殂落杂载舜二十八年居称事○汉孔氏曰格来询谋乃汝厎致陟升也尧呼舜曰来汝所谋事我考汝言汝言致可以立功三年矣三载考绩故命使升帝位将禅之舜辞譲于徳不堪不能嗣承帝位吕氏曰舜非姑逊乃兢业不已之意○山氏曰尧禅舜为时中○朱子曰尧命舜曰汝陟帝位舜譲于徳弗嗣则是不居其位也其曰受终于文祖不居其位不称其号只是摄行其职事后来舜逊于禹不复言位止曰緫朕师其曰汝终陟元后则今不陟也】
　　正月上日受终于文祖
　　【汉孔氏曰上日朔日也终谓尧终帝位之事文祖者尧文徳之祖庙陈氏曰正月上日与月正元日正月朔旦一也互文相备唐孔氏曰尧之文祖不知谓谁不可彊言吕氏曰言受终则舜正始可知必于祖庙见尧不敢私以天下与人为天下得人其责方塞舜在庙受尧付托祗惧之意不言可知】
　　在璿玑玉衡以齐七政
　　【汉孔氏曰璿美玉玑衡王者正天文之器可运转者七政日月五星各异政舜察天文齐七政以审已当天心与否朱子曰未必然只是从新整理起此其最当先理防者唐孔氏曰玉是大名璿是玉之别称玑衡俱以玉餙但史变其文玑为转运衡为横箫运机使动于下以衡望之汉世以来谓之浑天仪是也蔡邕天文志云言天体者有三家一曰周髀二曰宣夜三曰浑天宣夜絶无师説周髀术数具在考验天象多所违失故史官不用惟浑天者近得其情今史所用候台铜仪则其法也王蕃浑天説云浑天言其形体浑浑然其术以为天半覆地上半在地下其天居地上见有一百八十二度半彊地下亦然北极出地上三十六度南极入地下亦三十六度而嵩髙正当天之中极南五十五度当嵩髙之上又其南十二度为夏至之日道又其南二十四度为春秋分之日道又其南二十四度为冬至之日道南下去地三十一度而已是夏至日北去极六十七度春秋分去极九十一度冬至去极一百一十五度此其大率也其南北极持其两端天与日月星宿斜而廻转此必古有其法遭秦而防汉宣帝时耿夀昌始铸铜为之象史官用焉宋元嘉年钱乐铸铜作浑天仪衡长八尺孔径一寸玑径八尺圎周二丈五尺彊转而望之有其法也朱子曰浑天仪歴代以来为仪三重其在外者曰六合仪平置黑单环上刻十二辰八千四隅在地之位以凖地面而定四方侧立黒防环背刻去极度数以中分天脊直跨地平使其半出地上半入地下而结于其子午以为天经斜倚赤单环背刻赤道度数以平分天腹横绕天经亦使半出地上半入地下而结于其卯酉以为天纬三环表衷相结不动其天经之环则南北二极皆为圎轴虚中而内向以挈三辰四逰之环以其上下四方于是可考故曰六合次其内曰三辰仪侧立黒防环亦刻去极度数外贯天经之轴内挈黄赤二道其赤道则为赤单环外依天纬亦刻宿度而结扵黒防环之卯酉其黄道则为黄单环亦刻宿度而又斜倚于赤道之腹以交结于卯酉而半入其内以为春分后之日轨半出其外以为秋分后之日轨又为白单环以承其交使不倾垫下设机轮以水激之使其日月随天东西运转以象天行以其日月星辰于是可考故曰三辰其最在内者曰四逰仪亦为黒防环如三辰仪之制以贯天经之轴其环之内则两面当中各施直距外指両轴而当其要中之内面又为小窽以受玉衡要中之小轴使衡既得随环东西运转又可随处南北低昂以待占侯者之仰窥焉以其东西南北无不周徧故曰四逰此其法之大畧也沈括云旧法规环一面刻周天度一面加银丁盖以夜候天晦不可目察则以手切之也古人以璿餙玑疑亦为此今铜仪制亦以铜丁为之厯家之说又以北斗魁四星为玑杓三星为衡今详经文简质不应北斗二字乃用寓名恐未必然姑存其説以广异闻焉】
　　【按朱子浑仪説又有汉东俞氏震仪表法要编叙○六合仪所谓平置黒单环者名地平环一名隂浑一名单横规一名全浑规一名地盘平凖一名隂纬单环上刻壬子癸丑艮寅甲卯乙辰巽巳丙午丁未坤申庚酉辛戌干亥此地面四方之象也所谓侧立黒防环者名天经环古名外防规一名阳经防规上刻周天度数与地平相结于子午半出其上半入其下子以上出地平三十六度为北极枢孔午以下入地平三十六度为南极枢孔此天半在地上半在地下之象也所谓斜倚赤单环者名天纬环一名天常单环一名百刻单环上下与天经相衔去南北极各九十一度少弱东西与地平相衔当卯酉之位此天腹赤道之象也○三辰仪所谓侧立黒防环者制即如天经黒防环在内而差小但彼不可动而此防附黄赤二环以转动耳所谓赤道环者制亦如天纬赤单环在内而差小上下与三辰防环相防去南北极各九十一度少弱所谓黄道环者上下亦与三辰防环相防而南出赤道环二十四度弱北入赤道环亦二十四度弱东西与赤道环交互相防之处正环上所刻卯酉春秋二分之处也所谓白单环者锁定黄赤二环或不用以水激轮可省人运亦或不用○四逰仪所谓黒防环者制亦如三辰仪之黒防环在内而又小以揭直距所谓直距者铜版二纵置于四逰仪内上属北极下属南极中施关轴以夹望筒所谓望筒者即王衡也一名窥筒一名窥管一名横箫其筒中空两首各为方掩方掩中各开圜孔以透窥测○右浑仪三重六合天经防环防附地平天纬二单环也三辰防环防附黄赤道二单环也四逰防环防附直距与望筒也六合之规大于三辰三辰之规大于四逰六合不动以象天地四方三辰运动以象天行四逰则亦运动而窥测焉防环防铸一様二合而为一故厚可贯管轴单环单铸故薄其天经环南北二极之次有孔防轴以穿三辰四逰于内使可运转轴如管虚中其外有脐两层以间隔三辰四逰之位次尺度则地平单环径八尺阔五寸厚一寸半天经防环径八尺阔五寸厚八分两环合一寸六分天纬单环径七尺八寸一分阔九分厚五分三辰防环径七尺四寸八分阔一寸八分厚七分两环合一寸四分黄赤二道径七尺二寸一分阔九分厚六分四逰防环径六尺二寸八分阔一寸八分厚八分半两环合一寸七分直距二长各如四逰环内径阔一寸六分厚八分望简长随直距方一寸六分两首方掩方一寸七分中开圜孔径七分半平地之下擎以龙柱四各髙七尺七寸植于水槽上槽名水跌或名水平其台旧为十字或为方井中凿水道相通行水水平则浑仪正矣如前尺度特其大约要之广袤长短厚薄随宜增损有不必拘但得规模分布度次均凖相防交结枢窍无差则窥测不患其无凖矣以上俞氏説附载于此】
　　【○朱子曰七者运行于天有迟有速有顺有逆犹人君之有政事也曾氏曰歩七政之轨度时数以转玑窥衡而不差焉故曰齐其不齐者乃陵歴鬬食盈缩犯守不如玑衡则为变异也】
　　肆类于上帝禋于六宗望于山川徧于羣神
　　【汉孔氏曰肆遂也唐陆氏曰上帝天也朱子曰类祭名周礼肆师类造上帝注云郊祀者祭吴天之当祭非常祀而祭告于天其礼依郊祀为之故曰类○汉孔氏曰精意以享谓之禋宗尊也所尊祭者其祀有六谓四时寒暑日月星水旱祭亦以摄告唐孔氏曰祭法云埋少牢于泰昭祭时相近于坎坛祭寒暑王宫祭日夜明祭月幽宗祭星雩宗祭水旱朱子曰六宗只当用祭法或问晋初张髦三昭三穆之説如何朱子曰古者昭穆不尽称宗惟祖有功宗有徳故云祖文王而宗武王且如汉之庙惟文帝称太宗武帝称世宗至唐乃尽称宗此不足为据○汉孔氏曰九州名山大川五岳四渎之属皆一时望祭之羣神谓丘陵坟衍古之圣贤皆祭之朱子曰望祭名张氏曰山川之逺不可徧至而祀望祀之而已矣郑氏曰徧周羣众也唐孔氏曰祭法云有天下者祭百仲○陈氏曰祭不及祖先者意其因受终文祖见之欤】
　　辑五瑞既月乃日觐四岳羣牧班瑞于羣后
　　【汉孔氏曰辑敛觐见班还后君也舜敛公侯伯子男之瑞圭璧尽以正月中乃日日见四岳及九州牧监还五瑞于诸侯与之正始唐孔氏曰周礼典瑞云公执桓圭侯执信圭伯执躬圭子执谷璧男执蒲璧盖诸侯执之以为符信故称瑞程子曰辑瑞徴五等诸侯也此以上皆正月事尽此月则四方诸侯有至者矣逺近不同来有先后故日日见之不如他朝防同期于一日也朱子曰羣牧九州之牧伯毛氏曰守养六畜曰牧州牧取守养之义陈氏曰诸侯君国故得称后】
　　嵗二月东巡守至于岱宗柴望秩于山川肆觐东后恊时月正日同律度量衡修五礼五玉三帛二生一死贽如五器卒乃复五月南巡守至于南岳如岱礼八月西巡守至于西岳如初十有一月朔巡守至于北岳如西礼归格于艺祖用特
　　【汉孔氏曰诸侯为天子守土故称守巡行之既班瑞之明月乃顺春东巡岱宗泰山为四岳所宗燔柴祭天告至程子曰非是当年二月夏氏曰但谓巡守之嵗祭氏曰泰山在袭庆府奉符县唐陆氏曰尔雅祭天曰燔柴马云祭时积柴加牲其上而燔之○汉孔氏曰东岳诸侯竟内名山大川如其秩次望祭之谓五岳牲礼视三公四渎视诸侯其余视伯子男朱子曰秩者其牲币祝号之次第○汉孔氏曰遂见东方之国君○汉孔氏曰合四时之气节月之大小日之甲乙使齐一也律法制及尺丈斛斗斤两皆均同唐陆氏曰同齐也汉律歴志曰律黄帝所作也黄帝使伶伦自大夏之西昆仑之隂取竹之解答生其窍厚均者断两节之间而吹之以为黄钟之宫是为律本又曰律十有二阳六为律隂六为吕律一曰黄钟二曰太蔟三曰姑洗四曰防賔五曰夷则六曰亡射吕一曰林钟二曰南吕三曰应钟四曰大吕五曰夹钟六曰仲吕又曰度者分寸尺丈引所以庚长短也本起黄钟之长以子谷秬黍中者一黍之广度之九十分黄钟之长一为一分十分为寸十寸为尺十尺为丈十丈为引五度审矣量者龠合升斗斛所以量多少也本起黄钟之龠以子谷秬黍中者千有二百实其龠以井水凖其槩十龠为合十合为升十升为斗十斗为斛五量嘉矣权者铢两斤钧石所以称物平施知轻重也本起黄钟之重一龠容千二百黍重十二铢二十四铢为两十六两为斤三十斤为钧四钧为石五权谨矣权与物钧而生衡】
　　【按汉郑氏月令注曰凡律空围九分唐孔氏防曰诸律虽长短有差其围皆以九分为限蔡邕铜龠铭曰龠黄钟之宫长九寸空围九分容秬黍一千二百粒称重十二铢两之为一合西山蔡氏参释之曰空围九分盖空围中九分也又曰黄钟累九十黍以为长积千二百黍以为广又按程子曰以律管定尺乃是以天地之气为凖非秬黍之比也秬黍积数在先王时惟此适与度量合故可用今时则不同又蔡氏曰律吕散亡其器不可复见然古人所以制作之意则犹可考今欲求声气之中而莫适为凖则莫若且多截竹以拟黄钟之管或极其短或极其长长短之内每差一分而为一管皆即其长权为九寸而度其圎径如黄钟之法焉如是而史迭以吹则中声可得浅深以列则中气可验茍声和气应则黄钟之为黄钟者信矣黄钟者信则十一律与度量权衡皆得矣若秬黍则嵗有丰凶地有肥瘠种有长短大小圎妥不同尤不可恃况古人谓子谷秬黍中者寔其龠则是先得黄钟而后度之以黍不足则易之以大有余则易之以小约九十黍之长中容千二百之实以见周径之广以生度量衡之数而已非律生于黍也百世之下欲求百世之前之律其求于声气之元母必之于秬黍则得之矣以上明又详故附载】
　　【○朱子曰时月之差由积日而成其法则先粗而后精度量衡受法于律其法则先本而后末故言正日在恊时月之后同律在度量衡之先立言之叙盖如此也】
　　【按厯以纪数象以观运表以测景律以候气皆推占造化制度虞书言厯象一言律三賔饯敬致识表景也制作非巡守时事特考厯考律使与王国合而已】
　　【○汉孔氏曰修吉凶賔军嘉之礼朱子曰修品节之也唐孔氏曰周礼大宗伯以吉礼事邦国之鬼神示以凶礼哀邦国之忧以賔礼亲邦国以军礼同邦国以嘉礼亲万民之婚姻周之五礼亦当是前代之礼○汉孔氏曰五等诸侯执其玉三帛诸侯世子执纁公之孤执附庸之君执黄二生卿执羔大夫执鴈一死士执雉玉帛生死所以为贽以见之应氏曰五瑞命圭也五玉五器贽玉也新安王氏云贽与瑞不同瑞者上颁而下守之以为有国之符信贽者下献而上受之以明享上之仪物记曰凡贽诸侯圭周礼小行人六币圭璋璧琮琥璜享后用琮余有五玉其所贽之玉欤觐礼侯氏朝瑞玉有藻侯氏取圭斤致命王受之则所颁之瑞也享玉皆束帛加璧侯氏所致命王还玉不受以示轻财则所贽之玉也此説得之苏氏曰执以见曰贽○汉孔氏曰卒终复还也器谓圭璧如五器礼终则还之三帛生死则否唐孔氏曰如若也聘礼云以圭璋聘重礼也已聘而还圭璋此轻财重礼之义也聘义主于説聘意朝礼亦然○汉孔氏曰南岳衡山自东岳南巡五月至蔡氏曰南岳在潭州衡山县唐孔氏曰柴望以下一如岱宗之礼○汉孔氏曰西岳华山初谓岱宗蔡氏曰西岳在华州华隂县唐孔氏曰其礼如岱宗初行○汉孔氏曰北岳恒山蔡氏曰北岳在定州曲阳县唐孔氏曰亦如西岳之礼○汉孔氏曰巡守四岳然后归告至文祖之庙艺文也言祖则考着特一牛朱子曰艺祖疑即文祖或云文祖艺祖之所自出未有可考古者君将出必告于祖祢归又至其庙而告之孝子不忍死其亲出告反面之义也王制郑注云祖下及祢皆一牛程子以为但言艺祖举尊耳实皆告也但止就祖庙共用一牛不如时祭各设主于其庙也二説未知孰是○文中子叔恬问曰舜一嵗而巡五岳国不费而民不劳何也曰兵卫少而徴求寡也○吕氏曰归格艺祖一语可见圣人之心夫舜负天地万物之责持兢业危惧之心徧巡天下诸侯既无不顺然后归见祖庙而无愧使一民未遂一物未宜其归格为何如舜之心慊然而有愧艺祖之灵慊然而不满此身将若无所容想舜归格艺祖时此心无愧肃肃在庙惟纯于敬而已矣】
　　五载一巡守羣后四朝敷奏以言明试以功车服以庸【汉孔氏曰各会朝于方岳之下凡四处故曰四朝将説敷奏之事故申言之许氏曰朝觐君之緫称朱子曰五载之内天子廵守者一诸侯来朝者四盖巡守之明年则东方诸侯来朝又明年则南方诸侯来朝又明年则西方诸侯来朝又明年则北方诸侯来朝又明年则天子复巡守是则天子诸侯虽有尊卑而一徃一来礼无不答是以上下交通而逺近洽和也○汉孔氏曰敷陈奏进也诸侯四朝各使陈进治理之言明试其言以要其功功成则赐车服以表显其能用程子曰敷奏以言者使各陈其为治之説言之善者则从而明考其功有功则赐车服以旌异之其言不善则亦有以告饬之矣○吕氏曰五年间如此提督警防过使人情制度为之一新此圣人操持大权治天下妙用处○林氏曰舜巡守则有恊时月以下等事诸侯来朝则有敷奏以言以下等事】
　　肇十有二州封十有二山濬川
　　【汉孔氏曰肇始也禹治水之后舜分冀州为幽州并州分青州为营州始置十二州唐孔氏曰十二州终舜之时常然左传云夏之方有徳贡金九牧则禹登王位还置九州】
　　【按刘侍读説书序九共共当为丘九篇篇一州也以此推之肈州建师咨牧皆摄政及即位中间事则厘下土合九州安知非其后随时阖辟再更定乎谓十二州终舜之时常然恐未必尔】
　　【○汉孔氏曰封大也每州之名山殊大者以为其州之镇有流川则深之使通利苏氏曰封殖也谓禁采伐王氏曰濬者冶而深之之谓又曰十二州之山川皆封培而濬之盖山川所以表识又天地间生民之大利于是乎出也○吴氏曰此一节在禹治水后其次不当在四罪之先盖史泛记舜所行之大事初不计先后之序也】
　　象以典刑流宥五刑鞭作官刑扑作教刑金作赎刑眚灾肆赦怙终贼刑钦哉钦哉惟刑之恤哉流共工于幽洲放驩兜于崇山窜三苖于三危殛鲧于羽山四罪而天下咸服
　　【汉孔氏曰象法也王氏曰象者垂以示人之谓若周官垂治象刑象之法于象魏是也朱子曰典刑常刑即五刑也○汉孔氏曰宥寛也以流放之法寛五刑五刑墨劓剕宫大辟朱子曰流遣之使去如下文流放窜殛之类是也○汉孔氏曰以鞭为治官事之刑朱子曰鞭者木末垂革唐孔氏曰周礼涤狼氏誓大夫曰敢不关鞕五百左传鞭徒人费圉人荦是也若于官事不治则鞭之量状加之未必有定数○汉孔氏曰朴榎楚也不勤遒业则挞之唐孔氏曰大射乡射皆云司马搢扑则扑亦官刑惟言作教刑者官刑鞭扑俱用教刑惟扑而已故属扑于教○汉孔氏曰金黄金误而入刑出金以赎罪唐孔氏曰古之金银铜鐡緫号为金此金铜也古之赎罪皆用铜○汉孔氏曰眚过灾害肆缓贼杀也过而有害当缓赦之怙奸自终当刑杀之朱子曰眚谓过误灾谓不幸肆纵也赦释之也怙谓有恃终谓再犯○汉孔氏曰舜陈典刑之义勑天下使敬之忧欲得中○汉孔氏曰象恭滔天足以惑世故流放之幽州北裔水中可居者曰洲○汉孔氏曰党于共工罪恶同崇山南裔朱子曰放置之于此不得他适也崇山今在澧州○汉孔氏曰三苖国名缙云氏之后为诸侯号饕餮三危西裔朱子曰窜则驱逐禁锢之三危即雍之所谓三危既宅者○汉孔氏曰方命圯族绩用弗成殛窜放流皆诛也异其文述作之体羽山东裔在海中朱子曰殛则拘囚困苦之羽山即徐之蒙羽其艺者○汉孔氏曰皆服舜用刑当其罪故作者先叙典刑而连引四罪明皆徴用所行于此緫见之程子曰舜诛四凶怒在四凶舜何与焉盖因是人有可怒之事而怒之圣人之心本无怒也圣人以天下之怒为怒故天下咸服之○朱子曰象以典刑五刑之正也所以待夫元恶大憝杀人伤人穿窬滛放凡罪之不可宥者也流宥五刑所以待夫罪之稍轻虽入于五刑而情可矜法可疑与夫亲贵勲劳不可加以刑者则以此寛之也鞭作官刑官府之刑也扑作教刑学校之刑也皆以待夫罪之轻者金作赎刑罪之极轻虽入于鞭扑之刑而情法犹有可议者也此五句者从重入轻各有条理法之正也眚灾肆赦若人有如此而入于刑则不待流宥金赎而直赦之也怙终贼刑若人有如此而入于刑则虽当宥当赎亦不许其宥不聼其赎而必刑之也此二句者或由重而即轻或由轻而即重盖用法之权衡所谓法外意也圣人立法制刑之本末此七言者大畧尽之矣虽其轻重取舍阳舒隂惨之不同然钦恤之意未始不行其间也盖其轻重毫厘之间各有攸当者乃天讨不易之定理而钦恤之意行乎其间则可见圣人好生之本心也据此经文五刑有流宥而无金赎周礼秋官亦无其文至吕刑乃有五等之罚疑穆王始制之非法之正也盖当刑而赎则失之轻疑赦而赎则失之重且使富者幸免贫者受刑既非所以为平而又有利之之心焉圣人之法必不然矣又曰流宥所以寛五刑赎刑所以寛鞭扑○真氏曰钦恤二言百圣相传此其心法而用刑特一事耳四凶之罪不加以五者之正刑而止从流宥既仁之至迸诸四夷不与同中国又义之尽流放窜殛旧説以为诛杀非也傥果诛之则于市于朝不于四裔矣大率曰流曰放若后之安置居住曰窜曰殛若后之羁管编隷是故后之读书至此有曰四凶之罪止从流窜而叹后世刑网之宻呜呼真异世同心者欤】
　　二十有八载帝乃殂落百姓如丧考妣三载四海遏密八音
　　【汉孔氏曰殂落死也尧年十六即位七十载求禅试舜三载自正月上日至崩二十八载尭死寿一百一十七载林氏曰魂气归于天故曰殂体魄降于地故曰落○汉孔氏曰考妣父母许氏曰丧亡也曲礼曰生曰父曰母死曰考曰妣郑云考成也言其徳行之成妣之为言媲也媲于考也○汉孔氏曰遏絶密静也八音金石丝竹匏土革木唐陆氏曰金钟也石磬也丝琴瑟也竹箎笛也匏笙也土埙也革鼓也木柷敔也朱子曰仪礼圻内之民为天子齐衰三月圻外之民无服今应服三月者如丧考妣应无服者遏密八音见圣徳广大恩泽隆厚故思慕之深至于如此陈氏曰四海自絶乐非若后世禁乐○邵子皇极经世纪尧甲辰年即位癸丑徴时登庸乙卯逊于位至舜二十八年乃殂逋在位一百年】
　　月正元日舜格于文祖
　　【唐孔氏曰自此以下言舜真为天子命百官受职之事○汉孔氏曰月正正月元日上日也舜服尧丧三年毕将即政故复至文祖庙告唐孔氏曰前以摄政告今以即政告】
　　询于四岳关四门明四目达四聦
　　【汉孔氏曰谋政治于四岳吕氏曰舜继尧以通下情为出治之首务四岳者累朝之元老当代之蓍龟故首询之○汉孔氏曰开辟四方之门未开者广致众贤广视聼于四方使天下无壅塞朱子曰辟开也逹通也开辟四方之门以受天下之朝贡广四方之视聼以决天下之壅蔽○唐孔氏曰告庙既讫乃谋政治于四岳之官所谋开四方之门也明四方之目也达四方之聦也】
　　咨十有二牧曰食哉惟时柔逺能迩惇徳允元而难任人蛮夷率服
　　【咨説见尧典朱子曰十二牧十二州之牧○汉孔氏曰所重在于民食惟当敬授民时朱子曰王政以食为首农事以时为先○汉孔氏曰柔安迩近也言当安逺乃能安近唐孔氏曰以牧在逺方故据逺言之○汉孔氏曰惇厚元善之长任佞难拒也朱子曰徳有徳之人元仁厚之人任古文作壬包藏凶恶之人言当厚有徳信仁人而拒奸恶也吕氏曰难者非特去之而已常有戒惧之意少不戒惧则彼得乗间投隙虽有上数件前功俱废矣蛮夷説见禹贡○吕氏曰此数语教十二牧以为治之大纲如桑麻谷粟初无惊人可喜之论大抵于根本求之十二牧领此而归岂有为国生事如后世求边功者】
　　舜曰咨四岳有能奋庸熈帝之载使宅百揆亮采恵畴佥曰伯禹作司空帝曰俞咨禹汝平水土惟时懋哉禹拜稽首让于稷契暨臯陶帝曰俞汝徃哉
　　【汉孔氏曰奋起庸功载事也访羣臣有能起其功广尧之事者言舜曰以别尧吕氏曰奋励激昂之人兴废补之时用之可也舜时天下已治复奋其庸不几于生事乎盖天下之理不进则退常存奋起之心所以为生生不穷日新之道应氏曰云熙帝载者见舜于尧兢兢然惟恐负其付托虽易世之后不敢忘○汉孔氏曰亮信惠顺也唐孔氏曰舜本以百揆摄位既即政故求置其官林氏曰亮有辅相之义如寅亮天地之亮畴如九畴之畴畴类也谓弼亮朝廷之事各顺其类而不至于倒行逆施○汉孔氏曰四岳同辞而对禹代鲧为崇伯入为天子司空冶洪水有成功言可用之朱子曰禹姒姓鲧之子○汉孔氏曰然其所举称禹前功以命之懋勉也惟居是百揆勉行之朱子曰盖使仍作司空而兼行百揆之事录其旧绩而勉其新功也以司空兼百揆如周以六卿兼三公后世以他官平章事知政事之比○汉孔氏曰居稷官者弃也契臯陶二臣名稽首首至地唐孔氏曰周礼大祝九一曰稽首稽首为敬之极是拜内之别名禹拜乃稽首故云拜稽首朱子曰稷田止官稷名弃姓姬氏封于邰契姓子氏封于商稷契皆帝喾子唐孔氏曰臯陶即庭坚髙阳氏○汉孔氏曰然其所推之贤不许其譲勑使徃宅百揆】
　　帝曰弃黎民阻饥汝后稷播时百谷
　　【汉孔氏曰阻难播布也众人之难在于饥汝后稷播种是百谷以济之美其前功以勉之张氏曰弃以名命稷以官称朱子曰阻厄也后谓有邰之君如所谓三后后防皆有爵土之称也谷非一种故曰百谷此亦因禹之譲而又申命之】
　　帝曰契百姓不亲五品不逊汝作司徒敬敷五教在寛【汉孔氏曰逊顺也布五常之教务在寛所以得人心亦美其前功五品五教説见前司徒説见周官朱子曰圣贤于事无不敬此又事之大者故特以敬言之寛者寛裕以待之也盖五者之理出于人心之本然非有彊而后能者自其拘于执质之偏溺于物欲之蔽始有昧于其理而不相亲受不相逊顺者敬以敷教而又寛裕以待之此亦因禹之譲又申命之】
　　帝曰臯陶蛮夷猾夏宼贼奸宄汝作士五刑有服五服三就五流有宅五宅三居惟明克允
　　【汉孔氏曰猾乱也夏华夏羣行攻劫曰宼杀人曰贼在外曰奸在内曰宄曾氏曰中国文明之地故曰革夏林氏曰此非境外之蛮夷盖九州之内有蛮夷与民杂居为民害者○汉孔氏曰士理官也服从也谓服罪也行刑当就三处大罪于原野大夫于朝士于市林氏曰孔说三就本国语然经言五服是五刑皆然而此止于大辟耳应氏曰刑与事称之谓服疑可已矣而圣人未遽已也必再三审决求其至当而后已就者狱辞之成者一就之不足而至于再再就之不足而至于三谓三就也易曰革言三就岂非参错审订省其已成之説乎周礼有三刺三赦三宥之法王制三公以狱之成告于王王三宥然后制刑盖虽后世断刑尚有三覆奏五覆奏者况隆古之盛乎○汉孔氏曰谓不忍加刑则流放之若四凶者五刑之流各有所居五居之差有三等之居大罪四裔次九州之外次千里之外应氏曰罪不轻流而必羁糜全护随所在而有以宅之流而各奠其所宅则既得其所安矣而亦不限以一处且斟酌区处别而为三自非穷凶极恶不可移徙者未有不以斩而使之自新也如王制不帅教之人自左乡移之右自右乡移之左不变移之郊不变移之遂又不变屏之逺方未尝不以其渐而行之也○汉孔氏曰言臯陶能明信五刑施之逺近蛮夷猾夏使咸信服无敢犯者孙氏曰惟明则情伪毕知克允则轻重适当真氏曰是亦前章钦恤之意盖钦恤者圣人用刑之心明允者圣人用刑之法朱子曰此亦因禹之譲而申命之○孙氏曰凡问而后命譲而后受者皆新命也不问而命不譲而受者皆申命也】
　　帝曰畴若予工佥曰垂哉帝曰俞咨垂汝共工垂拜稽首让于殳斨暨伯与帝曰俞徃哉汝谐
　　【汉孔氏曰问谁能顺我百工事者朱子曰若顺其理而治之也曲礼六工有土工金工石工木工兽工草工周礼有攻木之工攻金之工攻皮之工设色之工抟埴之工皆是也张氏曰守其法信其度此之谓若非作为竒技巧○汉孔氏曰朝臣举垂垂臣名朱子曰垂有巧思荘子谓攦工倕之指是也○共工説见尧典林氏曰汝共工犹言汝后稷谓欲使汝为共工也○汉孔氏曰殳斨伯与二臣名林氏曰殳一也斨二也伯与三也中加暨字三人无疑朱子曰殳以积竹为兵建兵车者斨方銎斧也古者多以其所能为名殳斨岂能为二器者欤○汉孔氏曰汝能谐和此官朱子曰不聼其譲也○吕氏曰圣人事事物物无不全备与后世技巧工匠咸精其能者事同而意异也】
　　帝曰畴若予上下草木鸟兽佥曰益哉帝曰俞咨益汝作朕虞益拜稽首让于朱虎熊罴帝曰俞徃哉汝谐【汉孔氏曰上谓山下谓泽顺谓施其政教取之有时用之有节应氏曰虞衡作山泽之材而舜之命略不反此惟曰若予上下草木鸟兽此圣人不急于致用而急于遂物之宜盖成天下之大顺者自致天下之大利故曰若○汉孔氏曰言伯益能之林氏曰伯益即伯翳其后为秦○汉孔氏曰虞掌山泽之官曾氏曰益之为虞非一山一泽盖为众虞之长○汉孔氏曰朱虎熊罴二臣名林氏曰四臣名左传有仲虎仲熊虎与熊二人则朱罴亦二人朱子曰以兽为名意亦以能服是兽得名欤史记云朱虎熊罴为益之佐前殳斨伯与当亦为垂之佐○徃谐説见上章朱子曰亦不听其譲也】
　　帝曰咨四岳有能典朕三礼佥曰伯夷帝曰俞咨伯汝作秩宗夙夜惟寅直哉惟清伯拜稽首让于夔龙帝曰俞徃钦哉
　　【汉孔氏曰三礼天地人之礼朱子曰典主也林氏曰典礼之职于吉凶賔军嘉无所不统然实以郊庙祭祀为主故但言三礼○汉孔氏曰伯夷臣名姜姓○汉孔氏曰秩序宗尊也主郊庙之官夏氏曰宗如宗主之宗故长子主器谓之宗子秩宗云者岂非以天秩之礼而是礼彼实主之乎故成周掌邦礼者谓之宗伯掌都家之礼者谓之都宗人家宗人○汉孔氏曰夙早也言早夜敬思其职典礼施政教使正直而清明朱子曰直者心无私曲之谓人能敬以直内无少私曲则心清而无物欲之污可交神明林氏曰寅则敬而不慢直则正而不谄清则防而不污三者事郊庙交鬼神之道也○汉孔氏曰夔龙二臣名○汉孔氏曰然其贤不许譲真氏曰勑伯夷独曰钦者礼之本敬而已陈氏曰禹益垂伯夷皆逊舜答之各异曰汝徃哉徃哉汝谐徃钦哉乃史互文相备盖徃者必能谐能谐斯可徃虽谐亦当敬也】
　　帝曰夔命汝典乐教胄子直而温寛而栗刚而无虐简而无傲诗言志歌求言声依永律和声八音克谐无相夺伦神人以和夔曰于予击石拊石百兽率舞
　　【汉孔氏曰胄长也谓元子以下至卿大夫子弟唐孔氏曰説文云胄也王制云乐正崇四术立四教王太子王子羣后之太子卿大夫元士之适子皆造焉郑注云王子王之庻子也吕氏曰典乐教胄子夔之职兼二事也乐感人也深故掌乐必兼教之任周大司乐掌成均之法合国之子弟汉之太常犹领太学以此教人不在规矩诵说之间矣○汉孔氏曰教之正直而温和寛而能庄栗刚失入虐简失入傲教之以防其失朱子曰刚坚强不屈之意简者不烦之谓虐暴虐也直温寛栗所以因其徳性之善而辅翼之也二无字与母同刚无虐简无傲所以防其气质之遇而矫揉之也教胄子者欲其如此而教之之具专在于乐盖所以荡涤邪秽斟酌饱满动荡血脉流通精神养其中和之徳而救其气质之偏也○汉孔氏曰谓诗言志以导之歌永其义以长其言郑氏曰人声曰歌张子曰诗者乐章也又曰永言只是转其声令人可聼今歌者亦以转声而不变字为善朱子曰心之所之谓之志心有所主必形于言故曰诗言志既形于言则必有长短之节故曰歌永言○汉孔氏曰声谓五声宫商角徴羽律谓六律六吕十二月之音气言当依声律以和乐唐杜氏曰宫生徴徴生商商生羽羽生角三分宫数八十一分各二十七下生者去一去二十七余五十四以为徴故徴数五十四三分徴数五十四分各十八上生者加一加十八于五十四得七十二以为商故商数七十二三分商数七十二分各二十四下生者去一去二十四得四十八以为羽故羽数四十八三分羽数四十八分各十六上生者益一加十六于四十八得六十四以为角故角六十四此五声大小之次也朱子曰五声之序宫最大而沈浊羽最细而轻清商之大次宫徴之细次羽而角居四者之中唐杜氏曰先王通于伦理以候气之管为乐声之均以子为黄钟丑为大吕寅为太簇卯为夹钟辰为姑洗已为仲吕午为蕤賔未为林钟申为夷则酉为南吕戌为无射亥为应钟周礼大师郑氏注曰黄钟初九也下生林钟之初六林钟又上生太簇之九二太蔟又下生南吕之六二南吕又上生姑洗之九三姑洗又下生应钟之六三应钟又上生蕤賔之九四蕤賔又上生大吕之六四大吕又下生夷则之九五夷则又上生夹钟之六五夹钟又下生无射之上九无射又上生仲吕之上六黄钟长九寸其实一龠下生者三分去一上生者三分益一五下六上乃一终矣大吕长八寸二百四十三分寸之一百四太蔟长八寸夹钟长七寸二千一百八十七分寸之千七十五姑洗长七寸九分寸之一仲吕长六寸万九千六百八十三分寸之万二千九百七十四防賔长六寸八十一分寸之二十六林钟长六寸夷则长五寸七百二十九分寸之四百五十一南吕长五寸三分寸之一无射长四寸六千五百六十一分寸之六千五百二十四应钟长四寸二十七分寸之二十四朱子曰歌既有长短则必有清浊髙下之殊歌声长而浊者为宫以渐而清且短则为商为角为徴为羽所谓声依永也声既冇长短清浊则又必以十二律和之乃能成文而不乱假令黄钟为宫则太蔟为商姑洗为角林钟为徴南吕为羽盖以三分损益隔八相生而得之余律皆然即礼运所谓五声六律十二管还相为宫所谓律和声也按唐杜氏曰五声六律还相为宫若黄钟之均以黄钟为宫林钟为徴太蔟为商南吕为羽姑洗为角若大吕之均以大吕为宫夷则为徴夹钟为商无射为羽仲吕为角所谓迭为宫商角徴羽也若黄钟之律自为其宫为夹钟之羽为仲吕之徴为夷则之角为无射之商此黄钟之五声大吕之律自为其宫为姑洗之羽为防賔之徴为南吕之角为应钟之商此大吕之五声所谓五声六律十二管还相为宫者也此还宫例即朱所云又乐律殊品制器随之其还宫有宫律短而四律反长则乖而不和故有半律子声之法详见周礼注杜氏通典蔡氏律吕新书】
　　【○汉孔氏曰伦理也八音能谐理不错夺则神人咸和命夔使勉之八音説见前朱子曰八音金石为众音之纲丝竹匏土包括于其中而革木二音无当于五声十二律故最居后而但为众音之节○林氏曰先王之乐本之情性稽之度数自直而温至歌永言本之情性也声依永律和声稽之度数也夏氏曰大司乐以乐徳教国子中和祗庸孝友以乐语教国子兴道讽诵言语自直而温至简而无傲此教之乐徳也自诗言志至律和声此教之乐语也○朱子曰圣人作乐以养情性育人才事神祗和上下其体用功效广大深切如此○汉孔氏曰石磬也磬音之清者拊亦击也举清者和则其余皆从矣乐感百兽使相率而舞则神人和可知唐孔氏曰击是大击拊是小击蔡氏曰有大磬有编磬有歌磬磬有大小故击有轻重八音特言石者盖石音属角最难谐和记云磬以立辨夫乐以和为主而磬声独立辨者以其难和也石声和则无不和矣○夏氏曰此亦因伯夷之譲称其所掌而申戒之】
　　帝曰龙朕堲谗说殄行震惊朕师命汝作纳言夙夜出纳朕命惟允
　　【汉孔氏曰堲疾殄絶震动也言我疾谗说絶君子之行而动惊我众欲遏絶之张氏曰烧土为堲所谓堲周是也烛烬为堲所谓折堲是也盖堲有息灭之义堲之使不生也朱子曰谗谮也殄行伤絶善人之事也惊骇也言之不正而能变乱黒白以骇众聼也○汉孔氏曰纳言喉舌之官聼下言纳于上受上言宣于下必以信唐孔氏曰此官主听下言纳于主故以纳言为名亦主受上言宣于下故言出朕命纳言不纳于下朕命有出无入官名纳言云出纳朕命互相见也朱子曰命令政教必使审之既允而后出则谗説不得行而矫伪无所托敷奏复逆必使审之既允而后入则邪僻无自进而功绪有所稽周之内史汉之尚书魏晋以来所谓中书门下者皆此职也○夏氏曰此亦因伯夷之譲称其所掌而申戒之也】
　　帝曰咨汝二十有二人钦哉惟时亮天工
　　【汉孔氏曰禹垂益伯夷夔龙六人新命有职四岳十二牧凡二十二人特勑命之或问四岳是一人是四人朱子曰汝能庸命巽朕位不成譲与四人又如曰咨汝二十有二人乃四岳九官十二牧尤见得四岳止是一人○汉孔氏曰各敬其职惟是乃能信立天下之功陈氏曰功事也典天叙礼天秩服天命刑天讨无非天事○吕氏曰钦哉惟时亮天功二十二人治职之统要也】
　　三载考绩三考黜陟幽明庻绩咸熈分北三苖
　　【唐孔氏曰此以下史述舜事非帝语也○汉孔氏曰三年有成故以考功九嵗则能否幽明有别黜退其幽者升进其明者郑氏曰黜退也○汉孔氏曰考绩法明众功皆广三苖幽暗君臣善否分北流之不令相从善恶明庻绩咸熈说见尧典朱子曰此言舜命二十二人之后立此考绩黜陟之法以时举行而卒言其效如此北犹背也其善者留不善者窜徙之使分背而去也三苖见于典谟益稷禹贡吕刑详矣盖其负固不服乍臣乍叛舜摄位而窜逐之禹治水之时三危已宅而旧都犹顽不即工及禹摄位帝命徂征而犹逆命及禹班师而后来格于是乃得考其善恶而分北之吕刑言遏絶则通本末而言不可以先后论吕氏曰分北三苖与尧典烛书共工之事同见万国皆顺执也】
　　舜生三十徴庸三十在位五十载陟方乃死
　　【朱子曰此于篇末緫序始终○汉孔氏曰言其始见试用朱子曰徴召也舜生三十尧召用之○汉孔氏曰歴试二年摄位二十　年唐孔氏曰在位在臣位也○汉孔氏曰方道也舜即位五十年升道南方巡守死于苍梧之野而葬焉林氏曰苏氏谓陟方犹曰升遐耳顾命曰惟新陟王是也陟方乃死与杨子曰黄帝尧舜殂落而死文势正同○皇极经世纪舜丙辰即位至禹十七年陟方乃死通为夀一百一十年】
　　帝厘下土方设居方别生分类作汨作九共九篇稾饫【汉孔氏曰言舜理四方诸侯各设其官居其方生姓也别其姓族分其类使相从陈氏曰设置也别即分也互文○汉孔氏曰汨治作兴也言其治民之功兴故为汨作之篇刘氏曰汨作言厘下土致治兴功之道九共共当作丘古文丘共相近故误耳即所谓八索九丘九丘者所谓方设居方别生分类也九篇篇一州也伏生大曰九共书曰予辨下土使民平平使民无傲○汉孔氏曰稾劳也饫赐也唐孔氏曰亦不知劳赐之何所谓也○汉孔氏曰凡十一篇皆亡○唐孔氏曰此序也孔以书序序所以为作者之意冝相附近故引之各冠其篇首其经亡者以序附于本篇次而为之既不见其经闇射无以可中顺其文为耳是非不可知也他皆傲此】



　　尚书纂传卷二
<经部,书类,尚书纂传>
　　钦定四库全书
　　尚书纂传卷三上　　　　元　王天与　撰
　　大禹谟第三　　　　　　　　虞书
　　臯陶矢厥谟禹成厥功帝舜车之作大禹臯陶谟益稷【汉孔氏曰矢陈也谟谋也郑氏曰臯陶之谟禹之功各举其着见之最盛者而言其寔互文见意观序既谓禹成厥功而下文又緫以大禹谟言之则臯陶可知○汉孔氏曰重美二子之言陈氏曰申舒也谓达之使申而不屈○朱子曰此乃三篇之序臯陶矢厥谟谓臯陶谟篇禹成厥功谓大禹谟篇陈九功之事故曰成厥功帝舜申之者舜因臯陶陈谟因申命禹曰来禹汝亦昌言而禹遂陈益稷篇中之语此一句序益稷篇也○唐孔氏曰史录其辞作大禹臯陶二篇之谟又作益稷之篇凡三篇林氏曰一序分三篇者竹简所载不能多分为三篇便简册而已非谓大禹谟尽在第一篇臯陶谟尽在第二篇也三篇中凡禹所言皆大禹谟凡臯陶所言皆臯陶谟又曰虞史既述二典此又述其君臣之间嘉言善政以为三篇备二典之所未备】
　　大禹谟
　　【汉孔氏曰禹称大大其功王氏曰臯陶指其名而禹称大禹者宅揆任大冠诸臣之上表而出之也○朱子曰今文无古文有】
　　曰若稽古大禹曰文命敷于四海祗承于帝
　　【曰若稽古说见尧典○林氏曰文命上曰字史官曰也○汉孔氏曰言其外布文徳教命内则敬承尧舜朱子曰文命即禹贡所谓东渐西被朔南暨声教讫于四海者是也祗敬也帝谓舜也吕氏曰祗承与重华不同重华有日月并明之意祗承不过坤承干之象耳汉董子曰禹继舜舜继尧三圣相授而守一道苏氏曰或以文命为禹名则敷于四海者为何事耶】
　　曰后克艰厥后臣克艰厥臣政乃乂黎民敏徳
　　【吕氏曰此下四章互相明克艰之义○汉孔氏曰敏疾也能知为君难为臣不易则其政治而众民皆疾敏修徳朱子曰曰以下禹言艰难也真氏曰禹言君臣之道蔽以克艰一言可谓至矣盖以为难则存敬畏之心以为易则啓骄逸之志此治乱安危所自分吕氏曰欲为君尽君道欲为臣尽臣道克艰者圣人相传之道厥后厥臣各止其所之意君克艰君之事臣克艰臣之事思不出其位也君不尽居道而下行臣事君职必亏非艰厥后臣不尽臣道而上僭君职臣职必亏非艰厥臣也】
　　帝曰俞允若兹嘉言罔攸伏野无遗贤万邦咸宁稽于众舍己从人不虐无告不废困穷惟帝时克
　　【汉孔氏曰兹此攸所也善言无所伏言必用如此则贤才在位天下安寜陈氏曰嘉言罔无伏隐也贤者才徳多于人之称唐孔氏曰言之善者必出贤人之口但言之易行之难或有人不贤而言可用故嘉言与贤异其文唐陆氏曰寜安也○汉孔氏曰帝谓尧也考众从人矜孤悯穷凡人所轻圣人所重张子曰稽众舍己尧虚其心以为天下也程子曰舍己从人最为难事己者我之所有虽痛舍之犹惧守己者固而从人者轻也唐孔氏曰不虐不废皆谓矜抚愍念之互相通也吕氏曰虐废不必横政暴刑加之一亳精神念虑之不到便是虐之废之苏氏曰无告天民之穷者困穷士之不遇者○朱子曰舜因禹言谓此惟尧能之非常情所及盖为谦辞以对而不敢自谓其必能舜之克艰于此亦可见矣真氏曰知为君之难者易其知其艰而能尽其道者难故曰允若兹惟帝时克世之人主谓言已尽用而不必求言不知伏于下者之难达也贤已尽得而不必求贤不知遗于野者之难进也惟尧于此一以难视之故能使言不伏于下贤不遗于野而致万邦之安虽然尧犹虑其难也方且稽众以求事理之当舍己以从人情之公无告易虐而不虐困穷易废而不废皆自克艰一念为之孔子论博施济众修己安百姓皆曰尧舜其犹病诸可谓知尧舜之心矣】
　　益曰都帝徳广运乃圣乃神乃武乃文皇天眷命奄有四海为天下君
　　【汉孔氏曰益因舜言又美尧也广谓所覆者大运谓所及者逺圣无所不通神妙无方文经天地武定祸乱眷视奄同也言尧有此徳故为天所命所以勉舜也朱子曰广者大而无外运者行之不息吕氏曰广运者干健不息之意惟其广运乃能克艰真氏曰广运则与天同徳故能受天之命益之言全在广运二字唐孔氏曰尊而君之则称皇天孙氏曰命畀付也奄尽也○苏氏曰至道必简至言必近君臣相与艰畏舍己用众礼鳏寡达穷士其为徳若卑约然此夸者之所小而世俗之所谓无所至也故舜特申之曰是徳也惟尧能之他人不能也益又从而賛之曰是徳也推而广之乃所以为圣神武文而天之所以命尧为天子者特以是耳】
　　禹曰惠迪吉从逆凶惟影响
　　【汉孔氏曰迪道也顺道吉从逆凶吉凶之报若影之随形响之应声言不虚项氏曰吉凶者緫名废兴存亡成败得失皆吉凶也张氏曰禹因益美尧遂言此盖亦因之以成舜○吕氏曰禹克艰之言得舜之言而愈彰舜克艰之言得益之言而益大益克艰之言得禹之言而始备圣贤之言互相明以见君道之广大而无穷君心之诚敬而无己也】
　　益曰吁戒哉儆成无虞罔失法度罔逰于逸罔于乐任贤勿贰去邪勿疑疑谋勿成百志惟熈罔违道以干百姓之誉罔咈百姓以从己之欲无怠无荒四夷来王【吕氏曰益又言克艰之目○汉孔氏曰先吁后成欲使聼者精其言许氏曰戒警也王氏曰自警戒无虞至四夷来王乃歴言戒哉之说○汉孔氏曰虞度也无亿度谓无形成于无形备慎深朱子曰儆与警同古文作敬开元改今文苏氏曰虞忧也自其未有忧而戒之矣○汉孔氏曰乗法守度言有常朱子曰失坠也陈氏曰度寻丈尺寸也以度喻法故言法度○汉孔氏曰过也游逸过乐败徳之源富贵所忽故特以为戒陈氏曰浮水曰逰逸者放于安之谓叶氏曰如水之浸而不返○汉孔氏曰一意任贤果于去邪疑则勿行道义所存于心日以广矣朱子曰勿禁止之辞任贤以小人间之谓之贰去邪而不能果断谓之疑谋圗为也夏氏曰疑谋如诗所谓筑室于道谋是用不溃于成当自作一句不连上文苏氏曰人之为不善虽小人不能无疑凡疑则已则天下无小人矣人之所以不能大相逺者皆好行其所疑也朱子曰百志犹所谓百虑吕氏曰志者心之所之一心既正凡有所之皆广且明故曰云云○汉孔氏曰干求也失道求名古人贱之专欲难成犯众与祸故戒之苏氏曰民至愚而不可欺凡其所毁誉天且以是为聦明而况于君乎违道足以致民毁而已安能求誉哉好行小惠以求誉于此固不足恤以为不足恤而纵欲以戾之亦殆矣咈戾也○汉孔氏曰言天子常戒惧无怠惰荒废则四夷归徃之林氏曰无怠荒所谓不倦以终之四夷东夷西戎南蛮非狄朱子曰九州之外世一见曰王四夷归徃中土可知真氏曰益枚数告戒而终之曰云云盖治乱之源在人主之心益之戒始于君心终于君心此圣贤传授要法也晋武帝混一天下唐宗身致太平皆以逸乐召夷狄之衅流祸至数百年然后知圣贤之言万世之蓍防也】
　　禹曰于帝念哉徳惟善政政在养民水火金木土谷惟修正徳利用厚生惟和九功惟叙九叙惟歌戒之用休董之用威劝之以九歌俾勿壊
　　【忧氏曰此禹又言保治之术○汉孔氏曰叹而言念重共言郑氏曰念常思也夏氏曰禹言今日徳政已成其事诚美在帝不可不念其保之之术也○汉孔氏曰为政以徳则氏懐之吕氏曰徳惟善收政木于徳也政在养氏民资于政也后世冨国彊兵非养氏之政也○汉孔氏曰言养民之本在先修六府唐孔氏曰此五行与洪范之次不同洪范以生数为次此以相刻为次左传云天生五材民并用之彼为五材此兼以谷为六府者谷之于民尤急谷是土之所生故于土下言之葛氏曰谷本在木行之数以为民食之急故别而附之夏氏曰今舜之治以之水火金木土谷之六府则既能惟修○汉孔氏曰正徳以率下利用以阜财厚生以养民三者和所谓善政夏氏曰以之正徳利用厚生之三事则既能惟和○汉孔氏曰言六府三事之功有次叙皆可歌乐乃徳政之致左氏郤缺曰九功之徳皆可歌也谓之九歌朱子曰想当时田野自有此歌今不得见夏氏曰别而言之谓之六府谓之三事合而言之谓之九功六府修三事和则九功可谓有叙矣有叙非谓先水火而后金木土谷先正徳而后利用厚生特谓九者之功各得其叙而不失其伦耳○或问论语韶武章朱子曰据书中说徳惟善政至九叙惟歌此是韶乐九章看他意思是如何到得又曰此便是韶乐之本也】
　　【按禹谟辞简而尽该括实政之大者水火金木土谷惟修正徳利用厚生惟和二语是也以修以和要是帝王参賛经纶之寔处考之经传可旁证者今史举以衍前说修水之利其经制如十夫有沟百夫有洫千夫有浍万夫有川散之为均遂为舍列而芟作流其润聚之为原防为偃潴而衍沃被其泽皆是也修火之利其区画如薮有薪蒸囿有刍荛爟烜有令灰炭有备大之以罏冶以埴足烁金而凝土小之以烧薙以行水足美疆而粪畴皆是也修金之利验其地圗寛其巡禁因其实蔵物其丱材是已及其用之冶铸必广而器具备圜法必通而赀货衍利斯溥也修木之利辨其材麓别其植物蘩其场圃滋其树艺是已及其用之落彼材植而隂阳不拂其宜时彼斧斤而抡取不胜其用利斯也土防以辨地之生土化以相地之冥修土利也而犹不止此授之田野画之井牧执度度地度地居民地邑民居必参相得尤土利之大者也三农生九谷之殊巡野辨穜稑之种修谷利也而亦不止此视年嵗之丰凶谨春秋之颁敛以之施惠则有乡里之委积有门关之委积有都鄙道路之委积以之先备则有三年之蓄有六年之蓄有九年之蓄尤谷利之大者也盖泛观天地间莫非五行百谷之利者亦既因民利而利之矣富而能教大君立极于上羣黎观感于下经正民兴斯无邪慝民徳之正也通商惠工羡补不足固利用之者者而凢害至与备患生与防利之导之出入用之皆民用之利也仰事俯育饱食暖衣固厚生之著者而凢所欲与聚所恶勿施欲夀为之生而不伤欲冨为之厚而不困皆民生之厚也此皆府事修和之寔禹特以两言该括之可谓简而尽矣又按禹自天锡书而后以叙九畴之范则初一五行以下六十五字挈其纲以定九州之贡则六府孔修以下三十一字立其本以陈九功之谟则此十有六字撮其要洪范其渊源处禹贡其作为处禹谟其敷陈帝前处语之详略不同而寔一也以是辅成帝治卒使徳政洋溢恩娱泽嬉九徳之歌九防之舞传至成周尚以荐之宗庙而泰和与唐虞并称世谓唐虞世逺复古之难以此语观之皆凿凿精寔读者当深考之也】
　　【○汉孔氏曰休美董督也言善政之道美以成之威以督之歌以劝之使政勿壊在此三者而已苏氏曰先事而令曰戒朱子曰威古文作畏郑氏曰威刑劝勉壊败也吕氏曰此叚精神全在俾字盖消息盈虚天理之常裁成辅相君人之道也天下之理盛必有哀成必有败俾云者圣人裁成悑相以賛消息盈虚之理观勿壊之意圣人无穷之心可见天】
　　帝曰俞地平天成六府三事允治万世永頼时乃功【夏氏曰此舜又归功于禹○汉孔氏曰水土冶曰平五行叙曰成因禹陈九功而叹美之言是汝之功明众臣不及王氏曰方水之未平春作秋成有弗获者故地平然后天成朱子曰六府水火金木土谷也六者财用之所自出故曰府三事正徳利用厚生也三者人事之所当为故曰事郑氏曰治理頼恃也夏氏曰禹功岂惟万世曰万世者姑取其数之多言之耳】
　　帝曰格汝禹朕宅帝位三十有三载耄期倦于勤汝惟不怠緫朕师
　　【夏氏曰此下载舜禅禹事○汉孔氏曰八十九十曰耄百年曰期颐言已年老厌倦万机汝不懈怠于位称緫我众欲使摄唐孔氏曰舜年六十三即政居帝位三十有三载至今九十五矣年在耄期之间故并言之张氏曰耄昬也期指是以为期也期则当颐以养之之时郑氏曰倦懈勤劳也吕氏曰圣心纯亦不已何由有倦但老将至而血气若倦止倦于勤而已非倦于道也居天位者以勤为本舜既以倦勤自歉必求能勤者而逊位天行健天之不怠也圣道运而无积圣人之不怠也不怠二字足以当帝位帝徳广运亦不怠之功用也圣人之道未尝一日怠怠则间断不可以言圣矣陈氏曰緫犹统也朱子曰尧命舜曰陟帝位舜命禹曰緫朕师盖尧欲舜真宅帝位舜譲弗嗣后惟居摄亦若是而已】
　　禹曰朕徳罔克民不依臯陶迈种徳徳乃降黎民懐之帝念哉念玆在兹释兹在兹名言兹在玆允出玆在兹惟帝念功
　　【汉孔氏曰依倚迈行种布降下懐归也言已无徳民所不能依臯陶布行其徳下洽于民民归服之朱子曰迈勇徃力竹之意苏氏曰迈逺也种徳如农夫之种殖也众人之种其徳也近朝种而暮获则其报亦狭矣臯陶之种其徳也逺造次颠沛未尝不在于徳而不求报也及其充溢而不已则沛然下及于民而民懐之吕氏曰此非禹之谦辞禹尽克艰之道徳虽已克常见其罔克民虽已依常见其不依即譲徳非嗣之意圣人之心见天下之理工夫无穷而举臯陶以自代迈种臯陶栽培其徳之丰熟也降如而露之降黎民被其润泽罔有不懐也种徳比之罔克者如何民懐比之不依者如何此禹灼然不敢当帝位之意○汉孔氏曰释废也朱子曰兹指臯陶也吕氏曰禹告舜以念臯陶也念之而在此释而不念亦在此名言者指其事而言之亦在此允出者信存于心亦在此史氏曰念功念臯陶种徳之功也】
　　帝曰臯陶惟兹臣庻罔或干予正汝作士明于五刑以弼五教期于予治刑期于无刑民恊于中时乃功懋哉【汉孔氏曰或有干犯也无有干我正言顺命吕氏曰帝者之世风俗醇厚敢干予正者已无而或干予正者亦无陈氏曰舜为正道之宗主使臣庻有一犯正者即犯舜之正也○汉孔氏曰弼辅期当也叹其能以刑辅教当于治体虽或行刑以杀止杀终无犯者刑期于无所刑民皆合于大中之道是汝之功勉之朱子曰期者先事取必之谓陈氏曰明利明审五刑予治犹言予正也恊中则不犯正又不待论林氏曰圣人制为刑辟非期于多刑人多杀人以为威也凡以辅吾教之不逮而已出教则入刑出刑则入教使民趋于五教而刑为无用此圣人之本心也臯陶能体此意而竹之使天下知有契之教而不知有臯陶之刑盖百官有司之职以无旷为能惟士则异此必使民不犯于有司天下无一人之狱其官若虚设者然后为能其官朱子曰懋宜作楙盛大之意此作懋者乃训勉耳盖古字亦或通用】
　　【按中正字义程子易传曰中重于正正者容有不中中者未有不正朱子曰中是正之恰好处合当做底是正做得恰好处是中】
　　臯陶曰帝徳罔愆临下以简御众以寛罚弗及嗣赏延于世宥过无大刑故无小罪疑惟轻功疑惟重与其杀不辜宁失不经好生之徳洽于民心兹用不犯于有司【汉孔氏曰愆过也善则归君人臣之义吕氏曰罔愆意极渊源惟寔用工之人知之夫非盛徳之至刚健纯粹质诸天地而不疑开百圣而不惭歴万世而无弊者何以至此真氏曰帝徳虽覆载无以加而臯陶但以罔愆言之盖必如是仅可谓之无过耳○汉孔氏曰御治也叶氏曰上下以势言故曰临众寡以人言故曰御陈氏曰临统御制御也御取驭马为义羁勒以使从与寛正相反然人君能容众而后能御众寛容则人心固结乃所以为御世主以严法御下行于法之所及不行于法之所不及所御狭矣杨氏曰权不去手寛尽不妨○汉孔氏曰嗣亦世俱谓子延及也父子罪不相及而及其赏道徳之政郑氏曰罚罪之轻者赏赐也应氏曰罚弗及嗣一人之身始恶终善犹不可弃况其嗣乎赏延于世与人为善嘉劝来者然世赏而不世官也○汉孔氏曰过误所犯虽大必宥不忌故犯虽小必刑朱子曰即所谓眚灾肆赦怙终贼刑者吕氏曰过慈则近于姑息反以害仁此编茍无刑故无小一言其义不备圣人见人之故为恶者不俟其恶之大罪大则足以灭身矣自其小而刑之所以戢其为恶之心○汉孔氏曰刑疑附轻赏疑从重忠厚之至朱子曰罪已定矣而于法之中有疑其可重可轻者则从轻以罚之功已定矣而于法之中有疑其可轻可重者则从重以赏之吕氏曰汉宣综核信必而舜朝赏罚多疑然宣帝之信必爝火之光也帝舜之疑天地之寛也○汉孔氏曰辜罪经常司主也臯陶因帝勉已遂称帝之徳所以明民不犯上也寜失不常之罪不枉不辜之善仁爱之道唐孔氏曰枉杀无罪妄免有罪二者俱失寜妄免大罪不枉杀无罪也陈氏曰天地之大徳曰生好生之徳圣人所以配天地而育羣生自临下以简而下皆是吕氏曰自简寛而无非好生盖好多事者必不好生好苛刻者必不好生唐孔氏曰洽谓沾渍优渥陈氏曰圣徳浃洽人皆自爱不犯有司之法上好人之生则民莫不自好其生仁心之相感也秦人杀人如草芥宜若民不敢犯而奸宄愈不胜上轻人之生则民亦自轻其生戾气之相召也○朱子曰帝徳罔愆以下见圣心涵育生与天地同徳而物或自逆理以干天诛则夫轻重取舍之间亦自有决然不易之理其宥过非私恩其刑故非私怒罪疑而轻非姑息功疑而重非过予如天地四时之运寒凉肃杀常居其半而涵育生之心未尝不流行其间此所以徳洽民心而自不犯有司非既抵冒而复纵弛之也】
　　帝曰俾予从欲以治四方风动惟乃之休
　　【汉孔氏曰使我从心所欲而政以冶民动顺上命若草应风是汝能明刑之美真氏曰欲犹好也朱子曰民不犯法而上不用刑者舜所欲也汝能使我如所愿欲而冶教化四达如风鼓动莫不靡然是汝之美也张氏曰鼓之舞之不见其为之之迹而民莫不披靡此之谓风动】
　　帝曰来禹降水儆予成允成功惟汝贤克勤于邦克俭于家不自满假惟汝贤汝惟不矜天下莫与汝争能汝惟不伐天下莫与汝争功予懋乃徳嘉乃丕绩天之厯数在汝躬汝终陟元后
　　【汉孔氏曰水性流下故曰下水能成声教之信成治水之功言禹最贤重美之朱子曰降水洪水也古文作洚孟子云水逆竹谓之洚水盖山崩水浑下流淤塞故其逝者辄复反流而泛滥决溢洚洞无涯也吕氏曰舜时水已平何以谓之儆予舜虽不见洪水之害常若洪水之在目前天地之中一物不顺无非儆予何暇计时之先后况舜时水犹未尽平诚不可不儆也王氏曰举事当人信之谓之成允朱子曰成功谓水患既平而九功皆叙吕氏曰当此之时惟禹一人故曰惟汝贤○汉孔氏曰满谓盈寔假大也言禹恶衣薄食卑其宫室而尽力为民执心谦冲不自盈大史氏曰勤俭二字视之若易行之实难惟践复纯笃涵养粹深者乃能故曰克勤克俭力足以堪其任之谓也吕氏曰满假不必矜夸功成之后自以为功即满假也禹既成功其心寂然若无所以为不自满假唐孔氏曰上言其功此言其徳故再言惟汝贤○汉孔氏曰自贤曰矜自功曰伐言禹推善譲人而不失其能不有其劳而不失其功所以能絶众人唐孔氏曰矜伐俱是夸义程子曰禹不矜不伐天地同量也吕氏曰天下之理必有对已立则物对有对则有争一有矜伐即有争之理盖矜伐者争之对禹不矜不伐是无我也无我则无对无对则无争矣○汉孔氏曰丕大也厯数谓天道元大也大若天子舜善禹有治水之大功言天道在汝身汝终当升为天子朱子曰徳指其克勤俭不矜伐而言功指其成允功而言厯数帝王相继之次第犹嵗时节气之先后也吴氏曰正朔自天子出诸侯受而行之天之厯数在汝躬言当天道为天子厯象日月以出正朔而号令天下司马迁言尧立羲和之官明时正度隂阳调风雨节年耆禅舜戒之曰云云舜亦以命禹由此观之帝王之所重也陈氏曰躬身也朱子曰是时舜方命禹以居摄未即天位故以终陟言】
　　【按厯数之説惟吴氏得之书言厯者三尧典以厯对象而言此与洪范以厯举数而言厯即歩占之厯数即一卜百千万之数厯所以为纪数之书数所以为起厯之元其曰天之厯数在汝躬则传帝王之世运颁一统之正朔责任之大可知】
　　人心惟危道心惟微惟精惟一允执厥中
　　【汉孔氏曰危则难安防则难明故戒以精一信执其中朱子曰心之虚灵知觉一而已矣而有人心道心之异者以其或生于形气之私或原于性命之正而所以为知觉者不同是以或危殆而不安或微妙而难见耳然人莫不有是形故虽上智不能无人心亦莫不有是性故虽下愚不能无道心二者杂于方寸之间而不知所以治之则危者愈危微者愈微而天理之公卒无以胜夫人欲之私矣精则察夫二者之间而不离也一则守其本心之正而不离也从事于斯无少间断必使道心常为一身之主而人心每聼命焉则危者安防者着而动静云为自无过不及之差矣○或问人心是形气之私指口鼻耳目四肢之属否朱子曰是又问如此则未可便谓之私曰此数件属自家体叚上便是私有底物不比道便公共故上面便有个私底根本危亦未便是不好只有个不好底根本○又曰陆子静云舜若以人心为全不好则须説不好使人去之今止説危危者不可据以为安耳此言是○又曰道心惟微者难明有时见些子使自家见得有时又不见了○又曰人只有一个心知觉从道理上去便是道心知觉从声色臭味上去便是人心只争些子人心人欲也此语有病危只是危险欲堕未堕之间若以道心主之则危者自安若纵其欲则堕入于恶又不止于危喜怒人心也然无故而喜无故而怒与喜至于过怒至于甚皆为人心所使也须是喜所当喜怒所当怒乃是道心○又曰以佽食言之饥食渴饮人心也然必有义理存焉有可以食有不可以食如子路食于孔悝与夫嗟来之食此不可食者也又如父慈其子子孝其父常人亦能之道心之正也茍父一虐其子则子必狠然悖其父人心之所以危也惟舜不然虽其父欲杀之舜之孝未尝替此道心也故当使人心每听道心之区处方可然此道心却杂出于人心之间微而难见必须精之一之而后中可执○又曰中庸谓择善而固执之择善惟精也固执惟一也博学审问慎思明辨惟精也笃行惟一也明善惟精也诚身惟一也大学格物致知非惟精不可能诚意则惟一○又曰圣贤言中有二义大本云者喜怒哀乐未时之理其气象如此也中庸云者理之在事而无过不及之谓也此曰允执厥中以其在事者言之若天下之大本则不可得而执矣○真氏心经賛曰舜禹授受十有六言万世心学此其渊源人心伊何生于形气有好有乐有忿有懥惟欲易流是之谓危须臾或放众慝从之道心伊何根于性命曰义曰仁曰中曰正惟理无形是之谓防毫芒或失其存几希二者之间曾不容隙察之必精如辨白黒知及仁守相为始终惟精故一惟一故中圣贤迭兴体姚法姒提纲挈维昭示来世戒罹慎独闲邪存诚曰忿白欲必窒必惩上帝是临其敢或贰屋漏虽隐寜使有愧四非当克如敬斯攻四端既皆广而充意必之萌云卷席撤子谅之生春嘘物茁鸡犬之放欲其知求牛羊之牧濯濯是忧一指肩背孰贵孰贱箪食万钟辞受必辨克治存养交致其功舜何人哉期与之同惟此道心万善之主天之与我此其大者敛之方寸大极在躬散之万事其用弗穷若实灵若奉拱璧念兹在兹其可不力相古先民以敬相传操约施博孰此为先○又曰人心指声色臭味之欲言也道心指仁义礼智之理言也以人主言之宫室之欲安膳服之欲美妃嫔侍御之奉观逸游田之乐皆人心之也是心为主无所裁制则物欲日滋去桀纣不逺矣知富贵之不可恃而将之以忧勤知骄侈之不可肆而节之以恭俭知旨酒厚味为迷心之鸩毒而思却之知声美色为伐性之斧斤而思逺之此道心之也是心为主无所汨丧则义理日充去尧舜不逺矣人心之如钴锋如悍马有未易制故曰危道心之如火始然如泉始达有未易充故曰防惟平居荘敬自持察一心之所起知其为声色臭味而则克治之知其为仁义礼智而则持守之自然礼义常存物欲退听以之酧酢万事无徃非中矣盖主于中则曰道心形于用则曰中道非二事也朱子曰允执其中尧之授舜也人心惟危道心惟防惟精惟一允执厥中舜之授禹也尧之一言至矣尽矣舜复加以三言者盖必如是而后尧之一言可以庻几也巽斋欧阳氏曰予读论语尧曰数言疑虞书所载天之厯数至天禄永终无非尧言盖孔门举其首末则其中间可想既以天之厯数在尔躬与四海困穷天禄永终通谓之尧言矣则危防精一之云何以知其独非乎】
　　无稽之言勿听弗询之谋勿庸可爱非君可畏非民众非元后何戴后非众罔与守邦钦哉慎乃有位敬修其可愿四海困穷天禄永终惟口出好兴戎朕言不再【汉孔氏曰无考无信验不询专独终必无成故戒勿听用朱子曰无稽者不考于古弗询者不咨于众言谓泛言勿听可矣谋谓讨事故戒其勿用○汉孔氏曰民以君为命故可爱君失道民叛之故可畏言众戴君以自存君恃众以守国相须而立○汉孔氏曰有位天子位可愿谓道徳之美困穷谓天民之无告者言为天子勤此三者则天之禄籍长终汝身吕氏曰可愿犹孟子所谓可欲敬修者用工之无己也既曰钦又曰慎又曰敬舜纯诚之寔积于中故纯诚之言于外辅氏曰天禄谓天所与人君之富贵崇髙也真氏曰尧之告舜曰天禄永终舜亦以命禹以后世言之必谓此不祥之语而古者君臣更相告戒不讳危亡如此此其所以不危亡也○汉孔氏曰好谓赏善戎谓伐恶言口荣辱之主虑而宣之成于一也朱子曰好善也戎兵也吕氏曰一言之间祸福系焉逊位之言既出不可以再此天子无戯言之意舜言此外如有敌人之窥衅内如有权臣之乗间舜时安有此盖谨言者圣人常行之理】
　　禹曰枚卜功臣惟吉之从帝曰禹官占惟先蔽志昆命于元朕志先定询谋佥同鬼神其依筮恊从卜不习吉禹拜稽首固辞帝曰母惟汝谐正月朔旦受命于神宗率百官若帝之初
　　【汉孔氏曰枚谓歴卜之而从其吉此禹让之志唐孔氏曰周礼有衔枚氏所衔之物状如箸今人数物云一枚两枚则枚是筹之名也枚卜谓人人以次歴申卜之似若枚数然郑氏曰问曰卜○汉孔氏曰帝王立占卜之官故曰官占蔽断昆后也官占之法先断人志后命于元言志定然后卜郑氏曰占问也陈氏曰命谓令也元之大而善者○汉孔氏曰习因也言已谋之于心谋及卜筮四者合从卜不因吉无所枚卜张氏曰此如洪范谋及乃心谋及卿士谋及庻人谋及卜筮至于汝则从从筮从卿士从庻民从是之谓大同陈氏曰人谋鬼谋虽欲其合大率以人谋为先就人谋中又以己之心为主蔡氏曰卜筮蓍林氏曰习重也如习坎之习不习吉犹言岂有汝既吉又更有人与汝重叠而吉真氏曰六经言鬼神始此其之一言最宜深味】
　　【按鬼神字义程子曰鬼神者造化之迹张子曰鬼神者二气之良能朱子曰以二气言则鬼者隂之灵神者阳之灵以一气言则至而仲者为神反而归者为鬼其寔一而已】
　　【○汉孔氏曰再辞曰固陈氏曰董子云圣人以天下为忧未尝以天下为乐此禹固辞之意○汉孔氏曰言母所以禁其辞禹有大功徳故能谐和元后之任○汉孔氏曰受舜终事之命神宗文祖之宗庙言神尊之陈氏曰舜言受终禹言受命互文苏氏曰祭法谓有虞氏祖颛顼而宗尧则神宗其尧乎按文祖神宗皆难指言其人或指为黄帝或指为尧皆未敢以为然】
　　【○汉孔氏曰顺舜初摄帝位故事奉行之林氏曰总率百官如舜居摄之初所行事唐孔氏曰如舜典在璿玑以下班瑞羣后以上事其巡守非百官之事】
　　帝曰咨禹惟时有苖弗率汝徂征禹乃防羣后誓于师曰济济有众咸听朕命蠢兹有苖昬迷不恭侮慢自贤反道败徳君子在野小人在位民弃不保天降之咎肆予以尔众士奉辞罚罪尔尚一乃心力其克有勲三旬苖民逆命益賛于禹曰惟徳动天无逺弗届满招损谦受益时乃天道帝初于歴山徃于田日号泣于是天于父母负罪引慝祗载见瞽瞍防防斋栗瞽亦允若至諴感神矧兹有苖禹拜昌言曰俞班师振旅帝乃诞敷文徳舞干羽于两阶七旬有苖格
　　【唐孔氏曰此言征苖事○汉孔氏曰三苖之民数于王法徂徃也不循常道言乱逆命汝讨之陈氏曰有苖犹有扈有穷皆指有国之君蔡氏曰征正也正其罪也林氏曰尧老而舜摄舜老而禹摄虽代总万几而尧舜为天子自若故国有大事犹禀命焉禹征有苖在居摄后而禀命于舜不敢专也以此推之舜诛四凶亦必禀尧之命无疑○汉孔氏曰防诸侯共伐有苖军旅曰誓济济众盛之貎真氏曰防诸侯之师而诸侯亦在蔡氏曰防徴防也誓戒也有会有誓唐虞已然礼言商作誓周作会非也○汉孔氏曰蠢动昬暗也言其所以宜讨之应氏曰蠢者物之但能蝡动而懵无知识之称蔡氏曰述惑也吕氏曰苖之恶尽出于昬迷不恭不恭者万恶之源○汉孔氏曰狎侮先王轻慢典教反正道败徳义郑氏曰侮轻慢忽自贤自以徳贤于人也真氏曰道徳二字并言始见于此道者常行之正路背之故言反徳者固有之寔理失之故言败○汉孔氏曰废仁贤任奸佞○汉孔氏曰言氏叛天灾之许氏曰灾咎也○汉孔氏曰肆故也辞谓不恭罪谓侮慢以下事应氏曰奉辞犹易所谓利执言也陈氏曰罚讨也○汉孔氏曰尚庻几一汝心力以从我命○汉孔氏曰以师临之一月不服吕氏曰帝王之举兵至则服而三旬逆命何也有苖障蔽之深自难感动如一气之春草木生而隂崖寒谷甲者未拆根者未芽岂春气之或偏欤固隂凝结壅蔽阳和姑少俟之则昔之未生者悉拆而芽矣三旬逆命寒气凝结壅蔽时也舜之春风和气举世游泳则有苖虽顽有时被其泽矣○汉孔氏曰賛佐届至也益以此义佐禹欲其修徳致逺林氏曰益是时亦从禹出征吕氏曰賛犹賛天地之化育禹有是心而益賛之非告以未知也夏氏曰徳上可以动天旁可以致逺○汉孔氏曰自满者人损之自谦者人益之是天之常道郑氏曰招召谦逊也蔡氏曰满损谦益即易所谓亏盈而益谋者吕氏曰使禹以为弗率在苖非教化未至则满矣自反愈至而不罪苖乃谦也唐孔氏曰因言行徳之事欲禹修徳谦虚以来苖○汉孔氏曰仁覆愍下谓之旻天言舜初耕于歴山之时为父母所疾日号泣于旻天及父母克己自责不责于人蔡氏曰歴山在河中府河东县朱子曰号泣于旻天呼天而泣也于父母呼父母而泣也○汉孔氏曰慝恶载事也夔夔悚惧之貌言舜负罪引恶敬以事见于父悚惧斋荘父亦信顺之言能以至诚感顽父蔡氏曰自负其罪不以为父母之罪自引其恶不以为父母之恶山杨氏曰舜惟恐不顺于父母未尝自以为孝也自以为孝则非孝矣蔡氏曰斋荘敬也栗战栗也朱子曰李氏云舜能使瞽瞍厎豫者尽事亲之道共为子职不见父母之非而已昔罗仲素语此云只为天下无不是厎父母了翁闻而善之曰惟如此而后天下之为父子者定彼臣弑其君子弑其父者常始于见其有不是处耳广汉张氏曰父之诏子常理也今以瞽瞍之顽舜尽子道而瞽瞍亦允若是感格之道乃在于舜所以变化瞽瞍之气质者舜也○汉孔氏曰諴和矧况也至和感神况有苖乎言易感苏氏曰至诚感物曰諴○汉孔氏曰昌当也以益言为当故拜受而然之遂还师兵入曰振旅言整众蔡氏曰昌言盛徳之言吕氏曰拜而俞之所谓禹闻善言则拜唐孔氏曰振整也陈氏曰二千五百人为师五百人为旅泛言则兵众也应氏曰此见其师出以律其归以序终始以礼而不乱也见其养威敛重而士气初不屈也下不耻其无功上不咎其方命唐孔氏曰还不请者进退由将或当时请命乃还文不具耳○汉孔氏曰逺人不服大布文徳以来之吕氏曰诞大也舜之文徳素孚于天下又大敷之则和气弥满天地之间矣○汉孔氏曰干楯羽翳也皆舞者所执修阐文教舞文舞于賔主阶间抑武事唐孔氏曰明堂位云朱干玉戚以舞大武是武舞执斧执楯诗云左手执籥右手秉翟是文舞执籥执翟据器言之有武有文俱用以舞不用于敌故为文也朱子曰舞干羽于两阶只是置三苖于度外吕氏曰朝廷闲暇礼文之彛非有意于示有苖也○汉孔氏曰讨而不服不讨自来明御者之必以道吕氏曰春意浸盛寒谷生造化本无厚薄而万物由造化以生者自有迟速知此则三旬之逆初非可怒七旬之格亦非独迟先春后春各有其时至此不得不格也○蔡氏曰舜之文徳非自禹班师而始敷苖之来格亦非以舞干羽而后至史臣以为禹班师而后弛其威武专尚徳教干羽之舞雍容不廹有苖之至适当其时故因即其实以形容有虞之徳今数千载之下犹可以是而想其一时之气象也○哀氏曰舜耕歴山时祗见厥父惟知已之有罪不见父之为顽极其精诚一念不杂所以瞽瞍厎豫及其征苖也自省未尝有过惟见苖之作慝与祗见瞽瞍之时是心防有间矣所以苖民逆命及班师之后诞敷文徳无异徃时负罪引慝之心干羽之舞和气充塞而遂格焉满损谦益防于影响然则人心其可以少自满哉】












　　尚书纂传卷三上
　　钦定四库全书
　　尚书纂传卷三中　　　　元　王天与　撰
　　臯陶谟第四　　　　　　　　虞书
　　臯陶谟
　　【汉孔氏曰臯陶为帝舜谋林氏曰此篇虽与禹相荅问其寔陈于舜前史记云禹臯陶相与语帝前是也故扬子云谓臯陶以知为帝谟○蔡氏曰今文古文皆有】
　　曰若稽古臯陶
　　【曰若稽古说见尧典○蔡氏曰典谟皆称稽古而下文所记则异典主记事故尧舜皆载其寔谟主记言故禹臯陶则载其谟后臣克艰禹之谟也允廸厥徳谟明弼谐臯陶之谟也然禹谟之上增文命敷于四海祗承于帝者禹受舜天下非尽臯陶比例立言轻重于此可见也】
　　曰允迪厥徳谟明弼谐禹曰俞如何臯陶曰都慎厥身修思永惇叙九族庻明励翼迩可逺在兹禹拜昌言曰俞
　　【按此禹臯问答推广迪徳谟弼之义而防极于人君修齐治平处】
　　【○汉孔氏曰迪蹈也蔡氏曰臯陶言人君信蹈其徳则臣之所谟者无不明所弼者无不谐唐孔氏曰此曰上不言臯陶犹大禹为谋曰上不言禹】
　　【按允迪厥徳从人君修徳上说谟明弼谐从人臣辅徳上说迪徳即下文慎厥身修之云谟明则开陈乎此啓心沃心之谓弼谐则恊賛乎此惟暨乃僚罔不同心之谓或以徳为臯陶之徳或以允迪为啓迪其君之徳皆未当】
　　【○汉孔氏曰然其言问所以行○汉孔氏曰叹美之重也慎修其身思为长乆之道苏氏曰慎其身之所修思其久逺之所至者礼云君子过言则民作辞过动则民作则故言必虑其所终行必稽其所敝○汉孔氏曰言慎修其身厚次叙九族则众庻皆明其教而自勉励翼戴上命近可推而逺者在此道张氏曰亲亲以隆其恩燕乐以合其好文足以相接恩足以相爱惇九族之道也尊尊而卑卑长长而防防亲踈以别隆杀以辨叙九族之直也程子曰正伦理笃恩义家人之道真氏曰庶明谓众贤励勉也翼辅也○真氏曰臯陶陈谟未及他事首以慎厥身修为言盖人君一身天下国家之本而慎之一言又修身之本也思永者欲其悠乆而不息也人主孰不知身之当修然此心一放则能暂而不能乆必也常思所以致其慎者夫然后谓之永后世人主有初而鲜终者由不知思永之义也慎则常敬而无忽思则常存而不放修身之道备于此矣然后以亲亲贤贤二者继之九族吾之屏翰也笃叙而均被其恩众贤吾之羽翼也勉励而乐为吾助身为之本而二者又各尽其道则自家可推之国自国可推之天下其道在此而已中庸九经之序其亦有所祖欤】
　　【按中庸九经修身为纲而待臣与民皆其中切要之事即如此篇首先言治之原在君身而后言治之要在知人安民下章山杨氏説纲领固当然又当考真氏説】
　　【○汉孔氏曰以臯陶言为当故拜受而然之○三山陈氏曰禹臯同列或都或俞或吁或如何无非真情寔意之所有合于心则都之俞之不合则吁之问之善之在己犹在人也故自言而先曰都不以为矜善之在人犹在己也故闻言而拜不以为谄】
　　臯陶曰都在知人在安氏禹曰吁咸若时惟帝其难之知人则哲能官人安民则惠黎民懐之能哲而惠何忧乎驩兜何迁乎有苖何畏乎巧言令色孔壬
　　【山杨氏曰知人安氏臯陶谟一篇之纲领也亦行有九徳而下知人之事天叙冇典而下安民之事○汉孔氏曰叹修身亲亲之道在知人所信任在能安民吕氏曰两言在者辞定而理决也○汉孔氏曰言帝尧亦以知人安民为难故曰吁叶氏曰帝谓舜也难者戒焉而不敢易也○汉孔氏曰哲智也无所不知故能官人惠爱也爱则民归之蔡氏曰知人智之事也安民仁之事也哲智之明也惠仁之爱也○汉孔氏曰佞人乱真尧忧其败政故流放之孔甚也巧言静言庸违令色象恭滔天禹言有苖驩兜之徒甚佞如此尧畏其乱政故迁放之蔡氏曰能哲而惠犹言能知人安民也迁窜也巧好令善孔大也好其言善其色而大包藏凶恶之人也张氏曰驩兜诬人之功罪害于知人故忧之有苖顽弗即工害于安民故迁之巧言令色孔壬无所不害故畏之畏又甚于忧也唐孔氏曰帝能哲而惠则当朝无奸佞何忧惧于驩兜之佞而流放之何须迁徙于有苖之若何所忧惧于彼巧言令色为甚佞之人三凶见恶帝方始去之是知人之难】
　　臯陶曰都亦行有九徳亦言其人有徳乃言曰载采采禹曰何臯陶曰寛而栗柔而立愿而恭乱而敬扰而毅直而温简而亷刚而塞彊而义彰厥有常吉哉日宣三徳夙夜浚明有家日严祗敬六徳亮采有邦翕受敷施九徳咸事俊乂在官百僚师师百工惟时抚于五辰庶绩其凝无敎逸欲有邦兢兢业业一日二日万几无旷庶官天工人其代之
　　【山杨氏叙章旨见上文○汉孔氏曰言人性行有九徳以考察真伪则可知朱子曰○者可见之迹也程子曰存诸中为徳于外为行真氏曰九徳之名自臯陶始○汉孔氏曰载行也称其人有徳必言其所行某事某事以为验○苏氏曰人之难知如此岂可畏其难而不求其说乎盍亦以九徳求之言其人则曰斯人也有某徳言其徳则曰是徳也有某事载采采者歴言其事也】
　　【按诸家皆本孔氏说但书指谓九徳之行殊科故必论其人之有某徳有某徳乃可论其人之足任某事任某事亦如立政述迪知恍恂于九徳之行乃敢告以宅事牧凖三事云】
　　【○汉孔氏曰问九徳品例○汉孔氏曰性寛而能庄栗朱子曰栗字再见虞书皆庄敬谨严之意叶氏曰栗犹栗冽之栗○汉孔氏曰和柔而能立事蔡氏曰柔柔顺立植立○汉孔氏曰慤愿而恭恪唐孔氏曰愿者慤谨良善之名王氏曰愿慤或失于朴陋恭谓恭肃有礼○汉孔氏曰乱治也有治而能谨敬苏氏曰横流而济曰乱故方过人可以济大难曰乱乱臣十人是也吕氏曰乱者能治乱之人多恃才作为大则为鲧小则为盆成括惟加以敬则处事当】
　　【按朱子曰敬者主一无适之谓又曰程子尝以主一无适言之矣尝以整齐严肃言之矣至其门人则又有所谓常惺惺法者焉有所谓其心收敛不容一物者焉又曰敬者一心之主宰万事之本根也详虞书敬字凡七见而此章特以敬言徳故附其字义于此】
　　【○汉孔氏曰扰顺也致果为毅朱子曰毅彊忍也○汉孔氏曰行正直而气温和○汉孔氏曰性简大而有亷隅朱子曰简是好资质较之烦苛琐细者不同亷谓有分辨也范氏曰物之有棱曰亷○汉孔氏曰刚断而寔塞吕氏曰枨也欲焉得刚惟刚而能塞则如孟子至大至刚塞乎天地○汉孔氏曰无所屈挠动必合义朱子曰彊者力有以胜人之名义者心之制事之宜吕氏曰勇而无义为乱惟彊而有义则如孟子过孟贲逺矣○真氏曰九徳之训诸家各有得失今取其长合为一说盖寛洪者易失于防閤必以缜宻济之栗木性之最宻者也桑顺者易失于委靡必以植立济之谨愿者未必能恭肃有能治之才者未必能敬谨驯顺之人少果毅径直之人少温和简者多务大体未必事亷隅刚者或出血气未必能笃寔彊者见事勇为未必能合义学以成徳则无一偏之失○唐孔氏曰寛柔扰三者相类即洪范云柔克愿乱直三者相类即洪范云正直简刚彊三者相类即洪范云刚克孙氏曰言臣徳则此柔后刚言君徳则先刚后柔教人治人以中徳为本论人则中徳在刚柔之中此舜典臯谟洪范序徳所以不同○真氏曰柔而立刚而塞虽各为一徳然寛也愿也扰也简也皆近柔故以栗以恭以毅以亷济之皆刚之属也乱也直也彊也皆近刚故以敬以温以义济之皆柔之属也○朱子曰九徳分得细宻又曰臯陶九徳凡十八种皆是好底气质每两件鬬合将来又曰舜论直温寛栗及臯陶九徳皆是反气质之性按九徳诸解或二之为刚柔或三之为刚柔正直虽于说亦通然朱子说盖析理于锱铢之谓】
　　【○无垢张氏曰自寛至彊皆天资自栗至义皆学力蔡氏曰而转语辞皆指其成徳之自然非以此济彼之谓真氏曰张蔡二说不同然尝思之徳不待学而成者生知安行者也自非圣人其质必有所偏学以治之然后能复其性之全故舜命夔教胄子直而温云云止此意也○汉孔氏曰彰明吉善也明九徳之常以择人而官之则政之善三山陈氏曰久而不变曰常勉彊于暂而不能安行于乆非所谓常也刘氏曰吉士常人其揆一也立政云庶常吉士○汉孔氏曰三徳九徳之中有其三宣布夙早浚须也卿大夫称家言能日日布行三徳早夜思之须明行之可以为卿大夫史氏曰宣达也日宣者明导逹之必勤也林氏曰古文书浚明与濬哲字通用唐孔氏曰大夫受采邑赐世族立宗庙世不絶祀故称有家蔡氏曰使之为大夫以浚明有家之政事也○汉孔氏曰有国诸侯廿日严敬其身敬行六徳以信治政事则可以为诸侯林氏曰严亦敬也既曰严又曰祗又曰敬谓好贤乐善之心有加无己也张氏曰为诸侯则有山川土地之广人民之众而丰于都邑故称有邦蔡氏曰使之为诸侯以亮明有邦之政事也○汉孔氏曰翕合也能合受三六之徳而用之以布施政教使九徳之人皆用事谓天子如此则俊徳能治之士并在官胡氏曰受容纳也施用也王氏曰合九徳而受之敷九徳而施之马氏曰才徳过千人曰俊百人曰乂应氏曰合九徳之人而咸事其事所谓徳者贯本末而一之也非块然土木也彼分才徳而二之殆末流之论耳八元八凯皆粹徳也而谓之才子其全才备徳如此后世治天下者大槩取办于才力非九徳俊乂之谓也○苏氏曰后之学者多说天子用九徳诸侯用六大夫用三其寔未必然也孔子曰天子有争臣七人诸侯五人大夫三人使诸侯而有争臣七人可得谓之僭天子乎故观书者取其意而已或曰臯陶之九徳则尧舜禹知人之法矣乎曰何独臯陶舜命夔曰直而温寛而栗刚而无虐简而无傲箕子教武王曰正直刚克柔克沈潜刚克髙明柔克虽详畧不同然皆以长短相补刚柔相济其意曰以此观人参其长短刚柔而杂用之可以无大失矣譬如药之有方聚众毒而治一病君臣相使畏恶相制幸则愈疾不幸亦不至杀人者○汉孔氏曰僚工皆官也师师相师法百官皆是言政无非夏氏曰自联事言则曰百僚自治事言则曰百工○汉孔氏曰凝成也言百官皆抚顺五行之时众功皆成蔡氏曰抚顺也唐孔氏曰抚五辰者尧典敬授民时平秩东作之类叶氏曰不特授时而已大而爕理隂阳小而山泽草木无不得其所胡氏曰春盛徳在木于是布徳施惠修举政事所以顺木之辰夏盛徳在火于是继长增髙劳民劝相所以顺火之辰秋盛徳在金于是选士厉兵禁暴诛慢所以顺金之辰冬盛徳在水于是谨盖藏循积聚饬国典所以顺水之辰四辰顺则土在其中矣真氏曰凝者凝定坚乆之意成功非难而坚乆为难○汉孔氏曰不为逸豫贪欲之教是有国者之常真氏曰有邦诸侯也人主一身天下之表倡当以勤俭率诸侯不可以逸欲教有邦所谓教者非昭然示人以意向也逸欲之念少萌于中则天下从风而靡矣○汉孔氏曰兢兢戒慎业业危惧几微也言当戒惧万事之防司马氏曰治之于微则用力寡而功多治之于盛则用力多而功寡故曰知几其神乎周子曰几善恶朱子曰周子说几尽有警人处近而公私邪正逺而废兴存亡只于此看破便斡转了吕氏曰一二日之中几微有万而难察自微而动之善则善之恶则恶一心之中少有不敬善恶即于此而判矣】
　　【按虞书言几者三周书戒非几者一诸家有指事而言者有指心而言者几无不在要湏合二义为宻伏生大传作一日二日万机】
　　【○汉孔氏曰旷空也位非其人为空官言人代天理官不可以天官私非其才吕氏曰凡在职位无非代天理物耳如天之为然后能亮天工】
　　天叙有典勑我五典五惇哉天秩有礼自我五礼有庸哉同寅恊恭和哉天命有徳五服五章哉天讨有罪五刑五用哉政事懋哉懋哉天聦明自我民聪明天明畏自我民明威达于上下敬哉有土
　　【山杨氏叙章旨见上文○汉孔氏曰天次叙人之常性各有分义当勑正我五常之敎使合于五厚厚天下唐陆氏曰有典马本作五典苏氏曰勑正也吕氏曰勑有整饬之意五典说见舜典陈氏曰五者之典皆厚之所谓厚人伦也○汉孔氏曰庸常自用也天次秩有礼当用我公侯伯子男五等之礼以接之使有常唐陆氏曰有庸马本作五庸苏氏曰秩亦叙也王氏曰吉凶军賔嘉之礼亦天所秩也天子当自其礼庸之庸者常用之谓也○程子曰书言天叙天秩天有是礼圣人循而行之所谓道也张子曰生有先后所以为天叙小大髙下相并而相形焉是谓天秩天之生物也有叙物之既形也有秩知叙然后经正知秩然后礼行朱子曰这个典礼自是天理之当然欠佗一毫不得添佗一毫不得惟是圣人之心与天合一故行出典礼无一不与天合其间曲折厚薄浅深莫不恰好这都不是圣人白撰出都是天理决定合着如此后之人未得似圣人之心只得将圣人已行底圣人所传于后世底依这様子做做得合时便是合天理之自然○汉孔氏曰衷善也朱子曰衷即是中以衷为善却未亲切蔡氏曰降之即所谓典礼也君臣同其寅畏恊其恭敬诚一无间融防流通而后民彜物则各得其正是所谓和也○汉孔氏曰五服天子诸侯卿大夫士之服也尊卑采章各异所以命有徳蔡氏曰此即周官司服公以下五等之服孔氏以天子言之非也服说详见益稷○汉孔氏曰言天以五刑讨有罪用五刑宜必当五刑说见舜典○程子曰天命天讨只是天理自当如此人何尝与与则便是私意有善有恶善则理当善如五服自有一个次第以章显之恶则理当恶彼自絶于理故用刑以惩之赏刑之用何尝容心于喜怒哉只是一个义义之与比○汉孔氏曰言人君居天官聼政治事不可以不自勉林氏曰大曰政小曰事两言懋哉者勉勉而不自已也○朱子曰要惇五典庸五礼须是同寅恊恭和要章五服用五刑须是政事懋哉懋哉○汉孔氏曰言天因民而降之福民所归者天命之天视听人君之行用民为聪明○汉孔氏曰天明可畏亦用民成其威民所叛者天讨之是天明可畏之效○吕氏曰自我民聪明观斯民生知之时可见自我民明威观斯民凛然不可犯之时可见或问天聪明云云不知明畏是两字还是一字林氏以为聦明言视听明畏言好恶永知如何朱子曰林氏似是明畏言天之所明所畏所明如明侧陋之明所畏如董之用威威用六极之意○汉孔氏曰言天所赏罚惟善恶所在不避贵贱有土之君不可不敬惧蔡氏曰上天下民也有土有民社也天人一理通逹无间民心所存即天理所在而吾心之敬又合天民而一之也有土者可不知所以敬哉真氏曰隆古君臣讲明政治无一事不本于天无一事不本于敬】
　　臯陶曰朕言惠可底行禹曰俞乃言底可绩臯陶曰予未有知思曰賛賛襄哉
　　【按此又臯陶与禹更相推让以结之】
　　【○汉孔氏曰其所陈九徳以下之言顺于古道可致行三山陈氏曰臯陶谓我之言顺于理可以致而行之史记作吾言可底行乎○汉孔氏曰然其所陈从而美之曰用汝言致可以立功○汉孔氏曰因禹美之承以谦辞言我未有所知苏氏曰曰当作日陈氏曰賛如益賛禹之賛賛賛賛之不已也蔡氏曰防成也惟思日賛助于帝以成其治而已吕氏曰臯陶陈谟如此方慊然不自以为可行贾谊治安一防才略如不可胜用谓医能治之而上不使又谓何不令臣为属国之官其视臯陶气象为如何】




　　尚书纂传卷三中
　　钦定四库全书
　　尚书纂传卷三下　　　　元　王天与　撰
　　益稷第五　　　　　　　　　虞书
　　益稷
　　【汉孔氏曰禹称其人因以名篇林氏曰伏生以益稷合于臯陶谟孔氏据科斗书厘而为二观帝曰来禹汝亦昌言寔与前篇賛賛防哉相接盖古竹简文多者一篇厘而为二既厘之必以篇名别之故简册当从孔氏而以文相属读之当以伏生为正○蔡氏曰今文古文皆有】
　　帝曰来禹汝亦昌言禹拜曰都帝予何言予思日孜孜臯陶曰吁如何禹曰洪水滔天浩浩懐山襄陵下民昬垫予乗四载随山刋木暨益奏庶鲜食予决九川距四海濬畎浍距川暨稷播奏庶艰食鲜食懋迁有无化居烝民乃粒万邦作乂臯陶曰俞师汝昌言
　　【蔡氏曰此禹因孜孜之义述其治水本末先后之详○汉孔氏曰因臯陶谟九徳故呼禹使亦陈昌言昌言说见大禹谟○汉孔氏曰拜而叹辞不言欲使帝重臯陶所陈言已思日孜孜不怠奉承臣功而已蔡氏曰孜孜勤勉不怠也苏氏曰予何言者犹臯陶之未有知也思日孜孜者犹臯陶之思日賛賛也皆相因之辞是以知曰之当为日也伏生以益稷合于臯陶谟有以也夫○汉孔氏曰问所以孜孜之事唐孔氏曰臯陶怪禹不言故曰吁又曰如何○洪水滔天浩浩懐山防陵说见尧典○汉孔氏曰言天下民昬瞀垫溺皆困水灾○汉孔氏曰所载者四谓水乗舟陆乗车泥乗輴山乗樏随行九州之山林刋槎其木开通道路以治水也奏谓进于民鸟兽新杀曰鲜与益槎木获鸟兽民以进食许氏曰乗驾也唐孔氏曰史记河渠书云泥行蹈橇山行即桥徐广谓桥一作輂直辕车也汉书沟洫志云泥行乗毳山行则梮毳形如箕擿行泥上如淳谓毳以板置泥上以通行路也应劭谓梮或作樏为人所牵引也如淳谓梮以鐡如锥头长半寸施之履下以上山不蹉跌也韦昭谓木器如今举人举以行也輴与毳一樏与梮輂一古篆变形字体改易说者不同未知孰是蔡氏曰随循刋除也王氏曰随山相水所出入治之刋木以达险阻除障蔽也陈氏曰与益奏进众鲜食于民鱼鼈新杀亦曰鲜此承山下故为鸟兽下承水复故为鱼鼈○汉孔氏曰距至也决九州名川通之至海一之间广尺深尺曰畎百里之间广二寻深二仞曰浍畎浍深之至川亦入海众难得食处则与稷教民播种之决川有鱼鼈使民鲜食之陈氏曰决防通也忧氏曰史记以导弱水以下为九川谓弱水也黒水也河也汉也江也沇也淮也渭也洛也说者因谓距四海者弱水入流沙为西海黒水入南海为南海河北播为九河入于海为北海余六水所入为东海不必如此之泥但谓九州之川皆决以入海因以四海言耳王氏曰决九川距四海使大水有所归濬畎浍距川使小水有所入叶氏曰艰食言稼穑艰难唐孔氏曰于时虽渐播种得谷犹少人食不足故鲜食以肋谷陈氏曰水渐除矣与稷播种众谷进众鲜食于民○陈氏曰益稷播奏艰鲜非人人而饮食之亦敎之有方耳○叶氏曰洪水之害草木畅茂禽兽繁殖禹随山刋木除其壅蔽然后益得以烈山泽而焚之禽兽可得而食所谓暨益奏庶鲜食也决九川使至海濬畎浍使至川降丘宅土然后稷得以播五谷教稼穑兼鱼鼈而食之所谓曁稷播奏庶艰食鲜食也○郁氏曰禹言暨益于随山刋木之下言暨稷于濬畎浍距川之下则是以刋木之故而暨益以濬畎浍之故而暨稷夫木乃山林之产畎浍乃田间之道益为虞寔主山泽以刋木之故暨益则木之所以刋皆益寔为之稷田官常出入田闻以濬畎浍之故暨稷则畎浍之所以濬皆稷寔助之刋木以除水之蔽濬畎浍以致水之通二者治水大事也而益稷有功焉则是治水功成禹固为先益稷寔亚之矣说者不以刋木论暨益惟以奏鲜论暨益不从濬畎浍论暨稷惟以播奏艰鲜论暨稷于是禹所言者殆类自侈其功之辞今当从随山刋木暨益濬畎浍距川暨稷作句则禹所言悉是归功于此二人也○汉孔氏曰化易也居谓所宜居积者勉劝天下徙有之无鱼盐徙山林木徙川泽交易其所居积王氏曰居储也应氏曰勤而不匮流而不滞公天地之利以养天地所生之人岂后世均输平准区区殖利以自私哉伏生大传作贸迁有无化居○汉孔氏曰米食曰粒言天下由此为治本蔡氏曰烝众也应氏曰艰鲜并奏食货交贸而必揔之以乃粒则养民之政本可知六府之土谷惟修五行之土爰稼穑本末轻重之序了然也陈氏曰作乂兴于治也○汉孔氏曰言禹言甚当可师法○林氏曰禹虽不以陈谟自居惟述其治水之时险阻艰难备尝之矣予之所以思日孜孜者盖欲君臣之间相与警戒常如洪水未平之时则国家之福保无穷矣】
　　禹曰都帝慎乃在位帝曰俞禹曰安汝止惟几惟康其弼直惟动丕应徯志以昭受上帝天其申命用休帝曰吁臣哉邻哉邻哉臣哉禹曰俞
　　【林氏曰此莭舜禹推明慎位之道○唐孔氏曰禹以臯陶然已因叹而戒帝曰帝当谨汝所在位叶氏曰慎乃在位即前帝所谓慎乃有位盖古者君臣更以其言相告戒类如此○汉孔氏曰然禹言受其戒○汉孔氏曰言慎在位当先安好恶所止念虑几微以保其安其辅臣必用直人真氏曰先儒谓心者人之北辰辰惟居其所故能为众星之纲维心惟安所止故能为万事之枢纽蔡氏曰止者心之所止也人心之灵事事物物莫不各有至善之所而不可迁者人惟私欲之念动摇其中始有昧于理而不得所止安之云者顺适乎道心之正而不防于人心之危动静云为各得其当无有止而不得其止者惟几所以审其事之惟康所以省其事之安即下文庶事康哉之义也吕氏曰安汝心之所止必于动之微及静而无事之时当致省察之工又必辅弼之人直而无隠盖治心之道毫厘眇忽宴间暇豫工夫最切而绳愆纠缪格其非心隄防最要惟几惟康则内得其养其弼直则外得其养】
　　【按几康如吕氏说固密如蔡氏从事上说亦通且又与下文庶事康哉合今并存之】
　　【○汉孔氏曰徯待也帝先安所止动则天下大应之顺命以待帝志忧氏曰经言惟动丕应徯志不言惟动徯志丕应此禹戒舜举动之际当应从天下所徯之志犹所谓丕从厥志也○汉孔氏曰又乃明受天之报施天又重命用美林氏曰书称天称帝其寔一也如既云格于皇天又云格于上帝既云帝乃震怒又云天乃锡禹旣云惟帝不畀又云惟天不畀皆史错综其文以成其义○汉孔氏曰邻近也言君臣道近相须而成林氏曰据下文钦四邻指禹之僚属而言臣哉者指禹言之言頼尔臣之助也邻哉者女又当率其僚属左右前后之臣以为我助也旣言臣哉邻哉又言邻哉臣哉反覆重复以见至诚之深○陈氏曰舜既然禹慎位之言而禹又然舜臣邻之言君臣之相然岂茍为容恱必有莫逆于心者矣】
　　帝曰臣作朕股肱耳目予欲左右有民汝翼予欲宣力四方汝为予欲观古人之象日月星辰山龙华虫作防宗彛藻火粉米黼黻絺绣以五采彰施于五色作服汝明予欲闻六律五声八音在治忽以出纳五言汝听予违汝弼汝无面从退有后言钦四邻
　　【王氏曰自臣作朕股肱耳目至否则威之帝责任于禹○汉孔氏曰言大体若身郑氏曰股足也肱手也唐孔氏曰帝以禹然己言又曰云云言己动作视听皆由臣也吴氏曰左右有民为作肱而言宣力四方为作股而言观古人之象为作目而言闻五声八音为作耳而言推此四者则亦无所不頼之矣髙宗之命说盖出于此○汉孔氏曰左右助也助我所有之民富而敎之汝翼成我吕氏曰予欲左右扶持其民翼而左右者汝也林氏曰左右即孟子所谓劳之来之匡之直之辅之翼之使自得之又从而振徳之之意陈氏曰翼如鸟翼辅而起之之谓翼即左右之也○汉孔氏曰布力立治之功汝当为之林氏曰宣力即所谓陈力盖陈力就列臣之职也吕氏曰予欲宣康济之力而及于四方为其事者汝也○汉孔氏曰欲观示法象之服制日月星为三辰革虫雉也防五采藻水草有文者火为火字黼若斧形黻为两巳相背五色备曰绣天子服日月而下诸侯自龙衮而下至黻黻士服藻火大夫加粉米上得兼下下不得僭上以五采明施于五色作尊卑之服汝明制之唐孔氏曰左传云三辰旂旗昭其明也三辰日月星也日月合宿之辰非有形容可画也郑谓宗弇宗庙之鬰鬯樽也虞夏以上盖取虎彛蜼彛而已粉米白米也考工记云白与黒谓之黼盖半白半黒似斧刃白而身黒考工记云黒与青谓之黻刺绣为两巳字以青黒线绣也又曰郑云防续为绘日月星山龙华虫六者画以作绘施于衣絺续为黹黹紩也宗彛藻火粉米黼黻六者紩以为绣施于裳蔡氏曰易言黄帝尧舜垂衣裳而天下治盖取诸乾坤则上衣下裳之制创自黄帝而成于尧舜日月星辰取其照临山取其镇龙取其变华虫取其文宗彛取其孝藻取其洁火取其明粉米取其养黼耴其断黻取其辨陈氏曰采华采之物也蓝之采青砂之采赤五采五种之采蓝砂粉墨之类彰施施其采而彰之也五色青赤白黒黄也又曰周礼司服云公自衮冕而下如王之服侯伯自鷩冕而下如公之服子男自毳冕而下如侯伯之服孤自希冕而下如子男之服卿大夫自冕而下如孤之服郑氏注古天子冕服十二章至周以日月星辰画于旌旗而冕服九章登龙于山登火于宗彛一龙二山三革虫四火五宗彛皆画以为缋六藻七粉米八黼九黻皆希以为绣则衮之衣五章裳四章凡九鷩冕以雉谓华虫其衣三章裳四章凡七毳画虎蜼谓宗彛其衣三章裳二章凡五希刺粉米无画其衣一章裳二章凡三者衣无文裳刺黻而已凡冕服皆衣纁裳虞制虽未必尽同大畧当然○汉孔氏曰言欲以六律和声音在察天下治理及忽乱者又以出纳仁义礼智信五徳之言施于民以成化汝当审听之唐孔氏曰六律六吕当有十二惟言六律者郑云举阳隂从可知也蔡氏曰忽治之反也苏氏曰以乐之声音察世之治否若其音安乐和乎则皆政修理若其音怨怒乖离则时政怠惰叶氏曰五言即五声也诗言志歌永言声依永律和声虽言也播于律之所和则为五声虽声也本于诗之所讽则为五言林氏曰出五言者为之诗歌播于声音宣之于下若关睢葛覃之类用之乡人用之邦国也纳五言者谓下之言播于诗歌者以达于上若太师陈诗赋以观民风也】
　　【按汉志引书曰予欲闻六律五声八音七始咏以出内五言伏生大传亦作定以六律五声八音七始所谓七始者或曰七音或曰七声或曰七均盖宫商角征羽及变宫变征也西山蔡氏云宫与商商与角徴与羽相去皆一律角与徴羽与宫相去独二律一律则近而和二律则逺而不相及故宫羽之间有变宫角徴之间有变徴此亦出于自然也然五声者正声故以起调毕曲为诸声之纲至二变则宫不成宫征不成徴不比于正声但可以济五声之不及而已然有五声而无二变亦不可为乐也前舜典已载五声之位所谓变宫变征亦以隔八相生假如子黄钟为宫未林钟为徴寅太蔟为商酉南吕为羽辰姑洗为角此正声五也又加以夹位应钟在宫羽之间为变宫午位蕤賔在角徴之间为变徴此变声二也诸律仿此虞书虽无七始二字而参之他书固有此理杜氏通典注又谓殷以前但有五声自周以来加文武二声谓之七声未详二声的起何代姑识其说汉志咏以出内五言尤明○汉孔氏曰我违道汝当以义辅正我无得面从我违而退后有言我不可弼吕氏曰股肱耳目之外又以一身是非之责尽付于禹也古者君臣之义委任之至如此舜之为君非有所慊而畏人之后言非容受有所木尽而致人之后言虞廷之臣又非肯欺其君而为面是肯非之行者圣人敬畏无己虚懐待谏惟恐过之不闻言之不尽故其求之切也如此○汉孔氏曰四近前后左右之臣勑使敬其职伏生大传曰古者天子必有四邻前曰疑后曰丞左曰辅右曰弼天子有问无对责之疑可志而不志责之丞可正而不正责之辅可而不责之弼其爵视卿其禄视次国之君又曰其为人也仁好学而多闱道顺天子疑而问焉则未尝有过而疑者谓之疑疑者疑于天子者也故其位在前其为人也彊立而敢断广心而从欲辅善而义者谓之辅辅者辅于天子者也故其位在左其为人也亷洁而切直弼过而谏邪者谓之弼弼者弼于天子者也故其位在右其为人也多闻而齐给便利而不超善应顾问而不囬者谓之丞丞者丞于天子者也故其位在后天子中立而听朝则四圣维之是以虑无失计举无过事不得为非也林氏曰钦四邻者言汝当敬汝左右前后所与比肩以事上者也】
　　庶顽谗说若不在时侯以明之挞以记之书用识哉欲并生哉工以纳言时而飏之格则承之庸之否则威之【汉孔氏曰众顽愚谗说之人若所行不在于是而为非者当察之蔡氏曰谗说即舜所堲者○汉孔氏曰当行射侯之礼以明善恶之教笞挞不是者使记识其过唐孔氏曰古之射侯无以言之周礼司裘云王大射则供虎侯熊侯豹侯设其鹄诸侯则供熊侯豹侯卿大夫则供麋侯皆设其鹄若天子以下之燕射乡射记云天子熊侯白质诸侯麋侯赤质大夫布侯画以虎豹士布侯画以鹿豕熊侯以下同五十弓即侯身髙一丈君臣共射之蔡氏曰挞扑也即扑作教刑者】
　　【按此化庶顽以射侯之礼者与王制待不帅教之人元日习射上功习乡上齿之意同盖古人乡射其中包涵教人意思最为深逺又乡射礼司射搢扑即挞以记之之意侯明挞记文脉相聫不可析为二句解】
　　【○汉孔氏曰书识其非欲使改悔与共并生蔡氏曰识志也录其过恶以志于册如周礼乡党之官以时书民之孝弟睦婣有学者也张氏曰人之生也直罔之生也幸而免顽谗之人有死之道其生也幸免而已谓之并生者使之为善有可生之道也○汉孔氏曰工乐官掌诵诗以纳谏当是正其义而飏导之唐孔氏曰工周礼大师瞽朦之类是也陈氏曰飏播之也使乐官以所诵纳之诗歌时时讽飏而感动之使兴于善盖以乐教也○汉孔氏曰天下人能至于道则承用之任以官不从教则以刑威之苏氏曰论语云有耻且格格谓改过陈氏曰承尊显之庸官使之否不格者苏氏曰威如屏之僰之寄之之类○林氏曰庶顽谗说虽甚可恶能化之未必不为善苟弃之则亦以不肖之心应之矣邵子云尧舜之世非无小人难乎为小人也谓待之尽道亦变为君子此所以比屋可封也又曰此龙之职其畧见于舜典其详见于此命禹緫其事也】
　　禹曰俞哉帝光天之下至于海隅苍生万邦黎献共惟帝臣惟帝时举敷纳以言明庶以功车服以庸谁敢不譲敢不敬应帝不时敷同日奏罔功
　　【王氏曰自俞哉至帝其念哉禹归重于帝○汉孔氏曰光天之下至于海隅苍苍然生草木言所及广逺苏氏曰春秋传太子欲杀浑良夫灵公曰诺哉诺哉者口诺而心不然也俞哉者亦有味其言矣其心犹有所不可也蔡氏曰禹虽俞帝之言而有未尽然之意谓庶顽谗说加之以威不若明之以徳林氏曰海隅四海之隅也张氏曰尧典言光被四表言尧徳之光也此言光天之下言舜徳之光也逺至海隅微至苍生无不在光辉中○汉孔氏曰献贤也万国众贤共为帝臣帝举是而用之使陈布其言明之皆以功大小为差以车服旌其能用之孙氏曰黎首之民谓之黎民贤于黎民谓之黎献唐孔氏曰舜典云敷奏以言明试以功奏试二字与此异者彼言施于诸侯其人见为国君故令奏言试功此谓方始擢用故言纳庶纳谓受取之庶谓在羣众○汉孔氏曰上惟贤是用则下皆敬应上命而譲善萧氏曰贤否明则人安分而无兢心是以譲名器不渎则人不敢慢是以敬应○汉孔氏曰帝用臣不是则逺近布回而日进于无功以贤愚并位优劣共流故孙氏曰敷同犹晋同也】
　　无若丹朱傲惟慢游是好傲虐是作罔昼夜頟頟罔水行舟朋滛于家用殄厥世予创若时娶于涂山辛壬癸甲啓而泣予弗子惟荒度土功弼成五服至于五千州十有二师外薄四海咸建五长各迪有功苖顽弗即工帝其念哉
　　【汉孔氏曰丹朱尧子举以戒之唐孔氏曰朱处丹渊为诸侯丹国朱名也真氏曰丹朱之恶禹独以傲断之傲者众慝之源也张氏曰慢不恭也游不勤也○汉孔氏曰傲戯而为虐无昼夜常雒雒肆恶无休息张氏曰傲侮人也虐害人也凶人为不善亦惟日不足罔昼夜雒雒则其不舍昼夜可知矣○汉孔氏曰朋羣也丹朱习于无水陆地行舟言无度羣滛于家妻妾乱用是絶其世不得嗣蔡氏曰尧以天下与舜而不与朱故曰殄世程子曰舜之不为此虽至愚者亦知之岂禹而不知乎葢处崇髙之位儆戒之道不得不如是也○汉孔氏曰创惩也涂山国名惩丹朱之恶辛日娶妻至于甲曰复徃冶水不以私害公吕氏曰创者见恶而为善之力也林氏曰丹朱之恶起于慢游故已惩创不敢不黾勉以赴事功唐孔氏曰左传云禹防诸侯于涂山杜预谓涂山在寿春县东北涂山之国盖近彼山○汉孔氏曰啓禹子也禹治水过门不入闻啓泣声不暇子名之以大治度水土之功故蔡氏曰泣声也荒大也陈氏曰度相度也○林氏曰自古未有沉溺乎妻子之爱而能成大功立大事者真氏曰朱惟骄怠是以逞欲禹惟敬戒是以忘私○汉孔氏曰五服甸侯绥要荒服也服五百里四方相距为方五千里治洪水辅成之张氏曰当尧之时固有其制横流之后乱而难治壊而未修禹于是奠其封域为之疆理所以弼成之也○唐孔氏曰郑云九州州立十二人为诸侯师以佐牧陈氏曰州十有二师即十二州收也以其养民故言牧以其为一州之师帅故言师○汉孔氏曰薄廹也言至海诸侯五国立贤者一人为方伯谓之五长以相统治以奨帝室唐孔氏曰薄者逼近之义言从京师而至于四海也王制谓五国以为属属有长此建五长亦如被文陈氏曰建立也咸建谓内外皆建五长特诸州之外无师耳○新安王氏曰舜之五服甸侯绥在九州内要荒在九州外成周九服侯甸男众卫要在九州内夷镇蕃在九州外九州之内有师有长其治详九州之外薄于四海有长无师畧之也○汉孔氏曰九州五长各蹈为有功惟三苖顽凶不得就官善恶分别蔡氏曰即就也林氏曰帝当以三苖为念而忧勤于政事不可有一日之慢逰也按前章帝责治于禹者由相臣为之緫合四邻为之助而虽庶顽谗说亦期使薫陶于政教礼乐之中此章禹论治于舜者又谓由帝徳为之倡合万邦黎献薄海内外为之应而虽顽如有苖亦不使自弃于事业功庸之防如此乃为圣治大包天下之气象】
　　帝曰迪朕徳时乃功惟叙臯陶方祗厥叙方施象刑惟明
　　【郑氏曰此归美于二臣○汉孔氏曰言天下蹈行我徳是汝治水之功有次序夏氏曰即所谓九功惟叙也○汉孔氏曰禹五服既成故臯陶敬行其九徳考绩之次序于四方又施其法刑皆明白夏氏曰禹言苖顽弗即工欲帝念之故帝言我命臯陶敬承汝功之有次序者而用刑以防之正如前九功惟叙之后董之用威俾勿壊也陈氏曰象刑即象以典刑明刑说见禹谟】
　　夔曰夏击鸣球搏拊琴瑟以咏祖考来格虞賔在位羣后徳譲下管鼗鼓合止柷敔笙镛以闲鸟兽跄跄箫韶九成鳯皇来仪夔曰于子击石拊石百兽率舞庶尹允谐
　　【林氏曰此节夔言作乐之效○汉孔氏曰戛击柷敔所以作止乐搏拊以韦为之寔之以糠所以节乐球玉磬此舜庙堂之乐民恱其化神歆其祀礼备乐和故以祖考来至明之丹本为王者后故称賔言与诸侯助祭班爵同推先有徳蔡氏曰戛击考击也陈氏曰球击能鸣故称鸣球新安王氏曰八音以石为君故韶以球为首林氏曰杨雄长杨赋云戛滳鸣球刘良注谓球乐器也戛滳拊击也是鸣球可以戛击也新安王氏曰搏犹击也拊轻手取声也瑟琴属尔雅防曰琴长三尺六寸六分五后加文武二大瑟长八尺一寸广一尺八寸二十七雅瑟长八尺一寸广一尺八寸二十三常用者十九颂瑟长七尺二寸广一尺八寸二十五尽用之林氏曰古语云拊鸣琴又云手抚五是琴瑟可以搏拊也蔡氏曰乐之始作升歌于堂上则堂上之乐惟取其声之轻清者与人声相比故曰以咏盖戛击鸣球搏拊琴瑟以合咏歌之声也林氏曰来格者非谓有神灵光景接于人也祭义云其入室也僾然如见乎其位周旋出户肃然如闻容声出户而听忾然如闻其叹息之声是为来格薛氏曰朝廷之官谓之后三后成功是也有邦诸侯亦谓之后羣后四朝是也唐孔氏曰王者之后尊于羣后故殊言在位羣后亦在位也后言徳譲丹朱亦以徳让也○汉孔氏曰堂下乐也镛大钟间迭也吹笙击钟鸟兽化徳相率而舞跄跄然尔雅防曰管长尺围寸并漆之有底贾氏以为如箎六孔蔡氏曰如周礼所谓隂竹之管丝竹之管孤竹之管也唐孔氏诗防曰鼗小鼓持其柄揺之傍耳还自击又曰合乐用柷止乐用敔郭璞云柷如漆桶方二尺四寸深一尺八寸中有椎柄连底撞之令左右击敔如伏虎背上有二十七鉏铻刻以木长一尺防之尔雅注曰笙列管匏中施簧管端大者十九簧小者十三簧叶氏曰钟与笙相应者曰笙钟与歌相应者曰颂钟大射礼乐人宿县于阼阶东笙磬西面其南笙钟西阶之西颂磬东面其南颂钟颂钟即镛钟诗云贲鼓维镛新安王氏曰凡乐以人声为主歌于堂上者曰登歌歌于堂下首曰问歌以咏堂上之登歌也以间堂下之间歌也林氏曰以咏以间相对而言盖与咏歌迭奏也乡饮酒礼云歌鹿鸣笙南陜间歌鱼丽笙由庚或其遗制唐陆氏曰跄舞貎○汉孔氏曰韶舜乐名言箫见细器之备雄曰鳯雌曰皇灵鸟也仪有容仪备乐九奏而致鳯皇则余鸟兽不待九而率舞尔雅注箫大者编二十三管长尺四寸小十六管长尺二寸林氏曰古文尚书箫字作箾舞者所执之物说文于箫字注云参差管于箾字注云舜乐名箾箫音同义异季札观乐见舞韶箾者其字作箾是知箾韶舜乐之总名也今文作箫故诸儒以为箫管此皆曲说箫韶九成论其舞也舜冶功见于九功惟叙故乐以九为节歌于堂上者九徳之歌舜于堂下者九防之舞亦犹武王之功成于六故乐以六为节也唐孔氏曰成谓乐曲成也郑云成犹终也每曲一终必变更奏故言九成文中子曰夫乐象成者也象成莫大于形而流于声故韶之成也虞氏之恩被动植矣乌鹊之巢可俯而窥也鳯皇何为而藏乎○唐孔氏曰乐之作也上下迭奏间合而后曲成神物之来上下共致非堂上堂下别有所感以祖考尊神故配堂上之乐鸟兽贱物故配堂下之乐非堂上之乐独致神来堂下之乐偏令兽舞也○夔曰于予击石拊石百兽率舞说见舜典汉孔氏曰尹正也众正官之长信皆谐和陈氏曰石与球皆磬也蔡氏曰玉振之也者终条理之事故举磬以终焉上言鸟兽此言百兽者考工记云天下大兽五脂者膏者臝者羽者鳞者羽鳞总可谓之兽也薛氏曰百官之长谓之尹百僚庶尹是也有邦诸侯亦谓之尹尹兹东郊是也孙氏曰上先言神人而及鸟兽以先后为序此先言百兽而及庶尹以难易为序也○程子曰记云后世有作者虞帝弗可及矣如百兽舞鳯皇仪三代以降无此也○张子曰观虞书礼乐大备○左氏传吴公子札聘鲁请观周乐见舞韶箾者曰徳至矣哉大矣如天之无不焘也如地之无不载也虽甚盛徳其蔑以加于此矣○朱子曰有舜与文王之徳则声为律而身为度箫韶二南之诗不患其不作】
　　【按虞书言乐至是为备然须考论韶乐根抵处朱子谓徳惟善政至九叙惟歌此韶乐九章盖当九功告成之后徳泽满天地和声溢宇宙故为韶之尽善尽美如此】
　　帝庸作歌曰勑天之命惟时惟几乃歌曰股肱喜哉元首起哉百工熙哉臯陶拜手稽首飏言曰念哉率作兴事慎乃宪钦哉屡省乃成钦哉乃赓载歌曰元首明哉股肱良哉庶事康哉又歌曰元首丛脞哉股肱惰哉万事堕哉帝拜曰俞徃钦哉
　　【林氏曰史又载舜臯赓歌之辞○汉孔氏曰作歌以成之说己见臯陶谟吕氏曰天命流行内而起居寝处外而天下万事无非天命必有以勑之时者时时勑之几又时之微也顷刻之际几微之中一亳不勑则私欲间之矣大抵天命流行而不息圣心亦流行而不息此舜居太平极治之心蔡氏曰天命无常理乱安危相为倚伏今虽治定功成礼备乐和然顷刻谨畏之不存则怠荒之所自起毫髪几徽之不察则祸患之所自生不可不成也孙氏曰此歌引也】
　　【按吕氏说天命固精然书中率以难谌靡常之命为言二说当兼取】
　　【○汉孔氏曰元首君也股肱之臣喜乐尽忠君之治功乃起百官之业乃广吕氏曰乃歌曰云云言勑天命者当如此陈氏曰喜喜乐也起作兴也○汉孔氏曰大言而疾曰飏承歌以戒帝林氏曰首至手曰拜手首至地曰稽首李氏曰念哉者常念其敬勑之意也○汉孔氏曰宪法也天子率臣下为起治之事当慎汝法度敬其职蔡氏曰率总率也吕氏曰兴者奋励之谓○汉孔氏曰屡数也当数顾省汝成功敬修以善无懈怠范氏曰省察也吕氏曰治虽成时时省之盖日中则昃月盈则亏当既济太平之时省察之功不可歇也○徐氏曰臯陶特曰念哉两曰钦哉盖欲操存于念而始终乎敬也孙氏曰此歌引也○汉孔氏曰赓续载成也帝歌归美股肱义未足故续歌先君后臣众事乃安以成其义陈氏曰明良乃君道臣道之本体良善也○汉孔氏曰丛脞细碎无大畧君如此则臣懈惰万事堕废其功不成蔡氏曰惰懈怠堕倾圯也○范氏曰君以知人为明臣以任职为良君知人则贤者得行其所学臣任职则不贤者不得茍容于朝此庶事所以康也若夫君行臣职则丛脞矣臣不任君之事则惰矣此万事所以堕也王氏曰前言庶事后曰万事甚言丛脞惰之废事也】
　　【按帝歌勅天时几而臯陶飏言明其旨曰念曰钦曰慎曰省皆敬勅意喜起之歌言夫淬厉此者精神奋事业昌也明良之歌言夫审绎此者见趣融事理当也脞惰堕之歌又言夫玩忽此者精神见趣消铄殆尽上靡弊下怠荒事亦从而堕废也旧说全章不归宿于勅天时几二句又或谓帝歌主于有为赓歌主于无为若有救偏之意亦未得其旨】
　　【緫说作歌赓歌意○真氏曰舜歌本为勅天而作君臣唱和乃无一语及天者修人事所以勅天命也】
　　【○吕氏曰是歌三百篇之祖也治定作歌宜其蹈厉而云勅天之命至乐乃在儆成之中臯陶闻之飏言大呼亦宜铺张治功而不出于规矩凖绳之内此所以见情性之正○汉孔氏曰拜受其歌戒羣臣自今以徃敬其职事哉吕氏曰古者君臣席地而坐一言之间可为帝者师以师礼拜而俞之观徃钦哉一语所谓尧舜虽没千百年其心至今犹在也陈氏曰典谟之书皆以钦终之○緫说虞书意○陈氏曰二典载其君之始末三谟乃录其君臣平生嘉言善政非尽出一时之词然史所编次脉络相贯未尝无意袁氏曰典谟靡不毕具皆可为万世法】











　　尚书纂传卷三下
<经部,书类,尚书纂传>
　　钦定四库全书
　　尚书纂传卷四　　　　　元　王天与　撰
　　禹贡第一　　　　　　　　　夏书
　　【唐陆氏曰夏禹天下号也凡九篇五篇亡】
　　禹别九州随山濬川任土作贡
　　【汉孔氏曰分其圻界唐孔氏曰计九州之境当应旧定而云禹别者以尧遭洪水万事改新故言禹别耳○随山説见益稷濬川説见舜典○汉孔氏曰任其土地所有定其贡赋之差○汉孔氏曰此尧时事而在夏书之首禹之王以是功○唐孔氏曰史录其事以为禹贡之篇诸序皆言作某篇此不言作禹贡者以发首言禹句末言贡篇名显矣百篇之序此类有三微子作诰不言作微子仲虺作诰不言作仲虺之诰与此篇皆为理足而略之也】
　　禹贡
　　【汉孔氏曰禹制九州贡法林氏曰是篇有贡有赋而独以贡名篇者孟子云夏后氏五十而贡则贡又夏后氏田赋之揔名又曰书有六体典谟训诰誓命此篇典体也○蔡氏曰今文古文皆有】
　　禹敷土随山刋木奠髙山大川
　　【唐孔氏叙章指见篇末○汉孔氏曰洪水泛滥禹分布治九州之土张氏曰敷分也分土即别九州之义○随山刋木説见益稷张氏曰序言随山濬川言其终也此言随山刋木言其始也○汉孔氏曰奠定也髙山五岳大川四渎蔡氏曰以别州境若兖之济河青之海岱徐之海岱及淮之淮海荆之荆衡豫之荆河梁之华阳黒水雍之黒水西河也】
　　冀州
　　【汉孔氏曰尧所都也此州帝都不説境界以余州所至则可知○成氏曰欧阳氏舆地广记云　　　真定　中山　赵　　深　　冀　　河间　祁保　　莫　　雄　　霸　　信安　永寜　顺安保定　安肃　广信　相　　磁　　邢　　洺怀　　衞　　晋寜　幽　　涿　　易　　檀蓟　　妫　　平　　营　　大原　晋绛　　慈　　隰　　泽　　潞　　河中　解】
　　【潦　　威胜　平定　汾　　忻　　代　　岚石　　宪　　岢岚　寜化　火山　保德】
　　【云　　应　　新　　寰　　儒　　毅　　蔚朔　　府　　安北　镇北　单于　右古冀州地冀州三面距河河自积石东北流入中国折而南流雍在冀西故曰西河至华隂折而东流豫在冀南故曰南河至大伾又折而北流兖在冀东故曰东河以三州考之则冀在东河之西南河之北西河之东王制云自东河至西河千里而近自恒山至南河千里而近恒山在河北此冀东西南北之境也舜后分冀州为幽州为并州幽州幽涿易檀以下等州是并州太原晋绛以下等州是蔡氏曰即周礼职方河内曰冀州○新安王氏曰九州之名其意不可详考晋地有冀秦地有雍则是冀雍以地名州也蜀有梁山楚有荆山则梁荆以山名州也沇省文作兖则兖以水名州也其不知者当缺之】
　　既载壷口
　　【朱氏曰既者己事之辞篇内凡言既者仿此载始有事也汉孔氏曰壶口左冀州马氏曰壷口山名唐孔氏曰汉地理志云在河东郡北屈县东南易氏曰唐为慈州吉昌县后为吉乡县本汉北屈县地壷口山在县西南五十里吕氏曰壷口龙门之上口也】
　　治梁及岐
　　【王氏曰备其乱谓之治汉孔氏曰梁岐在雍州晁氏曰梁山吕梁也在今石州离石县东北尔雅云梁山晋望也则是冀州之山若以为雍之梁山则当为秦望而去冀逺矣春秋成五年梁山崩左氏谷梁皆以为晋山则亦吕梁也岐山孤岐山也在今汾州介休县山海经云孤岐之山胜水所出流至于汾则岐山亦冀州山若以为雍之岐山则与冀相去絶逺矣朱子曰晁説为是蔡氏曰吕不韦云龙门未辟吕梁未凿河出孟门之上郦道元谓吕梁之石崇竦河流激荡震动天地此禹既事壷口乃即治梁也郦道元又云后魏于孤岐置六壁防离石诸处因为大镇今六壁城在胜水之侧实古河迳之险阨二山河水所经治之所以开河道也吕氏曰壷口梁岐是龙门左右地禹最用工处】
　　既修太原至于岳阳
　　【王氏曰治其壊谓之修汉孔氏曰髙平曰大原今以为郡名易氏曰汉志太原郡榆次县有太原亭唐以后属太原府晋阳县后省晋阳入阳曲县○汉孔氏曰岳太岳在太原西南山南曰阳易氏曰唐以后晋州岳阳县本汉谷逺县属上党郡隋改为岳阳在太岳之南○朱氏曰从太原至岳阳皆修之也曽氏曰太原汾水所出岳阳汾水所经此导汾故也○朱氏曰他所举山川皆先地后绩者覩成功而言也壷口梁岐太原皆先绩后地者本用功之始而言也】
　　覃懐厎绩至于衡漳
　　【汉孔氏曰覃怀近河地名唐孔氏曰地理志河内郡有懐县在河之北盖覃懐二字共为一地易氏曰唐以后为懐州周苏忿生以温为司宼其田有隤懐是也曽氏曰覃懐平地也平地致功为难故曰厎绩○汉孔氏曰漳水横流入河唐孔氏曰衡古横字漳在懐北五百余里曽氏曰河自大伾折而北流漳水东流注之地形南北为从东西为横河北流而漳东流则河从而漳横矣○唐孔氏曰地理志云浊漳水出上党长子县东至邺县入清漳易氏曰唐潞州长子县本汉旧县属上党郡发鸠山在西南六十五里浊漳出焉东北流至本州所理之上党县本汉壷关县地浊漳在县西南二十五里又东北流四十里至本州潞城县本汉潞县漳水一名潞水在县南又东北流五十三里至本州防垣县南二十一里本汉旧县又东北流三十里至本州黎城县西北五十六里凡东流三百五十里至相州邺县北五里邺本汉旧县即西门豹引漳水之地又东北流六十五里经磁州滏阳县又东北流一百一十里至洺州洺水县本汉斥漳县地属广平国有衡漳故渎俗名阿难渠在县西二百歩至此入清漳○唐孔氏曰地理志云清漳水出上党沾县大黾谷东北至渤海阜城县入河过郡五行千六百八十里易氏曰唐大原府乐平县本汉沾县属上党郡少山一名河逢山在县西南三十里山海经云少山清漳出焉东南流至仪州和顺县亦汉沾县地后改州为辽州又东南流至潞州黎城县东北又东北流至洺州洺水县东北又东北与浊漳合而至贝州宗城县本汉广宗县地后改州为恩州又东北流至本州漳南县北四十六里又东北流至德州长河县西二十五里本汉广川县地属信都国即漳水之南境其北境即瀛州平舒县本汉东平舒县属渤海郡自此二县东北流而入河○蔡氏曰桑钦云二漳异源而下流相合同归于海唐人亦言漳水能独达于海请以为渎而不云入河者盖禹导河自洚水大陆至碣石入海本随西山下东北去周定王五年河徙砱砾则渐迁而东汉初漳犹入河其后河徙日东而漳水日逺至钦时河自大伾而下已非故道而漳自入海矣○汉孔氏曰从覃懐致功至衡漳】
　　厥土惟白壤
　　【汉孔氏曰无块曰壤水去土复其性色白而壤王氏曰冀土非尽白壤其大致然也余州仿此】
　　厥赋惟上上错厥田惟中中
　　【汉孔氏曰赋谓土地所生以供天子上上第一错杂杂出第二之赋苏氏曰赋田所出粟米兵车之类刘氏曰此圣人良法预为推移通变之权而通行于万世于是举其轻重之尤者四州而为错法焉曰厥赋上上错厥赋错上中者皆其重之尤也重之尤而不为错出之法则其乆也或有所不堪非可通行于万世也曰厥赋下上上错厥赋下中三错皆其轻之尤也轻之尤而不为错出之法则其乆也或有所侥幸亦非通行于万世也○汉孔氏曰田之髙下肥九州之中为第五刘氏曰九州田赋多不等者禹之定田赋揔其田为九等又揔其赋为九等九州之境有大小之不齐其定田也以田之美恶为等州虽小而田美则居上州虽大而田恶则居下不复问其大小也其定赋也以赋之多寡为差州大者其赋多州小者其赋少不尽系其田之美恶也○汉孔氏曰此州先赋后田殊于余州林氏曰他州先田后赋盖赋出于田而已冀先赋后田者王畿之地并与廛里圃关市之类征之如周官载师所载非尽出田赋也○汉孔氏曰不言贡筐亦差于余州马氏曰贡者侯国献其土物于天子冀州天子自治故不言贡孔氏曰畿内材木蒲苇则林衡泽虞掌之金锡禽鱼则牧人罟人掌之皆其自有何待于贡】
　　恒衞既从
　　【汉孔氏曰二水已治从其故道○唐孔氏曰地理志云恒水出常山上曲阳县东入滱水易氏曰汉常山郡上曲阳县唐为定州恒阳县后升州为中山府县为上曲阳本汉旧县有恒山在县北四十里恒水所出汉避文帝讳改为常山蔡氏曰晁氏云今恒水西南流至真定府行唐县东流入滋水又南流入衡水非古迳矣○唐孔氏曰地理志云衞水出常山灵寿县东北入滹沱易氏曰唐之灵寿县属恒州后改为真定府】
　　大陆既作
　　【汉孔氏曰大陆之地已可耕作唐孔氏曰地理志云大陆在钜鹿县北释地十薮云晋有大陆孙炎谓今钜鹿县广阿泽春秋魏献子畋于大陆焚焉还卒于寗杜氏以为汲郡修武县吴泽寗即修武也然此二泽相去甚逺以尔雅广平曰陆但广而平者则名大陆故异所而同名易氏曰钜鹿郡钜鹿县唐以后属邢州平郷县汲郡修武县唐以后属懐州修武县此二説皆未当邢州在磁相以北非河水所经修武又在澶衞以西尤非其地今考唐志邢州钜鹿县本汉旧县大陆泽在县西北五里自邢州东北至赵州百九十里赵州昭庆县有广阿泽一名大陆在县东二十五里自赵州东北至深州二百里深州鹿城县大陆泽在县南五里盖河自澶衞以北皆行西山之麓班马王璜所谓载之髙地是古河之在贝冀以南者穿西山踵趾及其过贝冀以北则地渐夷旷今此三州相去四五百里地皆夷旷又皆有大陆泽然则不可泥一所以当其名○朱氏曰他州田赋之下不叙山川此复叙者以此水平在田赋既定之后也】
　　岛夷皮服
　　【汉孔氏曰海曲谓之岛林氏曰冀之岛夷青之莱夷徐之淮夷梁之和夷雍之昆仑析支渠搜皆九州近要荒之服洪水既平效诚于上输其所有如蠙蛛织皮之类岛夷皮服贡其皮服也陈氏曰此夷狄献方物以自效与冀州不言贡不相妨碍孙氏曰见禹之功及夷狄也他州仿此】
　　夹右碣石入于河
　　【汉孔氏曰碣石海畔山唐孔氏曰地理志碣石山在北平骊城县西南易氏曰唐载碣石山在平州卢龙县南卢龙本汉肥如县属辽西郡今平州石城县本汉骊城县属右北平有禹贡碣石山秦皇登之以望巨海蔡氏曰郦道元言今骊城枕海有石如甬道数十里当山顶有大石如柱形韦昭以为碣石其山昔在河口海濵歴世既乆为水所渐沦入于海已去岸五百余里矣程氏曰冀为帝都东西南三面距河他州贡赋皆以达河为至故此三方不必书而其北境则汉辽东西右北平渔阳上谷之地其水如辽濡滹易皆中髙不与河通故必自北防海附挟河口碣石以为之右然后能逹河○新安王氏曰此言夹右碣石入于河此禹河之旧也周定王五年河徙己非禹之故道汉时河徙东郡更注渤海继决于瓠子又决于魏之舘陶遂分为屯氏河大河在西屯氏河在东二河相并而行后又决于清河灵鸣犊口则河水分流入博州屯氏河始絶后又决于平原则东入齐入青以达海而下流与漯为一王莽时河遂行漯川失河不行于大伾之北而道于相魏之南则山泽在河之濵者支川与河相贯者悉皆易位而与禹贡不合故欲辨冀州山川当先讲求河之故道也】
　　济河惟兖州
　　【汉孔氏曰东南据济西北距河唐孔氏曰兖州之境跨济而过东南越济水西北至东河也济河说并见导水○郑氏曰禹贡言济河惟兖州而尔雅及吕氏春秋皆言济河间曰兖州盖言间者特起东西之间耳○成氏曰舆地记云　大名　恩　　开德　郓济　　滑　　濮　　博　　德　　濵棣　　沧　　清　　永静　右古兖州地自河以东自济以北皆兖州境也然后世大河所经歴之境与古不同考求古河所经之界则兖州之境见矣】
　　九河既道
　　【汉孔氏曰河水分为九道在此州界平原以北是唐陆氏曰尔雅九河徒骇一太史二马颊三覆鬴四胡苏五简六洁七钩盘八鬲津九唐孔氏曰汉成帝时许商上书云古记九河有徒骇胡苏鬲津见在成平东光鬲县界中自鬲津以北至徒骇其间相去二百余里是知九河所在徒骇最北鬲津最南许商上言三河下言三县则徒骇在成平胡苏在东光鬲津在鬲县其余不复知也○徒骇河许商説外地理志曰渤海郡成平县滹沱河民曰徒骇河寰宇记曰在沧州清池县南○太史河阙○马颊河寰宇记曰在蓟州蓨县又曰在棣州滳河县北又曰在沧州乐陵县东南即笃马河也○覆鬴河通典曰在德州安德县○胡苏河许商説外寡宇记曰在沧州饶安无棣临津三县○简河阙○洁河舆地记曰在沧州南皮县○钩盘河寰宇记曰从德州平昌县来自沧州乐陵县东南入海○鬲津河许商説外寰宇记曰在沧州乐陵县西东北流饶安县南入海○蔡氏曰自汉至唐讲求九河甚悉汉世近古止得三唐人集累世积传遂得其六与地记又得其一夫近古而采获者少逺古而采获者多已不可信至其显然譌误者班固以滹沱为徒骇而不知滹沱不与古河相渉乐史説马颊乃以笃马河当之而不知汉志笃马不与古河相合强取他名以应九目而谓随自入于海或一名而更两出或新河而载旧名重复异同谬误自见今考唐沧州即汉渤海郡地北境与平州接相去五百余里方河未没海之时从今海岸东北有五百里平地河播为九当在此地又上文言夹右碣石则九河入海之处有碣石在其西北岸大河水道变迁难于推考而碣石趾顶皆石不应仆没后世濵海之地既无此山而平州正南有山而名碣石者尚在海中去岸五百余里卓立可见则是古河自今已为海处向北斜行始分为九其河道已入于海明矣汉王璜言昔天连雨东北风海水溢西南出浸数百里九河之地已为海水所渐郦道元亦谓九河碣石包沦于海后世知求九河于平地而不求碣石有无以为证故非九河之地而强凿求之冝其支离不能的也朱子曰既道者水行得其道也后言道者仿此】
　　雷夏既泽灉沮防同
　　【汉孔氏曰雷夏泽名唐孔氏曰地理志云雷夏在济隂城阳县西北易氏曰唐以后濮州雷泽县本汉城阳县有雷夏泽蔡氏曰山海经云泽中有雷神龙身而人颊鼓其腹则雷然则夲夏泽因其神名之曰雷夏也泽水之钟也洪水横流而入于泽泽不能受则亦泛滥奔溃故水治而后雷夏为泽夏氏曰其陂东西二十里南北十五里即舜所渔之泽吕氏曰凡潴泽之类皆禹不与水争地也治水不出两端川流畎浍皆达于海所以使之有所归也或逺而不达则捐数百里地以为泽所以使之有所容也○汉孔氏曰灉沮二水名蔡氏曰灉水曽氏云尔雅谓水自河出为灉许慎谓河灉水在宋又谓汳水受陈留浚仪隂沟至蒙为灉水东入于泗水经谓汳水出隂沟东至蒙为狙獾则灉水即汳水也灉之下流入于睢水沮水地理志云睢水出沛郡芒县睢水其沮水欤晁氏云尔雅谓自河出为灉济出为濋求之于韵沮有楚音二水河济之别也二説未详孰是易氏曰灉沮汉志不着本末唐以后濮州雷泽县灉沮二源俱出县西北平地去县十四里王氏曰两相合谓之防合为一谓之同周氏曰防同朝宗诸侯见天子之礼故以为喻】
　　桑土既蚕
　　【蔡氏曰桑土冝桑之土既蚕者可蚕桑也蚕性恶湿故水退而后可蚕然九州皆赖其利独于兖州言之者兖地冝桑后世之濮上桑间犹可验也】
　　是降丘宅土
　　【汉孔氏曰地髙曰丘大水去民下丘居平土唐孔氏曰下丘居土诸处皆然独于此州言之者郑云此州寡于山而夹于两大流之间遭洪水之民尤困以其免于厄尤喜故记之也】
　　厥土黒坟
　　【汉孔氏曰色黒而坟起汉马氏曰坟有膏肥也林氏曰土脉坟起如左传谓祭之地地坟是也】
　　厥草惟繇厥木惟条
　　【汉孔氏曰繇茂条长也唐孔氏曰九州惟此州与徐二州言草木者三州偏冝之也冝草木则地美矣而田非上者为其下湿也陈氏曰此见禹之功及草木也他州仿此】
　　厥田惟中下厥赋贞作十有三载乃同
　　【汉孔氏曰田第六贞正也州第九赋正与九相当○汉孔氏曰治水十三年乃有赋法与他州同唐孔氏曰作者役功作务谓治水也曽氏曰鲧九载禹终事十三载髙堂隆言尧洪水二十二载是也】
　　厥贡漆丝厥篚织文
　　【汉孔氏曰地冝漆林又冝桑蚕唐孔氏曰诸州贡物多种其次第皆以当州贵者为先○汉孔氏曰织文锦绮之属盛之筐篚而贡焉蔡氏曰篚竹噐筐属也织文织而有文古者币帛之属则盛之以筐篚所谓篚厥黄也唐孔氏曰郑云贡者百功之府受而藏之其实于篚者入于女功故以贡篚别之歴检篚之所盛皆供衣服之用入于女功如郑言矣○朱氏曰贡者诸侯贡天子故畿外八州皆有贡张氏曰史以贡名书与其载贡篚之意盖洪水平定民得安居自然懐报上之心以其土地所有献于上若人子具甘防之奉于慈亲焉此其贡篚皆其乐输初非强为之科率○马氏曰周礼九贡一曰祀贡菁茅是也二曰嫔贡丝枲是也三曰噐贡浮磬是也四曰币贡瑶琨皮革是也五曰材贡杶榦栝柏是也六曰货贡金珠是也七曰服贡絺纻是也八曰斿贡羽毛是也九曰物贡鱼盐橘柚是也○林氏曰八州之贡兖雍至寡荆至多各因其地之所冝虽有多寡而无轻重】
　　浮于济漯达于河
　　【汉孔氏曰顺流曰浮济漯二水名济説见导水唐孔氏曰地理志云漯水出东郡东武阳县至乐安千乘县入海过郡三行千二十里易氏曰班氏于东武阳言治漯水于此而不言所出释者于平原郡髙唐县引桑钦説以为漯水所出又应劭于平原郡漯隂县释二漯水出东武阳二説未知孰是今考平原髙唐县即唐博州之县西南至州百一十里则在禹河之东若东郡东武阳县即唐魏州莘县后升魏州为北京大名府北京虽在河北然禹河故渎在州东三里而莘县西去州百里则亦在禹河之东要之魏州东武阳在西乃其上流然后流至博州髙唐以至千乘而入海千乘即唐靑州千乘县是漯水在禹河东南者如此自大河东徙魏博等诸州诸县乃在河北蔡氏曰漯者河之支流也未详其地○汉孔氏曰因水入水曰达唐孔氏曰自漯入济自济入河林氏曰经不见济漯相通之道要之二水皆可以入河蔡氏曰帝都冀州三面距河达河即达帝都】
　　海岱惟靑州
　　【汉孔氏曰东北据海西南距岱唐孔氏曰靑州境非至海畔而已汉末公孙度窃据辽东号靑州刺史越海收东莱诸郡尧时靑州当越海而有辽东也舜分靑州为营州即辽东也岱説见舜典易氏曰汉志泰山郡博县泰山在西北武帝封禅分其地立奉髙县后魏改博县为博平隋改为博成唐改为干封属兖州后升州为袭庆府改县为奉符泰山在县西北三十里○成氏曰舆地记云　靑　　齐　　潍登　　莱　　宻　　淄　　安东　右古靑州地九州惟靑最濵海地有鱼盐之利先儒皆以靑徐为河下流不知河下流惟兖当之靑徐已隔济汉以来河流迁徙始歴靑徐之境○夏氏曰尔雅不言靑州商制也商无靑州并靑于徐也周有靑无徐并徐于靑也】
　　嵎夷既略
　　【朱氏曰嵎夷即尧典嵎夷薛氏曰今登州地吕氏曰略经略为之封畛也】
　　潍淄其道
　　【汉孔氏曰潍淄二水复其故道○唐孔氏曰地理志云潍水出琅邪箕屋山北至都昌县入海过郡三行五百二十里易氏曰唐密州莒县本汉旧县属城阳国潍山在县东北八十三里潍水所出与汉志差异要之山因水得名必所出之源汉志于箕县不言所出或者潍水所经之地今潍水出莒县之潍山又东北流一百五十三里至本州诸城县界诸城本汉东武县属琅邪郡又东北流七十四里至本州髙密县髙密本汉旧县属胶西国又东北流至靑州北海县本汉平寿县属北海郡后分属潍州潍水南去县五十里后又析北海县地本汉都昌县地置昌邑县即潍水至都昌入海之地○唐孔氏曰地理志云淄水出泰山莱芜县原山东北至千乘博昌县入泲易氏曰唐淄州淄川县本汉般阳县地属济南郡淄水出县东南原山去县六十里俗传禹治水功毕土石皆墨故谓之淄是淄水出原山虽同而汉唐郡县差异考今地理兖州莱芜县地实有原山而莱芜故城则在今淄州淄川县东六十里淄水本出莱芜原山东北过临淄县又东北过利县东北入海此言入海而汉志言入泲盖入泲乃禹川之旧自大河东徙济之上流既絶故入于海博昌即今靑州寿光县乃淄水入泲之地○林氏曰河济下流兖受之淮下流徐受之江汉下流受之青虽近海然不当众流之冲但潍淄二水顺其故道其功毕矣比之他州用工最省】
　　厥土白坟海濵广斥
　　【林氏曰此州平地之土则色白性坟海濵之土则弥望皆斥卤汉孔氏曰濵涯也言复其斥卤唐孔氏曰郑云斥谓地咸卤也説文云东方谓之斥西方谓之卤海畔逈阔地皆斥卤故云广斥】
　　厥田惟上下厥赋中上
　　【汉孔氏曰田第三赋第四】
　　厥贡盐絺海物惟错岱畎丝枲铅松怪石
　　【蔡氏曰盐斥地所生汉孔氏曰絺细葛林氏曰海物水族蠯蜃蠃蚔之类汉孔氏曰错杂非一种林氏曰盐絺海物惟错与州齿革羽毛惟木文势同木既别是一物则错亦应别是一物如所谓锡贡磬错○汉孔氏曰畎谷也怪异好石似玉者岱山之谷出此五物皆贡之唐孔氏曰枲麻也王氏曰黒锡曰铅唐陆氏曰怪石碔砆之属林氏曰怪石意其资为器用之饰有不可缺非以充玩好又曰凡贡不言所出之地者一州所出皆可贡也言所出之地者以此地所产为良也】
　　【按洪水初平九州有贡譬之食芹美曝懐不忘君下之人输诚贡之而不容己上之人寛大受之而无所拒如此则怪石之类不劳解释其意自明】
　　莱夷作牧厥篚檿丝
　　【易氏曰莱夷古莱子国齐灭之夹谷之防齐莱人以兵劫鲁侯孔子以为裔夷之俘汉志东莱郡有莱君祠唐以后为莱州汉孔氏曰可以放牧○汉孔氏曰檿桑蚕丝中琴瑟唐孔氏曰释木云檿桑山桑郭璞云柘属也苏氏曰惟东莱出此丝以之为缯坚韧异常莱人谓之山蠒孙氏曰檿丝出于莱夷纎缟出于淮夷织贝出于岛夷故靑徐扬序厥篚于三夷之下】
　　浮于汶达于济
　　【唐孔氏曰地理志云汶水出泰山莱芜县原山西南入济易氏曰唐兖州干封县本汉泰山郡博县后改为袭庆府奉符县汶水出县东北原山盖博与莱芜皆在兖州之西南故汶水所出之原山介两邑间又有北汶嬴汶柴汶牟汶述征记云泰山郡水皆名汶今县界有五汶皆源别而流同其原山之汶水西南经干封县治南去县三里又西南流九十里入郓州中都县孔子为中都宰之地本汉东平陆县属东平国汶水北去县二十四里已上为汶水入古济渎之地自济之上流既絶故汶水入大野陂而不入济○济説见导水○朱氏曰不言达河者因于兖也州仿此】
　　海岱及淮惟徐州
　　【汉孔氏曰东至海北至岱南及淮岱説见靑州淮説见导水林氏曰北接靑州则至岱南接州则及淮一州之境必有四至七州止言二至盖以邻州互见此独载三面者止言海岱则嫌于靑止言淮海则嫌于故必言海岱及淮而后徐州之疆境始别○莆阳郑氏曰吕氏春秋云泗上曰徐州者泗之源委皆在徐州也○成氏曰舆地记云　　徐　　宿兖　　海　　沂　　泗　　淮阳　右古徐州地此州受淮泗下流地亦卑下然不若兖之甚春秋为邹鲁之国秦末为楚汉战争之地项羽都彭城即今徐州○夏氏曰尔雅泲东曰徐州者商无靑州靑兼于徐故徐言泲也】
　　淮沂其乂
　　【汉孔氏曰二水已治○淮説见导水唐孔氏曰淮出桐柏山发源逺矣于此州言之者淮水至此而大为害尤甚故于此记之○唐孔氏曰地理志云沂水出泰山盖县临乐子山南至下邳入泗过郡五行六百里易氏曰盖县在唐兖州之境下邳唐属泗州后以下邳县置淮阳军沂水经下邳县分为二一于城北西南入泗一经城东屈曲从县南亦注泗谓之小沂水上有桥张良遇黄石公之处曽氏曰郦道元谓沂水出尼丘山西北经鲁之雩门曽点浴沂即此又武水出泰山武阳之冠石山世谓之小沂水又一水出黄孤山世亦谓之小沂水许慎亦云沂水出东海费县东则徐州之水以沂名者非一○蔡氏曰徐之水有泗有汶有汴有漷而独以淮沂言者周职方氏靑州其川淮泗其浸沂沭周无徐州兼之于青周之靑即禹之徐徐之川莫大于淮淮乂则泗以下凡为川者可知徐之浸莫大于沂沂乂则沭以下凡为浸者可知】
　　蒙羽其艺
　　【汉孔氏曰二山已可种艺○唐孔氏曰地理志云蒙山在泰山蒙隂县西南易氏曰唐沂州费县本汉旧县属东海郡蒙山在县西北八十里与汉志差异盖蒙山跨两邑之间费在其山之东南蒙隂在其山之东北可以互见颛防国在费县西北为东蒙主即此○唐孔氏曰地理志云羽山在东海祝其县南易氏曰唐沂州临沂县羽山在县东南百一十里与海州胊山县分界羽山亦在其县之西北百里盖羽山介乎二邑祝其在其山之北临沂在其山之西北朐山在其山之东南】
　　大野既猪
　　【汉孔氏曰大野泽名水所停曰猪唐孔氏曰地理志云大野泽在山阳钜野县北钜即大也易氏曰唐郓州钜野县本汉旧县钜野泽在县东五里即鲁西狩获麟处后以钜野县属济州蔡氏曰何承天云钜野广大南通洙泗北连淸济徐之有济于是乎见○夏氏曰职方氏兖州泽薮曰大野今徐州有大野者大野在徐之西兖之东周无徐州故以属兖】
　　东原厎平
　　【汉孔氏曰东原致功而平言可耕唐孔氏曰东原即东平郡蔡氏曰即郓州晁氏谓东平自古多水患数徙其城后又徙城于东南则其下湿可知厎平者水患去而厎于平也后人以其地之平故曰东平又曰东原在徐西北而谓之东者以在济东故也东平国在景帝亦名济东国云曽氏曰原曰既平山阜可知○蔡氏曰大野东原所以志济】
　　厥土赤埴坟
　　【夏氏曰土色赤质黏而膏脉坟起汉孔氏曰土黏曰埴蔡氏曰埴腻也黏泥如脂之腻坟説见兖州】
　　草木渐包
　　【汉孔氏曰渐进长包丛生蔡氏曰渐如易所谓木渐言其日进于茂而不已包如诗所谓如竹包矣言其丛生而积】
　　厥田惟上中厥赋中中
　　【汉孔氏曰田第二赋第五】
　　厥贡惟土五色羽畎夏翟峄阳孤桐泗濵浮磬淮夷蠙珠暨鱼厥篚纎缟
　　【汉孔氏曰王者封五色土为社建诸侯则各割其方之色土与之使之立社焘以黄土苴以白茅茅取其洁黄取王者覆四方郑氏曰土五色谓靑赤黄白黒五种之土徐州之土虽赤而五色之土亦间有之故制以为贡○汉孔氏曰夏翟翟雉名羽中旌旄羽山之谷有之林氏曰周礼染人秋染夏郑注云染夏者染五色是知夏翟雉之具五色者古者车服器用以雉为饰多矣不但旌旄○汉孔氏曰孤特也峄山之阳特生桐中琴瑟唐孔氏曰地理志云东海下邳县西有葛峄山易氏曰下邳县唐属泗州后属淮阳军峄山在县西六里林氏曰诗云梧桐生矣于彼朝阳盖桐之生以向日者为贵必曰孤桐者犹言孤竹之管○汉孔氏曰泗水涯水中见石可以为磬蔡氏曰泗水旁近石浮生土中不根著者也今下邳有石磬山或以为古取磬之地唐孔氏曰贡石而言磬者此石冝为磬犹如砥砺然○汉孔氏曰蠙珠珠名唐孔氏曰蠙蚌之别名此蠙出珠遂名蠙珠马氏曰淮有美鱼谓之淮白鱼林氏曰淮夷献此二物○蔡氏曰夏翟孤桐浮磬珠鱼各有所产之地非他处所有故详其地○汉孔氏曰黒缯缟白缯纎细也纎左中明二物皆当细曽氏曰者赤而有黒色以之为衮所以祭也以之为端所以斋也以之为冠所以为首服也记云期而大祥素缟麻衣中月而禫禫而纎注谓黒经白纬为纎则纎缟皆去凶即吉之服又云有虞氏缟衣而养老则缟又为燕服也纎也缟也凡三物】
　　浮于淮泗达于河
　　【淮説见导水○唐孔氏曰地理志云泗水出济隂乘氏县东南至临淮睢陵县入淮过郡六行千一百一十里易氏曰汉济隂郡唐为曹州后升为兴仁府乘氏县属焉睢陵县即今泗州昭信县之北境汉志所载有两泗水其一即所谓自乘氏至睢陵入淮者也又一水鲁国卞县泗水西南至方与入沛过郡三行五百里唐志卞及方与皆在兖州兖州泗水县东有陪尾山泗水出焉其源有四四水俱导因以为名西南流四十五里经本州曲阜县县本汉旧分为二流南为泗北为洙二水间即夫子设教之所又西南流三十五里至本州瑕丘县县本汉旧属山阳郡即兖州所治泗水东去县二十五里洙复与泗合又南流百九十里至本州鱼台县界本汉方与地属山阳郡即所谓自方与入沛者也又东南流经徐州沛县本汉旧县属山阳郡即所谓自沛入淮者也自兖州凡五百九十三里至徐州徐州鼓城县本汉旧县属沛郡泗水在县东十歩又东南至泗州下邳县本汉旧县属东海郡又东南流与济隂乘氏之泗水合凡五百九十里至泗州入淮今盱眙军相对即泗口○苏氏曰自淮泗入河必道于汴世谓隋始通汴入泗禹时无此水道此考之不详也汉书项羽与汉约中分天下割鸿沟以西为汉东为楚文頴注云于荥阳下引河东南为鸿沟以通宋郑陈蔡曹衞与济汝淮泗防于楚即今官渡水也魏武与袁绍相持于官渡乃楚汉分裂之地自秦汉有之安知非禹迹耶王濬伐呉杜预与之书云足下既摧其西藩当径取秣陵自江入淮逾于泗汴泝河而上振旅还都亦旷世一事也王濬舟师之事古今絶伦而自汴遡河可以班师则汴水之大小当不减于今又足以见秦汉魏晋皆有此水道非炀帝创开也禹贡九州之末皆记入河水道而淮泗独不能入河理不应尔意其必开此道其后或为鸿沟或为官渡或为汴上下百余里间不可必知然皆引河而注之淮泗也】
　　淮海惟扬州
　　【汉孔氏曰北据淮南距海○成氏曰舆地记云扬　　髙邮　楚　　通　　泰　　滁　　和眞　　寿　　卢　　蕲　　舒　　濠　　光无为　平江　杭　　越　　润　　湖】
　　【婺　　常　　明　　温　　台　　处　　衢睦　　秀　　江寜　宣　　歙　　池　　饶信　　太平　广德　南康　江　　洪筠　　临江　抚　　吉　　袁　　虔】
　　【南安　建昌　福　　建　　漳　　泉　　汀南劔　邵武　兴化　潮　　右古扬州地孔止据南北二方而言然以地域考之经盖举三方扬州东南二境皆距海而江汉入海处皆东海也疆域之广通于闽越及于兖靑徐而不下于冀梁经于徐豫止言三方于荆止言二方盖以邻州互见此州止言淮海三方而不言西境得非以荆州互见耶○曽氏曰禹别其域故曰淮海惟扬州周辨其方故曰东南曰扬州一也尔雅江南曰扬州则扬之境北不至淮与禹贡异殆商因于夏而所损益如此欤】
　　彭蠡既猪阳鸟攸居
　　【汉孔氏曰彭蠡泽名随阳之鸟鸿鴈之属冬月所居于此泽蔡氏曰地志在豫章郡彭泽县东合江西江东诸水跨豫章饶州南康军三州之地所谓鄱阳湖也唐孔氏曰彭蠡是江汉合处下云导漾水南入于江东汇于彭蠡是也易氏曰唐江州都昌县本汉彭泽县地后都昌属南康军彭蠡湖在县西六十里即江汉所汇之泽既猪説见徐州唐孔氏曰日之行也夏至渐南冬至渐北鸿鴈九月而南正月而北日阳也此鸟南北与日进退故称阳鸟蔡氏曰今彭蠡洲渚之间千百为羣记阳鸟攸居犹夏小正记鴈北乡也唐氏曰见禹之功及飞鸟也】
　　三江既入震泽厎定
　　【汉孔氏曰震泽呉南大湖名言三江已入致定为震泽又导江下注曰自彭蠡江分为三入震泽遂为北江而入海又曰有北有中南可知唐孔氏曰地理志云会稽呉县故周泰伯所封国也具区在西古文以为震泽三江既入入海耳不入震泽也周礼职方扬州薮曰具区浸曰五湖五湖即震泽若如志云具区即震泽则浸薮为一余州浸薮皆异而扬州同者盖扬州浸薮同处论其水谓之浸指其泽谓之薮曽氏曰震如山川震之震若今之湖翻具区水多震而难定故曰震泽厎定者底于定而不震荡易氏曰三江自入于海不通震泽而经何以言震泽厎定盖江湖在今日虽无相通之势而当时洪水实有横流之理想洪水横流之际震泽与江水莽为一壑自大禹防导而三江入海震泽自厎于定自然之势也按三江不胜异説班氏云南江从防稽呉县入海中江从丹阳芜湖东至防稽阳羡入海北江从防稽毗陵县入海韦氏云松江浙江浦阳江郭氏云岷江浙江松江唐氏呉都注云松江下七十里分流东北入海者为娄江东南流者为东江并松江为三江其地今亦名三江口呉越春秋所谓范蠡乘舟出三江之口者是也苏氏云豫章江入彭蠡而东至海为南江岷江江之经流防彭蠡以入海为中江汉自北入江汇为彭蠡为北江此三江自彭蠡而下则三江为一过秣陵京口以入于海不复三矣曽氏云考于地志豫章之川如彭水鄱水涂水之类凡九水合于湖汉东至彭蠡入江此九氷盖南江也南江江之故迹非禹所导其后禹导汉水入焉与旧江合流而水之派分为南北故汉为北江又其后导岷山之江入焉其流介乎三江之中故为中江北江中江皆禹所导南江乃其故道耳故经不之志前三説已经诸儒辨驳唐氏之説蔡氏取之苏曽之説则朱子于九江彭蠡辨尝谓此説极巧而新然自湖口而下江本无二安得有三且于下文之震泽又悬隔辽夐而不相属也又安能曲説而彊附之问诸呉人则曰震泽下流实有三江以入于海彼既以目验之恐其説之必可信今吾邑耕斋刘氏尝见喻云顷年之官呉门郡遣舟来迓一夕问所冝宿舟子曰晚宿震泽洎至其所屋室绵亘里门扁以震泽二字且有厎定桥登岸问涂之人曰此去大湖近耶曰近矣又问三江何在曰此去不逺有三江口又问三江何谓曰浙江呉江松江也耕斋所言与朱子所问呉人合敬附其説于此以备参考云】
　　篠簜既敷厥草惟夭厥木惟乔
　　【汉孔氏曰篠竹箭簜大竹水去已布生○汉孔氏曰少长曰夭乔髙也○新安王氏曰兖州言草木于厥土之下其土髙下燥湿性同兼山林言之扬之涂泥惟言其沮洳之多山林不与故言草木于厥土之上】
　　厥土惟涂泥
　　【汉孔氏曰地泉湿王氏曰地之下湿东南为甚天倾西北地缺东南故扬与荆皆曰涂泥】
　　厥田惟下下厥赋下上上错
　　【汉孔氏曰田第九赋第七杂出第六】
　　厥贡惟金三品瑶琨篠簜齿革羽毛惟木岛夷卉服厥篚织贝厥包橘柚锡贡
　　【汉孔氏曰金银铜○汉孔氏曰瑶琨皆美玉唐孔氏曰王肃云瑶琨美石次玉者篠簜説见上文蔡氏曰瑶琨可以为礼器篠之材中矢之笴簜之材中乐之管簜亦可为符节周官掌节有英簜○汉孔氏曰齿象牙革犀皮羽鸟羽毛旄牛尾木楩楠豫章蔡氏曰齿革可以成车甲羽毛可以成旌旄木可以备栋宇器械之用○汉孔氏曰南海岛夷蔡氏曰卉草也木绵之属○唐孔氏曰郑云贝锦名诗云成是贝锦凡为锦者先染其丝乃织之则文成蔡氏曰今南夷木绵精好者亦名吉贝海岛之夷既贡卉服而织贝之精者则入篚焉○汉孔氏曰小曰橘大曰柚其所包褁而致者锡命乃贡言不常苏氏曰橘柚常贡则劳民害物如汉永平唐天寳荔枝之害矣故锡命乃贡之】
　　沿于江海达于淮泗
　　【汉孔氏曰顺流而下曰沿沿江入海自海入淮自淮入泗林氏曰禹时江淮未通故扬州入贡必由江以入海然后达于淮泗至呉夫差掘沟通水与晋防黄池然后江淮始通孟子谓禹排淮泗而注之江盖误指呉王所通之水以为禹迹夏氏曰孟子必不至误意者禹时淮当入江后来堙塞呉复通之此言沿于江海达于淮泗非谓江不入淮当是扬州疆界阔逺贡道不一或由江入淮泗或由海入淮泗耳○蔡氏曰不言达河者因于徐也】
　　荆及衡阳惟荆州
　　【汉孔氏曰北据荆山南及衡山之阳唐孔氏曰地理志云南条荆山在南郡临沮县北易氏曰南郡临沮县即今荆门军当阳县地林氏曰此州与豫州以荆山为界荆山之南则荆州荆山之北则豫州荆州安得跨而据之当言北距荆山可也衡説见导山唐孔氏曰此州之境南过衡山以衡是大山其南无复有名山大川可以为记故言衡阳见其南至山南也○成氏曰舆地记云　　　江陵　郢　　荆门　汉阳　信阳　归　　峡　　安　　复　　黄鄂　　兴国　岳　　鼎　　澧　　辰　　沅靖　　潭　　衡　　永　　道　　郴　　邵桂阳　全　　武冈　锦　　奬　　溪】
　　【施　　黔　　右古荆州地衡山以东则为扬州衡山以南则荆州之境犹未尽如二广之地恐亦在其间　莆阳郑氏曰职方氏正南曰荆州吕氏春秋南方曰荆州尔雅汉南曰荆州尔雅商制荆州之域又跨荆山之北而至于汉水也】
　　江汉朝宗于海
　　【汉孔氏曰二水经此州而入海有似于朝百川以海为宗○江説见导水易氏曰江出梁州岷山东流至南郡秭归县即今归州秭归县始入荆州界又东流至长沙下隽县即今岳州岳阳县又东北流至江夏郡沙羡县即今鄂州江夏县皆荆州境也○汉説见导水易氏曰汉出梁州嶓冢东流至南阳郡武当县即今均州武当县始入荆州界又东流至江夏郡安陆县以入江即今汉阳军汉阳县皆荆州境也○唐孔氏曰周礼春朝夏宗朝宗是人事之名水无性识非有此义以海水大而江汉小以小就大似诸侯归天子假人事以言之】
　　九江孔殷
　　【汉孔氏曰江于此州界分为九道唐孔氏曰地理志云九江在庐江郡寻阳县南曽氏曰九江洞庭也考之前志沅水渐水潕水辰水叙水酉水澧水湘水资水皆合洞庭中江则过之而已九江岂非洞庭乎下文云过九江至于东陵东迤北防于汇东陵即巴陵江水过洞庭至巴陵而后东北邪行合于彭蠡则九江不在浔阳易氏曰汉志沅水出牂柯郡至武陵郡临沅县入江渐水至武陵郡索县入沅潕水至武陵郡舞阳县入沅辰水出武陵郡辰阳县三山谷南入沅叙水出武陵郡义陵县鄜梁山入沅酉水出武陵郡充县酉原山又南至沅陵县入沅澧水出武陵郡充县歴山又东至长沙国下隽县入沅资水出零陵郡都梁县路山东北至长沙国益阳县入沅湘水出零陵郡始安县海阳山北至长沙国酃县入江此九江汉志皆在荆州之境防于洞庭以入江】
　　沱濳既道
　　【汉孔氏曰沱江别名濳水名皆复其故道唐孔氏曰释水云水自江出为沱自汉出为濳林氏曰江汉二水发源于梁州入于荆州出于荆者荆之沱潜出于梁者梁之沱濳易氏曰今江汉之间支川分流者不一或有出于江汉而他流者又有出于江汉而其流复入者此荆梁二州各有沱潜也程氏曰沱潜从江汉下流得名此喜江汉之得平故曰沱潜既道若曰不独其上流治其支流亦治耳】
　　云土梦作乂
　　【汉孔氏曰云梦之泽在江南其中有平土丘水去可为耕作畎之治沈氏曰旧尚书曰云梦土作乂太宗时得古本尚书乃云土梦作乂诏改从古本唐孔氏曰地理志云南郡华容县南有云梦泽杜预云南郡枝江县西有云梦城江夏安陆县亦有云梦云梦一泽而每处有名者司马相如子虚赋云云梦方八九百里则此泽跨江南北每处名存焉易氏曰左传楚子渉睢济江入于云中则在江北者为云建子田江南之梦则在江南者为梦江之南皆山也水源易涸江之北则江汉交流之防水潦常积云之在北方者方见土梦之在南方者已作乂亦其势耳郑氏曰云在江北今玉沙监利景陵等县梦在江南今公安石首建寜等县】
　　厥土惟涂泥
　　【涂泥説见扬州】
　　厥田惟下中厥赋上下
　　【汉孔氏曰田第八赋第三林氏曰土虽与州同而地势稍髙故田加于扬州一等】
　　厥贡羽毛齿革惟金三品杶榦栝柏砺砥砮丹惟箘簵楛三邦厎贡厥名包匦菁茅厥篚纁玑组九江纳锡大
　　【汉孔氏曰土所出与扬州同林氏曰职方州其利金锡荆州其利银丹齿革则荆扬所产可见左传重耳对楚子曰羽毛齿革君地生焉又声子曰如杞梓皮革自楚往也又郑伯朝楚楚子赐之金既而悔之曰无以铸兵故以铸三钟则羽毛齿革金木贡于荆冝矣○蔡氏曰杶木似樗汉孔氏曰干柘也柏叶松身曰栝唐孔氏曰考工记弓人取榦之道以柘为上杶栝柏皆木名也以其所施多矣柘木惟用为弓榦故举其用曽氏曰扬州贡木不言名者不可胜名也此言杶榦栝柏者所贡止此耳○汉孔氏曰砥细于砺皆磨石也砮石中矢镞丹朱类唐孔氏曰砥以细宻为名砺以粗厉为称鲁语云肃慎氏贡楛矢石砮贾逵谓砮矢镞之石也丹者丹砂王肃云可以为采○汉孔氏曰箘簵美竹楛中矢榦三物皆出云梦之泽近泽三国常致贡之其名天下称善唐陆氏曰楛马云木名毛诗草木防云叶如荆而赤茎似蓍林氏曰箘簵楛三者皆可为矢智伯伐赵赵襄子入晋阳问张孟谈曰无矢奈何孟谈曰臣闻董安于之治晋阳也公宫之垣皆以荻蒿苫楚廧之其髙丈余襄子发而试之其坚则箘簵之劲不能过也是则箘簵竹之坚劲者其材中矣之笴楛矢肃慎氏尝贡焉则楛之材亦中矢之笴三邦之地经无明文考工记云材之美者有妢胡之笴郑注谓胡子之国在楚傍意者三邦故地欤○汉孔氏曰匦匣也林氏曰菁茅有刺而三脊所以供祭祀缩酒之用既包而又匣之示敬也左传齐桓公责楚云尔贡包茅不入又管子云江淮之间一茅而三脊名曰菁茅今辰州麻阳县苞茅山出苞茅有刺而三脊○汉孔氏曰此州染纁色善故贡之玑珠类生于水组绶类唐孔氏曰释器云三染谓之纁李巡谓三染其色已成为绛纁綘一也考工记云三入为纁五入为緅七入为缁郑云纁者三入而成又再染以黒则为緅又再染以黒则为缁在緅缁之间其六入者説文云玑珠不圆者马氏曰组织成绶带之类夏氏曰此皆充冕服之用故入篚而贡○汉孔氏曰尺二寸曰大出于九江水中陈氏曰锡贡命之使贡如敷锡庶民之类上锡下之辞纳锡纳而锡之如师锡帝曰之类下锡上之辞林氏曰大不可常得故不可为常贡惟九江之地偶得之则纳锡于上与禹锡圭同意】
　　浮于江沱濳汉逾于洛至于南河
　　【江沱潜汉説见上文程氏曰不径浮江汉兼用沱潜者随贡物所出之便或由经流或循支派期便事而已○汉孔氏曰逾越也河在冀州南东流故越洛而至南河洛説见导水蔡氏曰四水不与洛通故舎舟而陆以达于洛自洛而至于南河陈氏曰河在冀之西者曰西河在冀之南者曰南河在冀之东者曰东河其实一河也】
　　荆河惟豫州
　　【汉孔氏曰西南至荆山北距河水荆説见荆州河説见导水林氏曰荆即南条之荆其隂为豫州其阳为荆州此州在荆之东北冀之南故以荆山河水为界○成氏曰舆地记云　蔡　　颍　　颍昌　应天亳　　陈　　开封　兴仁　广济　河南　单孟　　陜　　虢　　汝　　郑　　唐】
　　【邓　　随　　襄　　光化　均　　拱　　右古豫州地居九州之中四方辐凑之地地势平旷惟有伊洛瀍涧四水而伊瀍涧又防洛而入河惟洛水稍大其他皆非巨流禹治此州视他州稍易○曽氏曰周官尔雅皆云河南曰豫州吕氏春秋云河汉间曰豫州则豫之东南至汉东而不及荆山盖三代地大同小异有因有革也】
　　伊洛瀍涧既入于河
　　【唐孔氏曰地理志云伊水出农卢氏县东熊耳山东北入洛易氏曰农卢氏县今虢州卢氏县伊水所出过郡二行四百五十里至河南府巩县入洛○唐孔氏曰地理志云洛水出农上洛县冢岭山东北至巩县入河洛又説见导水○唐孔氏曰地理志云瀍水出河南谷城县潜亭北东南入洛蔡氏曰今河南府河南县西北有古谷城县其北山瀍水所出至本府偃师县入洛○唐孔氏曰地理志云涧水出农新安县东南入洛蔡氏曰新安在今河南府新安渑池之间今渑池县东二十三里新安城是也城东北有白石山即涧水所出郦道元云世谓之广阳山○汉孔氏曰四水合流而入河易氏曰考之地理瀍涧近出河南府而伊逺出虢州洛又逺出商州东流至河南三川皆入洛而同流入河曽氏曰伊瀍涧入洛洛入河今乃若四水各入河者以四水大小相敌也】
　　荥波既猪
　　【汉孔氏曰荥泽波水已成遏猪林氏曰周礼职方云其川荥洛其浸波溠荥波当为二水○唐孔氏曰沇水入河而溢为荥郑云今塞为平地荥阳民犹谓其地为荥泽在其县东易氏曰汉志河南郡荥阳县乃古荥泽之地即今郑州荥泽县曽氏曰职方云其川荥雒者禹时为泽至周为川穆天子传浮于荥水乃奏广乐则荥泽至周为川○易氏曰尔雅云水自洛出为波波以出洛得名则当在农卢氏与河南巩县之境乃今河南府商虢等州】
　　导菏泽被孟猪
　　【汉孔氏曰菏泽在胡陵唐孔氏曰地理志云菏泽在济隂定陶县东易氏曰唐曹州济隂县本汉定陶县地菏泽在县东北九十里后以济隂县之定陶镇置定陶县仍置广济军○汉孔氏曰孟猪泽名在菏东北水溢覆被之唐孔氏曰地理志云孟猪左梁国睢阳县东北易氏曰唐宋州虞城县本汉虞县属梁国孟猪泽在县西北十里周回五十里盖此泽介二邑之问睢阳在其西南虞城在其东南宋州后改名应天府林氏曰孟猪周礼作望诸左传尔雅作孟诸汉志作明诸史记作明都一也周礼靑州泽薮曰望诸此乃属豫州者周无徐州徐并于靑靑在豫东故得兼有孟诸○夏氏曰菏泽水盛余波被于孟猪如导弱水余波入流沙也不言入而言被者水盛乃被之不常入也】
　　厥土惟壤下土坟垆
　　【汉孔氏曰髙者壤下者垆○唐陆氏曰説文垆黒刚土也唐孔氏曰不言色者州内之土不纯一色故不得言色】
　　厥田惟中上厥赋错上中
　　【汉孔氏曰田第四赋第二又杂出第一】
　　厥贡漆枲絺纻厥篚纎纩锡贡磬错
　　【林氏曰周官载师漆林有征盖豫在周为畿内故征之禹时豫在畿外故为贡枲絺説见靑州林氏曰顾师古云织纻以为布及练然经但言贡纻成布未成布未可详○汉孔氏曰纎纩细绵纎説又见徐州○汉孔氏曰治玉石曰错治磬错林氏曰州橘柚言包则与厥篚之文无嫌故言锡贡在后此磬错则与厥篚之文相属故言锡贡在先】
　　浮于洛达于河
　　【蔡氏曰豫去帝都最近其东境径自入河其西境则浮洛而后至河】
　　华阳黒水惟梁州
　　【汉孔氏曰东据华山之南西距黒水华説见导山黒水説见导水唐孔氏曰周礼豫州山镇曰华山在豫州界内此梁州之境东据华山之南不得其山故言阳也林氏曰梁雍西境皆至黒水梁之东北雍之东南以华为界○成氏曰舆地记云　　兴元利　　洋　　阆　　劒　　巴　　文】
　　【兴　　蓬　　龙　　三泉　梓　　遂果　　资　　普　　昌　　叙　　泸】
　　【合　　荣　　渠　　懐安　广安　长寕富顺　成都　眉　　彭　　蜀　　绵】
　　【汉　　卭　　嘉　　雅　　黎　　茂简　　威　　祺　　亨　　僊井　永康】
　　【松　　当　　悉　　静　　恭　　柘翼　　眞　　干　　姚　　嶲　　夔】
　　【达　　忠　　万　　开　　涪　　梁山南平　太寜　阶　　成　　鳯　　扶】
　　【叠　　宕　　商　　金　　房　　右古梁州地此州境域虽广而险且逺重山复岭四塞险固与中州不相接武王伐殷庸蜀羌髳微卢彭濮人皆从而誓师之言曰逖矣西土之人则梁雍皆逺而梁尤逺也禹时劒门金牛之道未凿梁州之通于中州者梯縁蜀道之险而北行逺至汉上而浮潜逾沔然后能入渭乱河以达帝都则其险逺可知】
　　岷嶓既艺
　　【汉孔氏曰岷嶓皆山名既艺説见徐州○唐孔氏曰地理志云蜀郡湔氐道岷山在西徼外江水所出易氏曰唐茂州汶山县本汉旧县属蜀郡汶山即岷山在县西北南去青城石山百里俗谓之铁豹岭晁氏曰蜀以山近江源者通为岷山连峰接岫重叠险阻不详逺近靑城天彭诸山之所环绕皆古岷山○唐孔氏曰地理志云陇西郡西县冢山西汉水所出易氏曰西县即今秦州上邽县其地大逺今考唐志兴元府金牛县本汉葭萌县地属广汉郡后省为镇三泉县嶓冢山在县东二十里漾水所出其山中髙而东西下】
　　沱潜既道
　　【荆梁二州沱潜説见荆州○唐孔氏曰地理志在今蜀郡郫县江沱及汉中安阳皆有沱水潜水其尾入江汉耳首不于此出蜀郡江源有江首出江南至犍为武阳又入江岂沱之类欤潜盖西汉出嶓冢东南至巴郡江州入江行二千七百六十里此解梁州之沱潜也郭璞尔雅音义云沱水出蜀郡都水县揃山与江别而更流璞又云有水从汉中沔阳县南流至梓潼汉寿入大穴中通峒山下西南潜出一名沔水旧俗云即禹贡潜也郭璞此言亦解梁州沱潜○蔡氏曰沱水地志云蜀郡汶江县江沱在西南东入江汶江县今永康军导江县也濳水地志巴郡宕渠县濳水西南入江宕渠今渠州流江县也郦道元谓宕渠县有大穴潜水入焉通罡山下西南潜出南入于江又地志汉中郡安阳县灊谷水出西南入汉灊音潜安阳县即今洋州真符县也】
　　【按梁州沱潜诸说并存易氏谓江汉支川分流不一不可泥一所以当其名下文浮于潜亦然緫说岷嶓沱潜○蔡氏曰梁州乃江汉之源此不志者岷之艺导江也嶓之艺导漾也道沱则江悉矣】
　　【道潜则汉悉矣上志岷嶓下志沱濳江汉源流于是而见】
　　蔡蒙旅平
　　【汉孔氏曰蔡蒙二山名祭山曰族平言治功毕○唐孔氏曰蔡山不知所在易氏曰汉唐地理不载惟与地记云雅州严道县有蔡山今曰周公山○唐孔氏曰地理志云蒙山在蜀郡靑衣县易氏曰唐雅州严道县本汉旧县蒙山在县南十里今雅州名山县本汉靑衣县地有蒙山此与汉郡县同而唐志乃在严道即此山介二县之间也蔡氏曰郦道元谓山上合下开沫水迳其间溷崖水脉漂疾歴代为患蜀郡太守李冰发卒凿平溷崖则此山在禹为用功多也○陈氏曰旅祭独于梁雍言之盖九州终于梁雍以见前此诸州名山皆有祭也又独于蔡蒙荆岐言之盖纪梁之山终于蔡蒙纪雍之山始于荆岐以见州内诸山皆有祭也故下文复以九山刋旅緫之旅山则川可知祭山川则大于山川者可知】
　　和夷厎绩
　　【苏氏曰和夷西南夷名曽氏曰自严道以西地名和川夷人唐之为羁縻郡三十有七林氏曰今雅州有和川鎭即和夷故地厎绩説见冀州】
　　厥土靑黎
　　【汉孔氏曰色靑黒而沃壤张氏曰余州皆言土之色与性此不言性者其性不一也】
　　厥田惟下上厥赋下中三错
　　【汉孔氏曰田第七赋第八杂出第七第九三等】
　　厥贡璆铁银镂砮磬熊罴狐貍织皮西倾因桓是来【汉孔氏曰璆玉名曽氏曰蜀郡卓氏程氏皆以铁治富拟封君则梁州之利尤在于铁夏氏曰银白金也汉孔氏曰镂刚铁唐孔氏曰镂者可以刻镂砮说见荆州林氏曰徐贡浮磬此贡石磬豫又贡磬错则知当时乐器磬最为重○汉孔氏曰贡四兽之皮织金罽新安王氏曰熊似豕罴似熊而黄狐类犬而长尾貍则狐之小者苏氏曰以罽者曰织以裘者曰皮○汉孔氏曰西倾山名桓水自西倾山南行唐孔氏曰西倾雍州山地理志云西倾在陇西临洮县西南桓水出蜀郡蜀山西南行羌中入南海易氏曰唐洮州临潭县地本汉临洮县属陇西郡崧台山即西倾山后名西彊山李氏曰熊罴狐貍织皮非中国所有之物也自西倾来因桓水而至耳旧说谓桓水由西倾而至于潜非也织皮之物出于羌戎自西倾山因桓水而入蜀耳张氏曰西倾夷之地因桓水而来以通中国献方物也】
　　浮于潜逾于沔入于渭乱于河
　　【潜说见上文程氏曰凡汉水下流分支可以容舟处皆是浮濳也易氏曰不言浮汉而言浮潜者随其支流径便可浮则浮不必尽至汉乃浮也○汉孔氏曰汉上曰沔易氏曰沔即漾汉之异名程氏曰桑钦叙汉截自西乐城以上为沔度水口以下为汉大率汉之支流皆名潜汉之上流皆名沔此由潜以达汉也○汉孔氏曰越沔而北入渭唐孔氏曰计沔在渭南五百余里故越沔陆行而北入渭苏氏曰沔在梁州山南而渭在雍州山北沔无入渭之道然前汉书武帝时人有上书言通襃斜道及漕事下张汤汤问之云襃水通沔斜水通渭皆可以漕曹从南阳上沔入襃襃絶水至斜间百余里以车转从斜下渭如此汉中谷可致此则自沔入渭之道也然襃斜之间絶水百余里故曰逾于沔盖禹时通谓襃为沔也○汉孔氏曰正絶流曰乱夏氏曰冀在河东梁在河西自渭至河必絶流横渡乃达帝都○程氏曰梁之贡道于浮江便而浮潜逾沔则若甚迂而偏此知山川孔道者所疑而其实不然也此梁贡其实江潜皆浮然其书潜遗江者荆之贡道在前可因而见荆之言曰浮于江沱潜汉逾于洛至于南河夫江沱之可以浮汉逾洛之可以达河荆之所有梁之所共也梁赋之近北而不可浮江者既载之州末所谓潜沔渭河是已其南道之可以浮江者荆既先之则梁次乎荆不待申言】
　　黒水西河惟雍州
　　【汉孔氏曰西距黒水东据河龙门之河在冀州西黒水说见导水唐孔氏曰雍州之境被荒服之外东不越河而西逾黒水王肃云西据黒水东距西河所言得其实孔本误也○成氏曰舆地记云京兆　延安　同　　华　　邠　　耀鄜　　环　　庆　　宁　　坊　　丹】
　　【银　　绥德　保安　麟　　鳯翔　秦泾　　熈　　陇　　岷　　渭　　原】
　　【河　　兰　　巩　　防　　西安　西宁湟　　廓　　洮　　镇戎　德顺　怀德】
　　【积石　灵　　夏　　宥　　盐　　丰胜　　甘　　凉　　　　肃　　沙】
　　【西　　伊　　安西　北庭　右古雍州地此州左崤函右陇蜀阻山带河控扼戎夏沃野千里古人所谓百二之势金城天府之国大河自此东注地势极髙视山东诸州若临千仭之上而观其下田肯所谓犹居髙屋之上而建领者此也○曽氏曰职方氏正西曰雍州尔雅河西曰雍州吕氏春秋西方曰雍州一也周都丰镐故雍为正西商都河西则雍为西迤北不得为正西秦都咸阳亦周故畿故吕览以西方为雍皆因其都之所在也】
　　弱水既西
　　【弱水说见导水唐孔氏曰诸水言既道此言既西由地势不同导之使西流也】
　　泾属渭汭
　　【汉孔氏曰属逮也○唐孔氏曰地理志云泾水出安定泾阳县西岍头山东南至冯翊阳陵县入渭行千六百里易氏曰唐原州髙平县本汉髙平县属安定郡岍头山一名崆峒山在县西一里又本州百泉县本汉朝县地泾水源出西南二县虽皆安定郡之地而实非泾阳之旧汉泾阳县即唐原州之平凉县今县西四十里泾州故城是也盖其山连亘于此三县泾水出于此东南流至泾州临泾县本汉旧县属安定郡又东南流至本州保定县东一里本汉安定县属安定郡又东南流至邠州宜禄县本汉浅水县地属上郡又东南流至本州新平县本汉漆县属汉右扶风又东南流至本州永寿县本新平县地又东北流至京兆府醴泉县本汉谷口县地属左冯翊在九堫山东仲山西当泾水出山之处故谓之谷口沟洫志白渠溉田四千五百余顷即此地又自池阳东流至本府泾阳县本汉旧县属安定郡泾水在县南七里左传襄十四年诸侯伐秦济泾而次即此地又东南流入本府髙陵县界本汉旧县属左冯翊又东北流至本府云阳县本汉旧县属左冯翊泾水在县西二十五里即郑国分泾水置郑渠之地又东流而入渭今以原之平凉属渭州京兆之云阳属耀州○渭说见导水易氏曰渭水至阳陵而泾水自西北来入之与渭相属故曰渭汭或谓周职方氏其川泾汭则汭亦水名其说未当考之汉志右扶风汧县芮水出西北东入于泾今汭既入泾而泾又入渭方谓之渭汭则其地理不相干渉下文又有防于渭汭则渭水不应再举于龙门西河之下尝考经防洛入河处谓之洛汭则渭入河处谓之渭汭而上言泾者盖泾水至京兆府云阳县入渭在府之东北一百一十里又一百七十里至华州华隂县之永丰仓而入河指此二百八十里间渭与泾相聨故曰泾属渭汭】
　　漆沮既从
　　【汉孔氏曰漆沮之水已从入渭蔡氏曰漆水寰宇记自耀州同官县东北界来经华源县合沮水沮水地志出北地郡直路县东今坊州冝君县西北境也寰宇记沮水自坊州升平县北子午岭出俗号子午水下合榆谷慈马等川遂为沮水至耀州华原县合漆水至同州朝邑县东南入渭二水相敌故并言之地理志云漆水出扶风漆县晁氏云此豳之漆也水经漆水出扶风杜阳县程氏云杜阳今岐山普润县之地亦汉漆县之境其水入渭在沣水之上与经序渭水节次不合非禹贡漆水】
　　沣水攸同
　　【汉孔氏曰沣水所同同之于渭唐孔氏曰地理志云澧水出扶风鄠县东南北过上林苑入渭易氏曰唐京兆府鄠县本汉旧县属右扶风沣水出县东终南山自发源经县东二十八里入渭○蔡氏曰属从同主渭而言】
　　荆岐既旅
　　【汉孔氏曰此荆在岐东非荆州之荆唐孔氏曰地理志云北条荆山在冯翊懐德县南易氏曰唐京兆府富平县本汉旧县属北郡荆山在县南二十五里○唐孔氏曰地理志云岐山在右扶风美阳县西北易氏曰唐以后鳯翔府岐山县有岐山亦名天柱山在县东北十里太王所邑陈氏曰梁言旅平此言既旅互相备说又见梁州】
　　终南惇物至于鸟鼠
　　【汉孔氏曰三山名言相望○唐孔氏曰地理志云扶风武功县有太一山古文以为终南又有垂山古文以为惇物皆在县东唐陆氏曰三秦记云终南又名地肺○唐孔氏曰地理志云鸟鼠同穴山在陇西首阳县西南易氏曰唐以后渭州渭县县本汉首阳县鸟鼠山一名靑雀山在县西七十六里○唐孔氏曰三山空举山名不言治意蒙上既旅之文】
　　原隰厎绩至于猪野
　　【原说见冀州汉孔氏曰下湿曰隰猪地名言皆致功○唐孔氏曰诗云度其隰原即此原隰豳地蔡氏曰今邠州也○唐孔氏曰地理志云武威郡武威县东北有休屠泽古文以为猪野泽易氏曰舆地记凉州姑臧县本汉武威县地有猪野泽古休屠城蔡氏曰治水成功自髙而下故先言山次原隰次陂泽】
　　三危既宅三苗丕叙
　　【汉孔氏曰西裔之山皆已可居三苗之族大有次序美禹之功○唐孔氏曰地理志杜林以为炖煌郡即古州左传云先王居捣杌于西裔故允姓之奸居于州杜预谓允姓之祖与三苗俱放于三危州今炖煌也郑引地记书云三危山在鸟鼠之西南当岷山则在积石之西南地记乃妄书其言未必可信要知三危之山必在河之南也○易氏曰唐沙州炖煌县本汉旧县属炖煌郡三危山在县南三十里有三峰故曰三危此即頴达所引者然非也其引郑氏谓三危在河之南其说诚然唐松州禹贡梁州之境古西羌地羌夲出自三苗盖允姓之别其国近南岳及舜流四凶徙之三危濵于赐支至于河首绵亘千里赐支者禹贡所谓析支也唐属劔南西道岂非在积石大河之南而为雍梁西境乎三危说又见导水○吕氏曰三苗既窜自后世观之聼其生死在所不恤圣人则不然方其有罪至于窜弃刑行之后施仁发政自当及之故禹治水至三苗亦为之画其居宅大得其叙后世以为投之四裔若弃之者非知圣人之心也】
　　厥土惟黄壤
　　【蔡氏曰黄者土之正色林氏曰物得其常性者最贵雍州之土黄壤故其田非他州所及】
　　厥田惟上上厥赋中下
　　【汉孔氏曰田第一赋第六】
　　厥贡惟球琳琅玕
　　【汉孔氏曰球琳皆美玉琅玕石而似珠唐孔氏曰释地云西北之美者有昆崘之球琳琅玕焉蔡氏曰今南阳有靑琅玕瑚属也】
　　浮于积石至于龙门西河会于渭汭
　　【积石龙门说见导河西河渭汭说见上文○林氏曰雍之贡道有二其北道自积石入河其南道自渭入河北道来自龙门者与南道会故曰会于渭汭言渭汭不言河者蒙梁之文也蔡氏曰他州入贡亦必不止一道发此例以互见耳】
　　织皮昆崘析支渠搜西戎即叙
　　【汉孔氏曰织皮毛布有此四国在荒服之外流沙之内羌髳之属皆就次叙美禹之功及戎狄也唐孔氏曰四国昆崘也析支也渠也搜也四国皆衣皮毛故以织皮冠之皆是戎狄故以西戎揔之苏氏曰靑徐扬三州皆载夷篚此三国亦篚织皮但古语有颠倒详略耳○唐孔氏曰昆崘在临羌西析支在河关西易氏曰临羌西即今兰州之地河关西即今积石军之地皆属汉金城郡渠搜汉志朔方郡有渠搜县水经云河自朔方东流经渠搜故城礼三朝记云北发渠搜南抚交趾则渠搜一国西戎又在三国之外如汉之西域亦揔三十六国后为五十余国云蔡氏曰雍州水土既平而余功及于西戎故附于末○緫说九州○唐孔氏曰九州之次以治为先后水性下流当从下泄故治水皆从下为始冀州帝都于九州近北故首从冀起而东南次兖而东南次靑而南次徐而南次扬从扬而西次荆从荆而北次豫从豫而西次梁从梁而北次雍雍地最髙故在后林氏曰禹治水先后之序具载九州之后导山导水是也此但记九州疆界与其田赋贡篚之详耳○新安王氏曰辨其州之封域序所谓禹别九州也次言山川治水之迹所谓随山濬川也次言土田贡赋所谓任土作贡也而以入帝都之道终焉】
　　导岍及岐至于荆山逾于河壷口雷首至于太岳厎柱析城至于王屋太行恒山至于碣石入于海
　　【唐孔氏叙章指见篇末○王氏曰导山者导山谷之水而纳之川○唐孔氏曰地理志云呉岳在扶风汧县西古文以为岍山易氏曰唐陇州汧县本汉汧县地在汧水之北岍山在县西六十里北与陇山接此正禹贡岍山非所谓呉岳呉岳虽同在陇州别自有呉山县在龙州西北一百二十里呉山又在县西南五十里○岐荆山说见雍州○汉孔氏曰此谓梁山龙门西河程氏曰此逾于河者禹自西絶河而东也○壷口说见冀州○唐孔氏曰地理志云雷首在河东蒲坂县南易氏曰唐河中府河东县本汉蒲坂县雷首山一名中条山在县南十五里后以蒲坂县属永兴军○唐孔氏曰地理志云河东彘县东有霍大山周礼职方氏冀州山镇曰霍山即此易氏曰唐以后晋州霍邑县本汉彘县霍山一名太岳在县东三十里○汉孔氏曰厎柱山名河水分流包山而过山见水中若厎柱然在西虢之界易氏曰唐陜州陜石县有厎柱山俗名三门山在县东北五十里唐太宗勒铭于此盖禹治水山陵当水者破之以通河三穿既决河出其间有似于门故亦谓之三门山○唐孔氏曰地理志云析城在河东濩泽县西易氏曰唐河南府王屋县本汉垣县濩泽地属河东郡后以王屋县属孟州析城山在县西北七十里山峰四面其形如城有南门焉故曰析城○唐孔氏曰地理志云王屋在河东垣县东北易氏曰唐河南府王屋县本汉垣县濩泽地属河东郡后以垣县属孟州王屋山在县北十五里周囬一百三十里髙三十里晁氏曰山状如屋○唐孔氏曰地理志云太行山在河内山阳县西北易氏曰汉志河内郡埜王县太行山在西北又在山阳县唐及今太行山连亘于河北诸州如泽州之靑城陵川怀州之河内武德修武以至于河北北境皆太行所经之地故太行在河北为天下之○唐孔氏曰地理志云恒山在常山上曲阳县西北易氏曰唐定州恒阳县本汉上曲阳县属常山郡恒山在县北四十里后改恒阳为上曲属中山府有北岳恒山在西○碣石说见冀州○唐孔氏曰入于海言山傍之水皆入海○蔡氏曰此北条大河北境之山也】
　　西倾朱圉鸟鼠至于太华态耳外方桐柏至于陪尾【西倾说见梁州曽氏曰岍与西倾皆雍州山故西倾不言导其文蒙于导岍○唐孔氏曰地理志云朱圉在天水郡冀县南易氏曰唐秦州伏羌县朱圉山在县西南六十里后废伏羌为寨入淸水县而成纪县有朱圉山○鸟鼠说见雍州○唐孔氏曰地理志云太华在京兆华隂县南易氏曰唐华州华隂县本汉旧县太华山在县南八里○唐孔氏曰地理志云熊耳山在农卢氏县东易氏曰唐虢州卢氏县本汉旧县熊耳山在县南五十里○唐孔氏曰地理志云嵩髙山在颍川崈髙县古文以为外方山易氏曰汉志崈髙县武帝置以奉太室山是为中岳唐河南府告成县嵩髙山在县西北二十三里后以县为登封○唐孔氏曰地理志云桐柏山在南阳平氏县东南易氏曰唐及今唐州桐柏县本汉平氏县之东境桐柏山在县西南九十里○唐孔氏曰地理志云横尾山在江夏安陆县东北古文以为陪尾山易氏曰唐安州安陆县本汉旧县陪尾山在县北六十里后以安州为德庆府○蔡氏曰此北条大河南境之山也】
　　导嶓冢至于荆山内方至于大别
　　【嶓说见梁州蔡氏曰山形如冢故谓之嶓冢林氏曰汉中记云嶓冢以东水皆东流嶓冢以西水皆西流故俗以为分水岭○荆山说见荆州○唐孔氏曰地理志云章山在江夏竟陵县东北古文以为内方山易氏曰竟陵后为景陵属复州○汉孔氏曰大别山名唐孔氏曰左传云呉既与楚夹汉然后楚乃济汉而陈自小别至于大别然则二别近汉之名易氏曰唐沔州汊川县本汉安陆县地属江夏郡有鲁山一名大别山在县东一百歩小别山在县东南五十歩○蔡氏曰此南条江汉北境之山也】
　　岷山之阳至于衡山过九江至于敷浅原
　　【岷山说见梁州曽氏曰岷嶓皆梁州山故岷山不言导其文蒙于嶓冢○唐孔氏曰地理志云衡山在长沙湘南县易氏曰唐衡州衡阳县本汉酃县地岣嵝山即衡山在县北七十里衡山之南岣嵝特一峰而已自酃县西北以至湘南县东南皆衡山也○九江说见荆州朱子曰过九江者言导岷阳之山而导山之人至于衡山之麓遂越洞庭之尾东取山路以至于敷浅原是导岍岐荆山逾于河以尽恒碣之例也○唐孔氏曰地理志云豫章歴陵县南有阳山古文以为敷浅原易氏曰江州德安县本汉歴陵县有敷浅原○蔡氏曰此南条江汉南境之山也】
　　【○緫说导山○唐孔氏曰从上而下条说所治之山因冀州在北故自北而始蔡氏曰山水皆原于西北故禹叙山水皆自西北而东南导山则先岍岐导水则先于弱水○林氏曰禹本导川归海今乃先导山盖洪水怀襄故川浸没虽欲施功无所措手故先以髙下巨鎭为表识自西决之使东以杀其势水既顺下渐入于海川流故迹稍稍可求于是始施濬川之功先随山后濬川其序不得不然○又曰导岍岐至碣石然后导河济之功可施导西倾至陪尾然后导淮渭洛之功可施导嶓冢至大别然后导漾之功可施导岷山至敷浅原然后导江之功可施○又曰岍岐所导之水乃合河济之流最为奔悍当其随山之初自西决之东自东达之东北则已达于海矣故言入于海西倾嶓岷所导之水则未能达海且注于下流之地及导川之功既施乃得入海故下文所载方是众水入海之道此则止言至于陪尾大别敷浅原而止而下流之山皆所不及也】
　　导弱水至于合黎余波入于流沙
　　【唐孔氏叙章指见篇末○唐柳氏曰西海之山有水焉防涣无力不能负芥投之则委靡垫没及底而后止故名曰弱汉孔氏曰合黎在流沙东弱水余波西溢入流沙唐孔氏曰地理志云张掖郡删丹县桑钦以为导弱水始此易氏曰唐甘州删丹县本汉旧县属张掖郡弱水在县南山下唐甘州张掖县本汉觻得县属张掖郡合黎山俗名要涂山在县西北二百里又有居延泽在县东北百六十里古文以为流沙者风吹沙行故曰流沙弱水合黎流沙同在唐之甘州即汉之张掖郡程氏曰当弱水壅溢禹导之至合黎其逺而无所事治者固不极之于西海近而无能为害者亦任其波委之于流沙所谓行所无事也故书于雍止曰既西而于导水不曰入于西海者皆纪实也】
　　导黒水至于三危入于南海
　　【唐柳氏曰雍州之山有水焉幽险若漆不知其所出故曰黒水汉孔氏曰黒水自北而南经三危唐孔氏曰水经黒水出张掖鸡山南至炖煌过三危山南流入于南海蔡氏曰地志出犍为郡南广县汾关山○易氏曰樊绰蛮书载蛮水之入南海者有四西弭河与兰仓江合一也丽水与弥诺江合二也新丰川合勃弄诸水三也唐蒙所见盘江四也其所谓丽水者绰正指为黒水此黒水一名禄禆江而罗些城北有山即三危山其水从罗些城三危山西南行上流出乎西羌吐蕃下流南至苍望城又南至双王道勿川有弥诺江西南来防之南经骠国之东而入海罗些乃南诏吐蕃南北相距之地其西接吐蕃其东接劒南东川之西境正与郑氏所引地记谓三危在鸟鼠之西而南当岷山者合又与唐志松州赐支河首之説相近则樊绰罗些城丽水之说信而有证也】
　　导河积石至于龙门南至于华隂东至于厎柱又东至于孟津东过洛汭至于大伾北过降水至于大陆又北播为九河同为逆河入于海
　　【唐孔氏曰释水云河出昆崘虚李巡云昆崘山名虚山下地郭璞云发源髙处激凑故水色白潜流地中受渠众多浑浊故水色黄汉书西域传张骞所穷河源云河有两源一出葱岭一出于阗于阗在南山下其河北流与葱岭河合东注蒲昌海蒲昌海一名盐泽去玉门阳关三百余里其水潜行地下南出积石为中国河蔡氏曰唐长庆中薛元鼎使吐蕃自陇西成纪县西南出塞二千余里得河源于莫贺延碛尾曰闷摩黎山其山中髙四下所谓昆崘也东北流与积石河相连吐蕃亦自言昆崘在其国西南○汉孔氏曰施功发于积石至于龙门或凿山或穿地以通流易氏曰汉志金城郡河关县积石山在西羌中河水行塞外东北入塞内至章武入海过郡十六行九千四百里今以唐以后郡县证之廓州积石军在州西南西临大涧北枕黄河河自此东北流一百五十里至本州所理化成县南八十歩又东流一百四十里至鄯州龙支县界鄯州龙支县本汉允吾县属金城郡河在县西南六十里积石山在县西九十八里河又东流三百九十里至河州抱罕县界河州抱罕县本汉旧县属金城郡积石山一名唐述山在县西北七十里今人目龙支县山为大积石山此名小积石山河在县南五十里又东流三百里至兰州五泉县兰州五泉县本汉金城县属金城郡河经县北二十里又东北流三百八十里至防州所理防宁县会州会宁县本汉鹑隂县地属安定郡河在县西北有黄河堰又东北流五百三十里至灵州所理回乐县灵州回乐县本汉富平县地属北地郡县枕黄河即后魏刁雍开富平艾山旧渠通河溉田之地又东北流经本州灵武县凡一千余里至西受防城西受降城本汉临河县地属朔方郡在黄河外八十里又东流一百八十里至天德军天德军本安北都护又东流二百里至中受降城中受降城本秦九原郡地汉更名五原又东流三百里至东受降城东受降城在朔州北三百五十里本汉定襄郡之盛乐县三城皆景龙中张仁愿所筑并在河岸以遏突厥河水又转而南流凡三百五十里至朔州所理鄯阳县鄯阳县本汉马邑县属鴈门郡河在县西三十里又南流凡三百七十四里至岚州合河县岚州合河县本汉汾阳县地属太原郡河在县西二里又南流七十里至石州临泉县石州临泉县本汉离石县地属西河郡河在县北二十里又南经本州定胡县西二百歩亦汉离石县地孟门关在县西一百歩又南经本州平夷县西四十五里亦汉离石县地河南流凡四百二十里至隰州永和县隰州永和县本汉狐讘县地属河东郡河东去县六十里又南经本州大宁县凡南流二百里至慈州所理吉昌县慈州吉昌县本汉北屈县地属河东郡河北去县六十里又南经本州文城县亦北屈县地孟门山俗名石槽在县西南三十六里水经注云孟门与龙门相对即龙门之上口实为河之巨阨今河中有山如槽水流悬注七十余尺又南流一百八十里至綘州龙门县綘州龙门县今属河中府本汉皮氏县属河东郡河北去县二十五里乃龙门口经所谓至于龙门者也河口广八十歩三秦记云河津一名龙门水陆不通江海大鱼集其下数千不得上上则为龙故曰曝腮龙门唐孔氏曰地理志云龙门山在冯翊夏阳县北林氏曰禹凿龙门于狭处凿大使广袤足容此水而已非谓山横于前创凿之也西汉贾让谓凿龙门堕断天地之性过论也○汉孔氏曰河自龙门南流至华山北而东行易氏曰河至龙门县又南流二百里至陜州陜州之西北对河为华州华隂县本汉旧县属京兆尹太华山在县南八里河经太华之北故曰华隂地接潼关故桃林塞河在关内冲激关山故名潼关华说又见导山○易氏曰河至华隂至此方东流经陜州芮城县本汉河北县属河东郡又东流经陜州所理陜县本汉旧县属农郡又自州东流五十里至陜石县亦汉陜县地后省入陜县有厎柱山在黄河中厎柱说见导山○汉孔氏曰孟津地名易氏曰河至陜石县又东流二百五十里至河南府王屋县河南府王屋县本汉垣县地属河东郡河在县南五十里又东流至本府河阳县本汉旧县属河内郡后为孟州南城四面临河世谓之富平津古谓之孟津武王誓师之地林氏曰河流湍悍至此稍缓可以横舟而渡○汉孔氏曰洛汭洛入河处易氏曰河至河阳县又东流经河南府巩县本汉旧县河于此有五社渡又有五社津洛水东经洛汭北对郎渚入河谓之洛口亦名什谷张仪所谓下兵三川塞什谷之口者也夏氏曰河大洛小故言过下文仿此洛说见导洛○唐孔氏曰释山云一成伾李巡云山一重曰伾易氏曰河至巩县又东流经河南府汜水县本汉成臯县一名虎牢凡东流三百九十里至衞州汲县衞州汲县本汉旧县河经县南五里谓之棘津亦谓之石济津又东北流至本州黎阳县界本汉旧县属魏郡大伾山南去县七里俗号为黎山汉志魏郡黎阳县黎山在其南河水经其东是也○汉孔氏曰降水水名入河唐孔氏曰地理志云降水在信都县易氏曰河至黎阳县凡东北流二百五十里至相州临河县相州临河县本汉黎阳县地属魏郡河南去县五里凡东北流八十里至澶州顿丘县澶州顿丘县本汉旧县属东郡河在县南三十五里后升州为开德府省顿丘入清丰河又北流一百二十里至魏州所理贵郷县魏州贵郷县本汉魏郡之地大河故渎俗名王莽河西去县三里后省贵郷县入大名府元城县又东北流二百一十里至贝州贝州经城县本汉堂阳县属钜鹿郡枯河东去县十里后经城入宗城属大名府又东北流二百一十里至冀州冀州南宫县本汉旧县属信都国汉志信都国信都县禹贡降水亦入海以禹河东徙故自入海而不入河降水故渎在县东南六里○大陆说见冀州○汉孔氏曰北分为九河以杀其溢易氏曰河至冀州又东北流一百二十里至沧州下流故道不复可考九河入海当在沧州以北吕氏曰播为九河者河水至此湍激涌溢故禹不惜数百里之地以分其势善治水者不与水争地也九河说见兖州○汉孔氏曰同合为一大河名逆河而入于渤海程氏曰周定王五年河徙故渎汉元光三年徙从顿丘东南流入渤海周汉以前入海故道不在渤海迁固着周汉河徙见之纪志而记禹贡导河辄自忘之乃谓逆河九河入于渤海臣瓉注从而正之云禹河入海乃在碣石元光始注渤海禹时不注也然则欲知禹河入海之实当从碣石求之○蔡氏曰河自积石三千里而至龙门经但一书积石不言方向荒逺在所略也龙门而下因其所经记其自北而南则曰南至华隂记其自南而东则曰东至厎柱又详记其东向所经之处则曰孟津曰洛汭曰大伾又记其自东而北则曰北过降水又详记其北向所经之地则曰大陆曰九河又记其入海之处则曰逆河自洛汭而上河行于山其地皆可考自大伾而下水陆变迁皆难指实然上求大伾下得碣石因其方向辨其故迹则犹可考也○合沙郑氏曰河水自雍州之外入雍州之内歴豫冀而至兖入海禹之施功莫大于此又曰洪水之患河渎为甚而鲧城于东牟堤于魏郡又堤于平原今鲧堤与汉之金堤犹有存于河朔者大禹治河则顺其势以通之者也】
　　嶓冢导漾东流为汉又东为沧浪之水过三澨至于大别南入于江东汇泽为彭蠡东为北江入于海
　　【汉孔氏曰泉始出山为漾水东南流为沔水至汉中东流为汉水嶓冢说见梁州及导山易氏曰嶓冢山漾水所出东流百八十里经兴元府所理南郑县本汉旧县属汉中郡汉水经县百歩漾水至此方名汉水○林氏曰沧浪即汉水异名易氏曰汉水至南郑县又东流七十二里至兴元府城固县北二里本汉旧县自嶓冢东流三百里至洋州洋州兴道县本汉城固县地属汉中郡汉水去县百歩又东流经金州汉隂县南二里凡五百里至金州金州西城县本汉旧县属汉中郡汉水北去州城百歩又东流经本州洵阳县又东流经均州丰利县又东流经均州郧郷县凡六百八十里至均州均州武当县本汉旧县属南阳郡汉水去县西北四十里水中有沧浪洲汉水至此又名沧浪水与东流为汉同义非谓有他水自外而入郦道元谓不言过而言为者明非有他水入是也○汉孔氏曰三澨水名易氏曰汉水至武当县又东南流经襄阳府之乐郷县又东南流经襄阳府之冝城县凡三百六十里至襄阳府襄阳府襄阳县本汉旧县属南郡有唐临汉县故城又东南流凡三百二十里至郢州郢州长寿县本汉竟陵县地属江夏郡汉水去县十歩又东南流三百里至复州复州竟陵县本汉旧县属江夏郡后改为景陵县汉水在县南县有渗参水即三澨也○易氏曰汉水至竟陵县又东南流经沔州汊川县凡东南流七百里至沔州沔州汉阳县后置汉阳军以县焉本汉安陆县属江夏郡汉水一名沔水西自汊川县界流入有大别山大别说见导山○汉孔氏曰触山回南入江易氏曰大别山前枕蜀江北带汉水上有呉将鲁肃祠乃汉水入江之处在鄂州西北○汉孔氏曰汇回也水东回为彭蠡大泽程氏曰经于汉派曰东汇泽为彭蠡于江派曰东迤北防于汇彭蠡一江自南而至横冲两流与之回转故曰汇参配北中与之均敌故曰防彭蠡说见扬州○汉孔氏曰遂为北江而入海易氏曰汉水入江既汇泽于彭蠡又为北江而入于海要之即江水而已○程氏曰汉水自汉中至武当皆东也自襄郢而入江则南也自合江而达于海则又复为东○合沙郑氏曰汉水源出于塞外其行不下二千里而附于江故不得与四渎并而禹之施功不下四渎故与四渎同纪于导水也】
　　岷山导江东别为沱又东至于澧过九江至于东陵东迤北防于汇东为中江入于海
　　【岷山说见梁州易氏曰汉志蜀郡湔氐道岷山在西徼外江水所出东南至江都入海过郡七行三千六百六十里考之唐志岷山近在茂州而江源逺出西徼在松州境松州交川县禹贡梁州域古西羌地也江源鎭在县西北三十里江水之迹始见于此南流二百四十里至翼州翼水县翼州翼水县本汉蚕陵县地属蜀郡江经县二百歩南流六十里至茂州茂州汶山县本汉旧县属蜀郡汶山即岷山禹导江始此又南流经蜀州之靑城县又南流经彭州之导江县后以二县置永康军凡南流三百七十里至成都府成都府成都县本汉旧县属蜀郡江一名汶江一名流江经县南七里蜀守李冰穿二水成都中溉田万顷县有沱江鎭以沱水为名即东别为沱者也凡江之别出皆为沱梁荆二州皆有此特其一○汉孔氏曰澧水名易氏曰江至成都县又南流二百里至眉州眉州通义县后改为眉山本汉武阳县之南境属犍为郡江一名汶江经县东三里又南流经陵州之籍县又南流经嘉州之犍为县凡五百六十里至戎州戎州僰道县后改为叙州冝賔县本汉僰道县地属犍为郡江经县东北去县十歩又东流五十里经本州南溪县有符黒水入江即今南广溪也又东流经泸州之绵水县又东流经泸州之江安县凡三百一十里至泸州泸州泸川县本汉江阳县地属犍为郡江经县南三十歩又东北流经渝州之万寿县后以万寿入江津凡七百里至渝州渝州巴县后为恭州本汉江州县地属巴郡江在县南凡三百四十里至涪州涪陵县本汉旧县属巴郡大江黄石滩一名横石又东流三百五十里至忠州忠州临江县本汉旧县属巴郡江在县南百歩又东流二百六十里至万州万州南浦县本汉胊忍县地属巴郡又东流经防州之云安县南百歩凡三百一十里至夔州夔州奉节县本汉鱼复县地属巴郡瞿塘峡在县东二里水中孤石名灔滪堆又东流一百里至本州之巫山县本汉巫县属南郡巫山在县东四十里江水南去县一里波流迅急或有冐险朝发白帝暮宿荆渚其间千二百里又东流至归州之巴东县南百歩凡三百三十里至归州归州秭归县本汉旧县属南郡其县城东北二面并临絶涧西大溪水南大江有空舲峡在县东百二十里絶崖壁立湍水迅急上甚艰险载物悉下然后得过又东流经峡州冝都县南二百歩凡二百里至峡州峡州夷陵县本汉旧县属南郡大江西自归州秭归界流入经县自蜀至此五千余里下水五日上水百日县西北有西陵山自县泝江二十里入峡口名为西陵峡长二十里所谓三峡此其一也或谓巴自有三峡此即峡石又东南流入本州冝都县本汉夷道县江去县百歩凡三百三十里至江陵府江陵府江陵县本汉旧县属南郡江在县南十里东流经本府之公安石首二县又东南至澧州界即东至于澧也先儒以为澧水然澧水入洞庭而后入江又以为澧陵然澧陵在江东南数百里盖禹贡言至者非山即泽是必山泽因水而得名者今澧州在江南无非山泽宁不可信○易氏曰江至澧州界凡东流五百七十里至岳州岳州巴陵县本汉下隽县之巴丘地属长沙国江在县北五里洞庭湖在县西南五十歩周回二百六十里此禹贡之九江朱子曰过九江者言导岷山之水而是水之流横截乎洞庭之口以至东陵也是汉水过三澨之例九江说见荆州○汉孔氏曰东陵地名林氏曰水经云东陵在庐江金箘县西北汉志庐江郡亦有东陵郷蔡氏曰东陵巴陵也今岳州巴陵县是也地志在庐江者非是易氏曰江水过九江而后至于东陵今巴陵与夷陵相为东西夷陵一名西陵则巴陵为东陵可知○汉孔氏曰迤溢也东溢分流都共北防为彭蠡韵略曰迤邪行也易氏曰江至巴陵自东迤北然后北流经岳州临湘县北又北流经鄂州蒲圻县后为嘉鱼县凡五百一十里至鄂州鄂州江夏县本汉沙羡县属江夏郡江水在县西南北对峥嵘洲又东流经本州武昌县本孙权所都又东流经本州永兴县界凡六百里至江州江州浔阳县后改为德化县本汉浔阳旧县属庐江郡又经本州之都昌县县后属南康军过彭蠡湖之口即江汉水汇泽之地后于彭蠡入江之处置湖口县林氏曰江汉二水皆发源于西而东流汉将与江合则必稍折而南江将与汉合则必稍折而北盖江在汉之南汉在江之北江稍北则其势相属故会于彭蠡而复东也汇即彭蠡不言彭蠡者蒙上文也汇说见导漾○林氏曰汉既名北江故此名中江易氏曰江至湖口又东北经彭泽县自江州凡五百八十里至池州池州秋浦县后改为贵池县本汉石城县地属丹阳郡江在县北七里又东北流经宣州之芜湖县及当涂县之牛渚山一名采石后以二县太平州又东北流至润州之上元县县乃六朝所都谓之建业后置陞州又升为建康府凡东北流七百四十里至润州润州丹徒县后升为鎭江府县本汉旧属荆国江阔十八里魏主临江而叹即此地又东至常州之江隂县后为江隂军乃江之南入海处润州北渡七十里至州扬州江都县本汉广陵县地属江都国又东北流一百二十六里至本州之海陵县后置泰州亦江都县地汉志所谓至江都入海者也○合沙郑氏曰江水自梁州之外入梁州之内历荆与扬禹之施功又次于河】
　　导沇水东流为济入于河溢为荥东出于陶丘北又东至于菏又东北会于汶又北东入于海
　　【汉孔氏曰泉源为沇流去为济易氏曰汉志河东郡垣县王屋山在东北沇水所出东南至武德河河轶出荥阳北地中又东至隗槐入海过郡九行千八百四十里今考唐志河南府王屋县后属孟州本汉旧县属河东郡王屋山在县北十五里沇水所出南行九十里至本府之济源县济源县后属孟州本汉轵县属河内郡济水在县西北三里平地而出有二源其东源周回七百歩深不可测西源周回六百八十五歩深一丈盖沇水源出王屋县王屋山既见而伏东出于济源县方名济水○汉孔氏曰济水入河并流十数里而南截河又并流数里溢为荥泽在敖仓东南易氏曰自济源县凡南流一百二十里而入于河自入河处又东南流二百三十里至郑州荥泽县本汉荥阳县地有古荥泽程氏曰荥水之为济本无他义济既灌河河盈水溢适在荥地是溢出者非济水因济而溢故禹还以元名命之蔡氏曰程氏言溢之一字固为有理然出于河南者既非济水则禹不应以河枝流而冐称为济盖溢者指荥而言非指河也且河浊而荥清则荥之水非河之溢明矣况经所书单立导沇条例若断若续而实有源流或见或伏而脉络可考先儒皆以济水性下劲疾故能入河穴地流注显伏南丰曽氏齐二堂记谓泰山之北与齐之东南诸谷之水西北汇于黒水之湾又西北汇于桓崖之湾而至于渇马之崖盖水之来也众其北折而西也悍疾尤甚及至于崖下则泊然而止而自崖以北至于历城之西盖五十里而有泉涌出髙或致数尺其旁之人名之曰趵突之泉齐人皆谓尝有弃糠于黒水之湾者而见之于此盖泉自渇马之崖潜流地中而至此复出也其注而北则谓之泺水达于清河以入于海舟之通于济者皆于是乎达也齐多甘众其显名者十数而色味皆同以余验之盖皆泺水之旁出者也然则水之伏流地中固多有之奚独于荥泽疑哉呉兴沈氏亦言古说济水伏流地中今历下凡发地皆是流水世谓济水经过其下东阿亦济所经取其井水煑胶谓之阿胶用搅浊水则清人服之下膈踈痰盖其水性趋下淸而重故也济水伏流絶河乃其物性之常事理之著者程氏非之顾弗深考耳又曰溢满也复出河之南溢而为荥泽也荥说见豫州】
　　【按孔氏截河之说程氏河溢之说皆非是惟蔡氏说当就以经证之溢与出字皆特见之例惟其自中而满故不如菏泽被孟猪之被而有溢之名惟其由伏而见故不如他水下流之至而有出之名一也又王屋之下既见而伏济源之西平地复见在河北既尔何独溢出于河南而不然二也又济河兖州至尔雅犹有济南曰兖州之称至吕氏春秋犹有济河间曰兖州之称使其下流至兖者非沇济自来之济则歴代相传岂其以无源之水名兖疆域三也要之大河之迳其初与济伏地之泉两不相碍自济源至温入河者固并河东下其伏地潜而复见涌溢于荥再出于菏者脉络未尝不与沇相通】
　　【○汉孔氏曰陶丘丘再成易氏曰郑州荥泽县东至本州五十里又东一百里至汴州又东北二百四十里至曹州曹州济隂县有定陶鎭后以为定陶县属广济军本汉定陶县之地属济隂郡盖古之陶丘也一名左城唐尧所居故为陶唐○汉孔氏曰菏泽之水易氏曰自定陶县又东北九十里至于菏泽是陶丘在今广济军之西菏泽在今广济军之东北以上古济所经之地自河至此凡七百余里蔡氏曰谓之至于菏者济隂县自有菏派济流特至其地耳菏说见豫州○汉孔氏曰济与汶合易氏曰济至菏泽即东北防于汶在郓州中都县之地汶说见靑州○汉孔氏曰北折而东易氏曰济自防汶凡北流一百里至郓州须昌县郓州须昌县后为东平府须城县本汉须昌县属东郡济去县西二里又北流经齐州之长淸县本汉卢县地又东北流经齐州之丰齐县后省入长淸本汉荏县地济西去县二十六里凡二百里至齐州之临邑县齐州临邑县本汉旧县属东郡济西去县四十里又东北流经本州之全节县后省入历城本汉东平陵县属济南郡又东北流经本州章丘县本汉阳丘县地又东北流经本州临济县后省入章丘本汉管县属济南郡又东北流经淄州邹平县本汉旧县属济南郡济南去县三十五里又东北流经淄州济阳县本汉邹县属济南郡凡一百九十里至淄州髙苑县淄州髙苑县本汉旧县属千乘郡济去县七十歩凡东流二百四十里至靑州博昌县靑州博昌县后为博兴县本汉博昌县属千乘郡济北去县百歩又东北流入海○合沙郑氏曰济之源不出于塞外流不外于中国】
　　导淮自桐柏东会于泗沂东入于海
　　【桐柏说见导山唐孔氏曰水经云淮出胎簪山东北过桐柏山胎簪盖桐柏之旁小山也陈氏曰淮自桐柏以上流小无所用导故导之自桐柏始渭洛言自亦然易氏曰汉志南阳平氏县桐柏大复山在其南淮水所出东南至淮陆入海过郡四行三千二百四十里今考唐志唐州桐柏县本汉平氏县之东界属南阳郡桐柏山一名大复山在县南九十里淮水经此山○汉孔氏曰与泗沂二水合而入海易氏曰淮自桐柏县东流经蔡州朗山县凡二百四十里至蔡州眞阳县本汉愼阳县地属汝南郡淮经县南八十里北至州一百里又东流至本州襃信县又东流至本州新息县南五里凡东流三百里至颍州颍州汝隂县本汉旧县属汝南郡淮西南流入经县南五里又东流二百二十里经本州下蔡县周世宗以下蔡县置夀春府凡东流五百里至宿州蕲县宿州蕲县本汉旧县属沛郡淮经县南七十里又东流经本州虹县又东流经淮南濠州之昭义县后改为昭信属泗州本汉临淮郡淮陵县地汉志所谓至淮陵者也又东北经泗州之徐城县凡四百二十里至泗州泗州临淮县本汉徐县地属临淮郡南临淮水北枕汴河又东流经本州之宿迁县又东北流经本州之连水县凡二百七十里入海唐孔氏曰沂水至下邳入泗泗水至淮陵入淮乃沂先入泗泗入淮耳以去淮近故连言之沂泗说见徐州○合沙郑氏曰淮之源不出于塞外流不出于中国】
　　导渭自鸟鼠同穴东会于澧又东会于泾又东过漆沮入于河
　　【鸟鼠说见雍州汉孔氏曰鸟鼠共为雌雄同穴处此山遂名山曰鸟鼠唐孔氏曰释文云鸟鼠同穴其鸟为鵌其鼠为鼵李巡云鵌鼵鸟鼠之名共处一穴天性然也郭璞云鼵如人家鼠而短尾鵌似鵽而小黄黒色穴入地三四尺鼠在内鸟在外易氏曰汉志陇西郡首阳县鸟鼠同穴山渭水所出东至北船司空县入河过郡四行千八百七十里考之唐志渭州渭源县本汉首阳县属陇西郡今属熙州有鸟鼠山在县西七十六里禹导渭始此凡有三源又正东防南流至渭州襄武县又东流五十里至本州陇西县后于县置巩州又东流至秦州伏羌县南一里凡三百里至秦州秦州上邽县唐末废徙成纪渭水在县北十三里又东流凡二百二十里至陇州南由县后省县入呉山本汉汧县地属右扶风渭水在县南四十里凡东流三百二十里至凤翔府岐山县凤翔府岐山县渭水在县南二十里又东流经京兆府之渭南同官咸阳三县凡东流二百七十里至京兆府京兆府万年县本汉观县属左冯翊渭水在县北五十里凡东流二百四十里至华州华隂县华州华隂县本汉旧县属农郡渭水在县东北流三十五里自永丰仓入河谓之渭口即所谓渭汭也○沣泾漆沮说见雍州蔡氏曰此言东会于沣又东会于泾又东过漆沮者渭水自西而东之次也雍州言泾属渭汭漆沮既从沣水攸同者防言境内诸水非东西之次也○合沙郑氏曰渭水源出于塞外其行不下二千里而附于河故不得与四渎并而禹之施功不下于四渎故与四渎同纪于导水也】
　　导洛自熊耳东北会于涧瀍又东会于伊又东北入于河
　　【熊耳说见导山易氏曰汉志农上洛县洛水出冢岭山东北至巩入河过郡二行千七十里盖禹导洛虽始于此而洛源实出于上流之冢岭山考之唐志商州洛南县本汉上洛县地属农郡冢岭山在县西七十里洛水所出又东流七十里至本县又东北流九十里至本州之上洛县南四十里乃在熊耳山之西浮梁之水出焉而注于洛凡四百六十里至虢州界虢州卢氏县本汉旧县属农郡熊耳山在县南五十里禹导洛始此东流经河南府福昌县又东北流经河南府寿安县凡四百五十里至河南府河南府河南县本汉旧县属河南郡洛在县北四里又洛阳县本汉旧县属河南郡洛在县西南三里自苑内上阳之南弥漫东流又六十三里至本府缑氏县又东北流七十七里至本府巩县会伊瀍涧之水东经洛汭北对郎渚谓之洛口亦名什谷凡东北流一百四十里而入河涧瀍伊说见豫州○合沙郑氏曰洛之水其源不逺不及渭汉其流之大不过泾沔终亦入于河其行仅千余里而已而得与导水之列者洛居天下之中与河并为图书之所古人见河洛而思禹功盖亦本此】
　　【○緫说导水○唐孔氏曰所导九水大意亦自北为始弱水最在西北水又西流故先言之黒水从雍梁西界南入南海与诸水不相参渉故次之四渎江河为大河在北故先言河也汉入江故先汉后江其济发源河北越河而南与淮俱为四渎故次济次淮其渭与洛俱入河故后言之计流水多矣此举大者言耳○夏氏曰上文导山如河济淮渭洛江汉大略已见故此所导水皆所以结上文而足其义前有导岍及岐则此导川遂及于河济前有西倾朱圉鸟鼠则此导川遂及于淮渭洛前有导嶓冢岷山则此导川遂及于江汉皆始终相因之辞惟弱水黒水前无所因后无所属又皆在塞外西北禹先顺而导之故以冠于众水之上○蔡氏曰经言导河积石导淮自桐柏导渭自鸟鼠同穴导洛自熊耳者源皆非出于其山特自其山以导之故先言水而后言山也河不言自者河源多伏流积石其见处故言积石而不言自也言嶓冢导漾岷山导江者漾之源出于嶓江之源出于岷故先言山而后言水也沇水不言山者沇水伏流其出不一故不志其源也弱水黒水不言山者九州之外盖略之也○曽氏曰水所经一也有言至言过言会者郑云言过言会者皆水名言至者或山或泽是也若河之至于龙门至于华隂至于厎柱大伾汉之至于大别皆山名河至于孟津则地名河至于大陆济至于菏皆泽名也江至于澧或以为澧州多山泽或地名因水也至于东陵陵名也以大水合小水则谓之过若河之过浲水过洛汭汉之过三澨江之过九江渭之过漆沮皆以大水合小水也二水势均而相入则谓之会若江会于汇济会于汶淮会于泗沂渭会于泾会于沣洛会于涧瀍会于伊皆水势之均也天下之水莫大于河故未尝言会济淮洛之水为小凡川之合者势皆可均故未尝言过如洛于涧瀍伊皆谓之会则水之巨细可知也】
　　九州攸同四隩既宅九山刋旅九川涤源九泽既陂四海会同六府孔修庶土交正厎愼财赋咸则三壤成赋中邦
　　【唐孔氏叙章指见篇末○汉孔氏曰所同事在下林氏曰周礼职方氏辨九州之国使同贯利盖辨之则广谷大川异制民生其间异俗五味异和器械异制车服异冝各得其所而不杂乱同之则车同轨书同文行同伦各要其所归而不见其为异故序言别此言同也○汉孔氏曰四方之宅已可居许氏曰隩水涯隈也李氏曰涯内近水为隩○汉孔氏曰九州名山已槎木通道而旅祭矣上官氏曰九州之山见于禹贡者四十有五岱　　　衡　　　大华　　恒　　　外方南荆　　北荆　　雍岐　　冀岐　　徐蒙梁蒙　　壷口　　梁　　　太岳　　碣石羽　　　峄　　　岷　　　嶓冢　　蔡西倾　　终南　　惇物　　鸟鼠　　三危积石　　龙门　　昆崘　　岍　　　雷首厎柱　　析城　　王屋　　太行　　朱圉熊耳　　桐柏　　陪尾　　内方　　大别敷浅原　合黎　　大伾　　东陵　　陶丘○汉孔氏曰九州之川已涤除泉源无壅塞矣上官氏曰九州之川见于禹贡者三十有六河　　　江　　　沇　　　淮　　　弱水黒水　　漾　　　渭　　　洛　　　兖沮雍沮　　荆沱　　梁沱　　荆潜　　梁潜衡漳　　恒　　　衞　　　灉　　　漯潍　　　淄　　　降　　　三澨　　澧汶　　　泗　　　沂　　　泾　　　沣】
　　【漆　　　涧　　　瀍　　　伊　　　桓九江】
　　【○汉孔氏曰九州之泽已陂障无决溢矣索至曰九州之泽见于禹贡者十有二大陆　　雷夏　　大野　　彭蠡　　震泽云梦　　荥　　　波　　　菏泽　　孟猪猪野　　流沙○汉孔氏曰四海之内会同京师九州同风万国共贯唐孔氏曰礼诸侯之见天子时见曰会殷见曰同此言官之与民皆得聚会京师非据诸侯朝天子也○六府修说见禹谟○汉孔氏曰交俱也众土俱得其正谓壤坟垆致所愼者财货贡赋言取之有节不过度蔡氏曰谓之庶土则非特谷土也庶土有等皆以肥髙下名物交相正焉以任土事因庶土所出之财而致慎其财赋之入如周大司徒以土冝之法辨十有二土之名物以任土事之类也○汉孔氏曰皆法壤田上中下大较三品成九州之赋蔡氏曰则品节之也九州谷土又皆品节之以三等如周大司徒辨十有二壤之名物以致稼穑之类也中邦诸夏也盖土赋有及于四夷而田赋则止于中国耳○陈氏曰禹贡书法简严上经每州惟举一隅以反至此緫结之以见九州之所同如宅土惟言于兖雍故此以四隩既宅緫之旅山惟言于梁雍故此以九山刋旅緫之上经所载川泽虽多然九州之川泽不止是也故九川九泽之涤陂緫之上经虽各载达河之道而四方之趋帝都者不止是也故以四海会同緫之六府孔修则非特水土之治也庶土交正则山林川泽丘陵坟衍原隰之土地无不辨正非特坟壤之别也财物者民命所系一或轻取则民无以生圣人所深谨也故于此又提其纲言之触类而推禹功之全可见矣】
　　锡土姓祗台德先不距朕行
　　【唐孔氏叙章指见篇末○汉孔氏曰台我也天子建德因生以赐姓谓有德之人生此地以此地名赐之姓以显之王者常自以敬我德为先则天下无距违我行者王氏曰封建诸侯锡之土以立国锡之姓以立宗祗台德先者祗上之德先之也不距朕行从上所行行之也陈氏曰台朕皆史氏我其君上也东阳马氏曰水土已平天子于是封建诸侯共治天下天子又祗是德以先之而天下无敢不从此皆禹功所致也】
　　五百里甸服百里赋纳緫二百里纳铚三百里纳秸服四百里粟五百里米
　　【唐孔氏叙章指见篇末○汉孔氏曰规方千里之内谓之甸服为天子服治田去王城面五百里陈氏曰禹之甸法达于天下而王畿独以甸名盖农事国之本也京师声名文物之所萃四方百货之所聚其民易以弃本逐末制名必曰甸服所以示务本之义制赋必以稼穑所以责务本之实盖率天下以归本也朱氏曰里者乃道途逺近之数非方井之里也畿内天子之田其民主为天子治田事故谓之甸服○汉孔氏曰甸服内之百里近王城者禾藳曰緫入之供饲国马朱氏曰百里二百里亦以四面各言之百里者言王城之一百里二百里者第二之百里三四五皆然唐孔氏曰緫者緫下铚秸禾穟与藳緫皆送之也○汉孔氏曰铚刈谓禾穟唐孔氏曰说文云铚获禾短鎌也○汉孔氏曰秸藳也服藳役唐孔氏曰纳粟之外斟酌纳藳非是徒纳藳也此言服明上下皆有所纳之役省文也○吕氏曰粟谷也有殻曰粟无曰米曽氏曰春秋传云甸粟而纳之王宫米而藏之御廪而九数有粟米之法为粟二十防为米十防粟米之辨也周官仓人掌粟入之藏舂人掌供米物于此可见○汉孔氏曰所纳精者少麤者多唐孔氏曰其于税也皆当什一但所纳有精麤逺轻而近重耳○孙氏曰二百里以下不言赋粟米不言纳从上文也○林氏曰上文九州皆言田赋此所载但及甸服者郑氏谓侯绥等所出赋税各入本国此但据天子立文耳朱氏曰自緫至米皆公田之税畿内专言田赋者畿内不封诸侯故田赋入天子然五服事各不同亦举凡例以互相见耳】
　　五百里侯服百里采二百里男邦三百里诸侯
　　【汉孔氏曰甸服外之五百里侯候也斥候而服事王氐曰以始有诸侯故曰侯服○汉孔氏曰侯服内之百里夏氏曰第一百里为采采者卿大夫食邑之地也索至曰王制云千里之外曰采王畿千里之外为侯服于此正采地也然考之周官六郷之外为六遂六遂之外有家邑稍地则大夫之采地在畿内也又有小都县地大都畺地则公卿王子弟之采地亦在畿内也然则侯服之采其周官所谓邦国闲田乎盖侯服百里最近王圻故不以封而为闲田天子之子弟食采在邦国之畺地世逺族蕃则其采地有及于侯服故空其地所以待之谓之百里采者如此○汉孔氏曰男任也任王者事言邦者见上下皆是诸侯之国也朱氏曰第二之百里为男爵之国王氏曰男邦之建欲王畿不为大国所逼而小国易获京师之助○汉孔氏曰三百里同为王者斥候故合三为一名朱氏曰三百里谓自三至五为百里者三随文生例不可拘也李氏曰建诸侯非特此三百里以其对男邦言之则自此以外皆诸侯也○陈氏曰言男则子在其间言侯则伯在其间苏氏曰男邦小国也诸侯大国次国也小国在内依天子而大国在外以御侮也○朱氏曰侯服惟言邑国者畿内主于封侯亦互相见也】
　　五百里绥服三百里揆文教二百里奋武衞
　　【汉孔氏曰绥安也侯服外之五百里安服王者之政教蔡氏曰谓之绥者渐逺王畿而取绥安之义也绥服内取王畿千里外取荒服千里介于内外之间唐孔氏曰周语云先王之制邦内甸服邦外侯服侯衞賔服蛮夷要服戎狄荒服彼賔服当此绥服绥者据诸侯安王为名賔者据王敬诸侯为名彼云先王之制则此服旧有二名○汉孔氏曰揆度也度王者文教而行之三百里皆同陈氏曰文教以文德教化也内之三百里接于中国故以文教为准夏氏曰若扬雄所谓五政所加七赋所养揆度文教以经理之也○汉孔氏曰文教外之二百里奋武衞天子所以安陈氏曰武衞以武事衞防也外之二百里接于夷蛮故奋励武衞也然武以衞言保防邦国而已非穷兵服逺也吕氏曰夷虏无常故二百里常奋其武以衞中国以二百里之武衞而能捍数百里之蛮夷盖因其所居使之守其郷邑坟墓则人人自尽故二百里足矣后世不明古意秦至发闾左万里出戍离坟墓弃井邑怨望而行遇敌望风涣防安能为备林氏曰汉魏使夷狄内附入居中国障塞之地故至西晋有刘渊石勒之变石晋以卢东一道赂契丹故至末帝有耶律德光之变绥服二百里奋武衞以严夷狄之限实万世不可易之法也○陈氏曰内三百里非无武备盖以文教为主外二百里非无文教盖以武衞为主】
　　五百里要服三百里夷二百里蔡
　　【汉孔氏曰绥服外之五百里要束以文教王氏曰于此不可用中国之政为之要约而已陈氏曰犹近世羁縻州也緫其大要而已○唐陆氏曰夷马云易也蔡氏曰夷杂夷俗也刘氏曰夷者稍以夷礼通之若春秋祀鄫葛莒是也○汉孔氏曰蔡法也法三百里而差简林氏曰蔡先儒止作蔡字读然左传云杀管叔而蔡蔡叔注蔡放也陆氏音素达反此冝依左氏读要服三百里为夷则其外二百里亦夷也而乃谓之蔡者盖中国之人有罪先王不忍杀之则投于此地故言蔡以示放罪之意其实即夷狄也】
　　五百里荒服三百里蛮二百里流
　　【汉孔氏曰要服外之五百里言荒又简略王氏曰荒不治也又非若要也陈氏曰荒服虽不治然亦率服来王故列于五服○汉孔氏曰以文德蛮来之不制以法王氏曰蛮之为言慢则甚于夷矣刘氏曰蛮者亦言杂以蛮俗待之若春秋楚越也○汉孔氏曰流移也刘氏曰流如流共工之流轻罪则蔡于要服重罪则又流于荒服所谓投之四裔屏之逺方林氏曰荒服三百里蛮则其外二百里亦蛮也而乃谓之流者以示放罪人之意其实即蛮地也】
　　【○緫说五服○张氏曰服者服其事也内而甸侯衞外而要荒莫不各服其事于天子故皆谓之服新安王氏曰甸侯绥谓之中国要荒谓之夷蛮则中国之地方广不过三千里圣人务广德不务广地春秋不治夷狄亦此意蔡氏曰先儒疑禹服之狭而周汉地广或谓周服里数以相方言或谓古今尺有长短或谓禹以直方计后世以人迹屈曲取之皆非的论盖禹声教所及则地尽四海而其疆理则止以五服为制荒服之外又别为区画如所谓咸建五长周汉则尽其地而疆理之也】
　　东渐于海西被于流沙朔南暨声教讫于四海禹锡圭告厥成功
　　【唐孔氏叙章指见篇末○汉孔氏曰渐入也此言五服之外皆与王者声教而朝见禹功尽加于四海薛氏曰声教风声教化也振于此而彼闻焉谓之声轨于上而下效焉谓之教陈氏曰讫尽也林氏曰青徐抵东海故言东渐于海雍州弱水既西而弱水入流沙故言西被流沙扬州抵南海冀州扺碣石至北海哉言朔南暨声教而终以讫于四海盖声教尽加四海也朔南不言所至下文见之也渐被暨皆言声教所加特变文耳非有浅深○汉孔氏曰天色尧锡圭以彰显之言天功成朱氏曰锡犹师锡帝曰之锡下锡上也圭其贽欤王氏曰禹纳圭于舜以告成功也】
　　【○緫该一篇意○唐孔氏曰此篇史述为文发首奠高山大川言禹治九州之水水害既除定山川次秩与诸州为引序自导岍至嶓冢条说所治之山言其首尾相及也自导弱水至导洛条说所治之水言其发源汪海也自九州攸同至成赋中邦緫言水土既平贡赋得常之事也锡土姓三句论天子于土地布行德教之事也自五百里甸服至二百里流緫言四海之内量其逺近分为五服之事也自东渐于海以下緫结禹功成之事也】















　　尚书纂传卷四
<经部,书类,尚书纂传>
　　钦定四库全书
　　尚书纂传卷五　　　　　元　王天与　撰
　　甘誓第二　　　　　　　　　夏书
　　啓与有扈战于甘之野作甘誓
　　【汉孔氏曰夏啓嗣禹位伐有扈之罪朱子曰交兵曰战唐陆氏曰有扈国名京北鄠县即有扈之国甘水名今在鄠县西吕氏曰读书者必观其时识其变尧舜禹三圣相承浑然无间至啓而有跋扈之臣臣与君抗其势若均其体若敌遂至于战视有苗弗率汝祖征之气象有间矣○唐孔氏曰史叙其事作甘誓】
　　甘誓
　　【汉孔氏曰将战先誓唐孔氏曰甘誓牧誓费誓皆取誓地为名汤誓举其王号泰誓不言武誓者皆史官不同故立名有异泰誓未战而誓故不言国名秦誓自悔而誓非为战誓故举其国名○蔡氏曰今文古文皆有】
　　大战于甘乃召六卿王曰嗟六事之人予誓告汝有扈氏威侮五行怠弃三正天用勦絶其命今予惟恭行天之罚左不攻于左汝不恭命右不攻于右汝不恭命御非其马之正汝不恭命用命赏于祖弗用命戮于社予则孥戮汝
　　【唐孔氏曰发首二句叙其誓之由王曰已下皆是誓辞○汉孔氏曰天子六军其将皆命卿蔡氏曰古者四方有变责之方伯方伯不能讨然后天子亲征之天子之兵有征无战今啓既亲率六军以出而又书大战于甘所以深着有扈不臣之罪为天下后世诸侯之戒也李氏曰周礼地官郷大夫毎郷卿一人六郷六卿无事则各掌其郷之政教禁令属于大司徒有事则率其郷之万二千五百人而为之将属于大司马即此卿也吕氏曰六郷兼统六师无事则为六卿有事则为六师六郷分职司马主兵官制也六郷并将司马帅一兵制也两不相妨莆阳郑氏曰司马虽专掌兵至于军旅大事五官之长咸有事焉冢宰徴师于诸侯大司徒以旗致百官而治其政令大宗伯以军礼同邦国大司宼涖戮于社○汉孔氏曰各有军事故曰六事唐孔氏曰郑云变六卿言六事之人者言军吏下及士卒也下文戒左右与御是徧勑在军之士歩卒亦在其间吕氏曰嗟者发叹而悯其劳之辞○汉孔氏曰五行之德王者相承所取法有扈与夏同姓恃亲而不恭是则威虐侮慢五行怠惰废弃天地人之正道蔡氏曰威暴殄之侮轻忽之唐孔氏曰五行水火金木土也分行四时各有其德吕氏曰五行防在天地间为人为物皆有五行其或残害生民废坏万物即是威侮也○汉孔氏曰用其失道故勦截也截絶谓灭之○汉孔氏曰恭奉也唐孔氏曰天子用兵称恭行天罚诸侯伐有罪称肃将王诛皆示有所禀承不敢专也○汉孔氏曰左车左左方主射攻治也治其职右车右勇力之士执戈矛以退敌御以正马为政三者有失皆不奉我命唐孔氏曰历言左右及御此三人在一车之上也宣十二年左传云楚许伯御乐伯摄叔为右以致晋师乐伯曰吾闻致师者左射以菆摄叔曰吾闻致师者右入垒折馘执俘而还是左主射右主击刺而御居中也御言正马而左右不言所职者以战主杀敌左右用兵战之常事故略而不言御惟主马故特言之互相明也叶氏曰古者车战左右不失其事为政故宣王复古其诗谓之车攻吕氏曰啓之誓师欲严部分左不攻左而攻右右不攻右而攻左御不以范而以诡虽有功亦为不恭命也师不以律则臧而凶后世呉起斩先战而奔敌斩首者盖斩首之功小乱行之罪大一乱部分则不可以为师也○汉孔氏曰天子亲征必载迁庙之祖主行有功则赏祖主前示不专张氏曰用命谓恭命○汉孔氏曰天子亲征又载社主谓之社事不用命奔北者则戮之于社主前社主隂隂主杀亲祖严社之意张氏曰弗用命谓不恭命蔡氏曰戮杀也○汉孔氏曰孥子也苏氏曰戮及其子曰孥尧舜之时罚弗及嗣武王数纣之罪曰罪人以族孥戮非圣人之事也言孥戮者惟啓与汤知德之衰矣然亦言之而已未闻其真孥戮人也○吕氏曰啓承尧舜禹重熙累洽之后未尝接行阵之事一旦誓师戒饬戎阵如素讲然古人之学醴用兼全本末具举于此可见】





　　尚书纂传卷五
　　钦定四库全书
　　尚书纂传卷六　　　　　元　王天与　撰
　　五子之歌第三　　　　　　　夏书
　　太康失邦昆弟五人须于洛汭作五子之歌
　　【汉孔氏曰啓子也盘于游田不恤民事为羿所逐不得反国○汉孔氏曰太康五弟与其母待太康于洛水之北怨其不反故作歌陈氏曰昆兄也唐孔氏曰五人自有长幼故称昆弟薛氏曰据五人言之则曰昆弟对太康言之则曰厥弟对其母言之则曰五子唐陆氏曰五人名字书传无闻仲康其一也洛汭说见禹贡○唐孔氏曰史叙其事作五子之歌】
　　五子之歌
　　【汉孔氏曰啓之五子因以名篇程子曰书为王者之轨范不独着圣王之事以为法亦存其失以示戒五子之歌是也○郑氏曰此篇训体也○蔡氏曰今文无古文有】
　　太康尸位以逸豫灭厥德黎民咸贰乃盘游无度畋于有洛之表十旬弗反有穷后羿因民弗忍距于河厥弟五人御其母以从徯于洛之汭五子咸怨述大禹之戒以作歌
　　【唐孔氏曰史述作歌之由先叙失国之事○汉孔氏曰尸主也薛氏曰尸如主祭之尸盖居其位而不为也经言居其位而不能有为曰尸者太康尸位是也居其位而不敢有为曰尸者康王尸天子是也康王居忧听于冢宰故谓之尸天子非其罪也太康非有他故而游畋忘及放弃万机故此言尸位与羲和尸厥官同○汉孔氏曰君丧其德则众民皆二心矣蔡氏曰豫乐也夏谚谓吾王不游吾何以休吾王不豫吾何以助一游一豫为诸侯度先王游豫有节皆以为民非若太康以逸豫灭德也陈氏曰灭丧也德根于性本无可灭之理以其荒滛不反虽谓之灭可也贰擕贰也○汉孔氏曰盘乐游逸无法度○汉孔氏曰洛水之表水之南田猎过百日不还林氏曰有洛之表言其逺也十旬弗反言其乆也○汉孔氏曰有穷国名羿诸侯名距太康于河不得入国遂废之唐孔氏曰左传云夏之方衰也后羿自鉏迁于穷石然则羿居穷石穷是诸侯之国说文云羿帝喾射官贾逵云羿之先祖世为先王射官故帝赐羿弓矢使司射帝喾帝尧时皆有羿羿是善射之号非人之名不知羿名为何苏氏曰忍堪也陈氏曰距以兵阻之也吕氏曰奸雄何世无之我之理正则彼无因而入茍有间隙彼必投之此羿所以因民弗忍而距之也曰因者明祸乱之本在此而不在彼也使秦皇不筑长城起阿房陈胜呉广何所因使隋炀不治宫室伐辽东李密王世充何所因眞氏曰禹之功与天地并甫及再世太康以盘游之乐遽至失国天命之靡常而前人之功不可恃如此自是羿专夏政寒浞又杀羿而代之非少康君臣辛苦经营则禹不祀矣太康逸豫以一朝而失之少康布德兆谋四十余年而后克复失之之易而复之之难如此○汉孔氏曰御侍也待太康陈氏曰太康为有穷所距故五子从母徯洛○汉孔氏曰怨其乆畋失国吕氏曰此怨非仇怨之怨乃怨慕之怨故五子之歌当以诗体观小弁父子之怨也五子之歌兄弟之怨也所谓垂涕泣而道之哀而不伤也○汉孔氏曰述循也歌以叙怨唐孔氏曰其一曰皇祖有训其二曰训有之是述大禹之戒也其三恨亡国都其四恨絶宗祀其五追悔无及直是指怨太康非为述祖戒本述戒作歌因即言及时事故言祖戒以揔之○林氏曰后世作诗者每篇皆有小序言其诗之所为作其原盖出于此】
　　其一曰皇祖有训民可近不可下民惟邦本本固邦宁予视天下愚夫愚妇一能胜予一人三失怨岂在明不见是图予临兆民懔乎若朽索之驭六马为人上者奈何不敬
　　【吕氏叙章指见篇末○唐孔氏曰五子作歌五章毎章各是一人之作辞相连接自为终始必是五子之歌相顾从轻至甚其一其二盖是昆弟之次或是作歌之次○汉孔氏曰皇君也君祖禹有训戒苏氏曰民可近者言民可亲而不可踈不可下者言民可敬而不可贱○汉孔氏曰言人君当固民以安国蔡氏曰民者国之本本固而后国安本既不固虽彊如秦富如隋终亦灭亡而已吕氏曰此二句百世兴王之定法禹受位于舜其相传之要曰可畏非民曰后非众罔与守邦躬履之乆见之精切故作训以戒子孙坚决着明○汉孔氏曰言能畏敬小民所以得众心陈氏曰一犹悉也吕氏曰禹言愚夫愚妇一能胜予此敬畏之心见天下实有此理匹夫之志万钧之势不能夺之一能胜予之实也○汉孔氏曰三失过非一也不见是谋备其微郑氏曰图谋也吕氏曰明则易见暗则难知在上之人易有不明之怨势均体敌有怒面言何所不明若人君结怨于民民不敢言而敢怨故其怨常暗而不明日深一日发则不可救圣人所以旁通下情欲图于不见也巽斋欧阳氏曰圣贤之君未有不畏民之怨怨岂在明不见是图图之不见不使之至明也怨不在大亦不在小弭之于小不使之至大也小人怨汝詈汝皇自敬德闻有怨则惧不问召怨之有无也○汉孔氏曰十万曰亿十亿曰兆言多懔危貌朽腐也腐索驭六马言危惧甚陈氏曰驭与御同唐孔氏曰经传惟兹言六马余书多言驾四者春秋公羊说天子驾六毛诗说天子至大夫皆驾四郑以周礼校人养马乘马一师四圉四马曰乘康王之诰云布乘黄朱以为天子驾四汉世天子驾六非常法也然则此言马多惧深故举六以言之苏氏曰言天下莫危于人主也聚则为君臣防则为仇敌故天下归往谓之王人各有心谓之独夫申此观之天子所恃者人心而已○汉孔氏曰惟敬则不骄眞氏曰为人上者奈何不敬俊世之君以一身肆于民上视禹之训冝知所戒矣】
　　其二曰训有之内作色荒外作禽荒甘酒嗜音峻宇雕墙有一于此未或不亡
　　【吕氏叙章指见篇末○林氏曰此亦禹训蒙上皇祖之文○汉孔氏曰作为也迷乱曰荒色女色禽鸟兽甘嗜无厌足峻髙大雕饰此六者弃德之君必有其一有一必亡况兼有乎林氏曰宇室宇墙垣墙也吕氏曰凡事皆有其则夫妇之正搜狩之常酒以养体乐以导和栋宇之居垣墉之备皆不可废至于荒迷甘嗜峻雕是逾其则矣一逾其则即有亡之理○应氏曰禹非徒以空言警后世创朋滛之失谨游豫之度恶防酒卑宫室凡训之所戒皆身之所履也○眞氏曰禹之戒凡六言二十有四字耳而古今乱亡之衅靡不由之凛乎不可犯也意者大禹作之而使子孙诵而传之乎为人主者能以此大训揭之座隅铭之楹席则保国之金汤全生之药石也】
　　其三曰惟彼陶唐有此冀方今失厥道乱其纪纲乃厎灭亡
　　【吕氏叙章指见篇末○汉孔氏曰陶唐帝尧氏都冀州蔡氏曰尧初为唐侯后为天子都陶故曰陶唐唐孔氏曰尧都平阳舜都蒲坂禹都安邑相去不盈二百里皆在冀州自尧以来其都不出此地故举陶唐以言之陈氏曰冀方冀州之方犹诗言徐方孙氏曰夏有天下而独曰冀方指根本之地而言也○汉孔氏曰言失尧之道乱其法制自致灭亡朱子曰纪者如丝之有纪纲者如网之有纲丝无纪则不能以自理网无纲则不能以自张李氏曰言失道而及乱纪纲道与法非二事也】
　　其四曰明明我祖万邦之君有典有则贻厥子孙关石和钧王府则有荒坠厥绪覆宗絶祀
　　【吕氏叙章指见篇末○汉孔氏曰君万国为天子典为经籍则法贻遗言仁及后世蔡氏曰明明明而又明也张氏曰皇祖尊之也我祖亲之也陈氏曰典则皆法也典者万世之常经若周官六典是也则者一时之成式若周官六则是也○汉孔氏曰金铁曰石供民器用通之使和平则官民足林氏曰五权之法二十四铢为两十六两为斤三十斤为钧百二十斤为石钧石五权之最重者法度之制始于权权与物钧而生衡衡运生规规圆生矩矩方生绳绳直生准准正则平衡而钧权是权者法度之所自出也举钧石则五权可知举权则度量凖绳可见石言关钧言和互文耳陈氏曰王府王国府库也○汉孔氏曰言古制存而太康失其业以取亡陈氏曰坠废也绪丝端可续也以喻国家之统绪郑氏曰覆灭絶断也林氏曰其后少康以一族祀夏配天是夏之宗卒不覆禹之绪卒不絶也此章虽则云然以其有灭之理亦如诗正月言赫赫宗周襃姒灭之耳】
　　其五曰呜呼曷归予怀之悲万姓仇予予将畴依郁陶乎予心顔厚有忸怩弗愼厥德虽悔可追
　　【吕氏叙章指见篇末○汉孔氏曰曷何也言思而悲林氏曰呜呼嗟叹之辞陈氏曰悲痛伤也○汉孔氏曰仇怨也言当依谁以复国乎林氏曰匹夫匹妇之怨不可犯况万姓仇予冝其失所依也○汉孔氏曰郁陶言哀思顔厚色愧忸怩心慙朱子曰郁陶思之甚而气不得伸也○汉孔氏曰言人君行已不愼其德以速灭败虽欲改悔其可追及乎陈氏曰太康失邦病根在不敬谨故五子之歌以是始终焉故曰敬胜怠者吉怠胜敬者灭○陈氏曰五子不咎羿而曰万姓仇予不咎百姓而曰弗愼厥德不咎太康而自怨自艾终之以不可追而已所谓怨而不怒也吕氏曰此章读之使人恻然见兄弟一体之至太康失道仇不在弟五子无失何以忸怩盖视太康所为如己为之如出太康之口代为太康寒心略无忿嫉不平之意皆真情笃友之所形见也】
　　【○总说五章意○吕氏曰五子之歌一章逺思大禹敬民之训二章寻咎其取亡之端三章痛惜帝统之乱亡四章反覆家绪之本末五章其情极矣尽取其忧愧归之于己观其俯仰髙下节奏所在五子之心为如何○林氏曰诗虽本于三百篇实本于虞夏之世舜臯赓歌其言安以乐所谓治世之音也五子之歌其言怨以怒所谓乱世之音也是二歌虽载于书实诗之渊源也】














　　尚书纂传卷六
　　钦定四库全书
　　尚书纂传卷七　　　　　元　王天与　撰
　　征第四　　　　　　　　　夏书
　　羲和湎滛废时乱日往征之作征
　　【汉孔氏曰羲和自唐虞至三代世职不絶承太康之后沈湎于酒过差非度废天时乱甲乙朱子曰湎饮酒色变也○汉孔氏曰国之君受王命往征之陈氏曰书既言后承王命但征故序省文但言往征之○陈氏曰尧作厯象舜作玑衡盖时以作事事以厚生生民之道于是乎在羲和废时乱日使人君上失奉天之道下失生民之务其罪大矣而先儒于此书疑焉者盖以时日为轻也○唐孔氏曰史叙其事作征】
　　征
　　【林氏曰此篇誓体也○蔡氏曰今文无古文有】
　　惟仲康肈位四海侯命掌六师羲和废厥职酒荒于厥邑后承王命徂征
　　【夏氏曰此史叙作征之意○汉孔氏曰羿废太康而立其弟仲康为天子○汉孔氏曰仲康命侯掌王六师为大司马新安王氏曰五旅为师五师为军天子六军然师训众故亦称六师○汉孔氏曰舎其职官还其私邑以酒迷乱不修其业叶氏曰王朝卿大夫皆食其采地于畿内以其臣主之曰邑○汉孔氏曰就其私邑往讨之林氏曰或言侯或言后盖以诸侯入为王朝公卿故称后如禹稷伯夷称三后周公君陈毕公亦称三后○蔡氏曰苏氏以为羲和贰于羿忠于夏故羿假仲康之命命侯征之今观篇首云云盖史臣善仲康能命将遣师侯能承命致讨末见贬仲康不能制命而罪侯之为专征也苦果为篡羿之书则乱臣贼子之所为孔子亦取之乎】
　　告于众曰嗟予有众圣有谟训明徴定保先王克谨天戒臣人克有常宪百官修辅厥后惟明明每岁孟春遒人以木铎徇于路官师相规工执艺事以諌其或不恭邦有常刑惟时羲和顚覆厥德沈乱于酒畔官离次俶扰天纪遐弃厥司乃季秋月朔辰弗集于房瞽奏鼓啬夫驰庶人走羲和尸厥官罔闻知昬迷于天象以干先王之诛
　　【夏氏曰此引古训以正羲和之罪○汉孔氏曰誓勑之嗟说见甘誓陈氏曰有众所部之众○汉孔氏曰徴证保安也圣人所谋之敎训为世明证所以定国安家陈氏曰圣先圣也以其定谋谓之谟以其教谓之训蔡氏曰下文即谟训之语○汉孔氏曰言君能愼戒臣能奉有常法蔡氏曰谨恐惧修省以消变异也天戒日蚀之类常宪奉法修职以供人事也王氏曰日有变王为之惧者谨天戒也不敢废时乱日者有常宪也○汉孔氏曰修职辅君明明说见五子之歌吕氏曰不言辅弼而言修辅修者辅弼之工夫人臣自课于朝夕者也人君有本然之明若非人臣所能致而得臣辅之则明而又明有日新无疆之意○汉孔氏曰遒人宣令之官木铎金铃木舌所以振文敎许氏曰孟长也王氏曰孟春布令宪禁之时与周官正月始和同义唐孔氏曰遒人不知其义盖遒训为聚聚人而令之故以为名礼有金铎木铎铎是铃也其体以金为之舌有金木之异周礼教鼓人以金铎通鼓大司马教振旅两司马执铎明堂位云振木铎于朝是武事振金铎文事振木铎陈氏曰徇巡而示之也徇于大路欲其无不闻○汉孔氏曰官众众官更相规缺百工各执其所治技艺以諌陈氏曰规运筳以为圆者也以喻规正之义李氏曰工执艺事如匠庆因宫室之事伶州鸠因钟律之事医和因疗疾之事谏及国政是也○左氏传师旷曰自王以下各有父兄子弟以补察其政史为书瞽为诗工诵箴谏大夫规诲士传言庶人谤商旅于市故夏书曰云云諌失常也○汉孔氏曰言百官废职服大刑王氏曰责难于君谓之恭不諌则谓之不恭陈氏曰常刑刑之有常不变者后世徙諌之君赏諌则有之未闻有不谏而刑者盖古之时諌者其常不諌者乃失职也后世反是○汉孔氏曰顚覆言反倒朱子曰顚仆也夏氏曰言弃德不修若木之顚器之覆○汉孔氏曰沈谓醉冥失次位也唐孔氏曰没水谓之沈大醉冥然无所复知犹沈水然胡氏曰乱者内昏其心志外丧其威仪甚则班伯所谓滛乱之源皆在于酒是也陈氏曰畔与叛同违也离去也官所居之职次所舎之位○汉孔氏曰俶始扰乱遐逺纪谓时日也林氏曰天纪即歳月日星辰厯数羲和世守其职未尝紊乱至是始乱之逺弃其所主之司谓保其私邑○汉孔氏曰辰日月所防房所舎之次集合也不合即日食可知唐厯志曰新厯仲康五年癸巳九月庚戌朔日食在房二度又曰古文集与辑义同日月嘉会而隂阳辑睦则阳不疚乎位以常其明隂亦含章示冲以隐其形若变而相伤则不辑矣林氏曰日月不相辑睦故食孔氏以集为集合之集非也房有二说或以为房星日月防于大火之次正在季秋之月朔谓之房星理亦可通然近代善厯者惟仲康时九月合朔已在房心北矣观此则以房为所次之舎其说为长○汉孔氏曰凡日食天子伐鼓于社责上公瞽乐官进鼓则伐之啬夫主币之官驰取币礼天神庶人走供救日食之百役也唐孔氏曰昭十七年夏六月甲戌朔日有食之左传云季平子曰惟正月朔慝未作日有食之于是乎有伐鼓用币礼也其余则否太史曰在此月也当夏四月是为孟夏此九月日食亦奏鼓用币者顾氏谓夏礼异于周礼也周礼瞽蒙之官掌作乐乐官用无目之人以其无目于音乐审也诗云奏鼓简简谓伐鼓为奏鼓周礼太仆军旅田役賛王鼓救日月亦如之周礼无啬夫之官礼云啬夫承命告于天子郑谓啬夫盖司空之属庶人是庶人在官者胥徒也林氏曰汉上林虎圈有啬夫又有郷啬夫是执役之贱职唐陆氏曰车马曰驰歩走曰走○汉孔氏曰主其官而无闻知于日食之变异所以罪重○汉孔氏曰闇错天象言昬乱之甚吕氏曰不曰干仲康之诛而曰干先王之诛盖一循乎天理已不得而与也】
　　政典曰先时者杀无赦不及时者杀无赦今予以尔有众奉将天罚尔众士同力王室尚弼予钦承天子威命火炎昆冈玉石俱焚天吏逸德烈于猛火殱厥渠魁胁从罔治旧染污俗咸与维新呜呼威克厥爱允济爱克厥威允罔功其尔众士懋戒哉
　　【林氏曰此戒饬吏士之辞○汉孔氏曰政典夏后为政之典籍若周官六卿之治典先时谓厯象之法四时节气望晦朔先天时则罪死无赦不及谓厯象后天时虽治其官茍有先后之差则无赦况废官乎林氏曰周官政典司马掌之侯掌六师故举政典而言盖大司马法也军法有先时后时之诛先时谓先期而进是邀功也若汉班勇与张朗共攻焉耆勇从南道朗从北道约俱至焉耆朗欲邀功乃先期径入焉书是谓先时盖不与大将军期会而嗜利轻进不可不诛故杀无赦不及时谓后期而至是逗遛也若汉遣霍去病等击匈奴公孙敖出北地虽过居延斩虏三万级亦以后期当斩赎为庶人是谓不及时盖与大将军期而不至以稽延师期亦可以诛故杀无赦○汉孔氏曰将行也奉王命行王诛○汉孔氏曰以天子威命督其士众使用命蔡氏曰天子讨而不伐诸侯伐而不讨仲康之命侯得天子讨罪之权侯之征羲和得诸侯敌怀之义吕氏曰曰奉将天罚曰同力王室曰钦承天子威命将帅但知承王命王者但知奉天讨皆不敢认为己权则人君安敢轻兵人臣安敢专命士卒安敢犯命○汉孔氏曰山脊曰冈昆山出玉言火逸而害玉许氏曰俱皆也焚火灼物也○汉孔氏曰逸过也天王之吏为过恶之德其伤害天下甚于火之害玉猛火烈矣又烈于火王氏曰吏奉将天罚故曰天吏朱子曰烈炽盛貌猛暴也○汉孔氏曰殱灭渠大魁帅也指谓羲和罪人之身其胁从距王师者皆无治郑氏曰胁廹胁也○汉孔氏曰言其余人乆染污俗本无恶心皆与更新一无所问唐陆氏曰污涴泥着物也陈氏曰与犹许也○汉孔氏曰叹能以威胜所爱则必有成功以爱胜威无以济众信无功林氏曰此威非刑威之威乃果断之威此爱非仁爱之爱乃姑息之爱郑氏曰克胜也济成也新安王氏曰若魏绛戮杨干穰侯斩庄贾皆威克厥爱也赵盾不能止赵穿荀林父不能止先谷皆爱克厥威也爱克威则主将不严三军不肃鼓之不进金之不退未有不败者○汉孔氏曰言当勉以用命戒以避戮○吕氏曰夏书存于后世者极少因征可以考官名法度人物军旅之事显然备具想当时废职者惟羲和一人而已】
　　自契至于成汤八迁汤始居亳从先王居作帝告厘沃【唐陆氏曰此下五亡篇旧解是夏书马融之徒以为商书两义俱通唐孔氏曰自此以下皆商书也孔以经亡序存无所托不可以无经之序为卷首故附于此卷之末】
　　【按此当从旧解以为夏书盖以商书西伯斟黎例之帝告厘沃汤征等书正汤为夏诸侯时事其为夏书信而有证】
　　【○汉孔氏曰十四世凡八徙国都唐孔氏曰殷本纪云契生昭明昭明卒子相土立相土卒子昌若立昌若卒子曹圉立曹圉卒子冥立冥卒子振立振卒子微立微卒子报丁立报丁卒子报乙立报乙卒子报丙立报丙卒子主壬立主壬卒子主癸立主癸卒子天乙立天乙是为成汤商颂云帝立子生商是契居商也世本云昭明居砥石左传称相士居商丘及今汤居亳事见经传者有此四迁余四迁未详闻也郑云契本封商国在太华之阳皇甫谧云今上洛商是也左传阏伯居商丘相土因之杜预云今梁国睢阳宋都其砥石先儒无言不知所在○汉孔氏曰契父帝喾都亳汤自商丘迁焉故曰从先王居唐孔氏曰郑云亳今河南偃师县有汤亭汉书音义臣瓉云济隂亳县是也今济隂亳有汤冢已氏有伊尹冢杜预云梁国蒙县北有亳城城中有汤冡其西又有伊尹冢皇甫谧云亳今梁国谷熟县是也诸说不同未知孰是○汉孔氏曰告来居治沃土二篇皆亡唐孔氏曰经文既亡其义难明所言帝告不知告谁序言从先王居或当告帝喾】
　　汤征诸侯葛伯不祀汤始征之作汤征
　　【汉孔氏曰为夏方伯得专征伐○汉孔氏曰葛国伯爵废其土地山川及宗庙神袛皆不祀汤始伐之伐始于葛唐孔氏曰皇甫谧云葛即今梁国宁陵之葛卿○汉孔氏曰述始征之义也亡】
　　伊尹去亳适夏既丑有夏复归于亳入自北门乃遇汝鸠汝方作汝鸠汝方
　　【汉孔氏曰伊尹字氏汤进于桀唐孔氏曰孙武兵书及吕氏春秋云伊尹名摰○汉孔氏曰丑恶其政不能用贤故退还○汉孔氏曰鸠方二人唐之贤臣不期而会曰遇夏氏曰北门亳之北门○汉孔氏曰言所以丑夏而还之意二篇皆亡张氏曰惜二篇之亡不得见汤尹之心而孙武乃曰商之兴也伊摰在夏以伊尹为反闲甚可怪也】



　　尚书纂传卷七
　　钦定四库全书
　　尚书纂传卷八　　　　　元　王天与　撰
　　汤誓第一　　　　　　　　　商书
　　【汉孔氏曰契始封商汤遂以为天下号唐陆氏曰凡三十四篇十七篇存】
　　伊尹相汤伐桀升自陑遂与桀战于鸣条之野作汤誓【山杨氏曰伊尹之就汤以三聘之勤也其就桀也汤进之也汤岂有伐桀之意哉其进伊尹以事之也欲其悔过迁善而已伊尹既就汤则以汤之心为心矣及其终也人归之天命之不得已而伐之耳若汤初求伊尹即有伐桀之心而伊尹遂相之以伐桀是以取天下为心也以取天下为心岂圣人之心哉又曰汤伐桀为时中林氏曰声罪致讨曰伐唐陆氏曰桀夏末天子○汉孔氏曰桀都安邑汤升道从陑出其不意陑在河曲之南或问以升陑为出其不意如何朱子曰今不的见陑是何地何以辨其正道竒道要之汤决不为后世之谲诈若陑是取道近亦何必迂路苏氏曰升自陑纪事之实犹泰誓言师渡孟津○汉孔氏曰地在安邑之西桀逆拒汤唐孔氏曰皇甫谧云今安邑有鸣条陌○唐孔氏曰更叙其事作汤誓○林氏曰此篇亳众惮于征役故汤告以吊伐之意盖誓于亳序云云乃若临战而誓者盖序緫载其伐桀之详而系以本所誓师之语非谓行至鸣条而誓若牧誓之类也】
　　汤誓
　　【汉孔氏曰戒誓汤士众唐孔氏曰此经皆誓辞也甘誓泰誓牧誓发首皆有序引别言其誓意记其誓处此与费誓惟记誓辞不言誓处者史非一人辞有详略也○蔡氏曰今文古文皆有】
　　王曰格尔众庶悉听朕言非台小子敢行称乱有夏多罪天命殛之今尔有众汝曰我后不恤我众舎我穑事而割正夏予惟闻汝众言夏氏有罪予畏上帝不敢不正今汝其曰夏罪其如台夏王率遏众力率割夏邑有众率怠弗协曰时日曷丧予及汝皆亡夏德若兹今朕必往
　　【夏氏曰此汤言夏有可诛之罪○汉孔氏曰汤称王则比桀于一夫林氏曰汤武誓师时桀纣犹在王曰者史官追称也汤武称王必于克夏胜殷之后夏氏曰格犹言格汝舜格汝禹之格悉尽○汉孔氏曰称举也举乱以诸侯伐天子非我小子敢行此事桀有昬德天命诛之今顺天夏氏曰称台小子犹后世称寡人谦辞也王氏曰以常情言之以臣伐君疑于乱矣以天命言之汤所谓天吏非称乱也○汉孔氏曰汝汝有众我后桀也正政也言夺民农功而为割剥之政薛氏曰有众者商邑之民也我后者商民指汤言之也蔡氏曰穑刈获也割断也亳邑之民安于汤之德政桀之虐焰所不及故不知夏氏之罪而惮伐桀之劳反谓汤不恤亳邑之众舎我刈获之事而断正有夏也张氏曰正即下文不敢不正之正○汉孔氏曰不忧我众之言薛氏曰汝众惮于征役之言我固闻之矣○汉孔氏曰不敢不正桀罪诛之朱子曰读书且先求圣人之心如汤曰予畏上帝不敢不正熟读岂不见汤之心真氏曰武王谓予弗顺天厥罪惟钧是亦汤之心也○汉孔氏曰今汝其复言桀恶其亦如我所闻之言蔡氏曰汤又举商众言桀虽暴虐其如我何○汉孔氏曰言桀君臣相率为劳役之事以絶众力谓废农功相率割剥夏之邑居谓征赋重马氏曰率尽也尽遏絶众力也蔡氏曰割如劓割夏邑之割○汉孔氏曰众下相率为怠惰不与上和协比桀于日曰是日何时丧我与汝俱亡欲杀身以丧桀吕氏曰桀为威虐天下冝奔走畏惧而乃尽怠者盖威虐之极必至堕弛民至不聊生之地自知必死则茍且度日耳虽有威虐其如之何朱子曰桀尝自言吾有天下如天之有日日亡吾乃亡耳民怨其虐故因其自言而目之曰此日何时亡乎若亡则我宁与之俱亡盖欲其亡之甚也○汉孔氏曰凶德如此我必往诛之朱子曰汤之征伐只知一意救民不知其他也】
　　尔尚辅予一人致天之罚予其大赉汝尔无不信朕不食言尔不从誓言予则拏戮汝罔有攸赦
　　【吕氏曰此申言赏罚以警众○汉孔氏曰赉予也汝庶防辅成我我大与汝爵赏陈氏曰致推而至之于彼也○汉孔氏曰食尽其言伪不实唐孔氏曰左传云孟武伯恶郭重曰何肥也哀公曰是食言多矣能无肥乎言而不行如食之消尽蔡氏曰食言言已出而反吞之也○汉孔氏曰不用命拏戮说见甘誓○吕氏曰禹征苗止曰尔尚一乃心力其克有勲至啓乃曰用命赏于祖弗用命戮于社予则拏戮汝已不同矣汤誓师之辞与啓相若而又曰朕不食言罔有攸赦世变风移圣人不得不然亦敬心愈加之意也】
　　汤既胜夏欲迁其社不可作夏社疑至臣扈
　　【汉孔氏曰汤承尧舜禅代之后顺天应人革命创制改正易服变置社稷而后世无及勾龙者故不可而止唐孔氏曰左传云共工氏有子曰勾龙为后土后土为社有烈山氏之子曰柱为稷自夏以上祀之周弃亦为稷自商以来祀之汤于初时社稷俱欲改之周弃功多于柱即令废柱祀弃而上世治水土之臣其功无及勾龙者故不可迁而止程子曰圣人不容有妄举若汤始欲迁社众人以为不可而不迁则是汤先有妄举矣不可者汤不可之也○汉孔氏曰言夏社不可迁之意疑至及臣扈三篇皆亡唐孔氏曰疑至臣扈相类当是二臣名亦言不可迁之意○邵子皇极经世书纪夏禹丁巳年受禅自禹至桀十七王凡四百五十八岁】
　　夏师败绩汤遂从之遂伐三朡俘厥宝玉谊伯仲伯作典宝
　　【汉孔氏曰大崩曰败绩从谓遂讨之○汉孔氏曰三朡国名桀走保之今定陶也桀自安邑东入山出大行东南渉河汤缓追之不廹遂奔南巢俘取也玉以礼神使无水旱之灾故取而宝之陈氏曰三朡意其党恶于桀者永嘉郑氏曰宝玉夏之器璜之类是也○汉孔氏曰二臣作典宝一篇言国之常宝也亡张氏曰谊伯仲伯之言不得而见其意当如楚昭奚恤之对秦使以子西子髙子敖子友为宝齐威王之对梁惠王以檀子朌子黔夫为宝又如子罕谓子以玉为宝我以不贪为宝盖伤桀而以戒汤也】

　　尚书纂传卷八
　　钦定四库全书
　　尚书纂传卷九　　　　　元　王天与　撰
　　仲虺之诰第二　　　　　　　商书
　　汤归自夏至于大坰仲虺作诰
　　【汉孔氏曰自三朡而还大坰地名唐孔氏曰大坰未知所在当是定陶向亳之路所经○汉孔氏曰仲虺臣名以诸侯相天子爲汤左相奚仲之后吕氏曰汤伐桀归至大坰在中路间仲氏即作诰盖汤旣胜夏愧心顿发茍不急销释之则过而不化有害进修之业矣○唐孔氏曰史録其言作仲虺之诰序不言作仲虺之诰以理足文便故略之】
　　仲虺之诰
　　【汉孔氏曰会同曰诰陈氏曰此告君之书古字告诰通用召诰洛诰同蔡氏曰古文有今文无】
　　成汤放桀于南巢惟有慙徳曰予恐来世以台爲口实【唐孔氏叙章指见篇末○汉孔氏曰汤放桀武功成故以爲号南巢地名有慙徳慙徳不及古苏氏曰庐江六县东有居巢城桀奔于此汤不杀也吕氏曰慙愧也汤居万世君臣之始变故自以爲慙徳朱子曰汤武固是反之细读其书汤反之之功恐更精密汤有慙徳如武王恐未必有此意○汉孔氏曰恐来世论道我放天子常不去口郑氏曰恐惧也曰汤言口实谓借口也陈氏曰尧舜以天下让后世好名之士犹有不知而慕之者若燕哙于子之是也汤武征伐而有天下后世嗜利之人安得不以爲口实此汤之所以恐也】
　　仲虺乃作诰曰呜呼惟天生民有欲无主乃乱惟天生聪明时乂有夏昏徳民坠涂炭天乃锡王勇智表正万邦缵禹旧服兹率厥典奉若天命夏王有罪矫诬上天以布命于下帝用不臧式商受命用爽厥师
　　【唐孔氏叙章指见篇末○汉孔氏曰陈义诰汤可无慙○汉孔氏曰民无君主则恣情欲必致祸乱○汉孔氏曰言天生聪明是治民乱聪明说见尧典○汉孔氏曰夏桀昏乱不恤下民民之危险若防泥坠火无救之者吕氏曰有夏昏徳正与聪明相反○汉孔氏曰言天与王勇智应爲民主仪表天下法正万国继禹之功统其故服郑氏曰勇果决也智知识也吕氏曰勇智非自外来即聪明之发见陈氏曰立本爲标准谓之表表而正之使万邦皆正所谓天生聪明时乂也蔡氏曰汤革夏而缵旧服武王革商而政由旧孔子所谓百世可知也○汉孔氏曰天意如此但当循其典法奉顺天命而已无所慙吕氏曰典即万世常行之理真氏曰汤之伐桀自谓不幸而处变故有慙徳盖以爲不独有愧于人亦将有愧于天仲虺解之曰此特循其常道以顺天命而已盖变而不失其正即所谓常也○汉孔氏曰言托天以行虐于民乃桀之大罪林氏曰矫诈也如矫制之矫诬僞也吴氏曰如言吾有天下如天之有日此类是也○汉孔氏曰天用桀无道故不善之式用爽明也用商受王命用明其众言爲主也苏氏曰臧善也吕氏曰有夏昏徳众民亦居懵然之中用汤以开明之使如醉梦之得醒故曰爽】
　　简贤附势寔繁有徒肇我邦于有夏若苗之有莠若粟之有秕小大战战罔不惧于非辜矧予之徳言足听闻【唐孔氏叙章指见篇末○汉孔氏曰简略也贤而无势则略之不贤有势则附之若是者繁多有徒众无道之世所常郑氏曰附亲附势权势也○汉孔氏曰始我商家国于夏世欲见翦除若莠生苗若秕在粟恐被锄治簸飏朱子曰谷之始生者曰苗莠似苗之草秕糠秕也林氏曰以桀喻苗粟以汤喻莠秕此言势之危而立于此时必不见容也○汉孔氏曰言商家小大忧危恐其非罪见灭况我之道徳善言足听闻乎无道之恶有道自然理蔡氏曰战战恐惧貌朱子曰此仲虺分明言事势不容住我不诛彼则彼将图我矣后人多曲爲之说以讳之要之自是住不得○林氏曰史记称桀召汤而囚之夏台虽不见于经以仲虺之言观之则史记信矣】
　　惟王不迩声色不殖货利徳懋懋官功懋懋赏用人惟己改过不吝克寛克仁彰信兆民乃葛伯仇饷初征自葛东征西夷怨南征北狄怨曰奚独后予攸徂之民室家相庆曰傒予后后来其苏民之戴商厥惟旧哉【唐孔氏叙章指见篇末○史氏曰仲虺称惟王言汤之所爲天下一人而已○汉孔氏曰不近声乐言清简不近女色言贞固殖生也不生资财货利言不贪也旣有盛徳兼有此行吕氏曰仲虺见圣人之的故其称汤不爲髙大之论而实非圣人莫能至声色货利不迩不殖自非纯乎天理无一亳人欲安能如此林氏曰老子云惟无以天下爲者可以有天下舜禹之禅汤武之兵天下不以爲过者惟其无利之之心故也故仲虺言声色货利皆不足以动汤心则其伐夏救民果且有利之之心乎○汉孔氏曰勉于徳者则勉之以官勉于功者则勉之以赏用人之善若自己出有过则改无所吝惜所以能成王业马氏曰官须用有徳之人小人有功者亦或有之但赏之而已林氏曰用人惟己所谓善与人同舍己从人乐取诸人以爲善也吕氏曰用人惟己犹所谓取人以身司马氏曰成汤圣君也仲虺圣辅也以圣辅赞扬圣君不称其无过而称其改过是则圣贤之意惟以改过爲能不以无过爲贵○汉孔氏曰言汤寛仁之徳明信于天下蒲氏曰寛虽对仁而言寛实仁中之一事真氏曰六经言仁始于此虞书所谓好生之徳安民则惠即仁也而未有仁之名至是而名始着大抵言仁之用至孔子而后言仁之体】
　　【按仁字义朱子曰仁者爱之理心之徳也又曰仁之道大不可一言而尽也程子谓干四徳之元犹五常之仁偏言则一事専言则包四者推此而言则可见矣盖仁者五常之首也而包四者恻隐之体也而贯四端故仁之爲义偏言之则曰爱之理专言之则曰心之徳其实爱之理所以爲心之徳也今详此处言仁指爱之理而言真氏所谓仁之用是也】
　　【○汉孔氏曰葛伯逰行见农民之饷于田者杀其人夺其饷故谓之仇饷汤爲是以不祀之罪伐之从此后遂征无道西夷北狄举逺以言则近者着矣唐孔氏曰乃者却说已过之事朱子曰饷馈也仇饷与饷者爲仇也王氏曰王者之用兵如良医之治疾惟恐其来之迟故先彼则此怨先此则彼怨张子曰汤征而未至怨者非史溢辞如郡县素困弊政亦望一良吏莫非至诚平居亦不甚至于有事则倾望其上之来如解倒悬也天下之望汤是实如父母愿耕愿出莫非实如此○汉孔氏曰怨者辞也蔡氏曰奚何也言汤何爲不先征伐我国也○汉孔氏曰汤所徃之民皆喜曰待我君来其可苏息朱子曰室谓夫妇所居家谓一门之内庆喜也苏复生也吕氏曰后世用兵师之所至荆棘生焉汤师之至民皆欣然有喜盖吊民伐罪所至则苏故其气象不可与后世同日语又曰夏商之际君臣易位天地之大变观其征伐之时唐虞都俞揖逊气象依然若存盖尧舜禹汤以道相传世虽降而道不降也广汉张氏曰汤未有天下而民已后之亦犹汝坟之诗称文王爲父母也○汉孔氏曰旧谓初征自葛时蔡氏曰天下之爱戴归徃者非一日矣商业之兴盖不在于鸣条之日也】
　　佑贤辅徳显忠遂良兼弱攻昧取乱侮亡推亡固存邦乃其昌徳日新万邦惟怀志自满九族乃离王懋昭大徳建中于民以义制事以礼制心垂裕后昆予闻曰能自得师者王谓人莫已若者亡好问则裕自用则小呜呼慎厥终惟其始殖有礼覆昏暴钦崇天道永保天命【唐孔氏叙章指见篇末○汉孔氏曰贤则助之徳则辅之忠则显之良则进之明王之道唐孔氏曰贤是徳盛之名徳是资贤之实忠是尽心之事良是爲善之称俱是可用之人所从言之异耳佑之与辅显之与遂随便而言之○汉孔氏曰弱则兼之闇则攻之乱则取之有亡形则侮之言正义唐孔氏曰力少爲弱不明爲昧政荒爲乱国灭爲亡兼谓包之攻谓击之取谓取爲已有侮谓侮慢其人○汉孔氏曰有亡道则推而亡之有存道则辅而固之王者如此国乃昌盛○林氏曰天之生物因其材而笃焉栽者培之倾者覆之佑贤辅徳显忠遂良此言善者必爲人所助也兼弱攻昧取乱侮亡此言不善者必爲人所絶也圣人因其常理以应世接物桀有可亡之道无可存之理汤因其将亡推而亡之果何容心哉○汉孔氏曰日新不懈怠自满志盈溢朱子曰日新须是常接续不已才有闲断便不可吕氏曰汤安得有自满之意此书欲解汤之慙所以歴举徳业之盛天命人心之所归又惧汤以是自满也故以此语豫防之汤岂有是哉论必至此乃爲备也真氏曰日新则日进一日尧舜兢业之事也自满则日怠一日后世不克终之事也治乱之分在此而已唐孔氏曰万邦举逺以明近九族举亲以明疎也九族说见尧典○汉孔氏曰欲王自勉明大徳立大中之道于民率义奉礼垂优足之道示后世中说见大禹谟义说见臯陶谟朱子曰礼者天理之节文人事之仪则也又曰以义制事以礼制心内外交相养之法事在外义由内制心在内礼由外作郑氏曰制裁制垂逺及裕余也东阳马氏曰昆亦后也后昆犹言子孙真氏曰懋昭大徳即所谓日新其徳也此心无时而不勉则其徳无时而不明懋之一言乃其机括也懋昭大徳者修身之事所谓明明徳也建中于民者以身率人之事所谓新民也中者民性之本然惟因物有迁故失其正圣人以一身爲民之极使望而趋之皆归于中所谓建中于民也然其道岂有他哉以义制事以礼制心而已盖事有万端未易裁处惟揆之以当然之理则举措当而无一事之不中矣心有万虑未易执持惟内主于敬而视听言动不敢肆焉则周旋中礼而无一念之不中矣已之中乃民之所由中也夫王者所以爲法后世者义与礼而已道备于身而无缺则法垂于后而有余○汉孔氏曰求贤圣而事之蔡氏曰孟子云汤之于伊尹学焉而后臣之故不劳而王夫自天子至于庶人未有舍师而能成者虽生知之圣亦有师焉后世之不如古非特世道之降抑亦师道之不明也仲氏之论遡流而源要其极而归诸能自得师之一语其可爲帝王之大法也欤○汉孔氏曰自多足人莫之益亡之道吕氏曰谓人莫己若则孤峭特立傲然万物之上乌得而不亡○汉孔氏曰问则有得所以足不问専固所以小吕氏曰此皆不自满之意也仲虺所以谆谆者人君之居入自满爲甚近也○汉孔氏曰靡不有初鲜克有终故戒慎终如其始○汉孔氏曰有礼者封殖之昏暴者覆亡之真民曰有礼昏暴非指人而言盖欲汤之自警也汤岂昏暴者哉此亦虞廷以傲虐戒舜之意】
　　【按此两说不同左传载仲孙湫言亲有礼因重固闲携贰覆昏暴旧说盖依此句法】
　　【○汉孔氏曰王者如此上事则敬天安命之道蔡氏曰钦崇者敬畏尊奉之意吕氏曰钦崇天道勅天之命之谓钦之工夫至矣又加之以崇钦之至也】
　　【○总说一篇意○唐孔氏曰发首二句史述成汤之心次二句汤言己慙之意仲虺乃作诰以下皆劝汤之辞自曰呜呼至用爽厥师言天以桀有罪命伐夏之事自简贤附势至言足听闻说汤在桀时怖惧之事自惟王不迩声色至厥惟旧哉言汤有徳行加民民归之事自佑贤辅徳以下说天子之法当擢用贤良屏黜昏暴劝汤奉行此事不须以放桀爲恶○苏氏曰汤之慙徳仁人君子莫大之病也仲虺恐其忧愧不已以害维新之政故思有以广其意者首言桀得罪于天天命不可辞次言桀之必害已终言汤之勲徳足以受天下者乃因极陈爲君艰难安危祸福可畏之道以明今者受夏非以利己乃爲无穷之恤以深慰汤而解其慙仲虺之忠爱可谓至矣然而汤之所慙来世口实之病仲虺终不敢谓无也夫君臣之分放弑之名虽其臣子有不能尽况万世之后乎】













　　尚书纂传卷九
　　钦定四库全书
　　尚书纂传卷十　　　　　元　王天与　撰
　　汤诰第三　　　　　　　　　商书
　　汤旣黜夏命复归于亳作汤诰
　　【汉孔氏曰黜退也林氏曰黜废夏命不使复承天统○亳说见帝告序○唐孔氏曰史録其事作汤诰仲虺在路作诰此至亳乃作故次仲虺之下】
　　汤诰
　　【汉孔氏曰以伐桀大义告天下蔡氏曰今文无古文有】
　　王归自克夏至于亳诞告万方
　　【夏氏曰此史叙汤作诰之意○汉孔氏曰诞大也陈氏曰万方犹言万国唐孔氏曰下云凡我造邦是告诸侯】
　　王曰嗟尔万方有众明听予一人诰惟皇上帝降衷于下民若有恒性克绥厥猷惟后夏王灭徳作威以敷虐于尔万方百姓尔万方百姓罹其凶害弗忍荼毒并告无辜于上下神只天道福善祸淫降灾于夏以彰厥罪肆台小子将天命明威不敢赦敢用牡敢昭告于上天神后请罪有夏聿求元圣与之戮力以与尔有众请命上天孚佑下民罪人黜伏天命弗僭贲若草木兆民允殖
　　【林氏叙章指见篇末○汉孔氏曰天子自尔曰予一人嗟说见甘誓吕氏曰明听提撕振起作其更新之意○汉孔氏曰上帝天也皇说见大禹谟朱子曰天下莫尊于理故以帝名之降衷降便有主宰意又曰何故不说降善却说降衷看得衷字是个无过不及恰好防道理天之生物个个有一副常恰好防道理或问降衷与受中以生之中二字义同异朱子曰左传云始衷终皆举之又云衷甲以见看此衷字义本是衷甲以见之义爲其在衷而当中也然中字大槩因过不及而得名如六艺折衷于夫子盖是折两头而取其中之义后人以衷爲善却未亲切又问民受天地之中以生与程子天然自有之中还是一意否朱子曰只是一意盖指大本之中也衷说已见臯陶谟真氏曰圣贤之言衷曰降衷命曰降命才曰降才深味降之一言真若天之与人交相付受明命赫然不离心目之间也可不敬哉○汉孔氏曰顺人有常之性能安立其道教则惟爲君之道朱子曰恒常也自天而言则谓之降衷自人受此衷而言则谓之性猷即道也道者性之发用处真氏曰六经言性始见于此伊尹谓兹乃不义习与性成又兼习而言与此言降衷之性亦互相发也】
　　【按性字义程子曰性即理也朱子曰生之理谓性又曰性只是实理仁义礼智无一不具】
　　【○真氏曰成汤此言可谓知君师之职矣盖天能与人以性而不能使之全其性使人全其性者君师之任也天之生民莫不各赋以仁义礼智之性浑然于中无所偏倚所谓衷也然天之降于人者初无智愚之间而人之所受于天者清浊纯驳随其所禀有不同焉必赖君师之作顺其有常之性而开迪之舜之徽五典周之教六徳六行皆其事也性本至善因而教焉是之谓顺若其本恶而彊教以善则是逆之而非顺之也观若之一字则人性之善可见矣顺其性使安其道非君不能何谓安父安于慈子安于孝知其自然而不可违与其当然而不容已然后爲安成汤有天下之初即以此自任故曰可谓知君师之职也厥后秉彞受中之言相继而发至于孔孟性善之理益明而开万世性学之源则自汤始○吕氏曰仲虺言惟天生民有欲惟天生聪明时乂与此同但仲虺从情上说乃自末以及本成汤从性上说乃自本以及末也○汉孔氏曰夏桀灭道徳作威刑以布行虐政于天下言残酷吕氏曰徳者性之本有以私欲灭之故曰灭威者性之所本无以私欲作之故曰作人君天下之源其势甚便作威于上则其酷虐顺流于下使转其机以敷徳其势亦然耳○汉孔氏曰罹被荼毒苦也不能堪忍虐之甚唐孔氏曰荼苦也毒螫人之虫蛇虺之类○汉孔氏曰言百姓兆民并告无罪称冤诉天地林氏曰天曰神地曰只不堪其苦无所赴愬并告于天地神只以冀拯己屈原云人穷则反本故劳苦倦极未尝不呼天疾痛惨怛未尝不呼父母也○汉孔氏曰政善天福之淫过天祸之故下灾异以明桀罪恶谴寤之而桀终不改或问福善祸淫如何程子曰此自然之理善则有福淫则有祸又曰天道如何曰只是理理便是天道且如说皇天震怒终不是有人在上震怒只是理如此又问今人善恶之报曰幸不幸也蔡氏曰灾咎也意当时必有灾咎之事如周语所谓伊洛竭而夏亡之类○汉孔氏曰行天威谓诛之蔡氏曰以天子告万方故称予一人对上帝而言故称台小子陈氏曰将天命之明威明威言其威之明吕氏曰不敢赦深见汤不得已之心如有所督迫而不得已者○汉孔氏曰明告天问桀百姓有何罪而加虐乎唐孔氏曰檀弓云殷人尚白牲用白今云牡夏家尚黒于时未变夏礼故也夏氏曰必用牡者牲用牡不用牝吕氏曰昭告者汤无一毫私意对越天地鬼神而爲之也林氏曰上天天帝神后后土皇地只也吴氏曰请求也请罪者请加罪有夏也○汉孔氏曰聿遂也大圣陈力谓伊尹放桀除民之秽是请命吴氏曰请命请百姓之命也○汉孔氏曰孚信也天信佑助下民桀知其罪退伏逺屏林氏曰汤以桀爲罪人武王以纣爲独夫盖其得罪于天人不复有君人之道也○汉孔氏曰僭差贲饰也言福善祸淫之道不差天下恶除焕然咸饰若草木同华民信乐生李氏曰贲明也朱子曰言天命不差明白易见人得遂其生也】
　　俾予一人辑宁尔邦家兹朕未知获戾于上下栗栗危惧若将陨于深渊凡我造邦无从匪彞无即慆淫各守尔典以承天休尔有善朕弗敢蔽罪当朕躬弗敢自赦惟简在上帝之心其尔万方有罪在予一人予一人有罪无以尔万方呜呼尚克时忱乃亦有终
　　【林氏叙章指见篇末○汉孔氏曰言天使我辑安汝国家蔡氏曰辑和也吴氏曰言尔邦家盖天下乃天下之天下也○汉孔氏曰此伐桀未知得罪于天地蔡氏曰获得戾罪也○汉孔氏曰栗栗危心若坠深渊危惧之甚陈氏曰栗栗危惧貎陨坠也真氏曰商颂云圣敬日跻玩此则圣敬日跻之实可见矣○汉孔氏曰戒诸侯与之更始彞常慆慢也无从非常无就慢过禁之蔡氏曰夏命已黜汤命维新侯邦虽旧悉与更始故曰造邦夏氏曰从如惟耽乐之从之从即如即康功田功之即蔡氏曰匪彞指法度言慆淫指逸乐言○汉孔氏曰守其常法承天美道吕氏曰天休即在尔典中能守尔典则能承天休何者此心恬愉安泰其爲休美可知凡福庆之钟祥瑞之集皆其发见者也○汉孔氏曰所以不蔽善人不赦己罪以其简在天心故也吴氏曰于人言善礼下之辞于己言罪自责之辞朱子曰蔽遮隔简阅也善与恶天皆知之如天点检数过相似尔之有善也在帝心我之有恶也在帝心○汉孔氏曰自责化不至无用尔万方言非所及王氏曰此非谦而过厚之辞乃诚然矣天下有罪岂非天子不能治化故然乎天子有罪万方何与焉○汉孔氏曰忱诚也庶几能是诚道乃亦有终世之美陈氏曰曰尚曰亦皆不敢必之辞盖兢兢不忽之意】
　　【○总说一篇意○林氏曰此篇自惟皇上帝至兆民允殖言顺天应人伐夏吊民之事自俾予一人至乃亦有终言戒谨恐惧保邦安民之意一篇所诰首尾本末与仲虺之言盖相爲表里】
　　咎单作明居
　　【汉孔氏曰咎单臣名主土地之官作明居民法一篇亡唐孔氏曰马融云咎单爲汤司空】


　　尚书纂传卷十
　　钦定四库全书
　　尚书纂传卷十一　　　　元　王天与　撰
　　伊训第四　　　　　　　　　商书
　　成汤旣没太甲元年伊尹作伊训肆命徂后
　　【汉孔氏曰太甲太丁子汤孙也太丁未立而卒及汤没而太甲立称元年邵子皇极经世纪成汤乙未伐夏即位至十三年丁未崩唐孔氏曰殷本纪云汤崩太子太丁未立而卒于是乃立太丁之弟外丙二年崩别立外丙之弟仲壬四年崩伊尹乃立太丁之子太甲与经不同彼必妄也程子曰古人谓岁爲年汤崩时外丙方二歳仲壬方四歳惟太甲差长故立之也史记以孟子二年四年之言遂言汤崩六年后太甲方立不知年只是歳也胡氏曰五帝官天下定于与贤三王家天下定于立嫡立嫡者敬宗也敬宗者尊祖也尊祖者所以亲亲也兄死弟立不敬宗尊祖本支乱而争夺起矣成汤伊尹以元圣之徳创王业岂乃舍嫡孙而立诸子乱伦坏制大开后世争夺之端乎故公仪仲子舍孙而立子言偃问曰礼欤孔子曰否立孙孔子鲁人宜知先王之故而不以立弟爲是邵子经世书亦无外丙仲壬此又可证按公羊传一生一及何休注父死子继曰生兄死弟继曰及周制传子啇制则未尽然亦多有传及长弟者考之世系可见汤崩而立太甲必外丙仲壬俱幼而太甲嫡孙年长宜立故程子考究情理定知史记误云】
　　【○唐孔氏曰史叙其事作伊训肆命徂后三篇汉孔氏曰其二亡】
　　伊训
　　【汉孔氏曰作训以教导太甲林氏曰训书之一体有谆谆警戒之意○蔡氏曰今文无古文有】
　　惟元祀十有二月乙丑伊尹祠于先王奉嗣王祗见厥祖侯甸羣后咸在百官总已以听冢宰伊尹乃明言烈祖之成徳以训于王
　　【夏氏曰此史叙伊尹作书之意○汉孔氏曰此汤崩逾月太甲即位奠殡而告唐陆氏曰祀年也尔雅曰夏曰歳商曰祀周曰年唐虞曰载注云载取物终更始歳取歳星行一次祀取祭四时一终年取谷一熟苏氏曰元祀十有二月者太甲立之明年正月也正月而谓之十二月何也殷之正月则夏之十二月也殷虽以建丑爲正犹以夏正数月亦犹周公作豳诗于成王之世而云七月流火九月授衣皆夏正也崩年改元乱世之事不容伊尹在而有之不可以不辨朱子曰商人但以十二月爲歳首而不改月号时亦必不改也蔡氏曰乙丑日也不系以朔者非朔日也唐陆氏曰祠祭也唐孔氏曰伊尹祠于先王谓祭汤也○汉孔氏曰居位主丧郑氏曰下朝上曰见蔡氏曰对伊尹言故称先王对嗣王言故称祖唐孔氏曰奉嗣王祗见厥祖谓见汤也或问是时汤方在殡宫太甲于朝夕奠常在如何伊尹因祠而见之朱子曰此与顾命康王之诰所载冕服事同意者古人自有一件人君居丧之礼但今不存无以考据盖天子诸侯旣有天下国家事体恐难与常人一般行丧礼○汉孔氏曰在位次陈氏曰叙侯甸于羣后之首者二服在五服之先也意者四方诸侯犹未尽集特侯甸近服之始至者欤○汉孔氏曰伊尹制百官以三公摄冢宰朱子曰冢宰太宰也蔡氏曰冢长也礼有冢子冢妇之名周人亦谓之冢宰○汉孔氏曰汤有功烈之祖故称焉吕氏曰明言有着力之意陈氏曰大猛爲烈喻功徳之显著也成徳成全无亏也以久逺之事告人人未必信听以祖宗艰难起家之事告子孙则莫不深信固守故五子述禹之戒伊尹言汤之徳周召陈文武之业尧舜虽大圣未暇及也吕氏曰太甲方在丧而作训乗其心之虚也】
　　曰呜呼古有夏先后方懋厥徳罔有天灾山川鬼神亦莫不宁曁鸟兽鱼鼈咸若于其子孙弗率皇天降灾假手于我有命造攻自鸣条朕哉自亳惟我商王布昭圣武代虐以寛兆民允怀今王嗣厥徳罔不在初立爱惟亲立敬惟长始于家邦终于四海
　　【夏氏曰此首言夏商兴亡以戒太甲○汉孔氏曰先后谓禹以下少康以上贤王言能以徳禳灾吕氏曰方者常常如初久而无一毫倚滞之意日新之谓也徳者天地万物实然之理圣人与天地万物共由之也此徳旣懋则天地万物自然各得其理矣○汉孔氏曰莫无也言皆安之唐孔氏曰山川鬼神谓山川之鬼神也○汉孔氏曰虽防物皆顺之明其余无不顺唐孔氏曰鸟兽在陆鱼鼈在水○林氏曰徳合于天故无天灾山川鬼神皆安其居而不爲妖不爲厉鸟兽鱼鼈各顺其情而不爲怪不爲孽此所谓无有天灾也○汉孔氏曰言桀不循其祖道故天下祸灾借手于我有命商王诛讨之蔡氏曰假借也有命有天命者谓汤也吕氏曰假手深言伐桀非汤纯是天意○吕氏曰夏之先后懋徳如此宜可凭藉扶持固亿万年之基本子孙才尔不率天遂降之以灾天理感应之速反覆手间耳感应之理存于懋徳之中灾咎之理存于弗率之中后世人君所以敢于爲恶皆恃天下爲己有伊尹之言所以夺太甲之所恃○汉孔氏曰造哉皆始也始攻桀伐无道由我始修徳于亳蔡氏曰明条夏所宅亳汤所宅言造可攻之衅者由桀积恶于鸣条而汤徳之修则始于亳都也○汉孔氏曰言汤布明武徳以寛政代桀虐政兆民以此皆信怀我商王之徳蔡氏曰布昭敷着也圣武即易所谓神武而不杀者吕氏曰虐与寛对汤之伐桀无他不过取其相对者代之如易东爲西而已○汉孔氏曰欲其慎始吕氏曰太甲虽累于欲纵而即位之初必且改志易虑亟告之以嗣徳在初乗其天理之正发而开导之也○汉孔氏曰言立爱敬之道始于亲长则家国并化终洽四海蔡氏曰孝悌者人心之所同非必人人教诏之立植也立爱敬于此而形爱敬于彼亲吾亲以及人之亲长吾长以及人之长始于家达于国终而措之天下矣孔子云立爱自亲始教民睦也立敬自长始教民顺也真氏曰此即齐家治国平天下之序也】
　　呜呼先王肇修人纪从諌弗咈先民时若居上克明爲下克忠与人不求备检身若不及以至于有万邦兹惟艰哉敷求哲人俾辅于尔后嗣制官刑儆于有位曰敢有恒舞于宫酣歌于室时谓巫风敢有殉于货色恒于游畋时谓淫风敢有侮圣言逆忠直逺耆徳比顽童时谓乱风惟兹三风十愆卿士有一于身家必丧邦君有一于身国必亡臣下不匡其刑墨具训于蒙士
　　【陈氏曰此又言成汤之治己治人者以戒太甲○汉孔氏曰言汤始修爲人纲纪有过则改从谏如流必先民之言是顺张氏曰父子君臣夫妇长幼朋友有礼义以相维谓之人纪传云礼义以爲纪又云纪散而众乱吕氏曰舜嗣位而慎五典禹受命而叙彞伦汤归亳而肇人纪之修武王胜殷而汲汲攸叙之访爲君爲师第一事也唐孔氏曰先民古贤人也○克明说见尧典○汉孔氏曰事上竭诚吕氏曰克忠最难看汤放桀以臣易君岂可言忠不知汤之心最忠天命未去人心未离事桀之心何尝须臾替真氏曰爲下之爲去声爲民则能尽其心也左氏传季梁曰上思利民忠也】
　　【按忠字义真氏曰忠之爲义先儒以中心释之又以尽己言之盖本诸心而无僞者忠也发乎已而必尽者亦忠也其实一而已圣贤言忠不専于事君也爲人必忠谋也于朋友必忠告也事亲必忠养也至于以善教人以利散民无适而非忠也此章爲下克忠二说姑两存之】
　　【○汉孔氏曰使人必器之常如不及恐有过郑氏曰备全检律也朱子曰是汤急己缓人之意○汉孔氏曰言汤操心常危惧动而无过以至爲天子此自立之难袁氏曰以至犹云舜自耕稼陶渔以至爲帝无非取诸人以爲善者也○汉孔氏曰布求贤智使师辅于尔嗣王言仁及后世孙氏曰敷求者求之非一方孟子云汤立贤无方○汉孔氏曰言汤制治官刑法以儆戒百官蔡氏曰制作官刑官府之刑也王氏曰汤岂真以刑加之哉儆戒之而已○汉孔氏曰常舞则荒淫乐酒曰酣酣歌则废徳事鬼神曰巫言无政吕氏曰观汤之时以恒舞酣歌爲戒则知靡靡之乐非作于商纣之时郑卫之音非起于衰周之际陈氏曰宫室皆屋宇别言之则宫者总其全室则房室也于宫于室互文唐孔氏曰巫以歌舞事神故歌舞爲巫觋之风俗也陈氏曰风者风俗之风谓足以使人动而化也○汉孔氏曰殉求也敢求财货美色常逰戏田猎是淫过之风俗游畋说见五子之歌真氏曰殉犹殉葬之殉以身防其中而不顾者也○汉孔氏曰狎侮圣人之言而不行拒逆忠直之规而不纳耆年有徳踈逺之童穉顽嚚亲比之是荒乱之风俗郑氏曰逺弃者老比昵也蔡氏曰倒置悖理曰乱好人之所恶恶人之所好也○汉孔氏曰有一过则徳义废失位亡家之道诸侯犯此国亡之道唐孔氏曰三风十愆巫风二淫风四乱风四也吕氏曰有一云者非谓止有其一也有其一则九者从而有如一好恒舞则酣歌货色之类骎骎爲矣有一云者箴其病于未萌也陈氏曰吕氏云云盖谓有其一未至于丧亡耳夫九者之病固有相因者然若耽于一丧亡必至亲见士大夫子弟以诗酒器玩之类亡家者盖心溺于此则余事皆废此数者皆世雅好犹足以亡家况此十者何必备而后至丧亡哉郑氏曰丧亦亡也○汉孔氏曰邦君卿士则以诤臣自匡正臣不正君服墨刑凿其额涅以墨防士例谓下士士以诤友仆自匡正唐孔氏曰墨刑司刑所谓墨罪五百是也刘氏曰左传叔向云贪以败官爲墨真氏曰臣不正君而加以贪墨之刑者盖人臣所以不諌以贪官固位故也故不諌之罪与贪墨同使人知不独贪贿之有罪而贪官者亦有刑垂戒之意逺矣朱子曰臣下不匡之刑盖施于邦君大夫之丧国亡家者君臣一体不得不然如汉废昌邑王则诛其羣臣而昔下岭南亦诛其乱臣龚澄枢李托之类是也又曰汤制此刑正是奉行天讨毫髪不差处蔡氏曰具详悉也唐孔氏曰蒙谓蒙穉卑小之称顾氏以爲蒙闇之士○薛氏曰官刑所以戒诸侯卿士而伊尹举以训太甲以爲诸侯卿士犯此已足丧国亡家况天子乎伊尹之训可谓防而婉矣】
　　呜呼嗣王祗厥身念哉圣谟洋洋嘉言孔彰惟上帝不常作善降之百祥作不善降之百殃尔惟徳罔小万邦惟庆尔惟不徳罔大坠厥宗
　　【蔡氏曰此总结上文而以天命人事祸福申戒之○汉孔氏曰言当敬身念祖徳真氏曰欲太甲敬身而念念不忘也敬之一辞乃治三风砭十愆之药石○汉孔氏曰洋洋美善言甚明可法陈氏曰圣谟嘉言即上所述谟即言也洋洋即孔彰也自其谋之于心则洋洋广大见其忧深思逺也自其发之于言则甚彰明见其善恶有证也○汉孔氏曰祥善也天之祸福惟善恶所在三山陈氏曰不常者去就无定也陈氏曰祥休祥殃咎殃百言多也朱子曰观此则人之祸福皆其自取未有不爲善而以谄祷得福者也未有不爲恶而以守正得祸者也○汉孔氏曰修徳无小则天下赉庆茍爲不徳无大言恶有类以类相致必坠失宗庙此伊尹至忠之训朱子曰庆福也又大学或问曰善必积而后成恶虽小而可惧书所谓云云亦是意耳林氏曰如汤之肇修人纪至检身若不及然后可以爲徳之大至于三风十愆有一而亡是不徳不在大也昔李常宁云天下之大社稷之重百年成之而不足一日毁之而有余予尝三复斯言以爲得伊尹训太甲之意大禹肇造有夏而太康以十旬游畋而乱之周之王业自后稷开基凡十余世而文武始受命幽王以褒姒之一笑而坏之岂不信哉】
　　肆命
　　【汉孔氏曰陈天命以戒太甲亡】
　　徂后
　　【汉孔氏曰陈往古明君以戒亡】












　　尚书纂传卷十一
<经部,书类,尚书纂传>
　　钦定四库全书
　　尚书纂传卷十二上　　　元　王天与　撰
　　太甲上第五　　　　　　　　商书
　　太甲旣立不明伊尹放诸桐三年复归于亳思庸作太甲三篇
　　【汉孔氏曰不明居丧之礼吕氏曰断以不明原太甲之过也然曰旣立不明意者旣立之后声色臭味有以蛊之○汉孔氏曰桐汤地也不知朝政故曰放山杨氏曰伊尹放太甲爲时中陈氏曰孟子云有伊尹之志则可无伊尹之志则篡也苏氏曰汤放桀伊尹放太甲古未有是皆圣贤不得已之变也故汤以慙徳爲法受恶曰此我之所甚病也乱臣贼子庶乎其少衰矣汤不放桀伊尹不放太甲不独病一时而已将使后世无道之君谓天下无若我何此其爲病与口实之慙均耳圣人以爲宁慙己以救天下后世故不得已而爲之以爲不得已之变则可以爲道固当尔则不可○汉孔氏曰念常道苏氏曰思用伊尹之言也陈氏曰孟子所谓自怨自艾于桐处仁迁义三年以听伊尹之训己者也○唐孔氏曰史叙其事作太甲三篇上篇是放桐之事中下二篇是归亳之事此序历言其事以总三篇也】
　　太甲
　　【汉孔氏曰戒太甲故以名篇唐孔氏曰盘庚仲丁祖乙等皆是发言之人名篇此太甲及沃丁君奭以被告之人名篇史官不同故爲名有异且伊训肆命徂后与此三篇及咸有一徳皆是伊尹戒太甲不可同名伊训故随事立称以太甲名篇也林氏曰此篇训体也○蔡氏曰今文无古文有】
　　惟嗣王不惠于阿衡
　　【唐孔氏曰史爲作书发端故言此爲目○汉孔氏曰阿倚衡平言不顺伊尹之言王氏曰阿如大陵之有阿保其君如阿平其国如衡蔡氏曰商官名也亦曰保衡吴氏曰君之于臣尊而不名则象其徳而爲之号如阿衡尚父仲父之类】
　　伊尹作书曰先王顾諟天之明命以承上下神只社稷宗庙罔不只肃天监厥徳用集大命抚绥万方惟尹躬克左右厥辟宅师肆嗣王丕承基绪惟尹躬先见于西邑夏自周有终相亦惟终其后嗣王罔克有终相亦罔终嗣王戒哉只尔厥辟辟不辟忝厥祖
　　【夏氏曰此言汤及有夏以戒太甲○林氏曰作简册之书以陈戒若后世之章疏也○汉孔氏曰顾谓常目在之諟是也言敬奉天命以承顺天地朱子曰古注顾字此语最好非谓有一物常在面前可见也只是长存此心知得有这道理光明不昧方其静坐未接物也此理固湛然清明及其遇事而应接也此理亦随处发见只要人常提撕省察念念不忘存养乆之则是理愈明虽欲忘之而不可得矣又曰自人言之唤做明徳自天言之唤做明命今人多鹘鹘突突一似无这明命若常见其在目前则凛凛然不敢放肆许多道理都在眼前又曰顾諟天之明命只是照管得那本明防物事在真氏曰此语要切在顾諟二字今人俗语云看顾云照顾即此意○汉孔氏曰肃严也言能严敬鬼神而逺之唐孔氏曰汉世儒者说社稷有二左传说社祭勾龙稷祭柱弃惟祭人神而已孝经说社爲土神稷爲谷神勾龙柱弃是配食者也陈氏曰宗庙祖宗之庙吕氏曰人心虽涣散至祭祀之时无有不诚敬者故萃涣二卦必言王假有庙伊尹欲收太甲纵欲之失故言此以收其放心○汉孔氏曰监视也天视汤徳集王命于其身抚安天下真氏曰汤惟敬天天亦睠汤曰顾曰监可见天人之交至近而非逺也爲人上者奈何不敬○汉孔氏曰伊尹言能助其君居业天下之众陈氏曰辟君也○汉孔氏曰言先祖勤徳致有天下故子孙得大承基业宜念祖修徳陈氏曰基址也绪说见五子之歌○汉孔氏曰周忠信也言身先见夏君臣用忠信有终夏都在亳西吕氏曰凡百所爲无不纎悉内而修身外而治朝廷大而治天下全备而无一毫亏缺不满人意之处如孟子周于徳周于利之周王氏曰有终善终也相辅相之臣也○汉孔氏曰言桀君臣灭先王之道徳不能终其业以取亡王氏曰罔终不克善终也蔡氏曰太甲之意必谓伊尹足以任天下之重我虽纵欲未必遽至危亡故伊尹以相亦罔终之言深折其私而破其所恃也○汉孔氏曰以不终爲戒慎之至敬其君道则能终爲君不君则辱其祖真氏曰辟不辟之言殆甚于汉人所谓帝不谛也然汉君怒而诛之太甲虽无所听然不闻其怒也此所以卒于思庸欤】
　　王惟庸罔念闻
　　【蔡氏曰此史氏之言○汉孔氏曰言太甲守常不改无念闻伊尹之戒或问旧说庸字絶句窃谓只作一句读庸训用如王庸作书以诰之庸如何朱子曰是】
　　伊尹乃言曰先王昧爽丕显坐以待旦旁求俊彦啓迪后人无越厥命以自覆慎乃俭徳惟怀永图若虞机张往省括于度则释钦厥止率乃祖攸行惟朕以怿万世有辞
　　【夏氏曰此又言汤之勤以戒太甲○陈氏曰作书而不变乃面命而言○汉孔氏曰爽显皆明也言先王昧明思大明其徳坐以待旦而行之唐孔氏曰昧是晦冥爽是将明谓夜向晨也郑氏曰待俟也旦早也吕氏曰昧爽者昬旦之交是时已大自显明洗濯其心澡雪其志想当其时存心养性湛然清净无一毫物累同乎太虚犹日之东升明照天下汤之勤劳受天命宜若可少逸矣犹且若是则下于汤者当何如伊尹所以暗箴太甲之病也○汉孔氏曰旁非一方美士曰彦开道后人言训戒陈氏曰啓开发之迪导达之也林氏曰汤所以孜孜汲汲不遑宁处者惟欲求贤以爲子孙计而已○汉孔氏曰越坠失也无失亡祖命而不勤徳以自颠覆○汉孔氏曰言当以俭爲徳思长世之谋吕氏曰旣言俭徳又言慎者盖徳者本然之理慎者用功之地伊尹以此箴太甲之病根也太甲欲纵正与俭徳相反真氏曰俭则心小而爲虑者逺侈则心大而爲谋者疎○汉孔氏曰机弩牙也言修徳夙夜思之明旦行之如射先省矢括于度释则中朱子曰虞虞人也王氏曰上曰张蔡氏曰括矢末也度法度射者之所准望者也释发也苏氏曰准望有毫厘之差则中有寻丈之逺言人君所爲得失防而祸福大亦如此也○汉孔氏曰止谓行所安止君止于仁子止于孝蔡氏曰安汝止者圣君之事生而知之者也钦厥止者贤君之事学而知之者也○汉孔氏曰言能循汝祖所行则我喜恱王亦见叹美无穷陈氏曰怿恱辞称誉也袁氏曰古人事业不但只了目前直要万世之下莫不称赞永图之验也】
　　王未克变
　　【蔡氏曰此亦史氏之言○汉孔氏曰未能变不用训唐孔氏曰据在后能变故当时爲未能也】
　　伊尹曰兹乃不义习与性成予弗狎于弗顺营于桐宫密迩先王其训无俾世迷
　　【张氏曰此伊尹之自言○汉孔氏曰言习行不义将成其性郑氏曰习惯熟也程子曰此言气质之性非言性之本也若言其本则性即是理理无不善】
　　【按太甲气质本非髙明而又纵欲渐以惯熟二者相成也尚书四言性汤诰西伯戡黎言性之本此篇及召诰止是气质之性】
　　【○汉孔氏曰狎近也经营桐墓立宫令太甲居之近先王则训于义无成其过不使世人迷惑怪之朱子曰狎习见也不顺言太甲所爲不顺义理也郑氏曰密亲也苏氏曰使之独居桐宫密迩先王之陵墓以思哀而生善心此则先王之训也叶氏曰无使太甲终其世迷而弗悟也】
　　王徂桐宫居忧克终允徳
　　【蔡氏曰此亦史辞○汉孔氏曰往入桐宫居忧位言能思念其祖终其信徳吕氏曰忧则心收乐则心放故王居忧而克终允徳蔡氏曰允徳实有其徳于身也次篇言嗣王克终厥徳又言允徳协于下故史臣言克终允徳以发次篇之义○吕氏曰此篇伊尹未尝言太甲之非但以先王反覆言之盖人臣戒君直言其恶必不听信故言先王之美如此使善恶自相形此伊尹纳诲之不可及】













　　尚书纂传卷十二上
　　钦定四库全书
　　尚书纂传卷十二中　　　元　王天与　撰
　　太甲中第六　　　　　　　　商书
　　惟三祀十有二月朔伊尹以冕服奉嗣王归于亳【夏氏曰此史叙太甲自桐归时事○汉孔氏曰汤以元年十一月崩至此二十六月三年服阕苏氏曰此亦三年正月也说见伊训○汉孔氏曰冕冠也逾月即吉服唐孔氏曰王制云殷人冔而祭大雅云常服黼冔冔是殷之祭冠今爲冕者盖冕爲通名殷礼不知天子几冕周礼天子六冕大裘之冕祭天尚质弁师惟掌五冕备物尽文惟衮冕耳此以冕服盖衮冕之服也夏氏曰太甲旣悔过又适当三年之丧毕冢宰摄政至是可归故伊尹以冕服奉迎太甲归亳也】
　　作书曰民非后罔克胥匡以生后非民罔以辟四方皇天眷佑有商俾嗣王克终厥徳实万世无疆之休【夏氏曰此伊尹美太甲之意○汉孔氏曰无能相匡故须君以生须民以君四方苏氏曰胥匡相正也蔡氏曰言民固不可无君君尤不可失民太甲悔过之初伊尹首言此其喜惧之意深矣○汉孔氏曰言王能终其徳乃天之顾佑商家是商家万世无穷之美陈氏曰疆疆界也吕氏曰味此数语伊尹痛定之辞也使太甲终不变尹将若何克终矣喜慰又如何实云者尹之心可想矣】
　　王拜手稽首曰予小子不明于徳自厎不类欲败度纵败礼以速戾于厥躬天作孽犹可违自作孽不可逭旣往背师保之训弗克于厥初尚赖匡救之徳图惟厥终【夏氏曰此太甲望伊尹之言○汉孔氏曰君而稽首于臣谢前过类善也闇于徳故自致不善陈氏曰君拜手稽首于臣惟太甲成王于伊周爲然盖待师保之礼吕氏曰太甲自谓不明序亦以不明言之盖太甲之病正在不明也林氏曰不类犹不肖也诗云克明克类真氏曰徳者得之于天也天性本善人自昧之则反善爲恶与天不相似矣○汉孔氏曰速召也言已放纵情欲毁败礼仪法度以召罪于其身唐孔氏曰欲者本之于情纵者放之于外有欲而纵之纵欲爲一也准法谓之度体见谓之礼礼度一也真氏曰二字乃太甲受病之源故至此首以自责○汉孔氏曰孽灾逭逃也言天灾可避自作灾不可逃○汉孔氏曰言己己往之前不能修徳于其初今庶几赖教训之徳谋终于善悔过之辞吴氏曰背违也救正也吕氏曰当太甲不惠阿衡之时伊尹惟恐太甲之不听及太甲旣明之后太甲惟恐伊尹之不言○蔡氏曰太甲固困而知之者然昔迷今复昔晦今明如日月晦蚀一复其旧而光彩焕耀万象俱新汤武不可及矣岂居成王之下乎】
　　伊尹拜手稽首曰修厥身允徳协于下惟明后先王子惠困穷民服厥命罔有不恱并其有邦厥邻乃曰徯我后后来无罚王懋乃徳视乃烈祖无时豫怠奉先思孝接下思恭视逺惟明听徳惟聪朕承王之休无斁【夏氏曰此伊尹告太甲以法汤修徳之事○孙氏曰前言王拜手稽首君致敬以礼臣此言伊尹拜手稽首臣致敬以复君○汉孔氏曰言修其身使信徳合于羣下惟乃明君苏氏曰允徳信有徳也下之协从从其非僞者陈氏曰太甲前日不明于徳今日悔过自谓已明故尹迎其端而充广之谓修身允徳协于下然后爲明后耳○汉孔氏曰言汤子爱困穷之人使皆得其所故民心服其教令无有不欣喜朱子曰子爱之如子也恱喜意也陈氏曰孟子云中心恱而诚服夫恱而不服则玩服而不恱则离服而恱斯爲王者之政所谓畏而爱之也○汉孔氏曰汤俱与邻并有国邻国人乃曰待我君来言忻戴君来无罚言仁惠苏氏曰上失其道民散久矣附丽于罚者皆君使之汤来则我自无罪矣朱子曰言汤与彼皆有土诸侯而邻国之人乃曰云云此可见得民心处○汉孔氏曰言当勉修其徳法视其祖而行之无爲是逸豫怠惰林氏曰太甲旣克终允徳广而充之惟在勉之而已蔡氏曰汤之盘铭云茍日新日日新又日新汤之懋徳如此太甲亦当勉于其徳视烈祖之所爲不可顷刻而豫怠也○汉孔氏曰以念祖徳爲孝以不骄慢爲恭陈氏曰先祖先也中庸谓孝者善继人之志善述人之事者也接交接也下臣下也吕氏曰思者日加省察之谓○汉孔氏曰言当以明视逺以聪听徳唐孔氏曰视戒见近迷逺故言视逺听戒背正从邪故言听徳各准其事相配爲文吕氏曰明与聪本然之有也惟视逺听徳然后爲本然之聪明人能视而不能视逺有物以蔽之也物不能蔽则本然之明见矣人能听而不能听徳有物以杂之也物不能杂则本然之聪见矣○三山陈氏曰孝与恭临事而不可忘故曰思聪与明存养于无事之时不爲利欲所汨则所视无非逺所听无非徳故曰惟明惟聪○汉孔氏曰王所行如此则我承王之美无厌】















　　尚书纂传卷十二中
　　钦定四库全书
　　尚书纂传卷十二下　　　元　王天与　撰
　　太甲下第七　　　　　　　　商书
　　伊尹申诰于王曰呜呼惟天无亲克敬惟亲民罔常怀怀于有仁鬼神无常享享于克诚天位艰哉徳惟治否徳乱与治同道罔不兴与乱同事罔不亡终始慎厥与惟明明后
　　【吕氏曰此下至篇终伊尹画一以告太甲○蔡氏曰申诰重告也○汉孔氏曰言天于人无有亲疎惟亲能敬身者民所归无常以仁政爲常鬼神不保一人能诚信者则享其祀蔡氏曰曰敬曰仁曰诚者各因所主而言天谓之敬者天者理之所在动静语黙不可有一毫之慢民谓之仁者民非元后何戴鳏寡孤独皆人君所当恤鬼神谓之诚者不诚无物诚立于此而后神格于彼也真氏曰诚字始见于此按诚字义程子曰无妄之谓诚不欺其次矣谢氏曰诚是实理朱子曰诚者真实无妄之谓又曰经传有以理之实言者有以心之实言者】
　　【○汉孔氏曰言居天子之位难以此三者陈氏曰王位与天同故曰天位犹言天王天子○汉孔氏曰爲政以徳则治不以徳则乱蔡氏曰徳者合敬仁诚之称○汉孔氏曰言安危在所任治乱在所法苏氏曰尧舜让而帝之哙让而灭与治同事未必兴也必同道而后兴道同者事未必同也厉王弭谤秦皇禁偶语景王铸大钱王莽作泉货纣积钜桥之粟隋炀洛口诸仓其事同其乱无不同者与乱同事则亡矣真氏曰道指全体而言如尧舜之仁汤武之义是也事指一事而言如太康游畋夏桀暴虐之类是也必同道乃兴宋襄以不擒二毛自比文王不知一事之同而他事之不副其能兴乎茍同事必亡三风十愆或有其一无不亡者盖兴之难亡之易如此○汉孔氏曰明慎其所与治乱之机则爲明王明君李氏曰与者与治与乱之谓也陈氏曰伊尹虑其不终故勉以终始慎厥与则爲明明后茍不克终则复爲不明矣蔡氏曰上篇言惟明后此言惟明明后盖明其所已明而进乎前矣】
　　先王惟时懋敬厥徳克配上帝今王嗣有令绪尚监兹哉若升髙必自下若陟遐必自迩无轻民事惟难无安厥位惟危慎终于始有言逆于汝心必求诸道有言逊于汝志必求诸非道
　　【汉孔氏曰言汤勉修其徳能配天而行之朱子曰成汤工夫全在敬字上真氏曰惟时云者谓敬徳之外无复他道也前言敬仁诚而此总之以敬者敬而后能仁敬而后能诚也陈氏曰配合也○汉孔氏曰令善也继祖善业当夙夜庶几视祖此配天之徳而法之真氏曰成汤之敬徳至与天合太甲其可不与之合邪能与汤合则亦与天合矣○汉孔氏曰言善政有渐如登髙升逺必用下近爲始然后终致髙逺蔡氏曰中庸论君子之道亦谓辟如行逺必自迩辟如登髙必自卑进徳修业之喻未有如此之切者吕氏曰是时太甲悔甚锐见甚力伊尹恐其勇于进而不循序故告以此欲其知下学而上达道在迩而不可求诸逺盖洒扫应对即精义入神之理家人父子即治国平天下之理皆于实地而用功也○汉孔氏曰无轻爲力役之事必重难之乃可言当常自危惧以保其位陈氏曰轻易也民事治民之事吕氏曰轻者非谓太甲遂轻慢民事虑其旣明处民事自以爲有余而忘崇敬之意也安者非谓太甲遂安肆厥位虑其旣明处大位自以爲无虞而失修省之功也故戒以惟难惟危所以药其病于旣明○汉孔氏曰于始虑终于终思始蔡氏曰人情孰不欲善终者特安于纵欲以爲今日姑若是而他日固改之也然始而不善而能善其终者寡矣桐宫之事往已今其即政临民亦事之一初也○汉孔氏曰人以言咈违汝心必以道义求其意勿拒逆之言顺汝心必以非道察之勿以自臧吕氏曰求字最要看大凡逆顺之言须以理观方知是非且逆耳之言亦有不合理处要之合处多不合处少逊志之言亦有合理处要之合处少不合处多求之云者盖逆耳多是而未必俱是逊志多非而未必俱非但于逆顺求合于理然后爲当伊尹之言自有言外意】
　　呜呼弗虑胡获弗爲胡成一人元良万邦以贞君罔以辩言乱旧政臣罔以宠利居成功邦其永孚于休【汉孔氏曰胡何也一人天子天子有大善则天下得其正叶氏曰虑者思之悉也蔡氏曰弗虑何得欲其慎思之也弗爲何成欲其笃行之也唐孔氏曰谓天子爲一人者其义有二一则天子自称一人是爲谦辞言己是人中之一耳一则臣下谓天子爲一人是爲尊称言天下惟一人而已○汉孔氏曰利口覆邦家故特慎焉陈氏曰辩言巧言能乱善恶之实者也祖宗旧政虑之甚详行之甚久不可轻以巧言乱之蔡氏曰乱之爲害甚于废也○汉孔氏曰成功不退其志无限故爲之极以安之郑氏曰宠爱也唐孔氏曰伊尹告君而言及臣事者虽复泛说大理亦见己有退心也○吴氏曰上篇称嗣王不惠于阿衡必其言有与伊尹背违者辩言乱政或太甲所失在此罔以宠利居成功已之自处者素定矣下语旣非泛论则上语必有爲而发也真氏曰辩言乱旧政武帝以张汤而变髙祖之约束是也宠利居成功霍光以援立之功据权位而不去是也故武帝末年海内几乱而光不免赤族之祸伊尹之言岂非万世鉴哉汉孔氏曰言君臣各以其道则国长信保于美】
　　【○总说太甲三篇意○吕氏曰上篇规谏太甲之病故举先王之道以爲规模中篇悔过之初故言先王子惠之徳以涵养其心终篇已知道矣故申告之以爲君之次序上篇之辞甚严中篇和缓终篇复严盖量其可言而后言也○朱子曰伊尹告太甲诸篇极紧切其所以治心修身处虽爲人主言初无贵贱之别又曰许多说话都从天理窟中抉出又曰伊尹说得极恳切许多说话重重叠叠说了又说今看来句句是天理】




　　尚书纂传卷十二下
　　钦定四库全书
　　尚书纂传卷十三　　　　元　王天与　撰
　　咸有一德第八　　　　　　　商书
　　伊尹作咸有一德
　　【汉孔氏曰言君臣皆有纯一之德以戒太甲○唐孔氏曰百篇之序此类有四咎单作明居周公作无逸作立政与此篇直言其所作之人不言其作者之意盖以经文明故略之】
　　咸有一德
　　【吕氏曰此篇终始言一德一德之名明百圣之所未明○林氏曰篇内有咸有一德故以名篇亦训体也○蔡氏曰今文无古文有】
　　伊尹旣复政厥辟将告归乃陈戒于徳
　　【唐孔氏曰叙其作戒之由○汉孔氏曰还政太甲告老归邑陈德以戒唐孔氏曰太甲旣归伊尹即应还政下云今嗣王新服厥命则是初始即政盖太甲居亳之后即告老也君奭云在太甲时则有若保衡左传云伊尹放太甲而相之卒无怨色则是伊尹又相太甲盖伊尹此时将告归太甲留之爲相如成王之留周公也】
　　曰呜呼天难谌命靡常常厥徳保厥位厥徳匪常九有以亡夏王弗克庸徳慢神虐民皇天弗保监于万方啓迪有命眷求一德俾作神主惟尹躬曁汤咸有一徳克享天心受天明命以有九有之师爰革夏正非天私我有商惟天佑于一徳非商求于下民惟民归于一徳徳惟一动罔不吉徳二三动罔不凶惟吉凶不僭在人惟天降灾祥在徳
　　【陈氏曰此首言天命废兴吉凶皆本乎徳○汉孔氏曰以其无常故难信真氏曰谌信也靡无也天难谌者今日而善则福之明日而淫则祸之难必信也命靡常者有徳则归于我无徳则去之人无定位也○汉孔氏曰人能常其徳则安其位九有诸侯桀不能常其徳汤伐而兼之蔡氏曰常厥徳所谓徳惟一厥德匪常所谓徳二三唐孔氏曰九有九州也○汉孔氏曰言桀不能常其徳不敬神明不恤下民○汉孔氏曰言天不安桀所爲广视万方有天命者开道之○汉孔氏曰天求一徳使伐桀爲天地神只之主吕氏曰至此方露一徳之名张氏曰言神主则民主可知○朱子曰此篇先言常徳庸徳后言一徳则一者常一之谓　汉孔氏曰享当也蔡氏曰汤之君臣皆有一徳故能上当天心受天明命○汉孔氏曰爰于也于得九州之众遂伐夏胜之改其正林氏曰正正朔之正夏以建寅爲正商始以建丑爲正革夏正用商正也○汉孔氏曰非天私商而王之佑助一徳所以王非商以力求民民自归于一徳蔡氏曰上言一徳故得天得民此言天佑民归皆以一徳之故盖反覆言之○汉孔氏曰二三言不一吕氏曰一则动皆合理故无不吉二三则动皆悖理故无不凶○汉孔氏曰行善则吉行恶则凶是不差徳一天降之善不一天降之灾是在徳唐孔氏曰指其已然则爲吉凶言其徴兆则曰灾祥其事不甚异也吉凶已成之事指人言之故曰在人灾祥未至之徴行之所招故言在徳在徳谓爲徳有一与不一在人谓人行有善有不善吉凶已在其身故不言来处灾祥自外而至故言天降其实吉凶亦天降也】
　　今嗣王新服厥命惟新厥徳终始惟一时乃日新任官惟贤材左右惟其人臣爲上爲徳爲下爲民其难其慎惟和惟一
　　【陈氏曰此勉太甲君臣应前咸有一徳之意○汉孔氏曰其命王命新其徳戒勿怠张氏曰太甲即位久矣曰新服厥命自复政时言也夏氏曰服天命谓受命在身如衣被其服而在身也○汉孔氏曰言徳行终始不衰杀是乃日新之义大学盘铭曰茍日新日日新又日新朱子曰这个道理须是常接续不已方是才有闲断便不可又曰必因其已新而日日新之又日新之使其存养省察之功无少间断则明徳常明不复爲利欲之昏真氏曰易以日新爲盛徳先儒谓人之学不日进则日退故徳不可不日新不日新者不一害之也始敬终肆以一出一入之心爲或作或辍之事徳何自而新乎终始常一则徳日新矣○汉孔氏曰官贤材而任之非贤材不可任选左右必忠良不忠良非其人蔡氏曰贤者有徳之称材者能也左右者辅弼大臣非贤材之称可尽故曰惟其人○汉孔氏曰言臣奉上布徳顺下训民朱子曰四爲字皆去声爲上者辅其德而不阿其意之所欲爲下者利于民而不徇已之所安或问如逄君之恶也是爲上而非是爲徳爲宫室妻妾之奉也是爲下而非是爲民朱子曰然真氏曰爲云者意有所主之名言人臣之心爲上则爲君成德爲下则爲君牧民意之所主惟此二者二者之外不杂他念然后爲一徳之臣○汉孔氏曰其难无以爲易其慎无以轻之羣臣当和一心以事君政乃善夏氏曰人君任用之际旣难旣慎不敢任用非人又与之和恊其心纯一其徳同心同德相与大有爲于天下可也】
　　徳无常师主善爲师善无常主协于克一
　　【陈氏曰此言一徳之义○汉孔氏曰徳非一方以善爲主乃可师言以合于能一爲常徳或问或言主善人而爲师若仲尼无恒师之意如何朱子曰非也横渠说徳主天下之善善原天下之一最好又曰四句三段一段紧似一段徳且是大体说有吉徳有凶徳然必主于善始爲吉耳善亦且是大体说或在此爲善而在彼爲不善或在彼爲善而在此爲不善或在前日则爲善而今日则不善或在前日则不善而今日则爲善惟湏协于克一是乃爲善谓以此心揆度彼善耳故横渠言原则若善之原于一耳盖善因一而后定也徳以事言善以理言一以心言大扺此篇只有防个一字上有精神须与细看此心才一便终始不变而有常也协者虽训合字却是以此合彼之合非已相合之合与礼记协于分艺书协时月正日之协同盖若揆度参验之意耳张敬夫谓虞书精一四句与此爲尚书语之最精宻者而虞书爲尤精○蔡氏曰一徳纯一之徳不杂不息之义又曰精粹无杂者一也终始无闲者一也该括万善者一也一者通古今达上下万化之原万事之榦语其理则无二语其运则无息语其体则并包无遗也咸有一徳之书三者之义悉备】
　　【按蔡氏不杂不息之说固当至后三语比前说尤备盖如发于恻隠而不能不杂于内交要誉之私则非所谓无二择乎中庸而不能不转移于朞月之不能守则非所谓无息得此失彼而未必备众善爲统宗防元之归则亦非所谓并包而无遗惟备此三语之义而后造乎之徳之纯所谓一也一者心学也故缉其语以备参考】
　　俾万姓咸曰大哉王言又曰一哉王心克绥先王之禄永厎烝民之生
　　【蔡氏曰此言一徳之效验○汉孔氏曰一徳之言故曰大能一徳则一心张氏曰民始闻号令旣賛其言之大及行之久而不变又賛其心之一使左右皆曰大哉一哉未足贵也使诸大夫皆曰大哉一哉未足贵也惟万姓皆曰大皆曰一然后信乎大且一耳真氏曰不言徳之一而言心之一者推原其所自出也心不一而欲其言之大虽致饰于号令之末未见其能大也○汉孔氏曰言爲王而令万姓如此则能保安先王之宠禄长致众民所以自生之道孙氏曰或言天禄或言先王之禄盖天与之而先王受之也】
　　呜呼七世之庙可以观徳万夫之长可以观政后非民罔使民非后罔事无自广以狭人匹夫匹妇不获自尽民主罔与成厥功
　　【陈氏曰此言一徳已尽犹不可自足○汉孔氏曰天子立七庙有徳之王则爲祖宗其庙不毁故可观徳能整齐万夫其政可知唐孔氏曰王制云天子七庙三昭三穆与太祖之庙而七祭法云王之七庙曰考庙曰王考庙曰皇考庙曰显考庙曰祖考庙皆月祭之逺庙爲祧有二祧享尝乃止林氏曰太甲上事七世之庙必其徳有可观而后可太甲下爲万夫之长必其政有可观而后可季武子谓诸侯宋鲁于是乎观礼与此观徳观政意同王氏曰于庙言徳者不徳则坠厥宗于长言政者政荒则民散○汉孔氏曰君以使民自尊民以事君自生蔡氏曰此即前篇民非后罔克胥匡以生后非民罔以辟四方之意申言君民之相湏如此欲太甲不敢忽也○汉孔氏曰上有狭人之心则下无所自尽矣言先尽其心然后乃能尽其力人君所以成功张氏曰自广则以已爲有余狭人则以人爲不足郑氏曰狭小匹单也一说匹偶也陈氏曰一夫甚微民主甚尊然匹夫匹妇之情茍使携贰则人主不能成功甚言不可失人心也按自伊训以下皆勉太甲以徳而一徳之防尤精皆托太甲以神民之事而七世之庙万夫之长归宿之语尤切太甲于此其必立徳之纯逹于有政上能使七庙之奠安而永绥其禄下能使万夫之宗戴而永厎其生则神民之任有归嗣王之责少塞矣虽然民者神之主故下文又以君民相须之理言之必是心慊然常如匹夫匹妇之不获自尽此尧舜之博施济众犹以爲病而伊尹生平所志思天下之民匹夫匹妇有不被尧舜之泽若已推而内之沟中者尽发其蕴以告太甲言有尽而意无穷也汉孔氏说七世之庙可以观徳诸家因之恐未得本指惟林氏稍当故特取而以此数语足之以备商摧云】
　　沃丁旣葬伊尹于亳咎单遂训伊尹事作沃丁
　　【汉孔氏曰沃丁太甲子伊尹旣致仕老终以三公礼葬唐孔氏曰世本本纪皆云太甲崩子沃丁立皇甫谧云沃丁八年伊尹卒卒年百有余岁李氏曰予读伊训等书考伊尹进退之迹昭然明甚而纷纷俗说有以污之序书者于伊周着之最详自稷契臯陶而下尽臣道者代不一人而伊周之葬独纪于书意可见矣○汉孔氏曰训畅其所行功徳之事咎单忠臣名作此篇以戒也亡】
　　伊陟相太戊亳有祥桑谷共生于朝伊陟賛于巫咸作咸乂四篇
　　【汉孔氏曰伊陟伊尹子太戊沃丁弟之子唐孔氏曰殷本纪云沃丁崩弟太庚立崩子小甲立崩弟雍已立崩弟太戊立○汉孔氏曰祥妖怪二木合生七日大拱不恭之罚○汉孔氏曰賛告也巫咸臣名皆亡唐孔氏曰伊陟不先告太戊而告巫咸者大臣见怪而惧先共议论而后告君○家语哀公问于孔子曰夫国家之存亡祸福信有天命非唯人也孔子对曰存亡祸福皆已而已天灾地妖不能加也先世殷王太戊之时道缺法圯以致天孽桑谷于朝七日大拱占之者曰桑谷野木不合生朝意者国亡乎太戊恐骇侧身修行故天灾地妖所以儆人主者也灾妖不胜善政○真氏曰史记云帝太戊立伊陟爲相桑谷生于朝一暮大拱太戊惧问伊陟伊陟曰臣闲妖不胜徳帝之政其有缺欤帝其修徳太戊从之祥桑枯死太戊遇灾而惧如此故周公称之曰昔在殷王中宗严恭寅畏天命自度是可谓知中宗之心矣】
　　太戊賛于伊陟作伊陟原命
　　【汉孔氏曰告以改过自新原臣名伊陟原命二篇皆亡】
　　仲丁迁于嚻作仲丁
　　【汉孔氏曰太戊子去亳嚻地名陈迁都之义亡唐孔氏曰发其旧都谓之迁到彼新邑谓之居李颙云嚻在陈留浚仪县皇甫谧云仲丁自亳徙嚻在河北或云今河南敖仓二说未知孰是】
　　河亶甲居相作河亶甲
　　【汉孔氏曰仲丁弟相地名在河北亡唐陆氏曰今魏郡有相县】
　　祖乙圯于耿作祖乙
　　【汉孔氏曰亶甲子圯于相迁于耿河水所毁曰圯亡唐孔氏曰皇甫谧以爲耿在河东皮氏县耿乡】










　　尚书纂传卷十三
　　钦定四库全书
　　尚书纂传卷十四上　　　元　王天与　撰
　　盘庚上第九　　　　　　　　商书
　　盘庚五迁将治亳殷民咨胥怨作盘庚三篇
　　【汉孔氏曰自汤至盘庚凡五迁都盘庚治亳殷唐孔氏曰郑云盘庚汤十世孙祖乙之曽孙商本纪云祖乙崩子祖辛立崩子开甲立崩弟祖丁立崩开甲之子南庚立崩祖丁子阳甲立崩弟盘庚立五迁说见下文陈氏曰治犹后世言治所谓建都也唐孔氏曰序先亳后殷亳是大名殷是亳内之别名郑云商家自徙此而号曰殷虽兼号爲殷而商名不改○汉孔氏曰民不欲徙乃咨嗟忧愁相与怨上林氏曰耿地沃饶易以致富富家巨室安之而闾阎之民则困于荡析离居盘庚之迁盖小民之利而富家之所不欲故唱爲浮言以摇动小民之情故民咨胥怨也○唐孔氏曰史叙其事作盘庚三】
　　盘庚
　　【汉孔氏曰盘庚殷王名殷质以名篇唐孔氏曰左传引爲盘庚之诰则此篇诰辞也○蔡氏曰三篇今文古文皆有但今文三篇合爲一】
　　盘庚迁于殷民不适有居率吁众慼出矢言曰我王来旣爰宅于兹重我民无尽刘不能胥匡以生卜稽曰其如台先王有服恪谨天命兹犹不常宁不常厥邑于今五邦今不承于古罔知天之断命矧曰其克从先王之烈若颠木之有由蘖天其永我命于兹新巴绍复先王之大业厎绥四方盘庚斆于民由乃在位以常旧服正法度曰无或敢伏小人之攸箴王命众悉至于庭【蔡氏曰史氏将述下文盘庚之训语故先发此○汉孔氏曰适之也不欲之殷有邑居○汉孔氏曰吁和也率和众忧之人出正直之言陈氏曰慼忧也林氏曰吁呼也与无辜吁天之吁同矢与臯陶矢厥谟夫子矢之之矢同蔡氏曰盘庚率呼众忧之人出誓言以喻之如下文所云也○汉孔氏曰我王祖乙居耿言祖乙已居于此刘杀也所以迁此重我民无欲尽杀故蔡氏曰曰盘庚之言也盘庚言我先王祖乙来都于耿固重我民之生非欲尽致之死也○汉孔氏曰言民不能相匡以生则当卜考于以徙曰其如我所行林氏曰古之立国必以卜决之如緜之诗云爰始爰谋爰契我卫文公楚邱之迁亦云卜云其吉终焉允臧盖凡卜筮之事无如迁都之重也○汉孔氏曰先王有所服行敬谨天命如此尚不常安有可迁辄迁唐孔氏曰下云于今五邦自汤以来数之则此言先王总谓成汤至祖乙也郑氏曰恪敬也汉孔氏曰汤迁亳仲丁迁嚻河亶甲居相祖乙居耿我徃居亳凡五徙国都唐孔氏曰此言五邦及其数之惟有亳嚻相耿四处而已唐陆氏曰马云五邦商邱亳嚻相耿也】
　　【按汉孔氏汤始居亳从先王居下注云契父帝喾都亳汤自商邱迁焉如此则五迁之说马氏指定自当】
　　【○汉孔氏曰今不承古而徙是无知天将断絶汝命天将絶命尚无知之况能从先王之业乎陈氏曰罔知断命犹言未知死所○汉孔氏曰言今徃迁都更求昌盛如颠仆之木有用生蘖哉蔡氏曰由古文作□木生条也唐陆氏曰蘖本又作枿马云颠木而肄生曰枿王氏曰蘖萌也○汉孔氏曰言天其长我命于此新邑不可不徙○汉孔氏曰言我徙欲如此陈氏曰绍者继于后也复者返于初也业统业也○陈氏曰承天命复祖业绥四方三者盘庚图迁之本意也○汉孔氏曰斆敎也用常故事正其法度言无有敢伏絶小人之欲箴规上者袁氏曰斆字见盘庚委曲忠厚之意林氏曰由自也耿地泻卤而饶不利小民而利于巨室巨室扇浮言以鼓惑小民故民咨怨不乐迁而利害之实乱矣其间有欲迁者又爲在位者所沮盘庚推其受病之处故其敎民必自在位始令常其故事正其法度盖先王迁都有故事法度也马氏曰法度犹言格式小人小民也新安王氏曰箴如箴之治病谏戒之言也苏氏曰蒙诵工谏士传言庶人谤于市此先王之旧典正法也今民敢相聚怨诽疑当立新法行权政以一切之威治之盘庚仁人也其下敎于民者乃以常旧事而已言不造新令也以正法度而已言不立权政也曰无或敢伏小人之攸箴者忧百官有司逆探其意而禁民言也盘庚迁而殷复兴用此道欤○汉孔氏曰众羣臣以下林氏曰使臣民皆至于外庭也】
　　王若曰格汝众予告汝训汝猷黜乃心无傲从康古我先王亦惟图任旧人共政王播告之修不匿厥指王用丕钦罔有逸言民用丕变今汝聒聒起信险肤予弗知乃所讼非予自荒兹德惟汝含徳不惕予一人予若观火予亦拙谋作乃逸
　　【陈氏曰此章以先王之事谕之○王氏曰凡言若曰者或史官述其防而代作非其自言或史撮其大意而删润之非其本言○汉孔氏曰告汝以法教唐孔氏曰已下多责臣之辞○汉孔氏曰谋退汝违上之心无傲慢从心所安郑氏曰猷谋也林氏曰天下利害本不难知人惟蔽于私利害之实始乱故先告以黜私心则不爲物欲所蔽而利害明矣王氏曰无傲戒之以无违王命无从康戒之以无茍安其故处陈氏曰羣臣不迁其病根在此二者】
　　【按盘庚警悟人心其言自是斟酌浅深傲上从康大略言其病证耳人心稍服之后故具贝玉总货宝之云始痛说病根盖浚恒求深之戒虽君之语臣尚难以骤】
　　【○汉孔氏曰先王谋任久老成人共治其政唐孔氏曰此篇所言先王其文无所指斥者皆谓成汤已来诸贤王也下言神后髙后者指谓汤耳下篇云古我先王谓先世贤王此旣言先王下句王播告之修王用丕钦蒙上之文不言先省文也蔡氏曰旧人者世臣旧家之人非谓老成人也盖沮迁都者皆世臣旧家之人下文人惟求旧一章可见○汉孔氏曰王布告人以所修之政不匿其指郑氏曰匿隠指意也○汉孔氏曰王用大敬其政教无有逸言逸过也民用大变从化○苏氏曰不仁者鄙慢其民曰民可与乐成难与虑始故爲一切之政若雷霆鬼神然使民不知其所从出其肯敷心腹肾膓以与民谋哉今吾布告民以所修之政无所隠匿是大敬民也言之必可行无过言也民是以信而变从我也○汉孔氏曰聒聒无知之貎起信险僞肤受之言我不知汝所讼言何谓唐孔氏曰郑云聒读如聒耳之聒王氏曰不夷之谓险不衷之谓肤吕氏曰造险肤者诸臣也盘庚不以此待之但谓其所以聒聒者起于轻信险肤之人耳此忠厚之至者也】
　　【按此数语皆形容浮言意聒聒如譊譊险谓倾覆肤谓蹇浅讼谓纷争也起信之说吕氏颇优】
　　【○汉孔氏曰我之欲徙非废此徳汝不从我命所含恶德但不畏惧我耳陈氏曰含谓含蔵不能布宣我之德意也惕畏也○汉孔氏曰我视汝情如视火我不威胁汝徙是我拙谋成汝过林氏曰羣臣肆爲浮言我不于始萌之时遏絶今乃至于无所忌惮使举国怨咨是我于汝譬如火焉不于始焚之时扑灭之乃坐视其然遂至延蔓是我之拙谋成汝之过也吕氏曰盘庚非悔其初不用刑亦非自今以徃将以刑加之止欲感动其心如父母于子训诲之际谓今日如是乃我纵汝所致其恩意爲如何】
　　若网在纲有条而不紊若农服田力穑乃亦有秋汝克黜乃心施实德于民至于婚友丕乃敢大言汝有积德【陈氏曰此总告以迁之利○汉孔氏曰紊乱穑耕稼也下之顺上当如网在纲各有条理而不乱也农勤穑则有秋下承上则有福郑氏曰网罟纲大绳所以属网条条理力勤也唐孔氏曰稼穑相对而言则种之曰稼敛之曰穑穑秋成之名得爲耕获总称陈氏曰秋者物成之时王氏曰网在纲申前无傲之戒农服田申前无从康之戒○汉孔氏曰汝羣臣能退汝违上之心施实德于民至于婚姻僚友则我乃大敢言汝有积徳之臣陈氏曰盘庚三篇虽祸福利害备陈而所以涤其昏者惟在于治其心耳故黜乃心再见于首篇永肩一心断断于终篇之末不宣乃心迂乃心不曁予同心汝有戕则在乃心各设中于乃心又条见于中篇反覆之详如此苏氏曰商之世家大族造言以害迁者欲以茍恱小民爲德也故告之曰是何德之有汝曷不施实德于汝民与汝婚友乎劳而有功此实德也夏氏曰所谓积德盖先王之时尔先正之臣率民以迁以施实德今汝又能率民以迁则是有积世之德在民也】
　　乃不畏戎毒于逺迩惰农自安不昬作劳不服田亩越其罔有黍稷汝不和吉言于百姓惟汝自生毒乃败祸奸宄以自灾于厥身乃旣先恶于民乃奉其恫汝悔身何及相时憸民犹胥顾于箴言其发有逸口矧予制乃短长之命汝曷弗告朕而胥动以浮言恐沈于众若火之燎于原不可向迩其犹可扑灭则惟汝众自作弗靖非予有咎
　　【陈氏曰此申戒以不迁之害○汉孔氏曰戎大昬彊越于也言不欲徙则是不畏大毒于逺近如怠惰之农茍自安逸不彊作劳于田亩则黍稷无所有朱子曰毒祸患亩垄也黍谷名苗似芦髙丈余穗黑色实圎重稷亦谷一名穄似黍而小或云粟也林氏曰盘庚必以农爲言盖耿地沃饶近利民习奢侈久矣人情由俭入奢易由奢入俭难盘庚将之亳殷负山阻险非勤则不能生生昔公父文伯之母言圣人之处民也择瘠土而处之劳其民而用之故能长王天下夫民劳则思思则善心生逸则淫淫则忘善忘善则恶心生盘庚之意在此张衡西京赋云盘庚作诰率民以苦真得盘庚之意○汉孔氏曰责公卿不能和喻百官是自生毒害苏氏曰吉善也百姓说见尧典○汉孔氏曰言汝不相率共徙是爲败祸奸宄以自灾之道张氏曰毒曰自生败祸奸宄曰自灾言非自外来无不由已求之○汉孔氏曰羣臣不欲徙是先恶于民恫痛也不徙则祸毒在汝身徒奉持所痛而悔之则于身无所及郑氏曰先犹言倡率也陈氏曰恫者人所求去汝乃奉而养之犹安其危利其菑谓养恶不改也○汉孔氏曰言憸利小民尚相顾于箴诲恐其发动有过口之患况我制汝死生之命而汝不相教从我是不若小民蔡氏曰相视憸民小人制宰制也○汉孔氏曰责其不情告上而相恐动以浮言不徙恐汝沈溺于众有祸害陈氏曰浮言虚浮不根不实之言恐吓沈陷众民三山陈氏曰盘庚之迁使不欲迁者以告将遂中辍乎曰可否相济君臣之常使其告也尚得而开谕之今不告盘庚而扇浮言则非矣○汉孔氏曰火炎不可向近尚可扑灭浮言不可信用尚可刑戮絶之郑氏曰燎焚向望扑击也林氏曰旣云予若观火又云若火之燎于原皆终始相顾以尽其义○汉孔氏曰我刑戮汝非我咎也靖谋也是汝自爲非谋所致唐陆氏曰靖马云安也】
　　迟任有言曰人惟求旧器非求旧惟新古我先王曁乃祖乃父胥及逸勤予敢动用非罚世选尔劳予不掩尔善兹于大享于先王尔祖其从与享之作福作灾予亦不敢动用非德
　　【陈氏曰此以恩旧感动之○汉孔氏曰迟任古贤言人贵旧器贵新苏氏曰人旧则习器旧则敝当常使旧人用新器我所以从老成之言而迁新邑蔡氏曰盘庚意在人惟求旧一句而所谓求旧者非谓老成人但谓求人于世臣旧家耳详下文意可见若以旧人爲老人又何侮老成人之有○汉孔氏曰言古之君臣相与同劳逸子孙所宜法之我岂敢动用非常之罚胁汝乎苏氏曰我先王与汝父祖同其劳逸我其敢动用非法之罚于其子孙乎○汉孔氏曰选数也言我世世数汝功勤不掩蔽汝善是我忠于汝古者天子録功臣配食于庙大享烝尝也所以不掩汝善善自作福恶自作灾我不敢动用非罚加汝非徳赏汝乎从汝善恶而报之唐孔氏曰周礼大宗伯祭祀之名天神曰祀地只曰祭人鬼曰享此大享先王谓天子祭宗庙也蔡氏曰前言胥及逸勤则曰乃祖乃父此言与享止曰尔祖盖逸勤则不止一人配享则非有功之祖不与苏氏曰王言吾固欲选用功臣之子孙然尔祖与先王同享于庙能作福作灾者吾亦不敢动用非德之赏于其子孙也○三山陈氏曰此见盘庚赏罚并用旣不敢用非理之罚又不敢用非德之赏盘庚之心惟有大公至正而已】
　　予告汝于难若射之有志汝无侮老成人无弱孤有防各长于厥居勉出乃力聴予一人之作猷无有逺迩用罪伐厥死用徳彰厥善邦之臧惟汝众邦之不臧惟予一人有佚罚凡尔众其惟致告自今至于后日各恭尔事齐乃位度乃口罚及尔身弗可悔
　　【陈氏曰此以赏罚终之○汉孔氏曰告汝行事之难当如射之有所准志必中所志乃善蔡氏曰迁固非易事然我志决迁若射者之必于中有不容但已者○汉孔氏曰不用老成人之言是侮老之不徙则孤防受害是弱易之蔡氏曰弱少之也苏氏曰孤有防犹言孤与防张氏曰观此则不肯迁者特新进羣臣上非老成下非孤幼之罪也○汉孔氏曰盘庚勑臣下各思长于其居勉尽心出力聴从迁徙之谋○汉孔氏曰言逺近待之如一罪以惩之使勿犯伐去其死道徳以明之使劝慕竞爲善唐孔氏曰此二句相对上言用罪伐厥死下宜言用赏彰厥生不然者上言用刑下言赏善死是刑之重者举重故言死有善乃可赏故言彰厥善行赏是徳故以德言赏人生是常无善亦生不得言彰厥生故文互○汉孔氏曰有善则众人之功佚失也是已失政之罚罪已之义○汉孔氏曰致我诚告汝众蔡氏曰致告者使各相告戒吕氏曰盘庚所告惟在庭之人在外容有未知者故欲其转遍相告○汉孔氏曰奉其职事正齐其位以法度居汝口陈氏曰自今至于后日汝当舍其旧而新是图前日之愆置之勿论矣孙氏曰恭事则无傲上齐位则无从康度口则无浮言三者盘庚深戒也○汉孔氏曰不从我谋罚及汝身虽悔可及乎吕氏曰盘庚本无刑人之意恐人见其勤恳以爲不能用刑故露此意使知之盘庚一书前半篇涵养寛大如此后半篇严厉森肃如此于言辞反覆抑之中当知其有徳量有恩意有措置其含洪包容者德量也其反覆训诰者恩意也其规画纎悉者措置也】


　　尚书纂传卷十四上
　　钦定四库全书
　　尚书纂传卷十四中　　　元　王天与　撰
　　盘庚中第十　　　　　　　　商书
　　盘庚作惟涉河以民迁乃话民之弗率诞告用亶其有众咸造勿亵在王庭盘庚乃登进厥民
　　【唐孔氏曰史叙其事以爲盘庚发诰之目○汉孔氏曰爲此南渡河之法用民徙林氏曰作犹行也诗言与子偕作与子偕行行与作一也陈氏曰水行曰涉耿在河北亳在河南故盘庚渉河而南以民迁○汉孔氏曰话善言民不循教发善言大告用诚于众唐陆氏曰话马云告也言也亶诚也蔡氏曰亶诚实无妄之谓苏氏曰民之弗率不以政令齐之而以话言晓之盘庚之仁也○汉孔氏曰造至也众皆至王庭无亵慢吕氏曰王庭乃道路中行宫如周礼掌次○汉孔氏曰升进命使前吕氏曰朝廷班列公卿前大夫士后民又后盘庚急于告民故升进而告之】
　　曰明聴朕言无荒失朕命呜呼古我前后罔不惟民之承保后胥慼鲜以不浮于天时殷降大虐先王不懐厥攸作视民利用迁汝曷弗念我古后之闻承汝俾汝惟喜康共非汝有咎比于罚予若吁怀兹新邑亦惟汝故以丕从厥志今予将试以汝迁安定厥邦
　　【陈氏曰此言当迁之理○吕氏曰当洗心涤虑以聴我言不可怠荒以失我命命即言也○汉孔氏曰言我先世贤君无不承安民而恤之民亦安君之政相与忧行君令浮行也少以不行于天时者言皆行天时陈氏曰保爱防鲜少言无也林氏曰忧民之忧者民亦忧其忧罔不惟民之承忧民之忧也保后胥慼民亦忧其忧也苏氏曰古者谓过爲浮浮之言胜也承民故民保卫其后相与忧其忧虽有天时之灾鲜不以人力胜之也○汉孔氏曰我殷家于天降大灾则先王不思故居而行徙林氏曰仲丁河亶甲等书虽亡不见其所以迁之故以此推之则皆迫于祸灾有不得已者○汉孔氏曰其所爲视民有利则用徙莆田刘氏曰厥攸作犹前言盘庚作张氏曰利者利于居处利于穿汲利于耕稼利于徃来利于薪获之类○汉孔氏曰古后先王之闻谓迁事○汉孔氏曰今我法先王惟民之承故承汝使汝徙惟与汝共喜安非谓汝有恶徙汝令比近于殃罚○汉孔氏曰言我顺和怀此新邑欲利汝众故大从其志而徙之苏氏曰予所以召呼怀来新邑之人者亦惟以汝故也将使汝久居而安以大从尔志林氏曰古之所谓从众者非从其口之所不乐而从其心之所不言而同然者此真从众也○汉孔氏曰试用应氏曰试云者筹之虽已熟而不敢爲自必之辞也王氏曰以迁爲安定厥邦则知不迁必有危而不安乱而不定厥邦也○莆田刘氏曰思患豫防君之逺虑安土懐居民之浅见亳邑之迁临以君令孰敢不从而盘庚不然曰天时曰大虐谓天时当迁非人所能爲也曰古我前后曰古后之闻谓先王尝迁非自我作古也曰先王不怀虽先王不思此土矣曰视民利用迁曰惟喜康共盖欲利汝非以害汝欲汝安且乐非欲汝劳且怨也曰惟民之承曰承汝曰惟汝故曰丕从厥志皆屈已以顺民非彊民以从已也古者行利民之政尚恐人情之疑信必耳提面命使之洞晓后世爲咈民之事不顾人情之违顺但威驱势迫刼以必从呜呼此盘庚所以爲贤王也欤】
　　汝不忧朕心之攸困乃咸大不宣乃心钦念以忱动予一人尔惟自鞠自苦若乗舟汝弗济臭厥载尔忱不属惟胥以沈不其或稽自怒曷瘳汝不谋长以思乃灾汝诞劝忧今其有今罔后汝何生在上今予命汝一无起秽以自臭恐人倚乃身迂乃心予迓续乃命于天予岂汝威用奉畜汝众
　　【陈氏曰此言不迁之害○汉孔氏曰所困不顺上命苏氏曰困病也汝不忧我心之病者○汉孔氏曰汝皆大不布腹心敬念以诚感动我是汝不尽忠○汉孔氏曰鞠穷也言汝爲臣不忠自取穷苦张氏曰自鞠自苦与自生毒自灾于厥身同意○汉孔氏曰言不徙之害如舟在水中流不渡臭败其所载物袁氏曰正涉河故指舟爲喻唐孔氏曰臭是气之别名古者香气秽气皆曰臭易云其臭如兰谓香气爲臭也下文覆述此意云无起秽以自臭则此臭爲秽之气也○汉孔氏曰汝忠诚不属逮古茍不欲徙相与沈溺不考之先王祸至自怒何瘳差乎吕氏曰属聨属也民当是时已渐知信惟其信盘庚之心与安土重迁之心二者交战于是信盘庚之心不相聨属故告汝若不聨属此忱心惟相胥沈溺于水患矣苏氏曰莫或考其利害者自怨自怒何损于病乎○汉孔氏曰汝不谋长久之计思汝不徙之灾茍不欲徙是大劝忧之道苏氏曰劝忧犹言乐祸○汉孔氏曰言不徙无后计汝何得久生在人上祸将及汝吕氏曰迁都机防止有今日后将无日言将爲水所坏也○汉孔氏曰我一心命汝汝违我是自臭败苏氏曰命汝一德一心也起秽者未能臭人先自臭也林氏曰秽恶也亦申臭厥载之义○汉孔氏曰言汝旣不欲徙又爲他人所误倚曲迂僻苏氏曰出怨言者或愚人爲人所使故告之曰恐人倚托乃身以爲奸迂僻乃心俾迷惑失道○汉孔氏曰迓迎也言我徙欲迎续汝命于天岂以威胁汝乎用奉蓄养汝众郑氏曰续继也蔡氏曰前告以汝何生在上谓不迁则有死之道也今告以迓续乃命于天谓迁则有生之道也○莆田刘氏曰邑居垫隘水泉泻卤民之通患非君之私忧是时君民皆迁徙皆劳苦君轸民之患而民不恤君之忧故盘庚反覆告戒比之上篇尤切乗舟者期于济弗济则所载之物臭败于中流矣行道者期于至弗至则养生之具荡析于半途矣胥沈言怀安必死于溺也曷瘳言胥怨何损于病也劝忧犹言安其危利其菑乐其所以亡也有今罔后犹俗言有今日无明日也自鞠自苦自怒自臭言自作孽也倚乃身迂乃心言趋利避害当勇猛而决烈不当回曲而前却也回曲二字乃民心迷惑而然曰钦曰忱曰谋曰思皆自其心之迷惑啓迪之使之晓然更相告语去旧都至新邑溺者更生矣病者有瘳矣忧者怒者鞠者苦者皆乐业矣不迁之害如彼迁之利如此汝曷知所择乎曰迓续乃命曰予岂汝威曰奉畜汝众其意愈确审亲切其言愈雍容和缓三代君臣相与如此视秦汉以下诏令不侔矣】
　　予念我先神后之劳尔先予丕克羞尔用怀尔然失于政陈于兹髙后丕乃崇降罪疾曰曷虐朕民汝万民乃不生生曁予一人猷同心先后丕降与汝罪疾曰曷不曁朕幼孙有比故有爽德自上其罚汝汝罔能迪古我先后旣劳乃祖乃父汝共作我畜民汝有戕则在乃心我先后绥乃祖乃父乃祖乃父乃断弃汝不救乃死兹予有乱政同位具乃贝玉乃祖乃父丕乃告我髙后曰作丕刑于朕孙迪髙后丕乃崇降弗祥
　　【陈氏曰此以祖父之威灵感动之○汉孔氏曰言我亦法汤大能进劳汝以义怀汝心而汝违我是汝反先人唐孔氏曰殷先世神明之君惟汤耳下髙后先后与此神后一也神者言其通圣髙者言其德尊此神后言先于髙后略而不言先其下直言先后又略而不言髙从上省文也薛氏曰劳读如勤劳之劳谓劳之以迁也吕氏曰此告民故只说尔先蔡氏曰羞养也即上文畜养之义意言我思念我先神后之劳尔先人我大能羞养尔者用怀念尔故也○汉孔氏曰崇重也今旣失政而陈久于此而不徙汤必大重下罪疾于我曰何爲虐我民而不徙乎薛氏曰陈与新陈之陈同张氏曰民者髙后之民自髙后而言之故曰曷虐朕民○汉孔氏曰不进进谋同心徙言非但罪我亦将罪汝防孙盘庚自谓比同心汤有明徳在天见汝情下罚汝汝无能道言无辞苏氏曰乐生兴事则其生也厚是谓生生张氏曰对先后而言则已爲防孙薛氏曰比与比辅之比同爽与蓼萧所谓其徳不爽之爽同蓼萧以诸侯不贰于天子爲不爽此书以民贰于天子爲爽自上与洋洋如在其上同○汉孔氏曰劳之共治人戕残也汝共我治民有残人之心而不欲徙是反祖父之行言我先王安汝父祖之忠今汝不忠汝父祖必断絶弃汝命不救汝死薛氏曰戕与戕贼之戕同吕氏曰前止言尔先此言祖父者盖在位之祖父世有功于王室也我先王旣劳乃祖乃父尔祖父旣有功于王室今尔子孙正当共与我畜养百姓乃倡浮言以戕害百姓尔祖父必将以义断絶汝矣○汉孔氏曰乱治也此我有治政之臣同位于父祖不念尽忠但念贝玉而已言其贪汝父祖见汝贪而不忠必大乃告汤曰作大刑于我子孙求讨不忠之罪言汝父祖开道汤大重下不善以罚汝陈忠孝之义以督之苏氏曰乱政犹言乱臣具者多取而兼有之谓唐孔氏曰贝者水虫古人取其甲以爲货如今之用钱然汉书食货志具有其事贝是行用之货也贝玉物之最贵者责其贪财故举二物言之王氏曰古以贝爲货以玉爲宝后言货宝互相备也吕氏曰此正当时有位者根本之病盖民只知怀土重迁其罪多在羣臣具贝玉而不肯迁耳张氏曰旣云丕刑又云弗祥者丕刑以人事言之弗祥以神事言之○唐孔氏曰不从君爲不忠违父祖爲不孝欲使从君顺祖也○王氏曰先王设敎因其俗之善而导之反其俗之恶而禁之方盘庚时商俗衰士大夫弃义即利故盘庚以贝玉爲戒此反俗之恶而禁之也自成周以上莫不事死如事生事亡如事存故其俗皆严鬼神以经考之商俗爲甚故盘庚称先后与臣民之祖父崇降罪疾爲告此因其俗之善而导之也○莆田刘氏曰上篇已有此论至此又再三申言之谓迁非己意乃我先后及汝父相之意汝违我可也我先王其可违乎汝祖父其可违乎曰罪疾曰断弃曰丕刑曰弗祥言必至之祸首及我次及汝也曰乃祖乃父告我髙后说者谓商俗尚鬼假设是辞非也二孔以忠孝爲说其说甚正深味此章窃谓物本天人本祖君民之分虽异而其情一也迁国大事念昔先王与汝先人经营创造之艰今我与汝跋履暴露之勤生生之业悉爲区画通君民爲一家合上下爲一心想闻其语者油然动其焄蒿凄怆之心洋洋如在其上如在其左右矣】
　　【按此章以忠孝爲说固正然须兼商俗严鬼神之意斯备】
　　呜呼今予告汝不易永敬大恤无胥絶逺汝分猷念以相从各设中于乃心乃有不吉不迪颠越不恭暂遇奸宄我乃劓殄灭之无遗育无俾易种于兹新邑徃哉生生今予将试以汝迁永建乃家
　　【莆田刘氏曰此结上文训诰之辞○汉孔氏曰凡所言皆不易之事蔡氏曰即上篇告汝于难之意○汉孔氏曰长敬我言大忧行之无相与絶逺弃废之吕氏曰永敬者敬之工夫相接续也大恤者恤其大不恤其小也盘庚训诰人之敬心已生顾其私而安土之念复动则敬心又散是暂敬而非长久之敬也顾惜货财恤其小者耳终被水患生业不保是不恤其大也苏氏曰迁国大事也君臣与民一德一心而后可相絶逺则殆矣○汉孔氏曰羣臣当分明相与谋念和以相从各设中正于汝心留氏曰盘庚委曲详谕不曰舍汝之猷而曰分汝之猷不曰舍汝之念而曰分汝之念国尔忘家公尔忘私吾固未遽责汝矣自今以始一爲己谋一爲国谋一爲己虑一爲国虑汝尚庶防焉吕氏曰心本有中何待于设如孟子言求放心求生于放也人失其中故使之设耳○汉孔氏曰不善不道谓凶人颠陨越坠也不恭不奉上命暂遇人而劫夺之奸宄说见舜典吕氏曰暂遇谓时暂相遇于道路以人未必知遂行奸宄此道路中之大病也○汉孔氏曰劓割育长也言不吉之人当割絶灭之无遗长其类无使易种于此新邑苏氏曰轻者劓之重者殄灭之郑氏曰易移也唐孔氏曰易种即俗语云相染易也恶种在善人之中则善人亦变易爲恶故絶其类无使易种于新邑○汉孔氏曰自今以徃我用以汝徙长立汝家蔡氏曰徃哉徃新邑也生生说见前陈氏曰前言安定厥邦此言永建乃家互文见意然篇终但言家又以诱其乐从也○莆田刘氏曰永敬大恤即前所谓钦念以忱也无胥絶逺即前所谓曁予一人猷同心也汝分猷念以相从即前所谓汝不谋长以思乃灾也丁宁告戒辞穷理尽然后告之设中乃心盖人心各有中正之理昔迷而今悟昔违而今顺系乎此中之设与不设耳旣顺矣旣迁矣乃至有不顺者不道者犯上者夺人之货者是下愚不肖不可话言之人然后殄灭之刑加焉曰徃哉生生曰汝何生在上曰汝万民乃不生生凡三言之谓迁以利民非止利君也曰今予将试以汝迁安定厥邦曰今予将试以汝迁永建乃家凡再言之谓将爲臣民建家非止爲国定都也字字句句起结相应昔人乃谓盘诰诘曲聱牙窃所未喻也】





　　尚书纂传卷十四中
　　钦定四库全书
　　尚书纂传卷十四下　　　元　王天与　撰
　　盘庚下第十一　　　　　　　商书
　　盘庚旣迁奠厥攸居乃正厥位绥爰有众
　　【蔡氏曰此史氏之言○汉孔氏曰定其所居正郊庙朝社之位新安王氏曰定居谓君有寝庙臣有邑宅民有廛里林氏曰正位者正臣民之位登进于朝而慰抚告谕之○汉孔氏曰安于有众吕氏曰上篇言王命众悉至于庭盖未迁时务在通达中篇言咸造勿亵在王庭盖正迁时务在严肃此篇言绥爰有众盖已迁后务在抚安】
　　曰无戏怠懋建大命今予其敷心腹肾肠历告尔百姓于朕志罔罪尔众尔无共怒协比谗言予一人古我先王将多于前功适于山用降我凶徳嘉绩于朕邦今我民用荡析离居罔有定极尔谓朕曷震动万民以迁肆上帝将复我髙祖之徳乱越我家朕及笃敬恭承民命用永地于新邑肆予冲人非废厥谋吊由灵各非敢违卜用宏兹贲
　　【陈氏曰此先慰谕其民之辞○汉孔氏曰戒无戏怠蔡氏曰前言天其永我命于兹新邑又言迓续乃命于天此复言懋建大命谓勉与天命自此始也陈氏曰建命犹孟子言立命○汉孔氏曰布心腹言输诚以告志百姓说见尧典莆田刘氏曰前二篇无非出于心腹肾肠至此申言之者盖君之情当表里明白洞达不可有纎毫晻暗疑惑岂惟迁都凡事皆然○汉孔氏曰今我不罪汝汝勿共怒我合比凶人而妄言陈氏曰盘庚未尝含怒犹恐众人之怒未释○汉孔氏曰言以迁徙多大前人之功美徙必依山之险无城郭之劳下去凶恶之徳立善功于我国古我先王说见上篇唐孔氏曰古我先王谓迁都者前人谓未迁者前人久居旧邑民不能相匡以生则是居无功矣盘庚言先王以此迁徙故多大前人之功美故我今迁亦欲多前功矣徙必近山则旧处新居皆有山矣而云适于山者言其徙必依山不适平地不谓旧处无山故徙就山也水泉咸卤民居垫隘君不爲之徙即是凶恶之徳其徙者是下去凶恶之徳立善功于我新迁之国也○汉孔氏曰水泉沈溺故荡析离居无安定之极徙以爲之极林氏曰荡漂荡也张氏曰极止也罔有定极如诗靡有定止○汉孔氏曰言皆不明已本心陈氏曰震亦动也震动动之甚尔谓我何故震动万民以迁乎○汉孔氏曰以徙故天将复汤徳治理于我家吕氏曰亳汤旧都盘庚非特欲复汤之故业将欲复汤之法度纪纲圣人所居风声气习尚有可考求之以爲治也○汉孔氏曰言我当与厚敬之臣奉承民命用长居新邑叶氏曰我当及此以笃敬恭承民命未迁言永命旣迁言永地命以天言地以人言○汉孔氏曰冲童童人谦也吊至灵善也非废谓动谋于众至用其善张氏曰由用也唐孔氏曰礼将有大事必谋于众谋众乃是常理故言非废言已不自専也众谋必有异见故至极用其善者善谋者皆欲迁都也○汉孔氏曰宏贲皆大也君臣用谋不敢违卜用大此迁都大业张氏曰非特不废人谋鬼神之谋亦所不废故曰各非敢违卜言自迁都以至奠居未尝不用卜将以大此贲饰王业之事也贲说又见大诰】
　　呜呼邦伯师长百执事之人尚皆隠哉予其懋简相尔念敬我众朕不肩好货敢恭生生鞠人谋人之保居叙钦今我旣羞告尔于朕志若否罔有弗钦无总于货宝生生自庸式敷民徳永肩一心
　　【陈氏曰此勉谕羣臣使终始爲民之辞○汉孔氏曰国伯二伯及州牧也众长公卿也唐孔氏曰邦伯邦国之伯也师长众官之长三公六卿也百执事谓大夫以下诸有执事之官也蔡氏曰隠痛也莆田刘氏曰三篇皆视民疴痒疾痛切身之意其邦伯师长百执事之人未必皆然故告之隠哉以感动之○汉孔氏曰简大相助陈氏曰懋如懋官懋赏之懋简如迪简王庭之简相如相协厥居之相我其懋汝简汝相汝汝当念敬我众谓念之而不忘敬之而不忽也○汉孔氏曰肩任也我不任贪货之人敢奉用进进于善者人之穷困能谋安其居者则我式序而敬之郑氏曰敢果鞠养也新安王氏曰贪墨之人损民益已不能念敬我众者也我则屏而不用果敢恭敬鞠养民生者爲民谋虑使之奠居者此能念敬我众者也我则叙而用之女式叙在位之叙钦而礼之如钦四邻之钦生生说见上篇○汉孔氏曰已进告汝之后顺于汝心与否当以情告我无敢有不敬蔡氏曰羞进也若者如我之意即敢恭生生之谓否者非我之意即不肩好货之谓二者尔当深念无有不敬我所言也○汉孔氏曰无总货宝以求位当进进皆自用功徳苏氏曰总聚也莆田刘氏曰又拈起次篇贝玉之言以励之曰不肩好货曰无总货宝可谓反覆告戒之至矣真氏曰亷虽小善贪乃大恶此盘庚所以有货寳之戒陈氏曰自庸言以斯民之生生自用爲已责也生生说见上篇○汉孔氏曰用布示民必以徳义长任一心以事君蔡氏曰式敬也敬布爲民之徳永任一心欲其久而不替也盘庚篇终戒勉之意一莭严于一节而终以无穷期之其贤矣哉孙氏曰一心者人臣成始成终之事故以永肩一心终之】
　　【○总说三篇意○唐孔氏曰此三篇皆以民不乐迁开解民意告以不迁之害迁都之善也上中二篇未迁时事下篇旣迁后事○新安王氏曰上篇告羣臣中篇告小民下篇总臣民而告之】
　　【按此说近之然三篇中皆有告臣民之辞盖盘庚本意在诰谕胥怨之民而其中责臣之意尤重者以当时君民之情不通皆羣臣爲之间也去其间而后君民之情通迁都之计定矣】
　　【○邹氏曰盘庚三篇称天者五所以立其信也称先王者八所以逺其证也称先后者三所以近其验也称卜者三所以示其公也称心者十所以黜其私也称生生者三利而导之也广譬曲喻者八理以喻之也然则盘庚之爲人亦切矣○苏氏曰民不恱而犹爲之先王未之有也祖乙圯耿盘庚不得不迁然使先王处之则动民而民不惧劳民而民不怨盘庚徳之衰也其所以信于民者未至故纷纷如此然民怨诽逆命而盘庚终不怒引咎自责益开众言反覆告谕以口舌代斧钺忠厚之至此殷之所以不亡而复兴也后世厉民自用者皆以盘庚借口予不可以不论】
　　尚书簒传卷十四下
<经部,书类,尚书纂传>
　　钦定四库全书
　　尚书纂传卷十五上　　　元　王天与　撰
　　说命上第十二　　　　　　　商书
　　髙宗梦得说使百工营求诸野得诸傅岩作说命三篇【汉孔氏曰盘庚弟小乙子名武丁德髙可尊故号髙宗梦得贤相其名曰说唐孔氏曰世本云盘庚崩弟小辛立崩弟小乙立崩子武丁立○汉孔氏曰使百官以所梦之形象经营求之于外野得之于傅岩之谿命说爲相唐孔氏曰岩是山崖之名○唐孔氏曰史叙其事作说命三篇上篇言梦说始求得而命之中篇说旣总百官戒王爲政下篇王欲师说而学说报王爲学之有益王又属说以伊尹之功相对以成章史分序以爲三篇】
　　说命
　　【汉孔氏曰始求得而命之林氏曰此记髙宗命说之言命之曰以下是也犹微子之命蔡仲之命之类后世命官制辞其原盖出此○蔡氏曰今文无古文有】
　　王宅忧亮隂三祀旣免丧其惟弗言羣臣咸谏于王曰呜呼知之曰明哲明哲实作则天子惟君万邦百官承式王言惟作命不言臣下罔攸禀令王庸作书以诰曰以台正于四方惟恐徳弗类兹故弗言恭黙思道梦帝赉予良弼其代予言乃审厥象俾以形旁求于天下说筑傅岩之野惟肖爰立作相王置诸其左右
　　【蔡氏曰史氏将记髙宗命说之辞先叙事始如此○汉孔氏曰隂黙也居忧信黙三年不言王氏曰宅忧居丧也朱子曰旧说以亮隂爲信黙郑氏于礼记又读作梁闇言居倚庐大抵古者天子居丧之名其义则古今言殊不可晓矣○汉孔氏曰除丧犹不言政许氏曰免释也○范氏曰在朝无不谏故曰咸谏○汉孔氏曰知事则爲明智明智则能制作法则朱子曰知犹识也林氏曰天生斯民使先知觉后知使先觉觉后觉明哲者先知先觉之人也实爲法则于天下○汉孔氏曰天下待令百官仰法陈氏曰爲天所子谓之天子式即法也作之谓之则承之谓之式○汉孔氏曰禀受令亦命也陈氏曰王有言则爲命而作则不言则臣民无所禀令而承式之矣上行之爲命下禀之爲令○汉孔氏曰用臣下怪之故作诰我正四方恐徳不善此故不言不类说见太甲中吕氏曰自古圣贤皆于恐惧用工恐徳弗类入圣作德之门也○汉孔氏曰梦天与我辅弼良佐将代我言政教吕氏曰恭黙者用志不分也思道者沈潜思虑玩索天下至理之所在也真氏曰此一语最宜深玩非独人主宅忧之际当然学者平居求道亦所当然程子曰髙宗至诚思得贤相寤寐不忘故朕兆先见于梦此理之常或问髙宗徃求说耶说来入梦耶曰譬如悬镜于此有物必照亦非镜徃照物亦非物来入镜大抵人心虚明善则先知不善亦先知范氏曰中庸曰诚则形形则着扬雄曰人心其神矣乎髙宗之梦盖诚之形而心之神也或问髙宗因思梦说得无近怪矣乎朱子曰精诚之极可与天通此感应之常理耳古之孝子固有得鲤于层氷得笋于深冬者人皆以爲孝诚所格何独于梦说而疑之耶叔孙穆子之梦竪牛事亦类此但髙宗诚其思故梦亦诚叔孙邪其思故梦亦邪耳苏氏曰史记曰髙宗得说与之语果圣人乃举以爲相盖非直以梦而已○汉孔氏曰审所梦之人刻其形象以四方旁求之于民间蔡氏曰审详也○汉孔氏曰傅氏之岩在虞虢之界通道所经有涧水坏道常使胥靡刑人筑护此道说贤而隠代胥靡筑之以供食肖似似所梦之形或问傅说版筑亦读书否朱子曰不读书如何有说命三篇之文○汉孔氏曰于是礼命立以爲相使在左右蔡氏曰置诸左右盖以冢宰兼师保也荀子云学莫便乎近其人置诸左右者近其人以学之也】
　　命之曰朝夕纳诲以辅台徳若金用汝作砺若济巨川用汝作舟楫若嵗大旱用汝作霖雨啓乃心沃朕心若药弗瞑厥疾弗瘳若跣弗视地厥足用伤惟曁乃僚罔不同心以匡乃辟俾率先王迪我髙后以康兆民呜呼钦予时命其惟有终
　　【黄氏曰此髙宗责说之教诲○汉孔氏曰言当纳谏诲直辞以辅我徳吕氏曰朝夕者工夫相续而不间断也髙宗见道明故知顷刻不可无贤人之言新安王氏曰训教曰诲不曰諌而曰诲盖屈己以求教也林氏曰古者置相非特统百官均四海盖将使之辅其君之徳髙宗命说不及政事而首言纳诲辅徳可谓先立乎其大者○汉孔氏曰铁须砺以成利器砺说见禹贡○汉孔氏曰渡大水待舟楫郑氏曰巨大楫櫂也○汉孔氏曰霖以救旱唐孔氏曰左传云凡雨自三日以徃爲霖○林氏曰此若诗人所谓如切如磋如琢如磨但举一句亦足见意或者遂从而爲之说以爲每句皆有所托如王氏谓作砺使治已作舟楫使济难作霖雨使济民吕吉甫谓作砺举一己而聴之作舟楫举一国而聴之作霖雨举天下而聴之皆附会穿凿不足取○汉孔氏曰开汝心以沃我心蔡氏曰沃灌漑也陈氏曰启乃心开心见诚也沃我之心如水之沃润万物有渐渍漑灌之意古之大臣所以格君心者非一日之积盖有沃润之渐矣○汉孔氏曰如服药必瞑极其病乃除欲其出切言以自警唐孔氏曰瞑者令人愤闷之意方言云凡饮药而毒东齐海岱之间或谓之瞑或谓之郭璞云瞑亦通语也司马氏曰髙宗命说云云盖切直之言非人臣之利乃国家之福是以人君夙夜求言惟惧不得闻○汉孔氏曰跣必视地足乃无害言欲使爲已视聴郑氏曰足无履曰跣伤损也吕氏曰髙宗本明哲之君自处乃若无能者倚说爲两目一时不可无说也其望说又甚于前矣○汉孔氏曰与汝并官皆当倡率无不同心以匡正汝君林氏曰说爲相统百官则百辟卿士而下皆其属○汉孔氏曰言匡正汝君使循先王之道蹈成汤之踪以安天下张氏曰先王髙宗以前之贤王髙后则汤也天生民而立之君使司牧之髙宗命说纳诲辅徳反覆譬喻必至康兆民而极可谓知人君之职矣○汉孔氏曰敬我是命修其职使有终蔡氏曰命即上文所命】
　　说复于王曰惟木从绳则正后从谏则圣后克圣臣不命其承畴敢不祗若王之休命
　　【黄氏曰此说勉髙宗之聴从○蔡氏曰答钦予时命之语○汉孔氏曰言木以绳直君以諌明朱子曰绳引绳弹墨以取直者今墨斗绳是也苏氏曰说以匹夫得政王虚心待之如此意必有髙世絶人之谋今其复王者曰从谏而已大哉仁人之言约而至也唐太宗中主也然所以致刑措去圣人无防者特以从谏而已说以爲此一言可以圣也故首进之以太宗观之知从諌之可使狂作圣也○汉孔氏曰君能受諌则臣不待命其承意而諌之言王如此谁敢不敬顺王之美命而谏者乎吕氏曰主圣则臣直此又充髙宗受諌之量髙宗本欲求之臣说乃使求之已也】











　　尚书纂传卷十五上
　　钦定四库全书
　　尚书纂传卷十五中　　　元　王天与　撰
　　说命中第十三　　　　　　　商书
　　惟说命总百官
　　【汉孔氏曰在冢宰之任唐孔氏曰惟傅说受王命总百官之职史特标此句爲发言之端】
　　乃进于王曰呜呼明王奉若天道建邦设都树后王君公承以大夫师长不惟逸豫惟以乱民惟天聪明惟圣时宪惟臣钦若惟民从乂惟口起羞惟甲胄起戎惟衣裳在笥惟干戈省厥躬王惟戒兹允兹克明乃罔不休惟治乱在庶官官不及私昵惟其能爵罔及恶徳惟其贤虑善以动动惟厥时有其善丧厥善矜其能丧厥功惟事事乃其有备有备无患无啓宠纳侮无耻过作非惟厥攸居政事惟醇黩于祭祀时谓弗钦礼烦则乱事神则难
　　【陈氏曰此章皆言宪天聪明之事○汉孔氏曰天有日月北斗五星二十八宿皆有尊卑相正之法言明王奉顺此道以立国设都立君臣上下山杨氏曰明王不以私智自用循天理而已所谓奉若天道也唐孔氏曰建邦谓立王国及邦国设都谓设帝都及诸侯国都树立也后王谓天子也君公谓诸侯也承者奉上之名后王君公人君也大夫师长人臣也周礼立官多以师爲名师者众所法亦长之义大夫以下分职不同毎官各有其长故以师长言之○汉孔氏曰不使有位者逸豫民上言立之主使治民苏氏曰古之言天者皆言民民不难出其力以食诸侯卿士以养天子者岂独以逸乐之哉将使济已也此所谓天道也○汉孔氏曰言圣王法天以立敎臣敬顺而奉之民以从上爲治吕氏曰天聪明止是自然道理傅说欲充广髙宗之明哲使之广大无穷故敎髙宗于宪字下工夫黄氏曰域中有四位曰天曰君曰臣曰民是四者相须而爲治者三退聴而待其治者一天也君也臣也者相须而爲治者也民也者退聴而待其治者也天以民爲心君以天爲心臣以君爲心转相系属缺一不可○汉孔氏曰甲铠胄兜鍪也言不可轻敎令易用兵郑氏曰羞犹辱也言语轻出则有起辱之患唐孔氏曰古之甲胄皆用犀兕未有用铁者而鍪铠之字皆从金盖后世始用铁耳○汉孔氏曰言服不可加非其人兵不可任非其才戈防也王氏曰衣裳命服也上曰衣下曰裳苏氏曰笥篚皆所以盛衣裳币帛者也以贡上曰篚以赐下曰笥唐孔氏曰方言云楯自关而东或谓之楯或谓之干关西谓之楯是干楯爲一也方言又云防楚谓之孑呉扬之间谓之戈是戈即防也考工记云戈柲六尺有六寸车防常郑云八尺曰寻倍寻曰常然则戈防长短异名但长短虽异其形制则同○朱子曰惟口起羞以下四句皆是审应氏曰曰甲胄又曰干戈以兵事尤重也○汉孔氏曰言王戒慎此四惟之事信能明政乃无不美三山陈氏曰明字极重察于此而蔽于彼皆未足谓之明王氏曰四事乃爲天下之大者得其大则小者从之故曰乃罔不休○汉孔氏曰言所官得人则治失人则乱张氏曰治乱不在天下而在庶官庶官所以造治乱也○汉孔氏曰不加私昵惟能是官言非贤不爵唐孔氏曰王制云论定然后官之任官然后爵之郑云官之使之试守也爵之命之也然则治其事谓之官受其位谓之爵官爵一也所从言之异耳能谓才用贤谓德行治事必用能故官云惟其能受位宜得贤故爵云惟其贤诗序云任贤使能周礼郷大夫考其徳行道艺而兴贤者能者郑云贤有徳行者能有道艺者是贤能爲异耳陈氏曰官以职言若虞九官周六官是也爵以位言若公卿大夫士是也新安王氏曰昵亲狎也恶徳犹凶徳○汉孔氏曰非善非时不可动陈氏曰合于理之谓善当其可之谓时吕氏曰作事固欲从善必得时措之宜如贡之法非不善在夏之时则善周用之则非宜矣○汉孔氏曰虽天子亦必让以得之陈氏曰有存于中矜发于外人之功善才萌少有矜心则满满即日退虽有功善俱丧之矣功由能所致故曰矜其能丧厥功○汉孔氏曰事事非一事郑氏曰备防备也张氏曰修车马备器械事乎兵事则兵有其备故外侮不能爲之忧简稼器修稼政事乎农事则农有其备故水旱不能爲之害所谓事事有备无患者如此○汉孔氏曰开宠非其人则纳侮之道○汉孔氏曰耻过误而文之遂成大非○林氏曰明皇宠安禄山以基渔阳之祸所谓啓宠纳侮汉武爲窦太后置酒宣室引纳董君以东方朔之諌更置酒北宫所谓耻过作非○汉孔氏曰其所居行皆如所言则王之政事醇粹蔡氏曰居止而安之义安于义理之所止也义理出于勉彊则犹二也义理安于自然则一矣一故政事醇而不杂○汉孔氏曰祭不欲数数则黩黩则不敬事神礼烦则乱而难行髙宗之祀特丰数近庙故说因以戒之郑氏曰黩犹亵也烦通作繁数也○陈氏曰以髙宗伐鬼方典祀丰昵二事推之则说所言未必不有爲而发然此二事皆在髙宗亲政后说一见知其未形之过而先戒之盖先见于其微矣○吕氏曰天之聪明至公无私君宪天则与天一也惟口起羞至事神则难皆宪天聪明之条目也又曰老子之谈聪明多于虚空言之但云吾心湛然而已圣人之论聪明皆求之于实惟口起羞以下皆事爲之粗也天下之理本无精粗粗者不蔽而精者洞然矣每事知所戒非聪明之大者乎○苏氏曰傅说之言散而不一然一言一药皆足以治天下之公患岂独以训武丁哉真氏曰朱子尝言伊傅之言虽爲告君而发然人人皆可玩味无不切于己者亦苏氏药患之意】
　　王曰旨哉说乃言惟服乃不良于言予罔闻于行【蔡氏曰此髙宗賛傅说之所言○汉孔氏曰旨美也美其所言皆可服行陈氏曰服谓其言可以佩服○汉孔氏曰汝若不善于所言则我无闻于所行之事陈氏曰此二语盖賛美其言之可行耳非于此方求其言者也】
　　说拜稽首曰非知之艰行之惟艰王忱不艰允协于先王成德惟说不言有厥咎
　　【蔡氏曰此傅说勉髙宗之所行○汉孔氏曰言知之易行之难以勉髙宗程子曰知之非艰行之惟艰固也然知之亦自艰如人欲徃京师必是知出那门行那路然后可徃若不知虽有欲徃之心其将何之自古非无能力行者然鲜能明道此知之亦难也广汉张氏曰知者圣凡之分也岂可易云乎哉说之告髙宗髙宗盖知之者恭黙思道梦帝赉予良弼非知之者有此乎此旧学甘盘之所得也知之非艰说意亦曰虽已知之此非难事贵于身亲实履之此爲知之者言也若髙宗未克知而告之曰非知之艰则说爲失言矣朱子曰知之与行如车两轮如鸟两翼缺一不可又曰知行常相须如目无足不行足无目不见论先后知爲先论轻重行爲重○汉孔氏曰王心诚不以行之爲难则信合于先王张氏曰髙宗以诚爲主何患于行之难乎董子所谓尊其所闻则髙明矣行其所知则光大矣髙明光大不在乎他在乎加之意而已者是也成徳说见伊训○汉孔氏曰王能行善而说不言则有其咎罪○蔡氏曰上篇言后克圣臣不命其承所以广其从諌之量而将告以爲治之要也此篇言允协先王成徳惟说不言有厥咎所以责其躬行之实而将进其爲学之说也皆引而不发之义】








　　尚书纂传卷十五中
　　钦定四库全书
　　尚书纂传卷十五下　　　元　王天与　撰
　　说命下第十四　　　　　　　商书
　　王曰来汝说台小子旧学于甘盘旣乃遯于荒野入宅于河自河徂亳曁厥终罔显尔惟训于朕志若作酒醴尔惟麴蘖若作和羹尔惟盐梅尔交修予罔予弃予惟克迈乃训
　　【陈氏曰此髙宗资说以愿学之事○汉孔氏曰甘盘殷贤臣有道德者唐孔氏曰旧学甘盘谓爲王子时也君奭篇周公云在武丁时则有若甘盘盖甘盘于小乙之世已爲大臣小乙将崩受遗辅政○汉孔氏曰其父欲使髙宗知民之艰苦故使居民间自河徃居亳与今其终故遂无显明之徳苏氏曰武丁爲太子学于甘盘即位而甘盘遯去隠于荒野武丁使人求之迹其所徃则居河濵自河徂亳不知所终武丁无与共政者故相说也旧说乃谓武丁遯于荒野武丁爲太子而遯决无此理遯则如呉太伯岂复立也哉学者徒见书云髙宗旧劳于外故以武丁爲遯小乙使武丁劬劳于外以知艰难决非荒野之遯也○汉孔氏曰言汝当敎训于我使我通达陈氏曰髙宗于说必言诲言训者盖以师礼待之训志犹格心也○汉孔氏曰酒醴须麴蘖以成亦言我须汝以成盐咸梅醋羹须咸醋以和之朱子曰醴酒名周官五齐二曰醴齐注云醴成而汁滓相将如今甜酒也郑氏曰麴米麦蘖总名蘖牙生谷和羹味之调节也范氏曰酒非麴糵不成羹非盐梅不和人君虽有美质必得贤人辅导之乃能成徳作酒者麴多则大苦糵多则大甜麴蘖得中然后成酒作羹者盐过则咸梅过则酸盐梅得中然后成羮臣之于君当以柔济刚可济否左右规正以成其徳○汉孔氏曰交非一之义言我能行汝敎陈氏曰交修交相修正之也应氏曰罔予弃者非必舍而去之也言而不尽诲而或倦是即有厌薄鄙夷之心矣吕氏曰予惟克迈乃训髙宗盖举前言惟说不言有厥咎之意以感发之说前日恐髙宗不能行耳今髙宗谓我能行汝训汝而不言汝之咎也】
　　说曰王人求多闻时惟建事学于古训乃有获事不师古以克永世匪说攸闻惟学逊志务时敏厥修乃来允怀于兹道积于厥躬惟斆学半念终始典于学厥德修罔觉监于先王成宪其永无愆惟说式克钦承旁招俊乂列于庶位
　　【陈氏曰此傅说论学爲王者事而以成汤望髙宗○汉孔氏曰王者求多闻以立事王氏曰王人犹君人也真氏曰大学之道自格物致知推而至于治国平天下盖致知所以明理理明则见之行事者举而措之耳此求多闻建事之意也古者学与事爲一故精义所以致用利用所以崇徳本末先后非二致也后世学与事爲二故求道者以政事爲粗迹任事者以讲学爲空言不知天下未尝有无理之事未尝有无事之理老庄言理而不及事是有无事之理也管商言事而不及理是有无理之事也深味傅说之言则古先圣王之正传可识矣○汉孔氏曰学于古训乃有所得蔡氏曰古训者古先圣王之训载修身治天下之道二典三谟之类是也○汉孔氏曰事不法古训而以能长世非说所闻言无是理材氏曰秦焚诗书不师古始自以爲万世之业而二世以亡此不克永世者也○汉孔氏曰学以顺志务是敏疾其徳之修乃来蔡氏曰逊谦抑务専力也时敏者无时而不敏也真氏曰凡人之害于学者骄与怠而已骄则志盈善不可入怠则志惰功不可进逊则不骄敏则不怠吕氏曰来者源源自生之意如井之泉愈汲愈来○汉孔氏曰信怀此学志则道积于其身真氏曰积聚犹积善之积今日造一理明日又造一理今日进一善明日又进一善持久不替则道积于身身即道道即身浑然无间矣○汉孔氏曰斆敎也敎然后知所困是学之半终始常念学则其徳之修无能自觉吕氏曰敎人与受教者其工各半如师举一隅学者当以三隅自反师告诸徃学者当以来者自悟圣人敎人多引而不发上一半固赖提指之力下一半必自用工蔡氏曰言敎人居学之半始之自学学也终之敎人亦学也或云受敎亦曰斆斆于爲学之道半之半须自得此说极爲新巧但古人论学语皆平实无此险巧此盖后世释教机权而误以论圣贤之学也真氏曰学记云学然后知不足教然后知困知不足然后能自反也知困然后能自彊也故曰教学相长也蔡说与学记合然吕说亦有意味且与下文念终始典于学相属未见其爲竒险姑并存之又曰不言始终而言终始者学无止法也上言道之积下言徳之修者以理言之是谓道以所得言之是谓徳非有二也孙氏曰徳修罔觉董子所谓长日加益而不自知也○汉孔氏曰视先王成法其长无过其惟学乎吕氏曰前数语皆収在此句旣言学于古训又言监于先王先王不能违是学后世岂可违先王故曰遵先王之法而过者未之有也无愆极难舜徳可谓盛矣臯陶止曰帝徳罔愆○汉孔氏曰说亦用能敬承王志广招俊乂使列众官史氏曰王虽有志于学尚恐一齐人傅之众楚人咻之钦承之际敢不招俊乂列庶位乎是以祖已之徒得以进也然则傅说岂固宠而蔽贤乎陈氏曰列布也人君莫大于务学宰相莫急于用贤真氏曰六经至此始言学字学之一字前此未经见也髙宗与傅说始言之遂开万古圣学之源其功大矣哉】
　　【按学字义子曰学之爲王者事其已久矣尧舜禹汤文武汲汲仲尼皇皇亦已久矣真氏曰世人多言帝王之学与儒者不同不知学者之言也凡学便当讲求王者之事大学自格物致知至于治国平天下天子至庶人皆所当学岂以位爲间哉子此言有可取者朱子曰学无非事事无非学张子曰爲学大益在自求变化气质】
　　王曰呜呼说四海之内咸仰朕德时乃风股肱惟人良臣惟圣昔先正保衡作我先王乃曰予弗克俾厥后惟尧舜其心愧耻若挞于市一夫不获则曰时予之辜佑我烈祖格于皇天尔尚明保予罔俾阿衡専美有商惟后非贤不乂惟贤非后不食其尔克绍乃辟于先王永绥民说拜稽首曰敢对天子之休命
　　【陈氏曰此髙宗论致君泽民之事而以伊尹望傅说○汉孔氏曰风教也使天下皆仰我徳是汝敎郑氏曰仰举首瞻望也风说见大禹谟○汉孔氏曰手足具乃成人有良臣乃成圣蔡氏曰髙宗初以舟楫霖雨爲喻继以麹蘖盐梅爲喻至此又以股肱惟人爲喻其所造益深所望益切矣王氏曰期说之良期已之圣至是其相期者亦逺矣○汉孔氏曰保衡伊尹作起正长也言先世长官之臣唐孔氏曰保衡阿衡俱伊尹也伊尹爲保衡言天下所取安所取平也陈氏曰汤学于伊尹汤之爲圣乃尹兴起而作成之也○汉孔氏曰言伊尹不能使其君如尧舜则耻之若见挞于市故成其能郑氏曰愧即耻也○汉孔氏曰伊尹见一夫不得其所则以爲己罪○真氏曰周子云伊尹耻其君不若尧舜一夫不获则曰时予之辜学者当志伊尹之志窃谓学者口不可一日不诵此言心不可一日不存此念○汉孔氏曰言以此道左右成汤功至于天无能及者烈祖说见伊训陈氏曰格感通之也○汉孔氏曰尔庶防明安我事则与伊尹同美吕氏曰明保者明白一心以保佑我也蔡氏曰傅说以成汤望髙宗故曰允协先王成徳监于先王成宪髙宗以伊尹望傅说故曰罔俾阿衡専美有商○汉孔氏曰言君须贤治贤须君食朱子曰惟后非贤不乂言人君必任贤而后可以致治也惟贤非后不食言人君当任养贤之责也髙宗之本意如此按君必资贤之能治贤亦在君之能养髙宗切切于养贤以任治而非谓爵禄可徳色于贤者也朱子此说得之矣】
　　【○汉孔氏曰能继汝君于先王长安民则汝亦有保衡之功蔡氏曰克者责望必能之辞○汉孔氏曰对答也答受美命而称扬之赵氏曰前言畴敢不祗若王之休命今云敢对天子之休命盖方求谏之时则贵乎广故举众以称之至于阿衡之事业则傅说当躬任其责故称已以言之】















　　尚书纂传卷十五下
　　钦定四库全书
　　尚书纂传卷十六　　　　元　王天与　撰
　　髙宗肜日第十五　　　　　　商书
　　髙宗祭成汤有飞雉升鼎耳而雊祖己训诸王作髙宗肜日髙宗之训
　　【汉孔氏曰耳不聪之异雊鸣唐孔氏曰经言肜日有雊雉不知祭何庙鸣何处故序言祭成汤升鼎耳以足之陈氏曰雉野鸡雄者有冠长尾身有文采善鬭鼎三足两耳和五味之寳器○吕氏曰灾异有二等无道之君与天地隔絶不通至过恶彰著始出灾异以警惧之其灾异之应常迟贤君至诚与天地万物爲一体或有少过虽情性之差亦有灾异其灾异之应常速髙宗宪天工夫防与天通故微有过失而飞雉之变随见○汉孔氏曰贤臣也以训导谏王○唐孔氏曰史叙其事作髙宗肜日髙宗之训】
　　髙宗肜日
　　【唐孔氏曰此篇亦是训也○蔡氏曰今文古文皆有】
　　髙宗肜日越有雊雉祖已曰惟先格王正厥事
　　【唐孔氏曰史録其事以爲训王之端○汉孔氏曰祭之明日又祭殷曰肜周曰绎于肜日有雉异孙氏曰肜有相寻不絶之意绎则取其寻绎而复祭也○汉孔氏曰言至道之王遭变异正其事而异自消唐孔氏曰此经直云祖已曰不知与谁语郑云谓其党王肃云言于王下句始言乃训于王此句未是告王之辞私言告人郑说是也蔡氏曰格犹格其非心之格祖己言当先格王心之非然后正其所失之事惟天监民以下格王之言王司敬民以下正事之言】
　　乃训于王曰惟天监下民典厥义降年有永有不永非天天民民中絶命民有不若徳不听罪天旣孚命正厥徳乃曰其如台
　　【蔡氏叙章指见上文○汉孔氏曰祖己旣言遂以道训谏王言天视下民以义爲常林氏曰天监视下民其祸福无常惟常主于义耳○汉孔氏曰言天之下年与民有义者长无义者不长非天欲夭民民自不修义以致絶命郑氏曰短折曰夭林氏曰髙宗之祀意者有祈年请命之意如汉武之于五畤八神欤故祖己先论寿天之理以义爲主眉寿不可以祷祠而得夭折不可以禳禬而延惟能常厥义虽不祈年之永而自永矣蔡氏曰言民而不言君者不敢斥言也○汉孔氏曰不顺德言无义不服罪不改修天已信命正其徳谓有永有不永蔡氏曰孚命者以妖孽为符信而谴告之欲其恐惧修省以正徳也祖己意谓数祭丰昵徼福于神不若徳也黩于祭祀傅说尝以进戒意或吝改不聴罪也雉雊之异是天旣孚命正厥德矣髙宗当因雊雉以自省不可谓适然而自恕也○汉孔氏曰祖己恐王未受其言故乃复曰天道其如我所言新安王氏曰承上文言天旣孚命以正其徳矣民乃曰欲如我之愿是犹侥幸于获福避祸也亦愚矣】
　　【按其如台三字商书凡四见孔氏之说颇合但乃曰非祖己之言合依王氏说】
　　呜呼王司敬民罔非天典祀无丰于昵
　　【蔡氏叙章指见上文○汉孔氏曰昵近也叹以感王入其言王者主民当敬民事民事无非天所嗣祭祀有常不当特丰于近庙欲王因异服罪改修之林氏曰王之所职在于敬民民父天母地以生无非天之嗣故当敬之也应氏曰或谓髙宗昵于近亲薄于祖庙故有鼎雉之异夫髙宗仁贤之君厚父薄祖岂爲之乎祖己之意特谓王能敬民即所以敬天而佑助之理在其中不必区区厚于祖考之亲以徼意外之福也○吕氏曰傅说戒髙宗黩祭髙宗旣领其言曰防哉又许以克迈乃训其后乃复有此病盖人之气质偏厚处最难变化方知行之果艰也】
　　【○总说一篇意○苏氏曰髙宗肜日之祭野雉鸣于鼎耳此爲神告以宗庙祭祀之失审矣故祖己谓先格王心之非盖武丁不専修人事数祭以媚神此失之大者故祖己先格而正之或者谓天灾不可以象类求夫书曰越有雊雉足矣而又记其鸣于耳非以耳爲祥乎人君于天下无所畏惟天可以儆之今曰天灾不可以象类求我自视无过则已矣爲国之害莫大于此真氏曰苏氏所谓以象类求者谓洪范五行之说也鸣不于他而于鼎耳盖鼎者祭祀之器耳主聴聴不聪则灾孽生焉汉儒之论灾异大抵如此成帝时博士行大射礼有飞雉集于庭登台而雊又集太常宗正丞相府御史车骑府又集未央宫承明殿御史大夫王音进言天地之气以类相应谴告人主甚微而着雉者聴察先闻雷声故经载髙宗雊雉之异以明转祸为福之验今以博士行礼之日大众聚防飞集于庭历阶登堂历三公之府典宗庙骨肉之官然后入宫其宿畱告晓人具备虽人道相戒何以过是后帝使诏问音曰闻捕得雉毛羽颇类拘执者得无人爲之音对曰安得此亡国之语不知谁主爲此佞谄之计诬乱圣徳如此汉去三代未逺一雉之异君臣相儆如此故附着焉】
　　【○说髙宗之训○汉孔氏曰所以训也亡林氏曰逸书与见存之书同序者若肆命徂后与伊训同序髙宗之训与此篇同序伊训篇末加肆命徂后四字以见篇次当在是而遭秦大之逸也若以此为例则此篇之末当更有髙宗之训四字盖世乆而失之】










　　尚书纂传卷十六
　　钦定四库全书
　　尚书纂传卷十七　　　　元　王天与　撰
　　西伯戡黎第十六　　　　　　商书
　　殷始咎周周人乗黎祖伊恐奔告于受作西伯戡黎【汉孔氏曰咎恶乗胜也唐孔氏曰黎国汉之上党郡壶关所治黎亭是也纣都朝歌黎在朝歌之西○汉孔氏曰祖己后贤臣受纣也音相乱帝乙之子嗣立暴虐无道唐孔氏曰此及泰誓武成皆呼为受自外书传皆呼为纣殷本纪云帝乙崩子辛立是爲帝辛天下谓之纣蔡氏曰奔告自其邑奔走来告也林氏曰黎盖西伯所统伐之乃西伯之职祖伊非谓西伯有反啇之心盖以黎之亡逆知殷之必亡故恐而奔告○唐孔氏曰史叙其事作西伯戡黎】
　　西伯戡黎
　　【唐孔氏曰此篇亦诰也蔡氏曰今文古文皆有】
　　西伯旣戡黎祖伊恐奔告于王
　　【蔡氏曰下文无及戡黎之事史臣特标此篇首以见祖伊告王之因○汉孔氏曰戡亦胜也○蔡氏曰西伯文王也姓姬氏名昌史记文王脱羑里之囚献洛西之地纣赐弓矢鈇钺使得専征伐爲西伯文王旣受命黎爲不道于是举兵伐而胜之或云西伯武王也史记载武王伐纣纣使胶鬲观兵胶鬲问曰西伯曷爲而来则武王继文王为西伯矣】
　　曰天子天旣讫我殷命格人元罔敢知吉非先王不相我后人惟王滛戏用自絶故天弃我不有康食不虞天性不迪率典今我民罔弗欲丧曰天曷不降威大命不挚今王其如台
　　【陈氏曰此言天民弃殷以警纣○汉孔氏曰天已毕讫殷之王命蔡氏曰将言天终殷命故特呼天子以感动之讫絶也○汉孔氏曰至人以人事观殷大以神灵考之皆无知吉唐孔氏曰祖伊未必问至人亲灼但假之以爲言耳○汉孔氏曰非先祖不助子孙以王滛过戏怠用自絶于先王吕氏曰自絶云者天无心周亦无心也○汉孔氏曰故天亦弃之宗庙不有安食于天下而王不度知天性命所在而所行不蹈循常法言多罪吕氏曰曰故者天实有所因矣陈氏曰不肯享有其康安之玉食谓自作不靖不虞度天性谓迷乱不省不蹈循其典谓弃越典常凡此者皆天夺其魄而弃之也○汉孔氏曰挚至也民无不欲王之亡言天何不下罪诛之有大命宜王者何以不至王之凶害其如我所言蔡氏曰大命非常之命也上言天弃殷此又言民弃殷祖伊之言可谓痛切明着矣史记作今王其奈何】
　　王曰呜呼我生不有命在天祖伊反曰呜呼乃罪多参在上乃能责命于天殷之即丧指乃功不无戮于尔邦【陈氏曰纣不责已故祖伊直言其必亡之状○汉孔氏曰言我生有寿命在天民之所言岂能害我遂恶之辞唐李邺侯曰天命他人皆可以言之惟君相不可言盖君相所以造命也若言命则礼乐刑政皆无所用矣纣曰云云此商之所以亡也吕氏曰天命归之圣人犹曰命靡常天命已讫乃曰有命在天真不知命者也○汉孔氏曰反报纣也言汝罪恶众多参列于上天天诛罚汝汝能责命于天拒天诛乎夏氏曰以反曰爲反告于纣非也此数语激切之甚使纣闻之必婴比干之诛盖反者反身而退与孟子言子贡反曽子反同郑氏曰参布列也责求也吕氏曰责命于天惟与天同徳者则可○汉孔氏曰言殷之就亡指汝功事所致汝不得无死戮于殷国必将灭亡立可待苏氏曰功事也陈氏曰善有善之功恶有恶之功此功盖谓其恶之成也与惟府辜功之功同】
　　【○总说一篇意○苏氏曰子贡云纣之不善不如是之甚也祖伊尽言不讳汉唐中主所不能容者纣虽不改而终不怒祖伊得全则后世人主不如纣多矣○吕氏曰商之覆亡固未易救然而贤人尚多先王之泽尚未泯纣茍能转而之善则前日不敢知吉之格人今将以吉而许前日不相之先王今将隂隲而黙佑前日弃我之天今将昭监而眷顾前日民之欲丧者今将爱戴而怀归周德虽盛以服事殷又何求也○蔡氏曰吾读是篇而知周德之至祖伊以西伯戡黎不利于殷故奔告于受意必及西伯戡黎不利于殷之语而入以告后出以语人未有一毫及周者是知周家初无利天下之心其戡黎也义之所当伐也使纣迁善改过则周将终守臣节矣祖伊殷之贤人知周之兴必不利于啇又知殷之亡初无与于周故因戡黎告纣反覆乎天命民情之可畏而畧无及周者文武公天下之心于是可见矣】

　　尚书纂传卷十七
　　钦定四库全书
　　尚书纂传卷十八　　　　元　王天与　撰
　　微子第十七　　　　　　　　商书
　　殷旣错天命微子作诰父师少师
　　【汉孔氏曰错乱也唐孔民曰不指纣恶而言错乱天命者天生烝民立君以牧之爲君而无君道是错乱天命爲恶之大故举此以见恶之极耳○汉孔氏曰微圻内国名子爵爲纣卿士告二师而去纣父师太师三公箕子也少师孤卿比干也唐孔氏曰微子名啓纣之庶兄吕氏曰治乱之兴观贤人君子议论之所在天下有道相与谋议于朝共尽致君之道天下无道相与私议于家各尽致身之道使微子与父师少师在唐虞时必与稷契臯陶都俞于朝廷在成汤时必与伊尹仲虺陈告于君前不幸遇纣谏之不聴进不可也不谏不能退不可也进退不可不得已谋各行其志以不拂其节圣贤处心至此纣之时如何○唐孔氏曰史叙其事作此篇名曰微子而不言作微子者已言微子作诰以可知而省文也】
　　微子
　　【蔡氏曰此篇诰体也以篇首有微子二字因以名篇今文古文皆有】
　　微子若曰父师少师殷其弗或乱正四方我祖厎遂陈于上我用沈酗于酒用乱败厥徳于下殷罔不小大好草窃奸宄卿士师师非度凡有辜罪乃罔恒获小民方兴相爲敌雠今殷其沦丧若涉大水其无津涯殷遂丧越至于今曰父师少师我其出狂吾家耄逊于荒今尔无指告予颠隮若之何其
　　【蔡氏曰此微子问二师之言○若曰说见盘庚○汉孔氏曰言殷其不有治正四方之事将必亡吕氏曰其者未定之辞或者非断然之辞商之亡形决矣犹曰商其弗或能治正四方是微子望君之切犹冀其一旦悔悟不敢谓其果不能也○汉孔氏曰言汤致遂其功陈列于上世陈氏曰遂成也○汉孔氏曰我纣也沈湎酗醟败乱汤徳于后世蔡氏曰言我而不言纣者过则归已犹不忍斥言之沈说见征唐陆氏曰以酒爲凶曰酗李氏曰纣罪多矣止言沈酗于酒者盖多罪自沈酗始徳本素有因酒灭之故曰乱败叶氏曰败于下与陈于上爲对上下犹前后也○汉孔氏曰草野窃盗又爲奸宄于内外吕氏曰好者见其心之无所畏忌也○汉孔氏曰六卿与士相师效爲非法度皆有辜罪无秉常得中者林氏曰六卿庶士皆相师效爲非法度之事纣爲天下逋逃主而卿士师师非度故凡有罪者不能常获吕氏曰唐虞之朝非不师师乃师师爲善师师爲恶是爲恶之力方新也如见人宫室华丽之类则师其华丽是相则效以爲恶也犯罪者皆有所倚倚人君爲恶可以逃罪倚权臣爲恶可以逃罪倚贵戚爲恶可以逃罪虽有三尺将奚攸用乱世之象明矣○汉孔氏曰共爲敌雠言不和同叶氏曰方兴言其方兴而未艾也敌争鬭也雠仇怨也吕氏曰亦乱世之证也君者能羣之谓君能羣则天下之民出入相友守望相助疾病相扶持亲睦之不暇何敌雠之有君不能羣则大陵小彊陵弱争相陵夺方且兴起而乐之所以促天下于沦亡也○汉孔氏曰沦没也言殷将没亡如渉大水无涯际无所依就陈氏曰涉处曰津水际曰涯吕氏曰诗人刺幽王曰淠彼舟流不知所届心之忧矣不遑假寐微子之情正如诗人无聊之态○汉孔氏曰言遂丧亡于是至于今到不待久吕氏曰微子叹商业之大乃至今日而遂丧亡代纣而寒心也○唐孔氏曰微子止而复言故别加一曰○汉孔氏曰我念殷亡发疾生狂在家耄乱故欲遯出于荒野言愁闷郑氏曰狂疾也躁也耄昬乱也张氏曰微子盖有去之之意矣○汉孔氏曰汝无指意告我殷邦颠陨隮坠如之何其救之林氏曰郑氏谓其语助也音姬孔氏谓如之何救之则是但非其字读当以郑爲正○蔡氏曰微子上陈祖烈下述丧乱哀怨痛切言有尽而意无穷数千载之下犹使人感伤悲愤后世人君亦可以深鉴之矣】
　　父师若曰王子天毒降灾荒殷邦方兴沈酗于酒【蔡氏曰以下箕子答微子之言此答微子沈酗于酒之语而有甚之之意下同○汉孔氏曰比干不见明心同省文微子帝乙元子故曰王子○汉孔氏曰天生纣爲乱是天毒下灾四方化纣爲沈湎不可如何蔡氏曰自纣言之则纣无道故天降灾自天下言之则纣之无道亦天之数箕子归之天者以见其忠厚敬君之意与小旻诗言旻天疾威敷于下土意同叶氏曰方兴与上文方兴同林氏曰纣之恶其原惟在酒故微子箕子酒诰及荡之诗皆言之】
　　乃罔畏畏咈其耇长旧有位人
　　【蔡氏曰此答微子卿士师师非度之语○汉孔氏曰上不畏天灾下不畏贤人违戾耇老之长致仕之贤蔡氏曰乃罔畏畏不畏其所当畏也咈其耇长者即武王所谓播弃犂老者也】
　　今殷民乃攘窃神祗之牺牷牲用以容将食无灾【蔡氏曰此答微子草窃奸宄之语○汉孔氏曰自来而取曰攘色纯曰牺体完曰牷牛羊豕曰牲器实曰用盗天地宗庙牲用相容行食之无灾罪之者言政乱唐孔氏曰攘窃同文则攘是窃类说文云牺宗庙牲也曲礼云天子以牺牛周礼牧人掌牧六牲以供祭祀之牲牷用者簠簋之实谓黍稷稻梁容谓所司相通容使盗者得行盗而食之夫祭祀之物物之重者盗而无罪汉魏以来着律皆云敢盗郊祀宗庙之物无多少皆死者爲特重故也】
　　降监殷民用乂雠敛召敌雠不怠罪合于一夕夕瘠罔诏【蔡氏曰此答微子小民相爲敌雠之语○汉孔氏曰下视殷民所用治者皆重赋伤民敛聚怨雠之道而又亟行暴虐自召敌雠不懈怠蔡氏曰雠敛若仇雠棓敛之也上以雠而敛下则下必爲雠以敌上下之敌雠实上之雠敛召之不怠力行不息也○汉孔氏曰言殷民上下有罪皆合于一法纣故使民多瘠病而无诏救之者蔡氏曰诏告也吕氏曰君爲不善犹可诏其左右之大臣卿爲不善犹可诏其僚属之大夫今上下俱恶如出一人困穷之民何所赴愬惟有坐视而已】
　　商今其有灾我兴受其败商其沦丧我罔爲臣仆诏王子出迪我旧云刻子王子弗出我乃颠隮
　　【蔡氏曰此答微子沦丧颠隮之语○汉孔氏曰灾灭在近我起受其败○汉孔氏曰商其没亡我二人无所爲臣仆欲以死谏纣○唐孔氏曰有灾与沦丧一事而重出文者上言灾虽未至至则已必受祸此言殷灭之后已不事异姓辞有二意而重出其文朱子门人问曰微子以宗国将亡不胜其忧愁无聊之心而谋出处于箕子比干故箕子爲言我兴受其败不可逃免当与宗国俱爲存亡虽啇祀或至沦亡我亦誓不臣属他人盖将谏纣纣不聴亦不敢茍全逃死其后比干果以諌死而箕子乃不死者比干初心岂欲徒死以沽名哉所以諌者庶防吾言得行而纣改焉耳纣旣不改而言益切故纣遂杀之则比干亦不得而逃死耳箕子初心亦岂欲隠晦自存以茍全其生哉亦犹比干之谏冀吾言得行而纣改焉耳纣旣不改而囚之偶不死耳纣囚之而不置之死则箕子岂固欲自经于沟渎而爲匹夫之谅哉故因遂佯狂而爲奴盖亦未欲即死庶防弥缝其失而冀其万有一之开悟耳盖諌行而纣改过者二子之本心也谏不行而或死或囚者二子所遇之不同耳朱子答曰此说得之史记亦说箕子谏而见囚也○汉孔氏曰我教王子出合于道刻病也我久知子贤言于帝乙欲立子帝乙不肯病子不得立则宜爲殷后者予今若不出逃难我殷家宗庙乃陨坠无主苏氏曰刻害也朱子门人问曰箕子爲微子之计其意则以微子国之元子也徃者纣未立吾尝言于帝乙而立子帝乙不从而立纣是以纣卒疑吾两人故吾旧所云者足以害子子若起谏纣则纣益生疑非惟不从害必及子矣死分也不足惜而未有毫髪益于纣而遽死可惜也东莱所谓人先有疑心则虽尽忠与言而未必聴盖疑心先入而爲之主是也故微子不可畱但当遯逃而出乃合于道不可使成汤以来庙不血食万有一全宗祀可也朱子曰是张氏曰观此则微子虽有去之之意又出于父师之诏而始决也】
　　自靖人自献于先王我不顾行遯
　　【蔡氏曰上文旣答微子所言至此告以彼此去就之义○汉孔氏曰各自谋行其志人人自献达于先王以不失道靖说见盘庚苏氏曰微子之告箕子若欲与之偕去然箕子曰吾三人者各行其志自用其心之所安者而已人各自以其意贡于先王微子以去之爲续先王之国箕子以爲之奴爲全先王之嗣比干以諌而死爲不负先王也○汉孔氏曰言将与纣俱死所执各异皆归于仁明君子之道出处语黙非一途】
　　【○总说一篇意○论语微子去之箕子爲之奴比干谏而死孔子曰殷有三仁焉朱子曰三人之行不同而同出于至诚恻怛之意故不咈乎爱之理而有以全其心之徳也山杨氏曰此三人者各得其本心故同谓之仁○王氏曰左传楚克许许男面缚防璧衰绖舆衬以见楚子楚子问诸逢伯逢伯对曰昔者武王克啇微子啓如是武王亲释其缚受其璧而袚之焚其榇礼而命之使复其所则是微子归周在武王克商之后而其行遯之本心特欲避祸自全待其悔而冀其存也纣卒不悔武王克商微子奉祭器出爲商请后甚不得已也】
　　【按说者谓微子志存殷后爲仁然此言于纣亡之后可也若谓谋去之初事固出此则未然尝考比书辞意将去深悲迫于情之不获已故虽有存宗祀之心而亦岂出于豫亡其君留身以爲后图之意左传载归周在殷亡之后若谓此时已抱祭器而徃则是豫拟国家于必亡而自计其身仅存殷后爲宗祀计者不过如此得爲仁乎故读微子之书者若以爲微子决然去之全身续祀未足见防子之心惟观其爱君忧国伤时念乱彷徨踌躇就谋于一二同休戚之人而后微子之心始着已而去之犹将谓王庶防改之予日望之万一疑情泮涣顿释前非直爲宗社救此一缕此宗臣依依恋国之真心也书有五子之歌诗有小弁皆亲亲也亲亲仁也详味书中辞意怨而不怒去而非忘最见情意之真故述以共商防云】











　　尚书纂传卷十八
　　钦定四库全书
　　尚书纂传卷十九上　　　元　王天与　撰
　　泰誓上第一　　　　　　　　周书
　　【蔡氏曰周文王国号武王因以为有天下之号唐陆氏曰凡四十一篇九篇亡】
　　惟十有一年武王伐殷一月戊午师渡孟津作泰誓三篇
　　【汉孔氏曰周自虞芮质厥成诸侯并附以为受命之年至九年而文王卒武王三年服毕观兵孟津以卜诸侯伐纣之心诸侯佥同乃退以示弱十三年正月二十八日更与诸侯期而共伐纣林氏曰武王名发汉律歴志曰三统伐纣之嵗嵗在鹑火张十三度文王受命九年而崩再期在大祥而伐纣故书序曰惟十有一年武王伐殷还归二年乃遂伐殷克纣十三年也自文王受命至此十三年嵗亦在鹑火唐歴志曰国语云武王伐商嵗在鹑火月在天驷日在祈木之津辰在斗柄星在天鼋旧説嵗在己卯推其朏魄乃文王崩武王成君之嵗也竹书十一年庚寅周始伐商而三统歴以己卯为克商之嵗非也欧阳子曰泰誓称十有一年説者谓自文王受命九年及武王居丧二年并数之耳此妄説也或谓武王毕丧伐纣而泰誓曷为称十有一年曰毕丧伐纣出于诸家之小説非泰誓正经之明文也十有一年武王即位之十有一年耳唐孔氏曰不言正月而言一月者以武成经言一月故此序同之武成所以称一月者武王以殷之十二月发行正月四日杀纣既入商郊始改正朔以殷之正月为周之二月其初发时犹是殷之十二月未为周之正月改正在后不可追名为正月以其实是周之一月故史以一月名之顾氏谓古史质或云正月或云一月不与春秋正月同义或然也孟津説见禹贡龟山杨氏曰武王伐纣为时中○唐孔氏曰史叙其事作泰誓三篇林氏曰上篇是在河南将渡孟津时作誓而后渡河也中篇是戊午日既渡而次舍于河北次讫又誓也下篇是戊午明日将趋商郊誓而后行也】
　　泰誓
　　【汉孔氏曰大会以誓众唐孔氏曰经云大会于孟津故称泰誓林氏曰孟子左传国语举此或作泰或作大以其字通用○林氏曰伏生书未有泰誓至孔安国定壁中书泰誓始出然遭巫蛊事未列学官遂有张霸伪为泰誓与伏生书并传故篇内所载观兵孟津白鱼入于王舟有火复于王屋流为乌等语太史公皆载之不疑至后汉马融始疑之谓其文浅露吾见书传多矣所引泰誓而不在泰誓者甚多然融虽疑之而古文泰誓犹未出至晋世古文书始出诸儒以泰誓正经比较国语左传荀孟诸书皆合而伪泰誓始废云○蔡氏曰今文无古文有】
　　惟十有三年春大防于孟津
　　【汉孔氏曰此周之孟春林氏曰洪范云十有三祀王访于箕子而史记谓武王克商二年问箕子以天道洪范既为十三年则伐商为十一年明矣葢经文一字误作三字也唐孔氏曰序言一月则此春是周之孟春谓建子之月也蔡氏曰春者孟春建寅之月也】
　　【按朱子云以伊训元祀十有二月观之则商人但以建丑之月为嵗首而不改月号时亦必不改也以孟子七八月十一月十二月之説考之则周人以建子之月为正月而不改时改月者后王之弥文不改时者天时不可改故祭祀田猎犹以夏时为正以书一月戊午厥四月哉生明考之则古史例不书时今详周礼与诗其不改月时并有明证惟此所书春大防孟津即一月戊午师渡孟津之防考之汉唐志实为建子之月与夫春秋传日南至之云岂惟改月乃并时改之然则改者意时正以是新时人之耳目而不改者乃其理之一定故朱子又谓或是当时二者并行惟人所用此説为得之】
　　【○唐孔氏曰三篇俱是大告诸国之君而发首异者此因大会誓众故言大防于孟津中篇徇师而誓故言以师毕会下篇王更徇师故言大巡六师皆史官观事而为作端绪耳】
　　王曰嗟我友邦冢君越我御事庶士明听誓惟天地万物父母惟人万物之灵亶聪明作元后元后作民父母【林氏曰此武王先言天地生民立君之意○王曰説见汤誓嗟説见甘誓○汉孔氏曰同志为友言志同灭纣友诸侯亲之称大君尊之下及我治事众士大小无不皆明听誓○汉孔氏曰生之谓父母灵神也天地所生惟人为贵人诚聪明则为大君而为众民父母朱子曰天地之大无不生育固为万物之父母矣人于其间独得其气之正而能保其性之全故为万物之灵若元后则于人类之中又得其正气之盛而能保其全性之尤者是以能极天下之聪明而出乎人类之上以覆冒而子育之所谓作民父母也然自古圣贤惟尧舜生知安行为能履此位当此责而无愧若汤武聪明之质固不如尧舜之全矣惟能学知利行是以能复其聪明之全体亦造夫尧舜之域以为亿兆之父母葢其生质虽不及而反之之至则未尝不同也吕氏曰此虽一时誓师之辞乃六经之统辖百王之标凖】
　　今商王受弗敬上天降灾下民沈湎冒色敢行暴虐罪人以族官人以世惟宫室台榭陂池侈服以残害于尔万姓焚炙忠良刳剔孕妇皇天震怒命我文考肃将天威大勲未集肆子小子发以尔友邦冢君观政于商惟受罔有悛心乃夷居弗事上帝神只遗厥先宗庙弗祀牺牲粢盛既于凶盗乃曰吾有民有命罔惩其侮【林氏曰此言纣不能作民父母之事○吕氏曰推原纣恶之本也纣恶本于不敬上不知有天下岂知有民故降灾虐而不恤也○汉孔氏曰沈湎嗜酒冒乱女色敢行酷暴虐杀无辜唐孔氏曰冒贪也吕氏曰敢者果敢之谓行之愈力无所忌惮也○汉孔氏曰一人有罪刑及父母兄弟妻子言淫滥官人不以贤才而以父兄所以乱政苏氏曰孥戮汤事也而罪人以族则为纣罪赏延于世舜德也而官人以世则为纣恶者汤之孥戮徒言之而不用舜之赏延非官人也○汉孔氏曰土高曰台有木曰榭泽障曰陂停水曰池侈谓服饰过制言匮民财力为奢丽宫室説见伊训唐孔氏曰李巡云台积士为之所以观望也台上有屋谓之榭又云无室曰榭四方而高曰台孙炎云榭但有堂也郭璞云榭即今之堂堭也然则榭是台上之屋歇前无室今之防是也蔡氏曰残伤也○汉孔氏曰忠良无罪焚炙之懐子之妇刳剔视之唐孔氏曰焚炙俱烧也刳剔割剥也殷木纪云纣时诸侯或叛妲己以为罚轻纣欲重刑乃为熨斗以火烧之然使人举辄烂其手不能胜纣怒乃更为铜柱以膏涂之亦加于炭火之上使有罪者缘之足滑跌坠入中纣与妲己以为大乐名曰炮烙之刑是纣焚炙之事也皇甫谧曰纣剖比干妻以视其胎即引此为刳剔孕妇也○汉孔氏曰言天怒纣之恶命文王敬行天罚功业未成而崩朱子曰文武无伐纣之心而天与之人归之势必诛纣而后已故有肃将天威大勲未集之语但纣罪未盈天命未絶故文王犹得以服事殷使文王未崩纣恶不悛天命已絶则孟津之事文王岂得辞哉以此见文王之心未尝不同皆无私意视天与人而已○汉孔氏曰功业未就之故故我与诸侯观纣政之善恶谓十一年自孟津还时程子曰此事间不容髪一日而命未絶则是君臣当日而命絶则为独夫岂有观兵二年而始伐之哉朱子曰伊川谓无观兵之事非深见文武之心不能及此非为存名教而发也武王之伐纣观政于商亦岂有取之之心而纣罔有悛心武王灼见天命人心之归已也不得不顺而应之○汉孔氏曰悛改也言纣纵恶无改心平居无故废天地百神宗庙之祀慢之甚林氏曰夷居与原壤夷俟之夷同葢倨肆而无礼也○汉孔氏曰凶人尽盗食之而纣不罪牺牲说见微子唐陆氏曰黍稷曰粢在器曰盛林氏曰如春秋所书鼷鼠食郊牛角御廪灾之类所谓既于凶如公索氏将祭而亡其牲所谓既于盗○汉孔氏曰纣言吾所以有兆民有天命故羣臣畏罪不争无能止其慢心陈氏曰纣方且曰吾有民有命不能惩止其悔慢然纣所谓有民徒见林林之众耳不知民心已离所谓有命徒见身居人上耳不知天命已絶】
　　天佑下民作之君作之师惟其克相上帝宠绥四方有罪无罪予曷敢有越厥志同力度德同德度义受有臣亿万惟亿万心予有臣三千惟一心商罪贯盈天命诛之予弗顺天厥罪惟钧予小子夙夜祗惧受命文考类于上帝宜于冢土以尔有众底天之罚天矜于民民之所欲天必从之尔尚弼予一人永清四海时哉弗可失【林氏曰此皆武王自任之辞○汉孔氏曰言天佑助下民为立君以政之为立师以教之当能助天宠安天下朱子曰天之生民立君师以作成之抚养教导使无一夫不遂其性故谓之克相上帝葢助上帝之不及秦汉以来世主不知明德新民之事君道间得其一二而师道絶无矣胡氏曰天生斯民立之司牧而寄以三事然自三代以下能举此职者百无一二汉之文明唐之太宗亦云庶且富矣西京之教无闻焉明帝尊师重傅临雍拜老宗戚子弟莫不受学唐太宗大召名儒増广生员教亦至矣然未知所以教也○汉孔氏曰越逺也言已志欲为民除恶是与否不敢逺其志张氏曰知武王者以为体天救民是武王无罪也罪武王者以为以臣伐君是武王有罪也武王志在救民不以有罪无罪二其心惟救民之志不逾也○汉孔氏曰力钧则有德者胜德钧则秉义者彊揆度优劣胜负可见蔡氏曰度量度也二语疑古者兵志之辞吕氏曰事不过公私两端计较利害者私也称量徳义者公也○汉孔氏曰十千为万十万为亿人执异心不和谐三千一心言同欲○汉孔氏曰纣之为恶一以贯之恶贯己满天毕其命今不诛纣则为逆天与纣同罪蔡氏曰贯通盈满也郑氏曰钧与均同平也真氏曰常固正也变而不失其正是亦常而己矣汤武所处乃君臣之变也桀纣之暴使非汤武出而征之则生民之类将靡灭而后已又岂汤武之心哉故汤曰予畏上帝不敢不正武王曰予不顺天厥罪惟钧○汉孔氏曰祭社曰宜冢上社也言我畏天之威告文王庙以事类告天祭社用汝众致天罚于纣唐孔氏曰冢土大社也王制云天子将出类于上帝冝于社造于祢此受命文考即是造于祢王制以神尊卑为次故先言帝社后言祢此以庙是己亲故先言受命文考后言类于上帝类说见舜典○汉孔氏曰矜怜也言天除恶树善与民同吕氏曰此见天之与民甚亲仲舒所谓天人之际也○汉孔氏曰秽恶除则四海长清陈氏曰武王伐纣不崇朝而会朝清明葢汰其浊则清者自见○汉孔氏曰言今我伐纣正是天人合同之时不可违失吕氏曰此正勅天之命惟时惟几之意非后世所谓乗机会赴事功之比也礼运曰尧授舜舜授禹汤放桀武王伐纣时也】






　　尚书纂传卷十九上
　　钦定四库全书
　　尚书纂传卷十九中　　　元　王天与　撰
　　泰誓中第二　　　　　　　　周书
　　惟戊午王次于河朔羣后以师毕会王乃徇师而誓【唐孔氏叙章指见上篇○汉孔氏曰次止也戊午渡河而誓既誓而止于河之北唐孔氏曰左传凡师一宿为舎再宿为信过信为次此次直取止舎之义非春秋三日之例也○汉孔氏曰诸侯尽防次也郑氏曰毕尽也○汉孔氏曰徇循也】
　　曰呜呼西土有众咸听朕言我闻吉人为善惟日不足凶人为不善亦惟日不足今商王受力行无度播弃犂老昵比罪人淫酗肆虐臣下化之朋家作仇胁权相灭无辜吁天秽徳彰闻
　　【张氏曰此武王先言纣之罪○汉孔氏曰武王在西故称西土叶氏曰前篇师大防而槩誓之此与后二篇独言西土有众君子者葢纣都东北民被其恶者深不待累告而知其可伐西土渐文王之徳被其毒者浅犹恐未知伐事如亳民之以汤为不卹我故申告其众又告其君子○汉孔氏曰言吉人竭日以为善凶人亦竭日以行恶吕氏曰人心本无息如天行健在人用之何如耳吉人用于为善固思日孜孜凶人贼其良心善端几熄然犹孳孳为利葢此心本未尝息人自错用之耳蔡氏曰将言纣力行无度故以古人语之○汉孔氏曰行无法度竭日不足故曰力行张氏曰此句总众恶而言其下皆无度之事○汉孔氏曰鲐背之耇称犂老布弃不礼敬昵近罪人谓天下逋逃之小人蔡氏曰播放犂黧通黒而黄也张氏曰先王养老乞言国君不近刑人纣皆反此○汉孔氏曰过酗纵虐以湎成恶臣下化之言罪同吕氏曰人之陷于恶茍善端犹存则恶力尚浅不至于肆至于私欲丛长若火燎原则肆而莫知所止君者民之枢纽君然则臣下化之必矣○汉孔氏曰臣下朋党自为仇怨胁上权命以相诛灭民皆呼天告寃无辜纣之秽德彰闻天地言罪恶深林氏曰权权势也吕氏曰君子以道义相期越宇宙而同心小人徇私一为朋羣则相妬害唐李林甫杨国忠以利相朋亦以利相倾其祸卒至于社稷倾覆生灵涂炭大抵为善为恶皆有熟时为善熟时则至治馨香为恶熟时则秽徳彰闻】
　　惟天惠民惟辟奉天有夏桀弗克若天流毒下国天乃佑命成汤降黜夏命惟受罪浮于桀剥防元良贼虐谏辅谓已有天命谓敬不足行谓祭无益谓暴无伤厥监惟不逺在彼夏王
　　【张氏曰此再引桀以言纣之罪○汉孔氏曰言君天下者当奉天以爱民吕氏曰此两句须看惟字天所以立君之意只在民上○汉孔氏曰桀不能顺天流毒虐于下国万民言凶害王氏曰弗克若天非所谓奉天流毒下国非所谓惠民○汉孔氏曰言天助汤命使下退桀命○唐孔氏曰桀罪已大纣又过之言纣恶之甚故下句说其浮桀之状○汉孔氏曰剥伤害也苏氏曰剥落也防去也古者谓去国为丧元良微子也微子纣同母兄而谓之庶子不得立者生于帝乙即位前也以礼言之当与纣俱为嫡子而微子为长故成王命之曰殷王元子唐孔氏曰谏辅即比干也上篇言焚炙忠良与此经相类而复言此者以杀害人为恶之大故重陈之○汉孔氏曰言纣所以罪过于桀张氏曰谓已有天命故曰我生不有命在天谓敬不足行故荒怠弗敬谓祭无益故弗祀上帝神只遗厥先宗庙弗祀谓暴无伤故作威杀戮毒痡四海○海孔氏曰其视纣罪与桀同辜言必诛之】
　　天其以予乂民朕梦协朕卜袭于休祥戎商必克受有亿兆夷人离心离德予有乱臣十人同心同德虽有周亲不如仁人天视自我民视天听自我民听百姓有过在予一人今朕必往我武惟侵于之疆取彼凶残我伐用张于汤有光
　　【张氏曰此武王言必诛纣之意○汉孔氏曰用我治民当除恶林氏曰其云者犹盘庚谓天其永我命于兹新邑盖言之于未然之前辞当如此○汉孔氏曰言我梦与卜俱合于美善以兵诛纣必克之占应氏曰梦者心之灵而通乎物卜者物之灵而通乎心皆以无心相为感应而休祥则物之先见而动之微也袭重袭也林氏曰戎商与康诰言殪戎殷同周诗亦言燮伐大商○汉孔氏曰平人凡人也虽多而执心用德不同陈氏曰亿兆人离心离德则纣为独夫矣○汉孔氏曰我治理之臣虽少而心徳同唐孔氏曰郑等皆以十人为文母周公召公太公毕公荣公泰颠闳天散宜生南宫括刘氏曰子无臣母之理盖武王之后邑姜也九人治外邑姜治内胡氏曰始言三十一心此言十人心德之同盖贤德之士粹然出于众人之上德其心之精微者也○汉孔氏曰周至也言纣至亲虽多不如周家之多仁人陈氏曰仁人即十乱张氏曰乱臣以才言之仁人以德言之○汉孔氏曰言天因民以视听民所恶者天诛之或问天视云云此若有不同如何朱子曰天岂曽有耳目以视聴只是自民之视聴便是天之视听如帝命文王岂天谆谆然命之只是文王要恁地便是理合恁地便是帝命之也又曰若一件事民人皆以为是便是天以为是若民人皆归往之便是天命之也又曰此处甚微故其理难看或问天便是理否曰若全做理又如何说自我民视听这里有些主宰底意思○汉孔氏曰已能无恶于民民之有过在我教不至林氏曰汤诰亦言万方有罪在予一人汤武盖以身任天下之责也○汉孔氏曰举也言我举武事侵入纣郊疆伐之唐孔氏曰春秋之例有钟鼓曰伐无钟鼓曰侵此实伐也言侵者侵是入之意非如春秋之例无钟鼓也○汉孔氏曰桀流毒天下汤黜其命纣行凶残之徳我以兵取之伐恶之道张设比于汤又有光明苏氏曰汤放桀而有惭徳今我亦为之汤不愧矣】
　　勖哉夫子罔或无畏宁执非敌百姓懔懔若崩厥角呜呼乃一德一心立定厥功以克永世
　　【吕氏曰此武王激厉军士之意○汉孔氏曰勖勉也夫子谓将士无敢有无畏之心宁执非敌之志伐之则克矣东阳马氏曰夫子如云丈夫男儿也○汉孔氏曰言民惧纣之虐危惧不安若崩摧其角无所容头唐孔氏曰懔懔怖惧之意以畜兽为喻民之怖惧似畜兽崩摧其头角然○汉孔氏曰汝同心立功则能长世以安民吕氏曰纣之亡惟离心离徳周之兴惟同心同徳前既详言此复提起以勉之】














　　尚书纂传卷十九中
　　钦定四库全书
　　尚书纂传卷十九下　　　元　王天与　撰
　　泰誓下第三　　　　　　　　周书
　　时厥明王乃大巡六师明誓众士
　　【唐孔氏叙章指见上篇○汉孔氏曰是其戊午明日众士百夫长已上唐孔氏曰上篇未次而誓故略言大防中篇既次乃誓为文稍详故言以师毕会此篇最在其后为文益详故言大巡六师巡绕周徧大其事故称大也林氏曰此言六师泛指诸侯之师非谓周于此时已备六师之制也周礼王六军大国三军次国二军小国一军武王是时尚为诸侯但有三军之制棫朴之诗美文王之官人而曰周王于迈六师及之此亦指文王出师之时所合诸侯之师也三篇之首史官所叙不同上篇言友邦冡君御事庶士中篇言羣后此篇言众士但史官变其文耳非谓彼但告诸侯而此但告众士也】
　　王曰呜呼我西土君子天有显道厥类惟彰今商王受狎侮五常荒怠弗敬自絶于天结怨于民斮朝渉之胫剖贤人之心作威杀戮毒痡四海崇信奸回放黜师保屏弃典刑囚奴正士郊社不修宗庙不享作竒技淫巧以恱妇人上帝弗顺祝降时丧尔其孜孜奉予一人恭行天罚
　　【夏氏曰此武王数纣有可诛之罪○林氏曰西土君子统上下而言越王勾践伐吴以其私卒君子六干人为中军则士卒亦可谓之君子○汉孔氏曰言天有明道其义类惟明言王所宜法则郑氏曰类等类也林氏曰益赞禹曰满招损谦受益时乃天道汤亦言天道福善祸淫与此言天道意同唐孔氏曰将言商王不法天道故先标二句于前其下乃述商王违天之事○汉孔氏曰轻狎五常之敎侮慢不行大为怠惰不敬天地神明吕氏曰五常之理森然在天下当尊之敬之心有度事有经玩心一生则灭天理穷人欲为人所不为矣武王数纣之恶其本原只在狎侮上其下皆为恶之流派太保作旅獒亦谆谆于狎侮则狎侮乃众恶之源也张氏曰敬者百圣之心法弗敬者万恶之本源○汉孔氏曰不敬天自絶之酷虐民结怨之周氏曰天非絶纣也而纣自絶于天民非怨纣也而纣自结怨于民林氏曰下文皆自絶结怨之实○汉孔氏曰冬月见朝渉水者谓其胫耐寒斩而视之比干忠谏谓其心异于人剖而观之酷虐之甚唐孔氏曰说文云斮斩也朱子曰胫足骨也许氏曰剖破也○汉孔氏曰痡病也言害所及逺吕氏曰作者作之有力也○汉孔氏曰回邪也奸邪之人反尊信之可法以安者反放退之林氏曰师保谓师保之官○汉孔氏曰屏弃常法而不顾箕子正谏而以为囚奴郑氏曰屏除也唐孔氏曰论语云箕子为之奴是纣囚之又为奴役之○汉孔氏曰言纣废至尊之敬营卑防恶事作过制枝巧以恣耳目之欲唐孔氏曰不修谓不扫治也不享谓不祭祀也与上篇不事上帝神只遗厥先宗庙不祀其事一也重言之耳竒技谓竒异技能淫巧谓过度工巧二者本同但技据人身巧指器物为异耳晋语云殷辛伐有苏氏有苏氏以妲己女焉妲己有宠而亡殷殷本纪云纣嬖于妇人爱妲己惟妲己之言是从○汉孔氏曰祝断也天恶纣逆道断絶其命故下是丧亡之诛○汉孔氏曰孜孜劝勉不怠吕氏曰临事之际初心易失有所畏有所利则至公之心几于失矣孜孜者承续而不间也恭行夫罚説见甘誓】
　　古人有言曰抚我则后虐我则雠独夫受洪惟作威乃汝世雠树德务滋除恶务本肆予小子诞以尔众士殄殱乃雠尔众士其尚迪果毅以登乃辟功多有厚赏不迪有显戮
　　【夏氏曰此武王激厉众士之意○汉孔氏曰武王述古言以明义吕氏曰天尊地卑君臣定位若抚我者即以为后虐我者即以为雠是君臣反覆手之间可变古人之言何谓也天佑下民作之君抚我者乃为君之职虐我则于君职反矣反乎君职则是雠矣此言以警君非于民之义而发也○汉孔氏曰言独夫失君道也大作威杀无辜乃是汝累世之雠明不可不诛叶氏曰孟子言残贼之人谓之一夫意葢本此朱子曰四海归之则为天子天下叛之则为独夫林氏曰世雠谓与一世之人为雠汤之于葛有匹夫匹妇之雠然且复之况纣为世雠乎○汉孔氏曰立德务滋长去恶务除本言纣为天下恶本蔡氏曰此两句意亦古语○汉孔氏曰言欲行除恶之义絶尽纣○吕氏曰自古人有言至殄殱乃雠数语辞旨峻厉犹之天地之化隂阳之气和则翔之以风润之以雨霏微霡霂而万物无不遂戾则偃之以烈风轰之以迅霆凌厉震动而万物无不肃圣人天也○汉孔氏曰迪进也杀敌为果致果为毅登成也成汝君之功○汉孔氏曰赏以劝之戮以威之王氏曰不迪谓不迪果毅也蔡氏曰厚赏则非特一爵一级而己显戮则必肆诸市朝以示众庶张氏曰甘誓用命赏于祖弗用命戮于社与此同意】
　　呜呼惟我文考若日月之照临光于四方显于西土惟我有周诞受多方予克受非予武惟朕文考无罪受克予非朕文考有罪惟予小子无良
　　【夏氏曰此称文王盛德以结之○汉孔氏曰称父以感众也言其明徳充塞四方明着岐周张氏曰易云垂象着明莫大乎日月又云日月相推而明生焉则明莫明于日月文王有明德故以日月之照临喻之蔡氏曰照临言辉光也吕氏曰光四方与尧之光宅舜之重华同但文王未尝中天下而立西土乃文王所治处近而尤显学者须知光华所自发处○汉孔氏曰言文王德大故受众方之国三分天下而有其二○汉孔氏曰推功于父言文王无罪于天下故天佑之人尽其用蔡氏曰无罪犹言无过○汉孔氏曰若纣克我非我父罪我之无善之致蔡氏曰无良犹言无善○唐孔氏曰胜非我功败非父咎崇孝罪己苏氏曰兵凶事也以武王与纣而犹有胜负之忧为文王羞是以先王重用兵也】




　　尚书纂传卷十九下
<经部,书类,尚书纂传>
　　钦定四库全书
　　尚书纂传卷二十　　　　元　王天与　撰
　　牧誓第四　　　　　　　　　周书
　　武王戎车三百两虎贲三百人与受战于牧野作牧誓【汉孔氏曰兵车百夫长所载车称两蔡氏曰戎车驰车也古者驰车一乘则革车一乘驰车战车也革车辎车载器械货财衣装者也司马法云一车甲士三人步卒七十二人炊家子十人固守衣装五人廐养五人樵汲五人驰车七十五人革车二十五人凡百人二车故谓之两三百两三万人也○汉孔氏曰勇士称也若虎贲兽言其猛也皆百夫长林氏曰史记孟子皆作三千人愚谓当从此序葢古者虎贲之士必择骁勇有力者为之以为衞兵周官虎贲氏掌先后王而趋以卒伍其属有虎士八百人当周之盛时才有虎士八百人则伐殷之时有三百人固其理也成王崩太保命仲桓南宫毛俾爰齐侯吕伋以二千戈虎贲百人逆子钊于南门之外则是虎贲之士葢宿衞之官所以辅从乗舆者也牧野之战有虎贲三百人已为盛矣是时诸侯各以其师来会此惟言戎车三百两虎贲三百人但举周师之数而不及诸侯之师者葢以周师为主也○汉孔氏曰纣近郊三十里地名牧○唐孔氏曰史叙其事作牧誓】
　　牧誓
　　【汉孔氏曰至牧地而誓众吕氏曰汤伐桀止于汤誓一篇武王伐纣则有泰誓三篇又有牧誓即誓言之繁简可见时世风俗之推移○蔡氏曰今文古文皆有】
　　时甲子昧爽王朝至于商郊牧野乃誓王左杖黄钺右秉白旄以麾曰逖矣西土之人
　　【按此史敛作誓之由○汉孔氏曰是克纣之月甲子之日二月四日癸亥夜陈甲子朝誓将与纣战吕氏曰司马法谓或将交刃而誓致民志也此誓即交刃而誓也○汉孔氏曰钺以黄金饰斧左手杖钺示无事于诛右手把旄示有事于教逖逺也逺矣西土之人劳苦之唐孔氏曰太公六韬云大柯斧重八斤一名天钺广雅云斧也旄用白者取其易见也唐陆氏曰马云白旄旄牛尾郑氏曰麾指麾也苏氏曰王无自用钺之理以为仪耳故左杖黄钺麾非右手不能故右秉白旄此事理之常而或者附致议论皆非其实】
　　王曰嗟我友邦冢君御事司徒司马司空亚旅师氏千夫长百夫长及庸蜀羌髳微卢彭濮人称尔戈比尔干立尔矛予其誓
　　【林氏曰歴举所誓之人○友邦冢君御事説见泰誓上○汉孔氏曰三卿司徒主民司马主兵司空主土指誓战者林氏曰是时周为诸侯未有六卿故止言三卿○汉孔氏曰亚次旅众也众大夫其位次卿林氏曰周礼云建其正立其贰设其考陈其殷亚即所谓贰小司徒小司马小司空是也旅即所谓殷殷众士也蔡氏曰大国三卿下大夫五人士二十七人亚者卿之贰大夫是也旅者卿之属士是也○汉孔氏曰师氏大夫官以兵守门者唐孔氏曰周礼师氏中大夫使其属帅四夷之隶各以其兵服守王之门外朝在野外则守内列郑云内列藩营之在内者也守之如守王宫林氏曰师氏即大诰所谓尹氏洪范所谓师尹又在亚旅之下○汉孔氏曰师帅卒帅叶氏曰司马法百人为卒卒有长所谓百夫长也五百人为旅二千五百人为师皆有帅则千人之间宜亦有长所谓千夫长也林氏曰千夫长百夫长皆是主兵之人但不必尽合司马法所言○汉孔氏曰八国皆蛮夷戎狄属文王者国名羌在西蜀叟髳微在巴蜀卢彭在西北庸濮在江汉之南唐孔氏曰皆西南夷也文王国在西故西南夷先属焉○汉孔氏曰称举也干戈说见说命中蔡氏曰矛防属长二丈唐孔氏曰戈短人执以举之故言称楯则并以扞敌故言比矛长立之于地故言立吕氏曰今各各严办以听誓】
　　王曰古人有言曰牝鸡无晨牝鸡之晨惟家之索今商王受惟妇言是用昏弃厥肆祀弗答昏弃厥遗王父母弟不迪乃惟四方之多罪逋逃是崇是长是信是使是以为大夫卿士俾暴虐于百姓以奸宄于商邑今予发惟恭行天之罚
　　【林氏曰此誓之以伐纣之意○汉孔氏曰言无晨鸣之道索尽也喻妇人知外事雌代雄鸣则家尽妇夺夫政则国亡真氏曰索萧索也唐孔氏曰牝雌也尔雅飞曰雌雄走曰牝牡此言牝鸡者毛诗左传称雄狐是飞走通也将陈纣用妇言故举此古人之语朱子曰天下之本在国国之本在家三代圣贤能修其政者莫不本于齐家葢男正位乎外女正位乎内而夫妇之别严者家之齐也妻齐体于上妾承接于下而嫡庶之分定者家之齐也采有德戒声色近严敬逺技能者家之齐也内言不出外言不入包苴不逹请谒不行者家之齐也书曰牝鸡之晨惟家之索传曰福之兴莫不本乎室家道之衰莫不始乎梱内○汉孔氏曰妲己惑纣纣信用之○汉孔氏曰昏乱肆陈答当也乱弃其所陈祭祀不复当享鬼神苏氏曰祭所以报也故谓之答唐孔氏曰不事神祗恶之大者故泰誓及此三言之○汉孔氏曰王父祖之昆弟母弟同母弟言弃具骨肉不接之以道唐孔氏曰释亲云父之考为王父王父祖也纣无亲祖可弃故为祖之昆弟弃其祖之昆弟则父之昆弟亦弃之矣同母之弟尚弃则别生者必弃矣举尊亲以见卑疎也遗亦弃也经先言弃祀弃亲者郑云誓首言此者神怒民怨纣所以亡也真氏曰纣受病之本皆是昏之一字故武王两言之○汉孔氏曰言纣弃其贤臣而尊长逃亡罪人信用之林氏曰四方多罪逋逃之人崇之长之信之使之或为大夫或为卿士既曰崇又曰长又曰信又曰使言其好用小人也○汉孔氏曰使四方罪人暴虐奸宄于都邑唐孔氏曰暴虐谓杀害杀害加于人故言于百姓奸宄谓劫夺劫夺有处故言于商邑百姓亦是商邑之人也○防行天罚説见甘誓】
　　今日之事不愆于六歩七歩乃止齐焉夫子朂哉不愆于四伐五伐六伐七伐乃止齐焉朂哉夫子尚桓桓如虎如貔如熊如罴于商郊弗迓克奔以役西土朂哉夫子尔所弗朂其于尔躬有戮
　　【林氏曰此节制众士之辞○汉孔氏曰今日战事就敌不过六歩七歩乃止相齐言当旅进一心蔡氏曰歩进趋齐整齐也此告之以坐作进退之法所以戒其轻进也此言夫子朂哉下言朂哉夫子反覆成文以致其意夫子说见泰誓中○汉孔氏曰伐谓击刺少则四五多则六七以为例蔡氏曰此告之以攻杀击刺之法所以戒其贪杀也○吕氏曰战阵如长蛇或形势高下或敌情艰险皆不可知数数止齐亦不是圣人之法葢伍两卒旅各有长使其长各自止其止各自齐其齐故当战时自井然有序不失纪律三军一人百将一指后世之师有追逐夜行三百里者纪律安在哉○汉孔氏曰桓桓武貌貔执夷虎属也四兽皆猛健欲使士众法之奋击于牧野商众能奔来降者不迎击之如此则所以役我西土之义唐孔氏曰迓迎也蔡氏曰此勉其武勇而戒其杀降者也】
　　【按以役西土读如周礼以役太师句法葢勿迎击之而抚受之则来者皆为吾用旧説恐未安】
　　【○汉孔氏曰不勉则于汝身有戮矣吕氏曰武王之誓比前代虽繁然曰显戮曰有戮比廿誓汤誓之孥戮反轻葢忠厚之意复还于昔也】





　　尚书纂传卷二十
　　钦定四库全书
　　尚书纂传卷二十一　　　元　王天与　撰
　　武成第五　　　　　　　　　周书
　　武王伐殷往伐归兽识其政事作武成
　　【汉孔氏曰往诛纣克定偃武修文归马牛于华山桃林之牧地记识殷家政教善事以为法唐孔氏曰此序于经于征伐商是往伐也归马牧牛是归兽也记识善事经云列爵惟五分土惟三是也○吕氏曰武成见武王有取商之规模有定商之规模取商以至公大义定商以常典成法秦皇晋武亦能乘机会取天下而亡不旋踵者盖无以定之也○唐孔氏曰史叙其事作武成】
　　武成
　　【林氏曰篇内有大告武成故以名篇唐孔氏曰此篇叙事多而王言少辞又首尾不结体裁异于余篇须江徐氏曰是书乃武王翦商之功已成而后作非纣尚存之日作也此其所以为武成其文岂必相属唐孔氏曰武成亦诰也蔡氏曰今文无古文有】
　　惟一月壬辰旁死魄越翼日癸巳王朝步自周于征伐商
　　【须江徐氏曰此史臣记武王往伐之意○一月说见泰誓汉孔氏曰旁近月二日近死魄唐孔氏曰正月辛卯朔其二日壬辰朔是死魄故月二日近死魄魄者形也谓月之轮郭无光之处名魄也朔后明生而魄死望后明死而魄生律歴志云死魄朔也生魄望也旁死魄无事而记之者与下日为端犹今之将言日必先言朔也○汉孔氏曰翼明步行也武王以正月三日行自周往征伐商二十八日渡孟津蔡氏曰周镐京在京兆鄠县上林即今长安县昆明池北镐陂】
　　厥四月哉生明王来自商至于丰乃偃武修文归马于华山之阳放牛于桃林之野示天下弗服
　　【须江徐氏曰此史臣记武王归兽之意○汉孔氏曰其四月始生明月三日与死魄互言唐孔氏曰其年四月己丑朔生明死魄俱是月初陈氏曰朔日月已生明但其明处极微昧明生则魄死矣故为始死魄魄死则生明矣故为哉生明薛氏谓哉生明月一日也旁死魄月二日也至望日则明全生而魄全死自望后一日则月生魄魄生则明死矣至晦日则明全死而魄全生故每月之终谓之晦以其魄全晦故也每月之始谓之朔以其明初见故也于晦望观月则可见袁氏日文王都丰武王诛纣复旧都犹汤黜夏复归亳蔡氏曰丰在京兆鄠县即今长安县西北灵台丰水之上周先王庙在焉○汉孔氏曰倒载干戈包以虎皮示不用行礼射设庠序修文教张氏曰政事即修文也非政事之外别有文○汉孔氏曰桃林在华山东苏氏曰华山之阳有川险絶可入不可出唐孔氏曰杜预云桃林之塞今农华阴县潼关指其所往谓之归据我释之则云放放牛归马互言之耳吕氏曰此但放用以伐纣者耳若天子十有二闲与丘甸之赋自不废不然后之东征将何所用】
　　丁未祀于周庙邦甸侯卫骏奔走执豆笾越三日庚戌柴望大告武成旣生魄庶邦冢君曁百工受命于周【须江徐氏曰此史臣记武王以成祀庙告天庶邦奔走听命之意○汉孔氏曰四月丁未祭告后稷以下文考以上七世之庙骏大也邦国甸侯衞服诸侯皆大奔走于庙执事唐孔氏曰丁未四月十九日也李氏曰邦甸侯衞言甸服侯服衞服之邦也则五服诸侯皆在矣豆木豆笾竹豆祭器也○汉孔氏曰燔柴郊天望祀山川先祖后郊自近始唐孔氏曰越三日庚戌二十二日也吕氏曰使武王伐纣有一毫之愧岂能对越在天又见伐纣非武王事乃天地山川之责在我我尽其责功成乃告武王之心盖与神明为一○汉孔氏曰魄生明死十五日之后诸侯与百官受政命于周明一统陈氏曰诸儒以生魄为十六日夫望之后一日魄始生而望或在十五日或在十四日或在十六日不可定指十六日为生魄也○唐孔氏曰丁未祀周庙已是此月十九日矣此受命于周继生魄言之则受命在祀庙之前故祀庙之时诸侯已奔走执事岂得未受周命已助周祭明其受命在祀庙前矣史官探其时日先言告武成既讫然后却受命故文在下耳】
　　王若曰呜呼羣后惟先王建邦啓土公刘克笃前烈至于大王肇基王迹王季其勤王家我文考文王克成厥勲诞膺天命以抚方夏大邦畏其力小邦怀其徳惟九年大统未集予小子其承厥志厎商之罪告于皇天后土所过名山大川曰惟有道曾孙周王将有大正于商今商王受无道暴殄天物害虐烝民为天下逋逃主萃渊薮予小子既获仁人敢祗承上帝以遏乱畧华夏蛮貊罔不率俾恭天成命肆予东征绥厥士女惟其士女篚厥黄昭我周王天休震动用附我大邑周惟尔有神尚克相予以济兆民无作神羞既戊午师逾孟津癸亥陈于商郊俟天休命甲子昧爽受率其旅若林会于牧野罔有敌于我师前徒倒戈攻于后以北血流漂杵一戎衣天下大定
　　【须江徐氏曰此史臣叙武王伐商告下之辞○汉孔氏曰叹美之以告诸侯○汉孔氏曰尊祖故称先王后稷也唐孔氏曰后稷始封于邰故言建邦啓土○汉孔氏曰后稷曾孙公爵刘名能厚先人之业唐孔氏曰周本纪云后稷卒子不窋立卒子鞠陶立卒子公刘立公刘修后稷之业百姓懐之多徙而归保焉○汉孔氏曰太王修徳以翦齐商人始王业之肇迹王季缵统其业乃勤立王家史氏曰史记后稷而下十三世古公亶父即太王十四世季歴即王季唐孔氏曰诗云后稷之孙实维大王居岐之阳实始翦商周本纪云王季修古公之遣诸侯顺之○汉孔氏曰言我文徳之父能成其王功大当天命以抚绥四方中夏陈氏曰能成其功如伐崇伐莒一怒安民是也膺天命抚方夏谓三分天下有其二也李氏曰中庸谓武王受命追王大王王季文王此大王以下所以皆以王称○汉孔氏曰言天下诸侯大者畏咸小者怀徳是文王威徳之大唐孔氏曰大邦力足距敌故言畏力小邦必畏力矣小邦或被弃遗故言怀徳大邦亦怀徳矣量事为文也○汉孔氏曰言诸侯归之九年而卒故大统未就○汉孔氏曰言承文王本意○汉孔氏曰致商之罪谓伐纣之时后土社也名山华岳大川河唐孔氏曰礼天子出征必类帝宜社此告皇天后土即泰誓类上帝宜冡土自周适商路过河华山川大乃有名名大互言之耳周礼太祝云王过大山川则用事焉郑云用事用祭祀告行也○汉孔氏曰告天社山川之辞大正以兵征之也苏氏曰有道指祖父唐孔氏曰称曾孙者曲礼云临祭事内事曰孝子某侯某外事曰曽孙某侯某左传蒯聩祷祖亦自称曾孙皆是言已承借上祖奠享之意陈氏曰泰誓言小子此言周王盖武成之后史文其言也蔡氏曰正即汤誓不敢不正之正○汉孔氏曰无道徳暴絶天物言逆天也逆天害民所以为无道唐孔氏曰天物语阔人在其间以人为贵故别言害民则天物之害除人外普谓天下百物鸟兽草木皆暴絶之○汉孔氏曰逋亡也天下罪人逃亡者而纣为魁主窟聚渊府薮泽言大奸蔡氏曰纣殄物害民为天下逋逃罪人之主如鱼之聚渊如兽之聚薮也○汉孔氏曰仁人谓大公周召之徒略路也言诛纣敬承天意以絶乱路郑氏曰仁人秉心与天为一上帝临汝无贰尔心武王素有此心矣人得仁人而后敢祗承以遏乱人之谋略亦如汤聿求元圣而后与尔有众请命也○汉孔氏曰冕服采章曰华大国曰夏及四夷皆相率而使奉天成命华夏説见舜典陈氏曰南曰蛮北曰貊总言则蛮貊犹言夷狄也俾使也蔡氏曰成命黜商之定命也○汉孔氏曰言东国士女筐篚盛其丝帛奉迎道次明我明王为之除害陈氏曰武王居西纣在东故曰东征王者之兵吊民伐罪秋毫无扰凡以安其士女而已蔡氏曰士女犹曰男女诗中士多对女言之黄色帛也朱子曰商民而曰我周王犹夏民而曰我后也○汉孔氏曰天之美应震动民心故用依附我○汉孔氏曰神庶几助我渡民危害无为神羞辱○陈氏曰正月辛卯朔戊午二十八日也二月辛酉朔癸亥三日也甲子四日也蔡氏曰休命胜商之命也武王顿兵商郊雍容不廹以待纣师之至史臣谓之俟天休命可谓善于形容者矣○汉孔氏曰旅众也如林言盛多会逆距战纣众服周仁政无有战心前徒倒戈自攻于后以北走血流漂舂杵甚之言朱子注孟子曰书本意谓商人自相杀非谓武王杀之也孟子之詨此言惧后世之惑且长不仁之心耳○汉孔氏曰衣服也一着戎服而灭纣言与众同心动有成功薛氏曰戎衣甲胄之服○邵子皇极经世书纪殷自成汤至纣二十八主凡六百四十四祀而天下归周自武王至赧王三十七主凡八百六十七年而周亡○或问武成诸家多以为错简然反覆读之窃以为王若曰以后皆史官歴叙己前之事虽作武王告羣后之辞实史官叙述之文如云有道曾孙周王昭我周王皆是史官之言非武王之自称也亦如五诰中王若曰以下多是周公之语若如此看不必改移亦自可读朱子曰王若曰以下固是告羣后之辞兼叙其致祷之辞亦与汤诰相类但此却无结杀处只自叙其功烈政事之美又书戊午癸亥甲子日辰亦非诰命之体恐须有错简】
　　【按自王若曰至天下大定诸家分章各不同惟徐氏以为皆武王告下之辞今详王若曰至无作神羞此史叙王言无可疑者其下纪戊午癸亥甲子之类已举于泰誓牧誓而史于此复言之者盖叙王言祝告之后须覆载数语则工文有所承结而前章纪一月纪四月已着始末亦得此以备中间事之未备不可以日月先后不同而遂疑也今姑依徐氏合之而记其说于比】
　　乃反商政政由旧释箕子囚封比干墓式商容闾散鹿台之财钜桥之粟大赉于四海而万姓恱服列爵惟五分土惟三建官惟贤位事惟能重民五教惟食丧祭惇信明义崇徳报功垂拱而天下治
　　【须江徐氏曰此又史臣叙武王识政事之实○汉孔氏曰反纣恶政用商王善政○汉孔氏曰囚奴徒隷封益其土商容贤人纣所贬退式其闾巷以礼贤唐孔氏曰郑以为箕在圻内司马彪云箕子名胥余郑王肃皆以箕子为纣诸父服防杜预以为纣庶兄家语云比干纣之亲是纣诸父商容贤人姓名式者车上横木有所敬则俯而凭式闾族居里门也○汉孔氏曰纣所积之府仓皆散以赈贫民唐孔氏曰散者言其分布者言其开出互相见也○汉孔氏曰施舍己责救之赒无所谓周有大赉天下皆恱仁服徳○唐孔氏曰周本纪云命召公释箕子之囚命毕公表商容之闾命闳夭封比干之墓命南宫括散鹿台之财钜桥之粟帝王世纪云王命封墓释囚及归施鹿台之珠玉殷民咸喜曰王之于仁人也死者犹封其暮况生者乎王之于贤人也亡者尤表其闾况存者乎王之于财也聚者犹散之况其复聚之乎是恱服之事也○汉孔氏曰爵五等公侯伯子男列地封国公侯方百里伯七十里子男五十里为三品○汉孔氏曰立官以官贤才居位理事必任能事贤能说见说命中陈氏曰建官惟用贤人然官各有事贤各有所能如舜九官皆官也而官所职之事则有司徒司空作士作稷之异禹臯稷契皆贤也而其能则冇治水明刑播种敷教之殊故建官以贤人必随其人之能以位其事也○汉孔氏曰所重在氏及五常之教民以食为命丧礼笃亲爱祭祀崇孝养皆圣王所重蔡氏曰五教五事所以立人纪而厚风俗故重之○汉孔氏曰使天下厚行信显忠义有徳尊以爵有功报以禄○汉孔氏曰言武王所修皆是所任得人故垂拱而天下治吕氏曰垂衣拱手天下自治武成与尧舜气象不同终篇一语则与尧舜无为而治如一也】
　　【按此篇自唐孔氏而下王氏刘氏程子皆疑简编错乱各有改正而朱子集诸家所长定读一篇自惟一月壬辰至于征伐商次厎商之罪至罔不率俾次惟尔有神至万姓悦服次四月哉生明至示天下弗服次既生魄至受命于周次丁未至大告武成次王若曰至其承厥志次恭天成命至用附我大邑周以为此下冇缺文宜有求助诸侯交相警饬之意略如汤诰又次列爵惟五至垂拱而天下治其序如此但世本相传已久未敢辄依此更易而唐孔氏又谓体裁异于余篇葢史官杂载武成之事虽无聮属而各有首尾观者尚有考云】




　　尚书纂传卷二十一
　　钦定四库全书
　　尚书纂传卷二十二　　　元　王天与　撰
　　洪范第六　　　　　　　　　周书
　　武王胜殷杀受立武庚以箕子归作洪范
　　【汉孔氏曰不放而杀纣自焚也武庚纣子以为王者后一名禄父张氏曰立武庚者继絶世也○汉孔氏曰归镐京吕氏曰以字不可不深求箕子言我罔为臣仆是无仕周之意以之归者武王也苏氏曰箕子之不臣周也曷为武王陈洪范也天以是畀禹而传至于箕子不可使自我而絶也以武王而不传则天下无复可传者矣故为箕子之道者传道则可仕则不可○唐孔氏曰箕子叙述其事作洪范夏氏曰此篇虽箕子之言实周史所録也】
　　洪范
　　【汉孔氏曰洪大范法也言天地之大法○郑氏曰此篇训体也○蔡氏曰洪范之于禹箕子推衍増益以成篇今文古文皆有】
　　惟十有三祀王访于箕子
　　【唐孔氏叙章指见篇末○汉孔氏曰箕子称祀不忘本夏氏曰武王以十一年伐商洪范之作正武王之十三年也史记谓武王克殷后二年问箕子吕氏曰访者就而问之孟子所谓大有为之君必有所不召之臣欲有谋焉则就之也】
　　王乃言曰呜呼箕子惟天隂骘下民相协厥居我不知其彞伦攸叙
　　【唐孔氏叙章指见篇末○唐孔氏曰此问荅皆言乃者以天道之大沈吟乃问思虑乃荅乃缓辞也○蔡氏曰箕子称旧邑爵者未封新爵也○汉孔氏曰骘定也天不言而黙定下民是助合其居使冇常生之资唐陆氏曰隂黙也蔡氏曰武王之问盖曰天于冥冥之中黙有以安定其民辅相保合其居止吕氏曰上栋下宇夏葛冬裘渴饮饥食是孰使之然哉天也○汉孔氏曰言我不知天所以定民之常道理次叙间何由真氏曰彞伦者治天下之常理先后本末各有自然之叙君师治教之责于我乎属而我则未知常理之次叙焉此所以问箕子也吕氏曰武王岂真不知哉云不知者盖灼见圣学之无穷也】
　　箕子乃言曰我闻在昔鲧陻洪水汨陈其五行帝乃震怒不畀洪范九畴彞伦攸斁鲧则殛死禹乃嗣兴天乃锡禹洪范九畴彞伦攸叙
　　【唐孔氏叙章指见篇末○吕氏曰箕子言我闻在昔葢得于遗言大训非臆説也○汉孔氏曰陻塞汨乱也治水失道乱陈其五行程子曰河北但见鲧堤无禹堤鲧陻洪水故无功禹则导之而已唐孔氏曰水是五行之一水性下流鲧反塞之失水之性水失其性则五行皆失矣是塞洪水为乱陈其五行言五行陈列皆乱也○汉孔氏曰畀与斁败也天动怒鲧不与大法九畴故常道所以败皇天震怒説见汤诰唐孔氏曰九畴言其每事自相类者冇九九者各有一章故汉书谓之九章吕氏曰尧舜之时彞伦未尝斁也止于鲧身言之耳○汉孔氏曰放鲧至死不赦废父兴子尧舜之道程子曰殛死非戮死也犹曰死于放殛不得生还耳朱子曰鲧既被诛禹乃委质所以盖前人之愆○汉孔氏曰天与禹洛出书神负文而出列于背有数至于九禹遂因而第之以成九类常道所以次叙真氏曰所负者数耳大禹圣人心与天通见其数而知其理因次之为九畴○唐孔氏曰易繋辞云河出图洛出书圣人则之天与禹者即是洛书也禹既第之应人尽知武王独问箕子者五行志云圣人行其道而宝其真降及于殷箕子在父师之位而典之周既克殷以箕子归周武王亲虚已而问焉言箕子典其事故武王特问之义或然也○蔡氏曰闗子明云河图之文七前六后八左九右洛书之文九前一后三左七右四前左二前右八后左六后右邵子云圆者星也歴纪之数其肈于此乎方者土也画州并地之法其仿于此乎盖圆者河图之数方者洛书之文故羲文因之以造易禹箕叙之而作范也古今传记自孔安国以来皆以为河图授羲洛书锡禹闗子明邵康节皆以十为河图九为洛书盖大传既陈天地五十有五之数洪范又明言锡禹九畴而九宫之数戴九履一左三右七二四为肩六八为足正背之象也朱子曰易大传云天一地二天三地四天五地六天七地八天九地十天数五地数五五位相得而各有合天数二十有五地数三十凡天地之数五十有五此所以成变化而行鬼神也此夫子所以明河图之数也天地之间一气而已分而为二则为隂阳而五行造化万物始终无不管摄于是故河图之位一与六共宗而居乎北二与七为朋而居乎南三与八同道而居乎东四与九为友而居乎西五与十相守而居乎中盖其所以为数者不过一隂一阳一竒一偶以两其五行而已天者阳之轻清而位乎上者也地者隂之重浊而位乎下者也阳数竒故一三五七九皆属乎天所谓天数五也隂数偶故二四六八十皆属乎地所谓地数五也天数地数各以其类而相求所谓五位之相得者也天以一生水而地以六成之地以二生火而天以七成之天以三生木而地以八成之地以四生金而天以九成之天以五生土而地以十成之此所谓各有合者也此河图之全数而诸儒之説也至洛书虽夫子所未言然其象其説已具于前有以通之则刘歆所谓经纬表里者可见矣或曰河图洛书之数其所以不同者何也曰河图以五生数统五成数而同处其方盖揭其全以示人而道其常数之体也洛书以五竒数统四偶数而各居其所盖主于阳以统隂而肈其变数之用也曰其皆以五居中者何也曰凡数之始一隂一阳而已矣阳之象圆圆者径一而围三隂之象方方者径一而围四围三者以一为一故参其一阳而为三围四者以二为一故两其一隂而为二所谓参天两地者也三二之合则为五矣此河图洛书之数所以皆以五为中也然河图以生数为主故其中之所以为五者亦具五生数之象其下一点天一之象也其上一防地二之象也其左一防天三之象也其右一防地四之象也其中一防天五之象也洛书以竒数为主故其中之所以为五者亦具五竒数之象其下一防亦天一之象也其左一防亦天三之象也其中一防亦天五之象也其右一防则天七之象也其上一防则天九之象也其数与位皆三同而二异葢阳不可易而隂可易成数虽阳固亦生之隂也曰中央之五既为五数之象矣然则其为数也奈何曰以数言之则通乎一图由内及外固各有积实可纪之数然河图之一二三四各居其五象本方之外而六七八九十者又各因五而得数以附于其生数之外洛书之一三七九亦各居其五象本方之外而二四六八者又各因其类以附于竒数之侧盖中者为主而外者为客正者为君而侧者为臣亦各有条而不紊也曰其多寡之不同何也曰河图主全故极于十而竒偶之位均论其积实然后见其偶赢而竒乏也洛书主变故极于九而其位与实皆竒赢而偶乏也必皆虚其中然后隂阳之数均于二十而无偏耳曰其序之不同何也曰河图以生出之次言之则始下次上次左次右以复于中而又始于下也以运行之次言之则始东次南次中次西次北左旋一周而又始于东也其生数之在内者则阳居下左而隂居上右也其成数之在外者则隂居下左而阳居上右也洛书之次其阳数则首北次东次中次西次南其隂数则首西南次东南次西北次东北也合而言之则首北次西南次东次东南次中次西北次西次东北而究于南也其运行则水克火火克金金克木木克土右旋一周而土复克水也是亦各有说矣曰其七八九六之数不同何也曰河图六七八九既附于生数之外矣此隂阳老少饶乏之正也其九者生数一三五之积也故自北而东自东而西以成于四之外其六者生数二四之积也故自南而西自西而北以成于一之外七则九之自西而南者也八则六之自北而东者也此又隂阳老少互藏其宅之变也洛书之纵横十五而七八九六迭为消长虚五分十而一含九二含八三含七四含六则参伍错综无适而不遇其合焉此变化无穷之所以妙也曰然则圣人之则之也奈何曰则河图者虚其中则洛书者总其实也河图之虚五与十者太极也竒数二十偶数二十者两仪也以一二三四为六七八九者四象也析四方之合以为乾坤离坎补四隅之空以为兊震艮巽者八卦也洛书之实其一为五行其二为五事其三为八政其四为五纪其五为皇极其六为三德其七为稽疑其八为庶徴其九为福极其位与数尤晓然矣曰洛书而虚中五则亦太极也竒偶之各居二十则亦两仪也一二三四而含七八九六纵横十五而互为七八九六则亦四象也四方之正以为乾坤离坎四隅之偏以为兊震艮巽则亦八卦也河图之一六为水二七为火三八为木四九为金五十为土则固洪范之五行而五十五者乂九畴之子目也是洛书固可以为易河图亦可以为范矣是其时虽有先后数虽有多寡其为理则一而已但易乃伏羲之所先得乎图而初无待于书范则禹之所独得乎书而未必追考于图耳且以河图而虚十则洛书四十有五之数也虚五则大衍五十之数也积五与十则洛书纵横十五之数也以五乘十以十乘五则又皆大衍之数也洛书之五又自含五而得十则通为大衍之数矣积五与十则得十五而通为河图之数矣茍明乎此则横斜曲直无所不通而河图洛书又岂有先后彼此之间哉】
　　【按刘歆云河图洛书相为经纬八卦九章相为表里此章止着洛书而顾命亦言河图故并载】
　　初一曰五行次二曰敬用五事次三曰农用八政次四曰协用五纪次五曰建用皇极次六曰乂用三德次七曰明用稽疑次八曰念用庶徴次九曰向用五福威用六极
　　【唐孔氏叙章指见篇末○陈氏曰朱子于初一之下有读防曰此读也全读是以一二为次第不见洛书本文又不见圣人法象之义故后人至以此章总为洛书本文皆为句读不明也下皆仿此○汉孔氏曰九类类一章以五行为始真氏曰以其流行于天地之间故曰行唐孔氏曰不言用者五行万物之本天地万物莫不用之不嫌非用也○汉孔氏曰五事在身用之必敬乃善朱子曰五气运行人禀之以成形故有五事用者人所有事也凡用皆主人君而言蔡氏曰五事曰敬所以诚身也○汉孔氏曰农厚也厚用之政乃成蔡氏曰八政曰农所以厚生也○汉孔氏曰和天时使得正用五纪曽氏曰协与恊时月正日之协同陈氏曰其数错综而条理不乱是谓纪蔡氏曰五纪曰协所以合天也○汉孔氏曰皇大极中伏生大传作建用王极朱子曰皇极不是大中皇者王也极者如以为民极言王者之身可以为下民之标准苏氏云至而无余之谓极亦好唐孔氏曰皇极不言数者以总该九畴理兼万事非局数所能尽也蔡氏曰皇极曰建所以立极也○汉孔氏曰治民必用正直刚柔之三德孙氏曰条理辨治之不紊故曰人用蔡氏曰三德曰乂所以治民也○汉孔氏曰明用卜筮考疑之事张氏曰稽之不可不明不明则终于疑矣此所谓明用稽疑也唐孔氏曰稽疑不言数者以卜五筮二共成为七若举卜不得兼筮举筮不得兼卜且疑事既众不可以数总之也蔡氏曰稽疑曰明所以辨惑也○唐孔氏曰念用天时众气之应验庶徴不言数者以庶徴得为五休失为五咎若举休不兼咎举咎不兼休若休咎并言便为十事本是五物不可言十也蔡氏曰庶徴曰念所以省验也○汉孔氏曰言天所以向劝人用五福所以威沮人用六极真氏曰极穷极也与皇极之义不同朱子曰福极通天下人民而言葢人主不以一身为福极而以天下为福极民皆仁夀尧舜之福也民皆鄙夭桀纣之极也蔡氏曰五福曰向所以劝也六极曰威所以惩也○朱子曰洪范一篇首尾都归皇极上去葢人君以一身为至极之标准最是不易须是顺五行敬五事厚八政协五纪以结里个皇极又须乂三德事物之接刚柔之辨须区处教合宜稽疑则考之于神庶徴则验之于天五福六极则体之于人这下许多维持这皇极真氏曰九畴六十五字耳而天道人事无不该焉原其本皆自人君一身始○汉孔氏曰此已上禹所第叙唐孔氏曰不知洛书本有防字五行忘云凡此六十五字皆洛书本文计天言简要必无次第之数初一曰等二十七字必禹所加也其敬用农用等一十八字大刘及顾氏以为背先有总三十八字小刘以为敬用等亦禹所第叙其龟文惟有二十字并无明据未知孰是朱子曰洛书本文只有四十五防诸儒说皆未是恐只是以义起不是数如此】
　　一五行一曰水二曰火三曰木四曰金五曰土水曰润下火曰炎上木曰曲直金曰从革土爰稼穑润下作咸炎上作苦曲直作酸从革作辛稼穑作甘
　　【唐孔氏叙章指见篇末○朱子曰一五行者次第之辞与前章异后仿此○汉孔氏曰皆其生数唐孔氏曰易系辞云天一地二天三地四天五地六天七地八天九地十此即五行生成之数天一生水地二生火天三生禾地四生金天五生上此其生数也如此则阳无匹隂无偶故地六成水天七成火地八成木天九成金地十成土于是隂阳各有匹偶而物得成焉故谓之成数也人数之所起起于隂阳隂阳徃来在于日道十一月冬至日南极阳来而隂徃冬水位也以一阳生为水数五月夏至日北极隂极而阳退夏火位也当以一隂生为火数但隂不名竒数必以偶故以六月二隂生为火数是故易説干贞于十一月子坤贞于六月未而皆左行由此也冬至以及于夏至当为阳来正月为春木位也三阳已生故三为木数夏至以及冬至当为隂进八月为秋金位也四隂已生故四为金数三月春之季四季土位也五阳生故五为土数此其生数之由也又万物之本有生于无着生于微及其成形亦以微着为渐五行先后亦以微着为次五行之体水最微为一火渐着为二木形实为三金体固为四土质大为五亦是次之宜大刘与顾氏皆以为水火木金得土数而成故水成数六火成数七木成数八金成数九土成数十义或然也○周子太极图説曰无极而太极太极动而生阳动极而静静而生隂静极复动一动一静互为其根分隂分阳两仪立焉阳燮隂合而生水火木金土五气顺布四时行焉五行一隂阳也隂阳一太极也太极本无极也朱子曰有太极则一动一静而两仪分有隂阳则一变一合而五行具然五行者质具于地而气行于天者也以质而语具生之序则曰水火木金土而水木阳也火金隂也以气而语其行之序则曰木火土金水而木火阳也金水隂也又统而言之则气阳而质隂也又错而言之则动阳而静隂也盖五行之变至于不可胜穷然无适而非隂阳之道至其所以为隂阳者则无适而非太极之本然也○唐五行志曰五行见象于天为五星分位于地为五方行于四时为五德禀于人为五常用于人为五材播于音律为五声发于文章为五色而总其精气为五行人禀五行之秀以生故于物为最灵王氏曰五行之为物其时其位其材其气其性其形其事其情其色其声其臭其味皆各有偶推而散之无所不通一刚一柔一晦一明故有清有浊有正有邪有美有恶有吉有凶性命之理道德之意皆在是矣偶之中又有偶焉万物之变遂至于无穷○朱子曰润下润湿而下流炎上炎热而上升曲直谓生而有曲有直从革谓可因可革无定体种曰稼敛曰穑土性发生稼穑乃所生之大者苏氏曰曰者所以名之也土不曰曰而言爰爰于也土无成名无专器无定位言于此稼穑而非所以名之也张子曰水火气也故炎上润下与隂阳升降上不得而制焉木金者上之华实也其性有水火之杂故木之为物水渍则生火然而不离也葢得土之浮华于水火之变也金之为物得火之精于土之燥得水之精于土之濡故水火相得而不害烁之反流而不秏盖得土之精实于水火之际也木曰曲直能既曲而反申也金曰从革一从革而不能自反也上者物之所以成始而成终也地之质也化之终也水火之所以升降物兼体而不遗也朱子曰张子此説一字不可増减郑氏曰此五行即六府也盖主生民日用之利而言之○唐孔氏曰水性本甘久浸其地变而为卤卤味乃咸月令冬云其味咸是也火性炎上焚物则焦焦是苦气月令夏云其味苦是也木生子实其味多酸五果之味虽殊其为酸一也月令春云其味酸是也金之在火别有腥气非苦非酸其味近辛月令秋云其味辛是也谷是土之所生故甘为土之味月令中央云其味甘是也言曰者言其本性言作者从其发见指其体则称曰致其类即言作下五事庶徴言曰作者义亦然也苏氏曰五行之所作不可胜言所可言者声色臭昧而已人之用是四者惟味为急故举味以见其余○唐孔氏曰此章所演文有三重第一言其名次第二言其体性第三言具气味】
　　二五事一曰貌二曰言三曰视四曰听五曰思貌曰恭言曰从视曰明听曰聪思曰睿恭作肃从作乂明作哲聪作谋睿作圣
　　【唐孔氏曰貌举身之大名言是口之所出视是目之所见听是耳之所闻思是心之所虑真氏曰貌言视听思五者相须而不相离也而孔子之告顔渊乃独弗及乎思何哉盖视听言貌身之用也而主之者心也心有所主然后四者之发惟吾之为听不然耳目口体纷然用事其能合乎礼者防希然则勿云者正即心而言也○张氏曰防敬之见于貌也从谓从理而不悖也聦明説见尧典曽氏曰思者所以充人之材以至于其极圣者人之极也或曰不思而得何也盖自诚而明者不思而得尧舜性之者也自明而诚者思之弗得弗措汤武身之者也程子曰思虑久后睿自然生又曰致思如掘井初有浑水久则稍引动得清者出来人思虑始若溷浊久自明快吕氏曰曰字当与水曰润下一般看盖其本然如此如貌本防不恭则非貌余亦然○陈氏曰自恭而充之齐一清整而能肃自从而充之理当人服而能乂自明而充之洞达立决而能哲自聦而充之审善定计而能谋自睿而充之则无所不通而能圣周子曰洪范思曰睿睿作圣无思本也思通用也防动于彼诚动于此无思而无不通为圣人不思则不能通微不睿则不能无不通是则无不通生于通微通微生于思故思者圣功之本而吉凶之防也吕氏曰作字是工夫处然亦是自然○唐孔氏曰此章所演亦为三重第一言其所名第二言其所用第三言其所致○緫説五行五事相配○唐孔氏曰五行传曰貌属木言属金视属火听属水思属土五行传伏生之书也木有华叶之容故貌属木言之断决若金之断割故言属金火外光故视属火水内明故听属水土安静而万物生心思虑而万事成故思属土又易东方震为足所以动容貌也西方兊为口口出言也南方离为目目视物也北方坎为耳耳听声也土在内犹思在心也亦是五属之义也○五行志曰貌之不恭是谓不肃则木不曲直言之不从是谓不乂则火不炎上视之不明是谓不哲则土不稼穑听之不聦是谓不谋则金不从革思之不睿是谓不圣则水不润下○苏氏曰脾之发为貌而主土肺之发为言而主金肝之发为视而主木肾之发为听而主水心之发为思而主火自黄帝以来知医者言之详矣诸儒之説皆失之○朱子曰吴人杰云貌是水言是火视是木听是金思是土与庶徴之序相脗合蔡氏曰貌泽水也言火也视散木也聴收金也思通土也】
　　【按四説伏生汉志多牵彊苏氏虽有据亦未顺洪范之序惟吴蔡説五行五事庶徴皆顺】
　　三八政一曰食二曰货三曰祀四曰司空五曰司徒六曰司寇七曰賔八曰师
　　【汉孔氏曰劝农业林氏曰务农重谷之政如井田补助之类○汉孔氏曰货用物林氏曰阜通货财之政如懋迁有无化居之类○汉孔氏曰敬鬼神以成教林氏曰报本反始之政社稷宗庙山川百神以至公卿大夫士庶莫不祭其先之类○汉孔氏曰主空土以居民林氏曰度地居民之政如辨方正位体国经野使士农工商各得其所之类○汉孔氏曰主徒众教以礼义林氏曰教之以政如学校选举之类○汉孔氏曰主奸盗使无纵林氏曰立法惩奸宄之政如五刑之属三千之类○汉孔氏曰礼賔客无不敬林氏曰交际酬酢之政如冠昬丧祭乡相见之类○汉孔氏曰简师所任必良士卒必练林氏曰寓兵于农以修武备之政如乡遂教阅之法之类○唐孔氏曰食货祀賔师指事为之名三卿举官为名者三官所主事多若以一事为名则所掌不尽故举官名以见义○陈氏曰八政在唐虞时食货合为一而稷掌之粒烝民而迁有无是也祀则秩宗掌之司空司徒司寇皆有之惟司寇谓之士而兼兵师之职賔虽不知其何官所谓賔于四门是也○苏氏曰周礼建六官主八政食货则天官祀賔则春官师则夏官司空则冬官司徒则地官司冦则秋官○朱子曰此八政是个大纲举天下之事其大者已该备于此如周礼一书只是个八政而已】
　　四五纪一曰歳二曰月三曰日四曰星辰五曰歴数【汉孔氏曰所以纪四时歳説见尧典○汉孔氏曰所以纪一月唐孔氏曰从朔至晦大月三十日小月二十九日○汉孔氏曰纪一日唐孔氏曰从夜半以至明日夜半周十二辰为一日○星辰説见尧典○歴数説见大禹谟○唐孔氏曰五纪不言时者以歳月气节正而四时亦自正时随月变非歴所推故不言时也五纪为此次者歳统月月统日星辰见于天其曰歴数緫歴四者故歳为始歴为终也】
　　五皇极皇建其有极敛时五福用敷锡厥庶民惟时厥庶民于汝极锡汝保极凡厥庶民无有淫朋人无有比德惟皇作极凡厥庶民有猷有为有守汝则念之不协于极不罹于咎皇则受之而康而色曰予攸好德汝则锡之福时人斯其惟皇之极无虐防独而畏髙明人之有能有为使羞其行而邦其昌凡厥正人既富方谷汝弗能使有好于而家时人斯其辜于其无好德汝虽锡之福其作汝用咎无偏无陂遵王之义无有作好遵王之道无有作恶遵王之路无偏无党王道荡荡无党无偏王道平平无反无侧王道正直防其有极归其有极曰皇极之敷言是彞是训于帝其训凡厥庶民极之敷言是训是行以近天子之光曰天子作民父母以为天下王
　　【按此章当以朱子説为主今先载训诂语録及诸説防异处而后繋以皇极辩】
　　【皇极説见前○或问何以能敛五福朱子曰当就五行五事上推究人君修身使貌恭言从视明听聦思睿即身自正五者得其正则五行得其序以之稽疑则从筮从卿士从庶民从在庶徴则有休徴无咎徴有仁寿无鄙夭便是五福反是则福转而极又日敛者非有以取之于外亦自吾身先得其正然后率天下之民以归于正此锡福之道也○蔡氏曰人君敷锡其福以与众民使人人观感而化所谓敷锡也当时之人亦皆于君之极与之保守不敢失坠所谓锡保也○汉孔氏曰民无淫过朋党之恶比周之德蔡氏曰人有位之人比德私相比附也○朱子曰有猷有为如可以托孤寄命有守如临大节而不可夺若汉霍光虽有猷有为只是无所守○王氏曰诗云载色载笑匪怒伊教而康而色之谓○汉孔氏曰防单无兄弟也无子曰独单独者不侵虐之宠贵者不枉法畏之陈氏曰防独谓孤寒寡援者髙明谓势位尊显者○汉孔氏曰凡其正直之人既当以爵禄富之又当以善道接之○汉孔氏曰偏不平陂不正应氏曰古文无皆作母唐艺文志曰开元十四年宗以无偏无颇声不协诏改颇为陂陈氏曰遵循也千夫有道万夫有路此言道路互辞也道路即义之可通行者也○陈氏曰偏谓偏于已党谓党于人蔡氏曰党不公也反倍常也侧不正也汉孔氏曰荡荡言开辟平平言辩治蔡氏曰荡荡广逺也平平平易也正者无邪直者无曲○陈氏曰君能防其有极则民皆归其有极吕氏曰防如防聚之防归如归宿之归○朱子曰自皇建其有极以下緫说人君立至极之标准而天下化之之义自无偏无陂以下反覆歌咏正说皇极体段自曰皇极之敷言以下推本结一章之大意○马氏曰天子作民父母武王以之首泰誓箕子以之终皇极或以为民称颂恐失其指○朱子曰洛书九数而五居中洪范九畴而皇极居五故自孔氏传训皇极为大中而诸儒皆祖其説余独尝以经之文义语脉求之而有以知其必不然也盖皇者君之称也极者至极之义标准之名常在物之中央而四外望之以取正焉者也故以极为在中之准的则可而便训极为中则不可若北辰之为天极脊栋之为屋极其义皆然而礼所谓民极诗所谓四方之极者于皇极之义为尤近顾今之説者既误于此而并失于彼是以其説展转迷谬而终不能以自明也即如旧説姑亦无问其他但即经文而读皇为大读极为中则夫所谓惟大作中大则受之为何等语乎今以余説推之则人君以眇然之身履至尊之位四方辐凑面内而环观之自东而望者不过此而西也自南而望者不过此而北也此天下之至中也既居天下之至中则必有天下之絶德而后可以立至极之标准故必顺五行敬五事以修其身厚八政协五纪以齐其政然后至极之标准卓然有以立乎天下之至中使夫面内而环观者莫不于是而取则焉语其仁则极天下之仁而天下之为仁者莫能加也语其孝则极天下之孝而天下之为孝者莫能尚也是则所谓皇极者也由是而权之以三德审之以卜筮验其休咎于天考其祸福于人如挈裘领岂有一毛之不顺哉此洛书之数所以虽始于一终于九而必以五居其中洪范之畴所以虽本于五行究于福极而必以皇极为之主也若箕子之言有曰皇建其有极云者则以言夫人君以其一身而立至极之标准于天下也其曰敛时五福用敷锡厥庶民云者则以言夫人君能建其极则为五福之所聚而乂有以使氏观感而化焉则是又能布此福而与其民也其曰惟时厥庶民至锡汝保极云者则以言夫民视君以为至极之标准而从其化则是复以此福还锡其君而使之长为至极之标准也其曰凡厥庶民无有淫朋人无有比德惟皇作极云者则以言夫民之所以有是德者皆君之德有以为至极之标准也其曰凡厥庶民至皇则受之云者则以言夫君既立极于上而下之从化或有浅深迟速之不同其有谋者有才者有德者人君固当念之而不忘其或未能尽合而未抵乎大戾者亦当受之而不拒也其曰而康而色至时人斯其惟皇之极云者则以言夫人之有能革面从君而以好德自名则虽未必出于中心之实人君亦当因其自名而与之以善则是人者亦得以君为极而勉其实也其曰无虐防独至而邦其昌云者则以言夫君之于民一视同仁凡有才能皆使进善则人材众多而国赖以兴也其曰凡厥正人至其作汝用咎云者则以言夫凡欲正人者必先有以富之然后可以纳之于善若不能使之有所頼于其家则此人将必陷于不义至其无复更有好德之心而后始欲教之以修身劝之以求福则已无及于事而其起以报汝惟有恶而无善矣葢人之气禀或清或浊或纯或驳有不可以一律齐者是以圣人所以立极乎上者至严至密而所以接引乎下者至寛至广虽彼之所以化于此者浅深迟速其效或有不同而吾之所以应于彼者长养涵育其心未尝不一也其曰无偏无陂至归其有极云者则以言夫天下之人皆不敢徇其已之私以从乎上之化而防归乎至极之标准也葢偏陂好恶者己私之生于心者也偏党反侧者己私之见于事者也王之义王之道王之路上之化也所谓皇极者也遵义遵道遵路方防其极也荡荡平平正直则已归于极矣其曰皇极之敷言至于帝其训云者则以言夫人君以身立极而布命于下则其所以为常为教者皆天之理而不异乎上帝之降衷也其曰凡厥庶民至以近天子之光云者则以言夫天下之人于君所命皆能受其教而谨行之则是能不自絶逺而有以亲被其道德之光华也其曰天子作民父母以为天下王云者则以言夫人君能立至极之标准所以能作亿兆之父母而为天下之王也不然则有其位无其德不足以首出庶物统御人羣而履天下之极尊矣是书也原于天之所以锡禹虽其茫昧幽眇有不可得而知者然箕子之所以言之而告武王者则已备矣顾其词之宏深奥雅若有未易言者然尝试虚心平气而再三反覆焉则亦坦然明白而无一字之可疑但先儒未尝深求其意而不察乎人君所以修身立道之本是以误训皇极为大中又见其词多为含洪寛大之言因复误认中为含糊苟且不分善恶之意殊不知极虽居中而非有取乎中之义且中之为义又以其无过不及至精至当而无有毫厘之差亦非如其所指之云也乃以误认之中为误训之极不谨乎至严至密之体而务为至寛至广之量其弊将使人君不知修身以立政而坠于汉元帝之优游唐代宗之姑息卒至于是非颠倒贤否贸乱而祸败随之尚何敛福锡民之可望哉】
　　六三德一曰正直二曰刚克三曰柔克平康正直彊弗友刚克燮友柔克沈潜刚克髙明柔克惟辟作福惟辟作威惟辟玉食臣无有作福作威玉食臣之有作福作威玉食其害于而家凶于而国人用侧颇僻民用僭忒【正直説见上文○刚柔説见臯陶谟唐陆氏曰克马云胜也朱子曰刚克主于刚胜柔克主于柔胜○吕氏曰正直言皇极本体然也刚克柔克言皇极之用然也○汉孔氏曰世平安用正直治之陈氏曰如唐虞待于变之民周家待二南之俗是也○汉孔氏曰友顺也世彊御不顺以刚治之陈氏曰如舜待四凶周待三监是也○汉孔氏曰燮和也世和顺以柔治之陈氏曰如汤武汉髙光唐太宗怀抚新附之民是也○张氏曰遇平康则正直为中遇彊弗友则刚克为中遇燮友则柔克为中此所谓时中也○蔡氏曰沈潜者深沈潜退不及中者也髙明者髙亢明爽过乎中者也资质沈潜者当以刚治之资质髙明者当以柔治之平康正直无所事乎矫拂无为而治是也彊弗友燮友沈潜髙明盖习俗之偏气禀之过者也彊弗友刚克以刚克刚也燮友柔克以柔克柔也沈潜刚克以刚克柔也髙明柔克以柔克刚也正直之用一而刚柔之用四也圣人抚世酬物因时制宜三德乂用阳以舒之阴以敛之执其两端用其中于民所以纳天下民俗于皇极者盖如此○汉孔氏曰言惟君得专威福为美食华氏曰周官八柄驭羣臣爵禄予生皆作福也置夺废诛皆作威也唐陆氏曰玉食珍食也林氏曰玉食凡服食器用乘舆服御皆在其中此人主之名器所以尊崇万乘之势者唐孔氏曰此经福威与食于君每事言辟于臣则并文而略之也作福作威谓秉国之权勇略震主者也人用侧颇僻者谓在位小臣见彼大臣威福由已由此之故小臣皆附下罔上为此侧颇僻也下民见此在位小臣秉心僻侧用此之故下民皆不信恒为此僭差也言在位由大臣下民由在位故皆言用也○真氏曰或谓吴楚尝僭天子三家尝僭诸侯不闲其害与凶何邪曰吴楚之篡夺相寻季孟之家臣继叛非凶害而何吁洪范九畴箕子受之于禹大禹受之于天片言只字莫非天理而可违乎以此坊民犹有窃弄威福如齐田氏选物上第尽归私室如汉董贤者○袁氏曰三德所以开乂治之福窒僭乱之原也世有盛德时乂之君必无上下僭差之患中正健顺緫持制御上下辨而民志定矣】
　　七稽疑择建立卜筮人乃命卜筮曰雨曰霁曰蒙曰驿曰克曰贞曰悔凡七卜五占用二衍忒立时人作卜筮三人占则从二人之言汝则有大疑谋及乃心谋及卿士谋及庶人谋及卜筮汝则从从筮从卿士从庶民从是之谓大同身其康彊子孙其逢吉汝则从从筮从卿士逆庶民逆吉卿士从从筮从汝则逆庶民逆吉庶民从从筮从汝则逆卿士逆吉汝则从从筮逆卿士逆庶民逆作内吉作外凶筮共违于人用静吉用作凶
　　【汉孔氏曰曰卜蓍曰筮考正疑事当选择知卜筮人而建立之建立其人命以其职朱子曰歳久则灵蓍生百年一本百茎亦物之神灵者卜筮问鬼神以蓍神灵之物故假之以验其卦兆卜法以明火爇柴灼为兆筮法以四十九蓍分挂揲扐凡十有八变而成卦林氏曰如周礼大卜掌三兆三之法卜师掌开之四兆人掌六之属菙氏掌共燋契以待卜事占人掌占皆是○汉孔氏曰兆形有似雨者有似雨止者蒙隂闇气络驿不连属兆相交错五者卜兆之常法唐孔氏曰今之用其兆横者为土立者为木斜向径者为金背径者为火因兆而细曲者为水不知与此同异如何此五兆不言一曰二曰者灼所遇无先后也蔡氏曰雨者如雨其兆为水霁者开霁其兆为火蒙者蒙昧其兆为木驿者络驿其兆为金克者相错有相胜之意其兆为土○汉孔氏曰内卦曰贞外卦曰悔朱子曰贞悔不止一説如六十四卦则每卦内卦为贞外卦为悔如揲蓍成卦则本卦为贞之卦为悔○汉孔氏曰卜筮之数唐孔氏曰卜筮兆卦其法有七事其卜兆用五雨霁蒙驿克也其筮占用二贞与悔也○唐孔氏曰卜筮皆就此七者推衍其变陈氏曰卜之变如经兆之体百有二十其颂千有二百体色墨拆方功义弓之类筮之变如老阳变为少隂老隂变为少阳一卦变为六十四卦六十四卦变为四千九十六卦之类引而伸之触类而长之其变无有终穷○汉孔氏曰立是知卜筮人使为卜筮之事夏殷周卜筮各异三法并卜从二人之言善钧从众卜筮各三人唐孔氏曰覆述上句立卜筮人也周礼大卜掌三兆之法一曰玉兆二曰瓦兆三曰原兆掌三易之法一曰连山二曰归藏三曰周易三法并卜法有一人故三人也叶氏曰孔氏以三人为三法所掌箕子之前安得遽有周易蔡氏曰凡卜筮必立三人以相参考谓之三人非三卜筮也○汉孔氏曰将举事而汝则有大疑先尽汝心以谋虑之次及卿士众民然后卜筮以决之林氏曰大疑若周官所谓凡国大贞卜立君卜大封皆国之大事而未决者○汉孔氏曰人心和顺筮从之是谓大同于吉动不违众故后世遇吉朱子曰此条无问尊卑其谋皆配于筮故为大同之吉髙氏曰舜之禅禹朕志先定询谋佥同筮协从此大同也故歴数在躬啓能敬承成王宅洛周召营相四方和会卜惟洛食此大同也故卜年八百终过其歴身其康彊子孙逢吉可知矣唐孔氏曰此必臣民皆从乃问卜筮而进筮于上者尊神物故先言之不在汝则之上者卜当有主故以人为先下三事亦然改卜言者卜是请问之意吉凶占兆告于人故改言也筮则本是蓍名故不须改也朱子曰心者人之神明其虚灵知觉无异于鬼神虽筮之灵不至逾于人故自此以下必以人谋为首然鬼神无心而人有欲人之谋虑未必尽无适莫之私故自此以下皆以筮为主人虽不尽从不害为吉若筮从逆则凶咎必矣○汉孔氏曰三从二逆中吉亦可举事朱子曰此条惟君谋配于筮亦吉吕氏曰如盘庚迁都心已无疑卜稽如合独臣民不肯迁何害于吉唐孔氏曰此与下二事皆是三从二逆除筮以外有汝与卿士庶民分三者各为一从二逆嫌其贵贱有异从逆或殊故三者各以有一从为主见其吉同也○汉孔氏曰君臣不同决之卜筮亦中吉朱子曰此条惟卿士谋配于筮亦吉吕氏曰此如周公东征成王未知民亦蠢动独在朝大臣与二公及卜筮知之亦终于吉唐孔氏曰此论得吉以从者为主故次言卿士从下言庶民从以从为主故退汝则于下○汉孔氏曰民与上异心亦卜筮以决之朱子曰此条惟庶民谋配于筮亦吉○汉孔氏曰二从三逆筮相违故可以祭祀冠婚不可以出师征伐朱子曰此条筮一从一违本不可举事但筮短长又尊者之谋配合故内事吉外事凶蔡氏曰有从筮逆而无筮从逆者尤圣人所重也故礼记大事卜小事筮自夫子賛易极蓍卦之德蓍重而书不传云○汉孔氏曰皆逆安以守常则吉动则凶朱子曰此条筮皆逆于人谋纵有从者动必凶矣】
　　八庶徴曰雨曰曰燠曰寒曰风曰时五者来备各以其叙庶草蕃庑一极备凶一极无凶曰休徴曰肃时雨若曰又时旸若曰哲时燠若曰谋时寒若曰圣时风若曰咎徴曰狂恒雨若曰僭恒若曰豫恒燠若曰急恒寒若曰蒙恒风若曰王省惟歳卿士惟月师尹惟日歳月日时无易百谷用成又用明俊民用章家用平康日月歳时既易百谷用不成乂用昬不明俊民用微家用不宁庶民惟星星有好风星有好雨日月之行则有冬有夏月之从星则以风雨
　　【汉孔氏曰雨以润物以干物暖以长物寒以成物风以动物五者各以其时所以为众验唐孔氏曰不言一曰二曰者为其来无先后也五行传言雨属木属金燠属火寒属水风属土朱子曰旧説相配皆错乱了惟吴斗南説雨属水旸属火燠属木寒属金风属土其説为顺○汉孔氏曰言五者备至各以次叙则众草蕃滋庑丰也唐孔氏曰下言百谷此言庶草者举草茂盛则谷成必矣举轻以明重也○汉孔氏曰一者备极过甚则凶一者极无不至亦凶谓不时失叙王氏曰极备极无饥馑疫疠之所由作故曰凶○汉孔氏曰叙美行之验○汉孔氏曰君行敬则时雨顺之朱子曰肃是恭肃便自有滋润防意思○汉孔氏曰君行政治则时顺之朱子曰又则整治便有开明底意思○汉孔氏曰君能照晢则时燠顺之朱子曰哲是普照便有和暖底意思○汉孔氏曰君能谋则时寒顺之朱子曰谋是藏密便自有寒结底意思○汉孔氏曰君能通理则时风顺之朱子曰圣是通明便自有爽快底意思○汉孔氏曰叙恶行之验○汉孔氏曰君行狂疾则常雨顺之唐孔氏曰人君行不敬则狂妄故狂对肃李氏曰狂则荡故恒雨若○汉孔氏曰君行僭差则常顺之唐孔氏曰政不治则僭差故僭对乂李氏曰僭则亢故恒若○汉孔氏曰君行逸豫则常燠顺之唐孔氏曰明不照物则行自逸豫故豫对哲朱子曰豫犹豫明不足也李氏曰豫则解缓故恒燠若○汉孔氏曰君行急则常寒顺之唐孔氏曰心无谋虑则行必急躁故急对谋李氏曰急则缩栗故恒寒若○汉孔氏曰君行蒙闇则常风顺之唐孔氏曰性不通晓则行必蒙闇故蒙对圣李氏曰蒙则冥其心思无所不害故恒风若○朱子曰庶徴若不细心体识如何防见得如汉儒之説有某事必有某应固难尽信但古人意精密只于五事上体察是有此理如王荆公又都不説感应只以若字作譬喻説则人君亦不必警戒矣如汉儒之説固不可如王荆公全不相闗之説尤不可○汉孔氏曰王所省职兼所緫羣吏如歳兼四时卿士各有所掌如月之有别众正官之吏分治其职如日之有歳月曽氏曰此章之所言皆念用庶徴也休咎之徴各象其事任其事者王也与王共其任者卿士师尹也则庶徴之来王与卿士师尹当省其所以致之者所谓念用庶徴也王计一歳之徴而省之卿士师尹计一月一日之徴而省之所省多者其任责重所省少者其任责轻其所处之分然也林氏曰先儒君臣取象説与休咎之徴全为隔膜惟曽氏説得之】
　　【按林氏评二说如此然以下文语例之则体象之中又及占象其曰王省惟歳卿士惟月师尹惟日庶民惟星是王卿士师尹如歳月日之统会庶民如列星之众多体象説也至其考歳月日时之不易既易与日月运行之为冬为夏月星感召之为风为雨又占象説也周官辨十二歳星辰日月访序事传言日官底日汉世星摇亦以为民劳之占此类甚众夫惟体象占象无徃不足然后为能参賛范围尽其所以省念庶徴之道云】
　　【○汉孔氏曰各顺常歳月日时无易则百谷成君臣无易则政治明贤臣显用国家平宁林氏曰歳月日之时各循其常度无所变易则年谷丰登纪网修明贤才彚进家国安彊休徴见于天下矣蔡氏曰休徴言歳月日者緫于大也○汉孔氏曰是三者已易喻君臣易职君失其柄权臣擅命治闇贤隠国家乱林氏曰日月歳之时失其常度而至于陵歴鬬食有余不足则水旱相仍纪纲揉乱贤才摈弃患难日臻咎徴见于天下矣蔡氏曰咎徴言日月歳时者着其小也○汉孔氏曰星民象故众民惟若星箕星好风毕星好雨亦民所好日月之行冬夏各有常度君臣政治小大各有常法月经于箕则多风离于毕则多雨政教失常以从民欲亦所以乱林氏曰汉班固天文之説为善其説以谓日有中道月有九行中道者黄道北至东井去北极近南至牵牛去北极逺东至角西至娄去极中夏至至于东井去北极近故晷短冬至至于牵牛去北极逺故晷长春秋分日至娄角去极中而晷中此日去极逺近之差晷景长短之制也日阳也阳用事则日进而北昼进而长阳胜故为温暑隂用事则日退而南昼退而短隂胜故为风寒此皆行必循轨故所以有冬夏也若日之南北失节晷进而长为常寒退而短为常燠月有九行者黒道二出黄道北赤道二出黄道南白道二出黄道西青道二出黄道东立春春分月东从青道立秋秋分西从白道立冬冬至北从黒道立夏夏至南从赤道青赤出阳道白黒出隂道若月失节度而妄行出阳道则旱风出隂道则隂雨箕星为风东北之星也月失中道移而东北出箕则多风西方为雨雨少隂之位也月失中道移而西南入毕则多雨言失中道而东西也班固此言诸儒议论所未至庶民惟星者谓王及卿士师尹皆休咎之所出故各有所省以知已之得失至于庶民则其所省者不在于歳月日时之躔度惟以月所丽之星者以星有好风星有好雨日月之行则有冬有夏月之从星则以风雨故也星有好风星有好雨者即孟坚所谓月失中道移而东北入箕则多风移而西南入毕则多雨盖以其失中道而东西故也孟坚之意盖以谓日月之丽于天所歴有常度所行有常道则雨寒燠风各以时至无有失节故能使万物莫不茂遂年谷时熟如或所歴度有过有不及而为南北之赢缩则寒燠之气必有愆所行之道或彼或此而为东西之附丽则风雨之气必有过差矣月之迟速以晦朔决之日冬则南夏则北冬至于牵牛夏至于东井月五星皆随之故有冬有夏并月日而言之也日亦有从星之时而不言者郑康成云曰之从星不可见故也】
　　九五福一曰寿二曰富三曰康宁四曰攸好德五曰考终命六极一曰凶短折二曰疾三曰忧四曰贫五曰恶六曰弱
　　【汉孔氏曰百二十年唐孔氏曰人之大期百年为限世有长寿云百二十者故以最长者言之未必有正文也○汉孔氏曰财丰备陈氏曰言富则贵在其中五福通天下而言故不及贵○汉孔氏曰无疾病孙氏曰形康而心宁安之至也○汉孔氏曰所好者德福之道苏氏曰作德心逸日休其为福大矣○汉孔氏曰各成其长短之命以自终不横夭新安王氏曰尽其道而死者正命也是谓考终楚人执解将杀之曰下臣获考死又何求盖死生命也死而合义亦考终命而非凶上寿百歳中寿八十下寿六十年未六十死以正命虽考终不得谓之夀年过六卜而死非正命虽夀不得谓之考终故寿一福也考终命又一福也○汉孔氏曰动不遇吉短未六十折未三十夏氏曰凶短折止是天枉不必分析○汉孔氏曰常抱疾苦林氏曰疾者疫疠之类○汉孔氏曰多所忧林氏曰忧者不得以乐其生○汉孔氏曰困于财林氏曰贫者不得以资其生○汉孔氏曰丑陋林氏曰恶者凶暴之谓○汉孔氏曰尫劣林氏曰弱者懦弱之谓吕氏曰万善生于刚万恶生于弱人之不能自彊为善或牵引入于恶而不能自拔者皆懦而无立者耳故弱居六极之末○张氏曰福有五极有六者其义相反不必数之相敌五福曰寿曰考终命六极曰凶短折此一极而反二福也五福曰富六极曰贫此一极而反一福也五福曰康宁六极曰疾曰忧五福曰攸好德六极曰恶曰弱此二极而反一福也○张氏曰上之人使民舒泰则各全其寿乐业则各得其富知礼教所以攸好德不死于征战不陷于刑戮所以考终命其或死于征战陷于刑戮则凶短折隂阳不调则疾多失其所则忧赋敛繁食货乏则贫礼教失风俗坏则恶而弱福极之柄全在君而已○緫説一篇意○唐孔氏曰发首二句记被问之年自王乃言至彞伦攸叙王问之辞自箕子乃言至彞伦攸叙言禹得九畴之由自初一至威用六极言禹第叙九畴之次自一五行以下箕子条説九畴之义使成典教耳】
　　武王既胜殷邦诸侯班宗彞作分器
　　【汉孔氏曰赋宗庙彛器酒罇赐诸侯宗彞説见益稷○汉孔氏曰言诸侯各有分也亡唐孔氏曰昭十二年左传楚灵王云昔我先王熊绎与吕伋王孙牟燮父禽父并事康王四国皆有分我独无十五年传曰诸侯之封也皆受明器于王杜预云谓明德之分器也】









　　尚书纂传卷二十二
　　钦定四库全书
　　尚书纂传卷二十三　　　元　王天与　撰
　　旅獒第七　　　　　　　　　周书
　　西旅献獒太保作旅獒
　　【汉孔氏曰西戎逺国贡大犬犬高四尺曰獒○汉孔氏曰太保三公官名召公也林氏曰不言召公作旅獒而言太保者言保傅之职也○唐孔氏曰史叙其事作旅獒】
　　旅獒
　　【唐孔氏曰旅獒亦训也蔡氏曰今文无古文有】
　　惟克商遂通道于九夷八蛮西旅厎贡厥獒太保乃作旅獒用训于王
　　【蔡氏曰此旅獒之本序○汉孔氏曰四夷慕化贡其方贿九八言非一皆通道路无逺不服林氏曰蛮夷来王其道自通非若秦汉之开四夷以斥境土也○汉孔氏曰西旅之长致贡其獒○真氏曰獒方献而言已至此召公之所以为能格君心者朱子曰是时武王已八十余岁太保此书谆谆告之如教小儿自后世言之则为非所宜言不尊君矣】
　　曰呜呼明王慎德四夷咸賔无有逺迩毕献方物惟服食器用王乃昭德之致于异姓之邦无替厥服分宝玉于伯叔之国时庸展亲人不易物惟德其物
　　【陈氏曰此专论贡献之义○汉孔氏曰言明王慎德以怀逺故四夷皆賔服吕氏曰慎德一篇之纲领真氏曰明王敬谨其德岂欲四夷之我賔哉而賔贡乃有不期而自至者○汉孔氏曰天下万国无有逺近尽贡其方土所生之物惟可以供服食器用者言不为耳目华侈唐孔氏曰纁絺纻供服也橘柚菁茅供食也羽毛齿革瑶琨篠簜供器用也○汉孔氏曰德之所致谓逺夷之贡以分赐异姓诸侯使无废其职蔡氏曰昭示也吕氏曰如以肃慎楛矢分陈之类真氏曰昭德之致谓王者得逺方之贡则分赐诸侯使知谨德则能致逺人之服不德则反是欲其惕然自省无替厥服此即慎德之谓也德以身言服以事言能谨德则能谨事能谨事则为能谨其德古人论德不在事外也○汉孔氏曰以宝玉分同姓之国是用诚信其亲亲之道苏氏曰展布也○汉孔氏曰言物贵由人所贵在于德或问人不易物之易合如字合作去声朱子曰看上文意则当作如字读又曰易改易也言人不足以易物惟德足以易物德重而人轻也人犹言位也谓居其位者如宝玉虽贵若有君人之德则所锡赉之物斯足贵若无其德虽有至宝以锡诸侯亦不足贵也】
　　德盛不狎侮狎侮君子罔以尽人心狎侮小人罔以尽其力不役耳目百度惟贞玩人丧德玩物丧志志以道宁言以道接不作无益害有益功乃成不贵异物贱用物民乃足犬马非其土性不畜珍禽竒兽不育于国不宝逺物则逺人格所宝惟贤则迩人安
　　【陈氏曰此皆反覆言獒不可受之意○汉孔氏曰盛德必自敬何狎易侮慢之有真氏曰召公既言慎德又以狎侮为戒盖不敬乃败德之源唐孔氏曰君子谓臣小人谓民吕氏曰狎侮之病必盛德之至动容周旋中礼之人则无之下是或未必免狎侮君子岂能为用色斯举矣髙蹈逺引望望然而去安能尽其心狎侮小人小人防贱固不得不从然心不服岂能尽其力○汉孔氏曰言不以声色自役则百度正真氏曰物之诱人因视听而入目悦色耳悦声苟非心有所主未有不反为耳目所役杜氏曰百度百事之节也○汉孔氏曰以人为戏弄则丧其德以器物为戏弄则丧其志在心为志发气为言皆以道为本蔡氏曰玩人即上文狎侮之事玩物即上文役耳目之事真氏曰玩有戏狎意有耽着意玩人则以人为戏轻薄慢易未有不丧其德者玩物则以物为戏荒纵淫泆未有不丧其志者何以宁其志曰道而已道者人心之正理以道养心则物欲不作而恬愉安平是之谓宁众多之言交至吾前何以应之曰道为权是非当否折之以道虽诐淫邪遁其能迁乎此内外交养之方也○汉孔氏曰游观为无益竒巧为异物唐孔氏曰诸所妄作皆为无益诸所希有皆为异物真氏曰为无益则心志分而功不成贵异物则征求多而民不足惟知本务实者不然工商之巧不如农桑之朴锦绣之奢不如布帛之温推类而言莫不然也○汉孔氏曰非此土所生不畜以不习其用皆非所用有损害故夏氏曰犬能守御马能致逺皆可用之物非其土性尚不畜养况珍异之禽竒怪之兽无用之物可畜之乎○汉孔氏曰不侵夺其利则来服矣苏氏曰夷狄性贪故喜廉而畏贪古之循吏能以廉服夷狄者多矣而贪吏亦足以致冦况王者乎○汉孔氏曰宝贤任能则近人安近人安则逺人安矣○真氏曰小驷乗而晋师以败非土性也白狼入而荒服不至好珍竒也千里马之却汉文所以有道鬭鸭之求魏氏所以不长齐不宝径寸之珠而宝檀子敌以畏楚不宝白珩而宝观射父国以彊此皆后世事而召公之言无一不验所以为圣贤欤】
　　呜呼夙夜罔或不勤不矜细行终累大德为山九仞功亏一篑允迪兹生民保厥居惟乃世王
　　【陈氏曰此又叹息以申前意○汉孔氏曰言当早起夜寐常勤于德吕氏曰此句与明王慎德相为表里勤即慎德工夫所谓自彊不息源泉混混不舍昼夜耳目玩好何隙可入○汉孔氏曰轻忽小物积害毁大故君子慎其微朱子曰矜是矜惜持守之意吕氏曰当于一嚬一笑一动一作时仔细体察盖小处易得放过真氏曰行者德之积防者钜之积一行不谨全德之累微者少忽钜者不成○汉孔氏曰八尺曰仞喻向成也未成一篑犹不为山故曰功亏一篑郑氏曰篑盛土器也吕氏曰功亏一篑非谓止用一篑便做足了圣人虽作之不已常若欠一篑圣人之心无穷真氏曰武王大圣人也西旅献獒初未之受召公恐其恃大德而忽细行以献獒之受为无损故豫戒之如此盖积行而成德犹累土而成山一行失则全体皆失亦犹一篑亏而全功俱亏也以圣人犹若是今人未有寸善曰吾知顾其大不恤其细可乎哉○汉孔氏曰言其能信蹈行此诫则生人安其居天子乃世世王天下】
　　巢伯来朝芮伯作旅巢命
　　【汉孔氏曰殷之诸侯伯爵也南方逺国武王克商慕义来朝○汉孔氏曰芮伯周同姓圻内之国为卿大夫陈威德以命巢亡唐孔氏曰杜预云芮冯翊临晋县芮乡是也旅陈也上旅是国名此旅训为陈】














　　尚书纂传卷二十三
　　钦定四库全书
　　尚书纂传卷二十四　　　元　王天与　撰
　　金縢第八　　　　　　　　　周书
　　武王有疾周公作金縢
　　【唐孔氏曰武王有疾周公作防书告神请代武王死事毕纳书于金縢之匮及为流言所谤成王悟而开之史叙其事乃作此篇非周公作也陈氏曰武王兄周公弟也周公名旦食采于周地在岐邦之内公爵也后封于鲁諡文公】
　　金縢
　　【汉孔氏曰遂以所藏为篇名唐孔氏曰金縢自为一体祝亦诰辞也○朱子曰金縢之作在周公东征而归之后以其记武王时事且备东征本末故叙于此○蔡氏曰今文古文皆有】
　　既克商二年王有疾弗豫二公曰我其为王穆卜周公曰未可以戚我先王公乃自以为功为三坛同墠为坛于南方北面周公立焉植璧秉珪乃告大王王季文王【唐孔氏叙章指见篇末○汉孔氏曰伐纣明年武王有疾不悦豫○汉孔氏曰穆敬戚近也召公太公言王疾当敬卜吉凶周公言未可以死近我先王蔡氏曰古国有大事卜则公卿大夫百执事皆在诚一而和同以听卜筮故曰穆卜林氏曰戚忧也潘博士云父母唯其疾之忧宜存亡之所同也故为王穆卜则戚我先王矣是也○汉孔氏曰周公乃自以请命为己事因大王王季文王请命于天故为三坛坛筑土墠除地大除地于中为三坛吴氏曰坛髙而墠卑髙者设神明之位于其上卑者以供奔走之役于其下坛同一墠广其地以容之耳○汉孔氏曰立坛上对三王唐孔氏曰周公北面则三坛南面可知礼授坐不立授立不坐欲其髙下均也神位在坛故周公立坛上对三王也郑云时为坛墠于丰坛墠之处犹存焉○汉孔氏曰璧以礼神植置也置于三王之坐周公秉桓圭以为贽告谓祝辞○蔡氏曰二公不过卜武王之安否耳而周公爱兄之切危国之至忠诚恳恳于祖父之前如下文所云者有不得尽焉此其所以自以为功也又二公穆卜则必用朝廷卜筮之礼如此则上下喧腾人心摇动故周公不于宗庙而特为坛墠以自祷也】
　　史乃册祝曰惟尔元孙某遘厉虐疾若尔三王是有丕子之责于天以旦代某之身予仁若考能多材多艺能事鬼神乃元孙不若旦多材多艺不能事鬼神乃命于帝庭敷佑四方用能定尔子孙于下地四方之民罔不祗畏呜呼无坠天之降宝命我先王亦永有依归今我即命于元尔之许我我其以璧与珪归俟尔命尔不许我我乃屏璧与珪
　　【唐孔氏叙章指见篇末○汉孔氏曰史为册书祝辞元孙武王某名臣讳君故曰某厉危虐暴也唐孔氏曰某即发也泰誓牧誓不讳发而此独讳之郑云讳之者由成王读之也意成王开匮得书至此字改为某故史官録为此篇因遂承王所读而讳之唐陆氏曰遘遇也吕氏曰常人疾皆自致惟圣人道德充足血气和平节宣卫养皆适其宜偶与天地之戾气相遇而得虐害之疾耳○汉孔氏曰大子之责谓疾不可救于天则当以旦代之苏氏曰死生有可相代之理而世多疑之予观近世匹夫匹妇为其父母发一至孝之心足以动天地感鬼神多矣况周公乎且周公之祷非徒弟为兄臣为君也乃为天下为先王祷也世之所以疑者以己之多伪而疑圣人之不情耳○汉孔氏曰我周公仁能顺父又多材多艺能事鬼神言可以代武王之意薛氏曰若如也与不若旦之若同义○汉孔氏曰汝元孙受命于天庭为天子布其德教以佑助四方言不可以死郑氏曰武王所不能者林艺也所能者敷佑四方也材艺但指服事役使而言○汉孔氏曰言武王用受命帝庭之故能定先人子孙于天下四方之民无不敬畏张氏曰下地对上天而言四方之民以武王在上皆有祗畏之心天下方定民心易摇武王于是而死事未可知盖大位奸之窥也危病邪之伺也其敢保四方之祗畏乎异时三监之叛周公之先见微矣○朱子曰周公金縢中乃立坛墠一节分明是对鬼若尔三王有丕子之责于天以旦代某之身此一段只有晁以道説得好他解丕子之责如史传中责其侍子之责盖云上帝责三王之侍子侍子指武王也上帝责其来服事左右故周公乞代其死云以旦代某之身予仁若考至罔不祗畏言三王若有侍子之责于天则不如以我代之我多材多艺能事上帝武王不若我多材艺不能事鬼神不如且留他在世上定你之子孙与四方之民文意如此伊川却疑周公不应自说多材多艺不是如此他止是要代武王之死尔○汉孔氏曰叹息武王言不救则坠失天之宝命救之则先王长有依归蔡氏曰宝命即帝庭之命谓之宝者重其事也○汉孔氏曰就受三王之命于大卜知吉凶○汉孔氏曰许谓疾瘳待命当以事神不许谓不愈也屏藏也言不得事神薛氏曰许我谓许我代王之请也吕氏曰此非与三王为要约也周公诚意之至自及于此蔡氏曰所欲以身代其死者在我者也在我者可必而在天者不可必故曰尔其许我不许我其称尔称我无异人子之在膝下以语其亲者此亦不死其亲之意也】
　　乃卜三一习吉啓籥见书乃并是吉公曰体王其罔害予小子新命于三王惟永终是图兹攸俟能念予一人公归乃纳册于金縢之匮中玉翼日乃瘳
　　【唐孔氏叙章指见篇末○汉孔氏曰以三王之卜一相因而吉吕氏曰三王之前各有一习吉説见大禹谟○汉孔氏曰三兆既同吉开籥见占兆书乃亦并是吉唐孔氏曰郑元云籥开藏之管也○汉孔氏曰公视兆曰如此兆体王其无害言必愈唐孔氏曰周礼卜筮君占体郑云体兆象也尊者视兆象而已张氏曰周公为王占体非僭也盖王方在病中上相代王如此○汉孔氏曰周公言我小子新受三王之命武王惟长终是谋周之道言武王愈此所以待能念我天子事成周道苏氏曰此所俟者三王能念我一人武王言俟其疾愈也即上文所谓归俟尔命也○汉孔氏曰从坛归瘳差也唐孔氏曰金縢之匮则金縢是匮之名也縢是束缚之义藏之于匮缄之以金若今钉鐷之不欲使人开也王氏曰古者卜筮毕而不敢防必藏其册书异时有大卜则复啓焉乃国家故事非特为此匮藏其册以为后世自解之计也】
　　武王既丧管叔及其羣弟乃流言于国曰公将不利于孺子周公乃告二公曰我之弗辟我无以告我先王周公居东二年则罪人斯得于后公乃为诗以贻王名之曰鸱鸮王亦未敢诮公秋大熟未获天大雷电以风禾尽偃大木斯抜邦人大恐王与大夫尽弁以启金縢之书乃得周公所自以为功代武王之説二公及王乃问诸史与百执事对曰信噫公命我勿敢言王执书以泣曰其勿穆卜昔公勤劳王家惟予冲人弗及知今天动威以彰周公之德惟朕小子其新逆我国家礼亦宜之王出郊天乃雨反风禾则尽起二公命邦人凡大木所偃尽起而筑之岁则大熟
　　【唐孔氏叙章指见篇末○汉孔氏曰武王死周公摄政其弟管叔及蔡叔霍叔乃放言于国以诬周公以惑成王孺稚也稚子成王邵子皇极经世书纪武王己卯伐商践天子位至七年乙酉崩家语曰武王崩时成王十二嵗史记曰武王兄弟十人长伯邑考次武王次管叔鲜周公旦蔡叔度霍叔处曹叔振铎成叔武其康叔封聃季载皆少未封武王克殷立纣子武庚禄父于故都以为殷后大建亲贤以藩屏王室周公以圣德留辅相朝廷分商畿内地封管叔蔡叔霍叔监武庚治殷民号三监武王崩成王幼冲周公位冢宰正百工管叔及蔡叔霍叔乃流言于国曰周公将为成王之不利夺其位而有之马氏曰流言谓以无根之言流布于国中朱子曰此即大诰所谓三监及淮夷叛也意其称兵举事必以诛周公为辞若王敦之于刁协刘隗耳○汉孔氏曰辟法也告召公太公言我不以法法三叔则我无以成周道告我先王唐陆氏曰辟马郑音避谓避居东都或问周公之诛管蔡与伊尹之放太甲皆圣人之变惟其至诚无愧正大明白故行之不疑未可以浅俗之心窥之也此辟字与蔡仲之命所谓致辟之辟同安得以为避且使周公委政而去不幸成王终不悟小人得以乘间而入则周家之祸可胜言哉周公是时不知何以告先王也观公告二公之言正大明白至诚恻怛则区区嫌疑不敢避矣惟此心无愧而后先王可告也自洁其身而为匹夫之谅周公岂为之哉朱子荅曰辟字当从古注山杨氏曰周公诛管蔡为时中○汉孔氏曰周公既告二公遂东征之二年之中罪人此得陈氏曰周公为东伯东诸侯之不轨其职自得专征朱子曰周公东征不必言用权王室至亲与诸侯连衡背叛当国大臣岂有坐视不救之理帅师征之乃是正义不待可与权者而后能也唐孔氏曰诗东山之篇歌此事也云自我不见于今三年又云三年而归此言二年者诗言初去及来凡经三年此直数居东之年除其去年故二年也惟言居东不知居在何处王肃云东洛邑也管蔡与商奄共叛故东征镇抚之案验其事二年之间罪人皆得○汉孔氏曰成王信流言而疑周公故周公既诛三监而作诗解所以宜诛之意以遗王王犹未悟故欲让公而未敢朱子曰鸱鸮之诗大意告王以王业艰难不可毁坏之意郑氏曰诮责让也○汉孔氏曰二年秋也蒙恒风若雷以威之故有风雷之异风灾所及邦人皆大恐郑氏曰偃仆也○汉孔氏曰皮弁质服以应天所藏请命册书本史百执事皆从周公请命唐孔氏曰皮弁是视朝服每日常服白布衣素绩裳王见此变与大夫尽弁以开金縢之书省案故事求变异所由林氏曰啓缄之际犹未卜而得往者周公之説于匮中盖因卜而偶得之蔡氏曰周公卜武王之疾二公未必不知之周公册祝之文二公盖不知也诸史百执事盖卜筮执事之人成王使卜天变者即前日周公使卜疾之人也○汉孔氏曰史百执事言信有此事周公使我勿道今言之则负周公噫恨辞唐孔氏曰周公忠心欲代武王死非是规求名誉故不用使人知之○汉孔氏曰本欲敬卜吉凶今天意可知故止之穆卜説见上文林氏曰观其得书而止卜乃知其为卜而啓縢非为周公而啓也○汉孔氏曰言已童幼不及知周公昔日忠勤林氏曰周公尚欲以身代而父之死其肯不利于嗣子乎○汉孔氏曰发风雷之威以明周公之圣德○汉孔氏曰周公以成王未悟故留东未还改过自新遣使者迎之亦国家礼有德之宜唐陆氏曰新逆马本作亲迎蔡氏曰亲误作新正犹大学新误作亲也亲迎公以归于国家之礼亦宜也○汉孔氏曰郊以玉币谢天天即反风起木明郊之是○汉孔氏曰木有偃拔起而立之筑有其根禾木无亏百谷丰熟周公之德张氏曰成王疑则为雷为电为风为偃禾拔木成王悔则为雨为反风为起木为大熟人之处心可少差乎此君子所以慎其独也】
　　【○总説一篇意○唐孔氏曰发首至王季文王史叙将告神之事也史乃册祝至屏璧与珪告神之辞也自乃卜至乃瘳言卜吉告王差之事也自武王既丧以下叙周公被流言东征还反之事也】















　　尚书纂传卷二十四
<经部,书类,尚书纂传>
　　钦定四库全书
　　尚书纂传卷二十五　　　元　王天与　撰
　　大诰第九　　　　　　　　　周书
　　武王崩三监及淮夷叛周公相成王将黜殷作大诰【汉孔氏曰三监菅蔡商淮夷徐奄之属皆叛周唐孔氏曰汉地理志云周既灭商分其畿内为三国邶鄘衞是也邶以封纣子武庚鄘管叔尹之衞蔡叔尹之以监商民谓之三监先儒多同此説惟郑康成以三监为管蔡霍林氏曰孟子谓周公使管叔监殷管叔以殷叛谓之监殷监武庚也若以武庚为一则武庚何所监哉蔡仲之命言辟管叔囚蔡叔降霍叔则郑説信矣陈氏曰使三监不叛武庚欲叛得乎故序正名而谓之三监叛○汉孔氏曰相谓摄政将以诛叛者之义大诰天下陈氏曰成王名诵叶氏曰周公主伐事故言周公相成王将黜殷与伊尹相汤伐桀同○唐孔氏曰史叙其事作大诰】
　　大诰
　　【汉孔氏曰陈大道以告天下遂以名篇林氏曰以篇内有大诰多邦之言故以名篇○唐孔氏曰陈夀云臯陶之谟略而雅周公之诰烦而悉何则臯陶与舜共谈周公与羣下矢誓也○蔡氏曰今文古文皆有】
　　王若曰猷大诰尔多邦越尔御事弗吊天降割于我家不少延洪惟我幼冲人嗣无疆大歴服弗造哲迪民康矧曰其有能格知天命已予惟小子若渉渊水予惟往求朕攸济敷贲敷前人受命兹不忘大功予不敢闭于天降威用宁王遗我大宝绍天明即命曰有大艰于西土西土人亦不静越兹蠢殷小腆诞敢纪其叙天降威知我国有疵民不康曰予复反鄙我周邦今蠢今翼日民献有十夫予翼以于敉宁武图功我有大事休朕卜并吉肆予告我友邦君越尹氏庻士御事曰予得吉卜予惟以尔庶邦于伐殷逋播臣尔庶邦君越庶士御事罔不反曰艰大民不静亦惟在王宫邦君室越予小子考翼不可征王害不违卜肆予冲人永思艰曰呜呼允蠢鳏寡哀哉予造天役遗大投艰于朕身越予冲人不卬自恤义尔邦君越尔多士尹氏御事绥予曰无毖于恤不可不成乃宁考图功已予惟小子不敢替上帝命天休于宁王兴我小邦周宁王惟卜用克绥受兹命今天其相民矧亦惟卜用呜呼天明畏弼我丕丕基【陈氏曰此首章总言东征之义大意以卜为主○汉孔氏曰周公称成王命顺大道以诰天下众国及于御治事者尽及之王若曰説见盘庚林氏曰猷者皆发语辞耳尔雅猷训不一曰谋曰言曰已曰可曰图非但训道也大诰犹汤所谓诞诰盘庚所谓歴诰吕氏曰叛者三监淮夷耳何必大诰多邦及御事之人盖天下初定人情未安三监煽变恐乱之牵引不止于此所以大诰喻之使之释悟合一无间则变无由生真氏曰圣贤举事必先谕诰多方者所以昭大公一众志非但防乱而已○汉孔氏曰言周道不至故天下凶害于我家不少谓三监淮夷并作难凶害延大惟累我防童人言子孙承继祖考无穷大数服行其政而不能为智道以安人故使叛安人且犹不能况其有能至知天命者乎朱子曰弗吊只如字读如诗所谓不吊昊天耳言不见悯吊于上帝也天降割于我家不少延句絶蔡氏曰言武王崩三监叛是天降灾祸于我家不少待也歴歴数服五服哲明哲格格物之格言大思我幼冲之君嗣守无疆之大业弗能造明哲以导民于安康是人事且有所未至而况言其能格知天命乎○汉孔氏曰已发端叹辞也我惟小子承先人之业若渉渊水往求我所以济渡陈氏曰渡水曰渉渡讫曰济往犹进也吕氏曰言我以幼冲小子当此祸变如渉深渊之水无有津涯可畏如此然虽畏之之深终不可不往求其济之之道抑畏自疆两者并行方能有济○汉孔氏曰前人文武也我求济渡在布行大道在布陈文武受命在此不忘大功天下威用谓诛恶也言我不敢闭絶天所下威用而不行将欲伐四国吕氏曰敷贲谓修明典章法度贲饰前人之业增光润色之意也大抵守成之君苟徒保守无所增饰使祖宗之业不至光明盛大则非善继矣必贲饰其业大前人所受之命兹乃能不忘所成之大功张氏曰敷前人受命者于前人所受之天命从而广之陈氏曰天降威与下文天降威同意常人当祸乱之来每遮护闭掩惟恐人知今我当天之降威晓然示人不敢掩闭○汉孔氏曰安天下之王谓文王也遗我大宝龟疑则卜之以继天明就其命而言之曰语更端也四国作大难于京师西土人亦不安于此蠢动苏氏曰当时称武王为宁王以其克殷而安天下也陈氏曰下文所称宁考宁人皆武王也吕氏曰大而天下小而一国必有大以为国镇此句大诰一篇之纲目自始至终皆言卜张氏曰天明与康诰天显同意即命与金縢即命于元同意蔡氏曰宁王遗我以此者谓可以绍介天明以定吉凶曩尝即所命而其兆谓将有大艰难之事于西土西土之人亦不安静今而果然卜之可验如此将言下文伐殷卜吉之事故先发此○汉孔氏曰言殷后小腆腆之禄父大敢纪其王业欲复之天下威谓三叔流言故禄父知我周国有疵病言我殷当复欺惑东国人令不安反鄙易我周家苏氏曰腆厚也商少富厚乃敢纪其既亡之叙盖天降威亦其心知我国有二叔之疵而民不安故欲作难以鄙我有周邦也吕氏曰鄙鄙小如子产谓郑鄙邑也之鄙○汉孔氏曰今天下蠢动今之明日贤者有十夫来翼佐我周用抚安武事谋立其功大事戎事也人谋既从卜又并吉所以为美苏氏曰献贤敉抚也四国蠢动之明日民之贤者有十夫来助我往征四国抚循宁王之武事以图功也周公之东征也邦君御事皆疑天下骚动而此十夫者至故周公喜之表其人以令天下张氏曰得天在乎得民得民在乎得贤盖天之视听从民民之去就视贤杨氏曰惟至诚为能通天下之志诚而不疑则类自合方成王幼冲羣叔流言危疑之甚也惟周公以身任之而不疑故民献有十夫予翼此朋盍簪之谓也林氏曰民献与益稷黎献同晋栾武子以三卿为主不与楚战亦周公之意汉周亚夫伐七国得一剧孟犹以为重况谓之民献者哉惜其名氏不见于后世蔡氏曰上文曰有大艰于西土盖卜于武王方崩之时此云朕卜并吉乃卜于将伐武庚之日先儒合以为一误矣○汉孔氏曰故告我友国诸侯及于正官尹氏卿大夫众士御治事者言谋及之用汝众国往伐殷逋亡之臣谓禄父吕氏曰殷逋播臣者谓武庚及其羣臣本逋亡播迁之臣也○汉孔氏曰汝众国上下无不反曰征伐四国为大难四国不安亦在天子诸侯教化之过蔡氏曰在王宫云云谓三叔不睦之故实兆衅端不可不自反也○汉孔氏曰于我小子先卜敬成周道若谓今四国不可征则王室有害故宜从卜应氏曰考翼以为成敬则非经意下文有厥考翼语与此一也不应为二説苏氏曰害何也】
　　【按此设为羣臣艰大之辞曰民不安静亦惟在王之宫邦君之室及予小子而已当反躬自咎可也征伐之事父所敬重王何不违卜而已乎】
　　【○汉孔氏曰故我童人成王长思此难而叹曰信蠢动天下使无妻无夫者受其害可哀哉吕氏曰成王明知邦君之言为非又言此者圣贤无断然阻絶人之意所以尽人心也○汉孔氏曰我周家为天下役事遗我甚大投此艰难于我身言不得已张氏曰为天吏以奉将天罚实惟天所役而已遗言有所授投言有所畀○汉孔氏曰言征四国于我童人不惟自忧而已乃欲施义于汝众国君臣上下至御治事者汝众国君臣当安勉我曰无劳于忧不可不成汝宁祖圣考文武所谋之功唐陆氏曰卬我也苏氏曰毖畏也○苏氏曰我闻汝众言亦永思其难曰是行也信动鳏寡哀哉然予为天子作天之役天实以大艰遗我故勉而从天非我自忧也尔众人义当以言安我曰无畏此所忧之事惟当一心以成汝宁考所图之功今乃不然深责之也○汉孔氏曰不敢废天命言卜吉当必征之○汉孔氏曰言天美宁王兴周者以宁王惟卜之用故能安受此明命明卜宜用叶氏曰武王由百里而有天下故言小邦周泰誓云朕梦协朕卜则武王伐纣亦用卜矣○汉孔氏曰人献十夫是天助民况亦用卜乎吉可知矣蔡氏曰今天相助斯民避凶就吉况亦惟卜用是上而先王下而小民莫不用卜而独可废卜乎○汉孔氏曰叹天之明德可畏辅成我大大之基业言卜不可违也吕氏曰天明即上文所谓绍天明者张氏曰人君当以刚大自期无以惊忧自沮商道不衰何以见髙宗四夷不叛何以见宣王然则四国之叛为天之弼周也审矣】
　　王曰尔惟旧人尔丕克逺省尔知宁王若勤哉天閟毖我成功所予不敢不极卒宁王图事肆予大化诱我友邦君天棐忱辞其考我民予曷其不于前宁人图功攸终天亦惟用勤毖我民若有疾予曷敢不于前宁人攸受休毕
　　【陈氏曰此言前业当终之义○汉孔氏曰特命乆老之人知宁王故事者大能逺省识古事汝知宁王若彼之勤劳哉吕氏曰于邦君御事之中提出旧人而告之谓逮事武王者○汉孔氏曰閟慎也言天慎劳我周家成功所在我不敢不极尽宁王所谋之事苏氏曰閟闭也天所以闭塞艰碍我国者使我知畏而成功于此也我其敢不尽力以终宁王所图之事哉○汉孔氏曰故大化天下道我友国诸侯我周家有大化诚辞为天所辅其成我民矣我何其不于前宁王安人之道谋立其功所终乎林氏曰孟子谓有如时雨化之者顔子谓夫子循循然善诱人化诱有优游不迫之意先王忠厚之道也棐辅也天不言胡为而知其辅我哉惟考之于民而已苏氏曰天既助我至诚之辞其必考之于民以验其实我其可不与宁王之旧臣图功之所终乎○汉孔氏曰天亦劳慎我民欲安之如人有疾欲已去之天欲安民我何敢不于前宁王所受美命终毕之苏氏曰天所以勤劳忧畏我民者使我日夜思念如人之有疾之不忘医也予其可不与前宁人同受休终哉唐孔氏曰上云卒宁王图事又云图功攸终又云攸受休毕三者文辞略同义不甚异大意惟言当终宁王之业重兵谨战丁宁以劝民耳】
　　王曰若昔朕其逝朕言艰日思若考作室既厎法厥子乃弗肯堂矧肯构厥父菑厥子乃弗肯播矧肯获厥考翼其肯曰予有后弗弃基肆予曷敢不越卬敉宁王大命若兄考乃有友伐厥子民养其劝弗救
　　【陈氏曰此申言武功当终之义○汉孔氏曰顺古道我其往东征矣我所言国家之艰备矣日思念之苏氏曰如我本意则昔者已往矣所以至今者以言艰而日思之也○汉孔氏曰以作室喻治政也父已致法子乃不肯为堂基况肯构立屋乎不为其易则难者可知○汉孔氏曰又以农喻其父已菑耕其田其子乃不肯播种况肯收获乎唐陆氏曰田一嵗曰菑○汉孔氏曰其父敬事创业而子不能继承其功其肯言我有后不弃我基业乎今不征是弃之】
　　【按厥考翼一语正所以荅考翼不可征之辞邦君艰大之辞则以考翼不可征成王荅之之语则以考翼不可弃若成王者真肯堂肯构肯播肯获之子矣】
　　【○汉孔氏曰故我何敢不于今日抚循宁王大命以征逆乎薛氏曰古之举大事者必自任其成功故汤武曰今朕必往而此曰曷敢不越卬也○汉孔氏曰若兄弟父子之家乃有朋友来伐其子民养其劝不救者以子恶故以此四国将诛而无救者罪大故真氏曰养如养冦之养友谓我所友爱之人以仇雠之人而伐吾子尚可言也以友爱之人而伐吾予民其可容养之且劝我以弗救乎友盖指三监而言三监本吾所亲爱者一旦至此孟子所谓涕泣而道之者也伐厥子犹鸱鸮诗所谓既取我子也民谓当时之异论者实指邦君御事而托之民也若兄考指武王而言周公之兄成王之考也友谓管蔡武王周公之所友爱也子谓成王兄考之子也管蔡叛周是伐兄考之子也兄考之子为友所伐尔民乃欲养祸而劝以不救可乎】
　　王曰呜呼肆哉尔庶邦君越尔御事爽邦由哲亦惟十人迪知上帝命越天棐忱尔时罔敢易法矧今天降戾于周邦惟大艰人诞邻胥伐于厥室尔亦不知天命不易予永念曰天惟丧殷若穑夫予曷敢不终朕亩天亦惟休于前宁人予曷其极卜敢弗于从率宁人有指疆土矧今卜并吉肆朕诞以尔东征天命不僭卜陈惟若兹
　　【陈氏曰此总申前诸章之意○汉孔氏曰叹今伐四国必克之故以告诸侯及臣下御治事者林氏曰王莽大诰亦曰肆哉师古云肆陈也劝令陈力此谕邦君御事以陈力戡难也○汉孔氏曰言其故有明国事用智道十人蹈知天命谓人献十夫来佐周林氏曰爽与用爽厥师同王氏曰爽邦由哲非由众也十夫者哲人也蔡氏曰迪知者蹈行其知之谓贤人能知天心十夫归则天意归矣○汉孔氏曰于天辅诚汝天下是知无敢易天法况今天下罪于周使四国叛乎惟大为难之人谓三叔也大近相伐于其室家谓叛逆也若不早诛汝天下亦不知天命之不易也陈氏曰命德讨罪天之定法尔常时尚不敢变易况今天降灾汝不欲征是不知天命不可变易也与上罔敢易法相应○汉孔氏曰稼穑之夫除草养苗我长念天亡殷恶主亦犹是矣我何敢不顺天终竟我垄亩乎唐孔氏曰言秽草当除去殷余当殄灭○汉孔氏曰天亦惟美于宁王受命我何其极卜法敢不于从言必从也李氏曰理所当从不卜亦可也○汉孔氏曰循宁王所有指意以要疆土则善矣况今卜并吉乎言不可不从袁氏曰指意也武王克商普天之下莫非王土苟他人据之而不全有所覆岂宁王指意○汉孔氏曰以卜吉之故大以汝众东征四国天命不僭差卜兆陈列惟若此吉必克之不可不勉○真氏曰予永念以下分三节天命丧殷不可不终其事一也天命武王凡今疆土皆前人所区画不可不率其旧如韩愈所谓惟天惟祖宗所以付任予者庶其在此予曷敢不力二也其下乃言今卜并吉是天命我所不可违三也予曷其极卜言不必穷极于卜也卜陈惟若兹言卜亦不外乎此也先以理断后以卜参之虽不违卜亦不专恃于卜也】


　　尚书纂传卷二十五
　　钦定四库全书
　　尚书纂传卷二十六　　　元　王天与　撰
　　微子之命第十　　　　　　　周书
　　成王既黜殷命杀武庚命防子啓代殷后作微子之命【吕氏曰黜殷命杀武庚皆周公东征时事序言成王者发周公尊王之意见礼乐征伐自天子出○汉孔氏曰命为宋公为汤后吴氏曰防子之封宋盖在武王时此书乃爵为上公申命之书史记世家言周公既承成王命诛武庚乃命微子啓代殷后奉其先祀作防子之命以申之其説为是○唐孔氏曰史叙其事作防子之命】
　　防子之命
　　【汉孔氏曰封命之书称其本爵以名篇林氏曰防子殷之爵今既封宋当曰宋公之命而曰微子之命盖防子未尝有臣周之意成王亦未有臣之之心亦犹箕子虽封于朝鲜而犹称箕子也○蔡氏曰今文无古文有】
　　王若曰猷殷王元子惟稽古崇德象贤统承先王修其礼物作賔于王家与国咸休永世无穷
　　【陈氏曰此首言命微子为殷后之意○汉孔氏曰微子帝乙元子王若曰説见盘庚猷説见大诰吕氏曰言元子明其当立也○汉孔氏曰惟考古典有尊德象贤之义言今法之吕氏曰崇德如封夏之后所以崇禹之德封商之后所以崇汤之德象贤谓择其后嗣象其先王之贤者封之○汉孔氏曰言二王之后各修其典礼正朔服色与时王并通三统唐孔氏曰郊特牲云天子存二代之后犹尊贤也尊贤不过二代礼运云杞之郊也禹也宋之郊也契也是二王后皆郊天以其祖配之郑云所存二王后者命使郊天以天子礼祭其始祖受命之王自行其正朔服色新安王氏曰除正朔之外不用时王之制度而用其旧法○汉孔氏曰为时王賔客与时偕美长世无竟陈氏曰作賔谓先代之后有不纯臣之义如为賔客然书言虞賔诗言有客是也左氏传皇武子曰宋先代之后也于周为客天子有事燔焉有丧拜焉吕氏曰后世灭人之国惟恐苗裔之存为子孙害今乃欲其与国齐休永世无穷见用心之广大忠厚也】
　　呜呼乃祖成汤克齐圣广渊皇天眷佑诞受厥命抚民以寛除其邪虐功加于时德垂后裔
　　【陈氏曰此述汤之德应上文崇德之意○汉孔氏曰言汝祖成汤能齐德圣达广大深逺泽流后世蔡氏曰齐肃也齐则无不敬圣则无不通广言其大渊言其深○汉孔氏曰大天眷顾汤佑助之大受其命谓天命○汉孔氏曰抚民以寛政放桀邪淫荡之德吕氏曰传记多论汤尚严商先罚皆不知治体者仲虺称汤曰克寛克仁则汤开创六百年之业正在于寛所谓尚严先罚其亦不考于经欤又曰抚民以寛乃汤有天下规模寛之一字百世不可易○汉孔氏曰言汤立功加于当时德泽垂及后世裔末也朱子曰裔衣裾之末衣之余也故以为子孙之称】
　　尔惟践修厥猷旧有令闻恪慎克孝肃恭神人予嘉乃德曰笃不忘上帝时歆下民祗协庸建尔于上公尹兹东夏
　　【陈氏曰此述防子之贤应上文象贤之意○汉孔氏曰汝防子能践汤德乆有善誉昭闻逺近蔡氏曰践履修举猷道也陈氏曰旧犹素也闻声誉闻于人也令闻善誉也吕氏曰令闻非自外来反求于身践履所至充实辉光自然彰著其来旧矣○汉孔氏曰言防子敬慎能孝严恭神人故我善汝德谓厚不可忘张氏曰恪慎在心肃恭在貌克孝内也故言恪慎神人外也故言肃恭○汉孔氏曰孝恭之人祭祀则神歆享施令则人敬和用是封立汝于上公之位正此东方华夏之国宋在京师东真氏曰恪慎克孝是事亲以敬肃恭神人是事神治人皆以敬敬以事神故上帝时歆敬以治人故下民祗协古者圣贤惟于敬用功而已马氏曰公有二有三公之公在内而相王者也有公侯伯子男之公封建而分治者也封建者惟二王后乃称公鲁衞齐晋止侯爵朱子曰宋地在禹贡徐州泗濵西及豫州孟诸之野商都亳宋都商丘皆在应天府亳州界】
　　钦哉往敷乃训慎乃服命率由典常以蕃王室乃烈祖律乃有民永绥厥位毗予一人世世享德万邦作式俾我有周无斁呜呼往哉惟休无替朕命
　　【陈氏曰此皆戒勉之辞应上文统承先王至永世无穷之意○汉孔氏曰敬哉敬其为君之德往临人布汝教训慎汝祖服命数循用旧典无失其常以蕃屏周室戒之真氏曰微子既笃于敬矣犹以钦哉勉之欲其敬而又敬也往敷乃训欲其以修于己者布其教于国人也陈氏曰服犹被服之服命即所告之命谨汝所被之命也与享明乃服命之意同循行典常之道以蕃衞王室蕃与藩同屏也诸侯之衞王国犹藩屏然○汉孔氏曰大汝烈祖成汤之道以法度齐汝所有之人则长安其位以辅我一人言上下同荣庆李氏曰律谓整齐之也毗辅也○汉孔氏曰防子累世享德不忝厥祖虽同公侯而特为万国法式汝世世享德则使我周好汝无厌蔡氏曰即诗言在此无斁之意○汉孔氏曰叹其德遣往之国言当惟为美政无废我命陈氏曰叹而申戒之休即上文咸休之休上文皆朕命也○苏氏曰方武庚叛后而封微子防子盖处可疑之地而命之曰上帝时歆曰乃烈祖曰万邦作式此三代之事后世所不及也○吕氏曰武庚之变成功甚难今略无一言及此怡然气象和平盖杀武庚自是武庚事封防子自是防子事天命天讨各无容心又曰大诰之书皆义气防子之命皆和气○新安王氏曰泰誓牧誓言纣之失至于再三与周之友邦征士言也酒诰言纣之失详周君臣相与言也多士多方言纣之失略与殷之遗民言也防子之命并不及纣之事止言汤之圣微子之贤其言有体也哉】
　　唐叔得禾异亩同颖献诸天子王命唐叔归周公于东作归禾
　　【汉孔氏曰唐叔成王母弟食邑内得异禾也颖穗也禾各生一垄而合为一穗拔而贡之陈氏曰唐叔名虞○汉孔氏曰异畆同颖天下和同之象周公之德所致周公东征未还故命唐叔以禾归周公唐叔后封晋亡】
　　周公既得命禾旅天子之命作嘉禾
　　【汉孔氏曰已得唐叔之禾遂陈成王归木之命而推美成王天下和同政之善者故周公作书以嘉禾名篇告天下亡○三山陈氏曰此天地之和气所以彰成王周公君臣之际始疑终信之意也二书虽亡观其序宛然有唐虞赓歌之意当成王之疑也而禾为之偃及其啓金縢之书也而禾为之起及其君臣之心既已相得也禾为之合穗一禾而三致意焉周公之忠诚盖与天通有以见天人之果无二理也】










　　尚书纂传卷二十六
　　钦定四库全书
　　尚书纂传卷二十七上　　元　王天与　撰
　　康诰第十一　　　　　　　　周书
　　成王既伐管叔蔡叔以殷余民封康叔作康诰酒诰梓材
　　【汉孔氏曰灭三监以三监之民国康叔为衞侯周公惩其数叛故使贤母弟主之康圻内国名叔封字陈氏曰霍叔之罪轻于管蔡故序不及吕氏曰殷之大家世族迁于洛者周公师保之不迁而在商者谓之余民命康叔以化之左氏传祝鮀曰昔武王克商成王定之分康叔殷民七族陶氏施氏繁氏锜氏樊氏饥氏终葵氏封畛土略命以殷诰而封于殷虚啓以商政疆以周索】
　　【按合书序与春秋传考之所谓余民亦有大家世族在其间或迁洛或留衞非特分治教化亦以分杀其势无使相梃意有攸在云】
　　【○唐孔氏曰周公以王命戒之而作康诰酒诰梓材三篇之书】
　　康诰
　　【汉孔氏曰命康叔之诰真氏曰此篇胡氏以为武王之书朱子从之而蔡氏所辨尤力今姑从先儒之説以为周公作更当博考云○蔡氏曰今文古文皆有】
　　惟三月哉生魄周公初基作新大邑于东国洛四方民大和会侯甸男邦采卫百工播民和见士于周周公咸勤乃洪大诰治
　　【唐孔氏曰此史緫序言之○汉孔氏曰周公摄政七年三月始生魄生魄説见武成○汉孔氏曰初造基建作王城大都邑于东国洛汭居天下土中四方之民大和悦而集会吕氏曰斧斤版筑之事亦甚劳矣而民大和会悉来赴役犹文王作灵台庶民子来也○汉孔氏曰此五服诸侯服五百里侯服去王城千里甸服千五百里男服去王城二千里采服二千五百里衞服三千里与禹贡异制五服之百官播率其民和悦并见即事于周唐孔氏曰男下独有邦字以五服男居其中举中则五服皆有邦可知吕氏曰除要荒外皆来供役盖王室有事诸侯皆当从之周衰城成周尚有仲孙何忌会晋韩不信齐髙张宋仲几衞世叔之徒供役况成王时乎陈氏曰见朝见之见士与事同周説见武成○汉孔氏曰周公皆劳勉五服之人遂乃因大封命大诰以治道潘氏曰勤如杕杜以勤归之勤○夏氏曰先儒或以此章为洛诰脱简盖周公诛三监封康叔在三年而营洛邑则在七年是康叔之封在营洛前数年所以可疑也意者王者将敷大命于诸侯必于臣民所会而诰之此康叔之诰所以在营洛之时欤林氏曰康叔之封固在卜洛之前而其诰之乃在营洛之际序盖推本言之耳使其始封之初则书当为命之体如微子之命蔡仲之命惟其诰之不在于始封之初故不谓之命而谓之诰者也】
　　王若曰孟侯朕其弟小子封惟乃丕显考文王克明德慎罚不敢侮鳏寡庸庸祗祗威威显民用肇造我区夏越我一二邦以修我西土惟时怙冒闻于上帝帝休天乃大命文王殪戎殷诞受厥命越厥邦厥民惟时叙乃寡兄朂肆汝小子封在兹东土
　　【蔡氏叙章指见篇末○汉孔氏曰周公称成王命命为孟侯五侯之长谓方伯使康叔为之言王使我命其弟封封康叔名称小子明当受教训王若曰説见盘庚苏氏曰康叔成王叔父而周公弟谓之孟侯则可谓之小子则不可且谓武王为寡兄此岂成王之言盖周公虽以王命命康叔而其实皆周公之言张氏曰称孟侯者尊之也称其弟者亲之也小子封者抚而教之也○汉孔氏曰惟汝大明父文王唐孔氏曰以近而可法不过子之法父故举文王也左氏传申公巫臣曰明德慎罚文王所以造周也明德务崇之之谓慎罚务去之之谓○汉孔氏曰惠恤穷民不慢鳏夫寡妇用可用敬可敬刑可刑明此道以示民蔡氏曰鳏寡人所易忽也于人易忽者而不忽焉以见圣人无所不敬畏也即尧不虐无告之意论文王之德而首发此非圣人不能也文王敬贤讨罪一听于理而已无与焉故德着于民○汉孔氏曰用此明德慎罚之道始为政于我区域诸夏故于我一二邦皆以修治○汉孔氏曰我西土岐周惟是怙恃文王之道故其政教冒被四表上闻于天天美其治陈氏曰文王为西伯故言西土应氏曰文王视民如子其民怙之如父冒闻于上帝即君奭之迪见冒闻皆是德之包涵蒙覆而感格无间也○汉孔氏曰天美文王乃大命之杀兵殷大受其王命谓三分天下有其二以授武王唐孔氏曰殪杀也戎商説见泰誓中○汉孔氏曰于其国于其民惟是次序皆文王教○汉孔氏曰汝寡有之兄武王勉行文王之道故汝小子封得在此东土为诸侯新安王氏曰寡有二义寡君寡人贬损之称寡兄寡命言其罕有朱子曰衞在禹贡冀州在河北朝歌之东湛水之北百泉之南即今衞县大抵今怀衞澶相滑濮等州开封大名府界皆衞境也吕氏曰一段精神尽在此两句提起康叔不可轻易之心】
　　王曰呜呼封汝念哉今民将在祗遹乃文考绍闻衣德言往敷求于殷先哲王用保乂民汝丕逺惟商耇成人宅心知训别求闻由古先哲王用康保民于天若德裕乃身不废在王命
　　【蔡氏叙章指见篇末○汉孔氏曰念我所以告汝之言○汉孔氏曰今治民将在敬循汝文德之父继其所闻服行其德言以为政教唐陆氏曰遹述也陈氏曰绍谓继之于前衣谓服之于已吕氏曰商民见文王之子来临为侯将以祗述文王之事望之康叔闻文王之德言日夕覆在身然后足以副民望也○汉孔氏曰汝往之国当布求殷先哲王之道用安治民陈氏曰敷求广求也○汉孔氏曰汝当大逺求商家耇老成人之道常以居心则知训民蔡氏曰宅心处心也安汝止之意○吕氏曰尔之所往商之故地也商民之情素安乎殷先哲王之训故必敷而求之循而行之又于商耇成人就而询之广大深逺而思惟之盖老成之言初若无味思惟至于广大方有所得宅心知训者人心未宅则一念溃乱虽有老成之言无由知之惟有所宅则有所知○汉孔氏曰又当别求所闻父兄用古先智王之道用其安者以安民吕氏曰别求更求也又使之更求羲黄尧舜禹之法○蔡氏曰近述诸家逺稽诸古不一而足以见义理之无尽陈氏曰文考事近故曰祗遹而已殷先王逺矣故当敷求古先王又逺则当别求若夫求而闻闻而由则彼此互见曰保乂曰康保亦互文也○汉孔氏曰大于天为顺德则不见废常在王命蔡氏曰者廓而大之也天者理之所从出也康叔博学以聚之集义以生之真积力久众理该通此心之天理之所从出者始恢廓而有余用矣若是则心广体胖动无违理斯能不废在王之命也吕氏曰为子必须如舜与曾闵方能不废父命为臣必须如舜与周公方能不废君命于天德裕身可谓盛矣止能不废王命才可免过而已以此见人臣职分之难尽】
　　王曰呜呼小子封恫瘝乃身敬哉天畏棐忱民情大可见小人难保往尽乃心无康好逸豫乃其乂民我闻曰怨不在大亦不在小惠不惠懋不懋已汝惟小子乃服惟王应保殷民亦惟助王宅天命作新民
　　【汉孔氏曰瘝病治民务除恶政当如痛病在汝身欲去之敬行我言吕氏曰命尔为侯非富贵尔身乃委疾痛于尔身耳可不敬哉○汉孔氏曰天德可畏以其辅诚民情大可见以小人难安真氏曰万事之得或以一事之失而召怨万人之悦或以一夫之怨而生乱此小人所以难保○汉孔氏曰往当尽汝心为政无自安好逸豫寛身其乃治民真氏曰始以天民并言而终独归之民者民心即天心也能保小民即能保天命矣○汉孔氏曰不在大起于小不在小小至于大言怨不可为故当使不顺者顺不勉者勉吕氏曰如鳏寡孤独人所易忽汝当抚摩是惠所不惠也纎防小事人所易怠汝必勉行是懋所不懋也真氏曰周公以此为弭怨之道后世乃欲以严刑峻罚止之不知适所以长怨也○汉孔氏曰已乎汝惟小子陈氏曰汝所事在广王之德意以应保殷民而已林氏曰民之有求者有以应之民之未安者有以保之晁错谓人情莫不欲夀三王生而不伤人情莫不欲富三王厚而不困人情莫不欲安三王扶而不危此所以应保之也○汉孔氏曰亦所以惟助王者居顺天命为民日新之教陈氏曰宅犹定也朱子曰鼓之舞之之谓作言振起其自新之民也商之余民染纣污俗而失其本心故告之以此欲其有以鼓舞而作兴之使之振厉踊跃以去其恶而迁于善舍其旧而进乎新也然此岂声色号令之所及哉亦自新而已蔡氏曰作新民者明德之终也大学之言明明德亦以新民终之】
　　王曰呜呼封敬明乃罚人有小罪非眚乃惟终自作不典式尔有厥罪小乃不可不杀乃有大罪非终乃惟眚灾适尔既道极厥辜时乃不可杀
　　【蔡氏叙章指见篇末○汉孔氏曰叹而勅之凡行刑罚汝必敬明之张氏曰明德则曰敬哉慎罚则曰敬明是明德慎罚专在敬而已○汉孔氏曰小罪非过失乃惟终身行之自为不常用犯汝王氏曰典式皆训法人若有小罪而非过误乃终如此而自作不合典法之事尔是故为也故为者虽小罪亦当杀之○汉孔氏曰汝尽听讼之理以极其罪是人所犯亦不可杀当以罚宥论之王氏曰适尔谓偶然人若有大罪非终于为之乃是过误以为灾而偶然耳过误者虽大罪亦当赦之也林氏曰既道极厥辜者盖既自以为有罪云耳若今之律所谓自首者原其罪也诸葛孔明治蜀服罪输情者虽重必释其此意欤○朱子曰此宥过刑故之意苏氏曰吾闻之知法者谓此假设法也周公设为甲乙二人皆犯死罪而议其轻重也甲之罪小小于乙之谓也非谓其罪不至死也然其罪出于故为如是者当据法杀之不可谳也乙之罪虽大然非出于故为是则真可谳也以今世法考之谋杀已伤虽未杀皆死虽未伤而置人于必死之地亦死鬭杀故杀虽已杀而情可悯者免失杀虽已杀皆赎夫以未杀未伤而比之既杀非小罪杀而大罪赦乎初非以非死罪为小罪也】
　　王曰呜呼封有叙时乃大明服惟民其勑懋和若有疾惟民其毕弃咎若保赤子惟民其康乂非汝封刑人杀人无或刑人杀人非汝封又曰劓刵人无或劓刵人【汉孔氏曰叹政教有次叙是乃治理大明则民服民既服化乃其自勑正勉为和○汉孔氏曰化恶为善如欲去疾治之以理则惟民其尽弃恶修善○汉孔氏曰爱养人如安孩儿赤子不失其欲惟民其皆安治大学曰康诰云云心诚求之虽不中不逺矣程子曰赤子未能自言其意而为之母者慈爱之心出于至诚则凡所以求其意者虽或不中而不至于大相逺矣○真氏曰此章言惟民其者三盖人君用刑有叙而人服则民皆相勑相勉以和矣治民如治疾虽攻以药石而非害之则民皆逺罪而迁于善矣保民如保赤子心诚求之则民皆安且治矣○汉孔氏曰言得刑杀罪人无以得刑杀人而有妄刑杀非辜者劓截鼻刵截耳刑之轻者亦言所得行所以举轻以戒为人轻行之唐孔氏曰此又曰者述康叔之又曰朱子曰非汝封刑人杀人则无或刑人杀人矣非汝封又曰劓刵人则无或劓刵人矣言其责之在己也不须改句只是説汝不刑人杀人则人亦无敢刑人杀人汝不劓刵人则人亦无敢劓刵人耳○吕氏曰非汝封以下丁宁告戒之辞也非汝封刑人杀人刑杀岂汝封之权乎无或刑人杀人申戒之辞不可或有刑人杀人之意也又言非汝封者緫説两句非汝之权也又曰劓刵人无或劓刵人史官记周公谆勤反覆之意言非特大罪如此劓刵防罪亦不可有自用之心也】
　　【按非汝封与勿庸以次汝封意近刑人杀人对劓刵人与用其义刑义杀意近盖欲任理而无或任其已私耳又曰书凡四见此又曰以为周公设康叔之言固明快以为史述周公谆复重言合下文又曰要囚例姑兼存之以备商搉云】
　　王曰外事汝陈时臬司师兹殷罚有伦又曰要囚服念五六日至于旬时丕蔽要囚
　　【汉孔氏曰言外土诸侯奉王事汝当布陈是法司牧其众及此殷家刑罚有伦理者兼用之林氏曰以衞侯入为大司寇上所言者司寇之事内事也外事者衞之事也臬门梱也有限凖之义故以训法夏氏曰以汝陈时臬司师为句非经意成王谓汝但当设是法官以治之而其治之之道则师兹殷先哲王罚之有伦叙者足矣永嘉陈氏曰曰师兹殷罚曰罚蔽殷彛盖以殷民习见殷家之法虽轻重不同而不骇于耳目周公期于顽民之畏法而不期于周令之必行○汉孔氏曰要囚谓察其要辞以断狱既得其辞服膺思念五六日至于十日至于三月乃大断之唐孔氏曰又曰者周公重言之也陈氏曰要者结罪之谓与周礼卿士言异其死刑之罪而要之之要同要囚谓结其囚之罪也蔽要囚者断其所结定之囚犹今世引断也林氏曰唐太宗谓死者不可复生死囚虽三覆奏而顷刻之间何暇思虑自今宜二日五覆奏正得周公之意云】
　　王曰汝陈时臬事罚蔽殷彞用其义刑义杀勿庸以次汝封乃汝尽逊曰时叙惟曰未有逊事已汝惟小子未其有若汝封之心朕心朕德惟乃知凡民自得罪冦攘奸宄杀越人于货暋不畏死罔弗憝
　　【汉孔氏曰陈是法事其刑罚断狱用殷家常法夏氏曰陈设是法事指上文言也○汉孔氏曰义宜也用旧法典刑宜于时世者以刑杀勿用以就汝封之心所安陈氏曰罚独言之则兼刑杀上文殷罚有伦是也与刑杀对言则罚轻刑重杀尤重也薛氏曰择其义之至精者无适无莫义之与比而已吕氏曰次如次舍之次不可移就汝之意○汉孔氏曰乃使汝所行尽顺曰是有次叙惟当自谓未有顺事君子将兴自以为不足王氏曰逊者屈已以就义之意○汉孔氏曰已乎他人未其有若汝封之心言汝心最善我心我德惟汝所知欲其明成王所以命已之款心夏氏曰成王之心在先教化后刑罚惟康叔知之○汉孔氏曰凡民用得罪为冦盗攘窃奸宄杀人颠越人于是以取货利暋彊也自彊为恶而不畏死人无不恶之者言当消絶之林氏曰自得罪犹言自作孽应氏曰暋者昬顽彊悍其在受德暋是也林氏曰憝恶也好生恶死人之常情人惟畏死而后可以死惧之既不畏死何所不至此所以天下共恶之下章将告康叔以衞之风俗自弃人伦故先设为此言以轻重相较云】
　　王曰封元恶大憝矧惟不孝不友子弗祗服厥父事大伤厥考心于父不能字厥子乃疾厥子于弟弗念天显乃弗克恭厥兄兄亦不念鞠子哀大不友于弟惟吊兹不于我政人得罪天惟与我民彛大泯乱曰乃其速由文王作罚刑兹无赦不率大戛矧惟外庶子训人惟厥正人越小臣诸节乃别播敷造民大誉弗念弗庸瘝厥君时乃引恶惟朕憝已汝乃其速由兹义率杀亦惟君惟长不能厥家人越厥小臣外正惟威惟虐大放王命乃非德用乂汝亦罔不克敬典乃由裕民惟文王之敬忌乃裕民曰我惟有及则予一人以怿
　　【汉孔氏曰大恶之人犹为人所大恶况不善父母不友兄弟者乎言人之罪恶莫大于不孝不友为人子不能敬身服行父道而怠忽其业大伤其父心是不孝于为人父不能字爱其子乃疾恶其子是不慈于为人弟不念天之明道乃不能恭事其兄是不恭为人兄亦不念穉子之可哀大不笃友于弟是不友惟人至此不孝不慈不友不恭不于我执政之人得罪乎道教不至所致天与我民五常而废弃不行是大灭乱天道言当速用文王所作违教之罚刑此乱五常者无得赦朱子曰吊只如字读惟吊兹惟痛悯此得罪之人也不于我政人得罪痛悯之深恨不自我得罪也虽若此然不罪之则民彛冺乱矣○苏氏曰三监之世商人父子兄弟以相残虐为俗周公之意盖谓孝友民之天性也不孝不友必有以使之子弟固有罪矣父兄独无过乎故父子兄弟相为逆乱治之之道不可与寇攘同法我将诲其子曰汝不服父事岂不大伤厥考心又诲其父曰此非汝子乎何疾之深也又诲其弟曰长幼天命也其可不顺又诲其兄曰此汝弟也独不念父母鞠养劬劳之哀乎人非木石禽犊假以日月须其善心油然而生未有不为君子也张氏曰昔鲁有父子讼者孔子置之狴犴三月俟其悔而后出之其意正与此合盖断父子兄弟之讼不与凡人同当有教以感动之若遽以法断之则用一法吏足矣不必吾儒也林氏曰寇攘奸宄孟子以为不待教而诛则不孝不慈不友不恭之人其必教之不改然后诛也舜之时寇贼奸宄则使臯陶明刑以治之至于百姓不亲五品不逊乃不属之臯陶而属之契周公之意亦然也朱子曰此节当从孔説苏氏等一槩以寛为説恐非圣人惩人正法之意真氏曰朱子之言当矣然苏林等説亦不可废○汉孔氏曰戛常也凡民不循大常之教犹刑之无赦况在外掌众子之官主训民者而亲犯乎惟其正官之人于小臣诸有符节之吏及外庶子其有不循大常者则亦在无赦之科汝今往之国当分别播布德教以立民太善之誉若不念我言不用我法者病其君道是汝长恶惟我亦恶汝汝乃其速用此典刑宜于时世者循理以刑杀吕氏曰康叔不以身率之则乂大难戛者戛戛乎其难之谓也真氏曰不率大戛一句或属上文或属下文吕氏合而为一似为得之又其説与下文不能厥家人罔不敬典相应盖戛者二物相击之谓然其义终难通晓当在缺疑之域叶氏曰礼云庶子正公族之官教之以孝弟睦友子爱明父子之义长幼之节者此云外庶子指衞言也唐孔氏曰正人若周官三百六十职正官之首小臣诸节谓正人之下非长官之身下至符吏诸有符节者若为官行文书而有符今之印者也在军者有旌节亦得为有符节真氏曰乃别播敷造民大誉谓我所恶者不孝不友也诸臣不以此训民乃别立教条以要誉愚俗使其不知不孝不友之为恶岂非不体上心不用上令而病其君乎引恶谓引而入于不孝不友之地此所以速由兹义以率杀也盖导民以恶乃贼人心害风教之大者不然安得遽以刑杀加之乎蔡氏曰上言民不孝不友则速由文王作罚刑兹无赦此言外庶子云云则速由兹义率杀曰刑曰杀若用法峻急者盖殷之臣民化纣之恶父子兄弟之无其亲君臣上下之无其义非绳之以法示之以威殷人孰知不孝不义之不可干哉周礼所谓刑乱国用重典者是也然曰速由文王曰速由兹义则其刑其罚亦仁厚而已矣吕氏曰率与上率字相应由义以表率之表率不行然后不得已而杀之○汉孔氏曰则亦惟君长之正道为人君长而不能治其家人之道则于其小臣外正官之吏并为威虐大放弃王命乃由非德用治之故蔡氏曰君长指康叔也林氏曰不能厥家人越小臣外正犹左传所谓不能其大夫至于君祖母以及国人也小臣外正即上文正人小臣诸节也其曰外正亦犹外庶子也家人之云父父子子兄兄弟弟夫夫妇妇而家道正正家而天下定矣此其本末先后之序当反诸身既不能齐家必不能倡率其臣属使敷教化而其所以治民者惟有杀而已是汝肆为威虐放弃王命而以非德治民也○汉孔氏曰常事人之所轻故戒以无不能敬常汝用寛民之道当惟念文王之所敬忌而法之汝行寛民之政曰我惟有及于古则我一人以此悦怿汝德林氏曰典者天叙之典即父子兄弟之常道也敬典敬敷五教是也裕民在寛是也蔡氏曰敬则有所不忽忌则有所不敢此言慎罚之终也穆王训刑亦曰敬忌云】
　　【按孔氏释元恶至刑兹无赦顺经文为正康诰语乃王法剂量之公家语事又圣化感移之妙道并行而不悖也至于全章则合分三节刑轻于杀杀重于刑惟俗之薄警以刑矣抑正民者羣臣也故惧其引民于恶则由义率杀之长羣臣者君长之康叔也故惧其不能表率羣臣则勉之以敬典裕民匪彛之威罚虽明敬典之风化甚雅化民以是拟文王而及之庶乎是责康叔尤重也夫惟康叔反躬端化既纯以粹而后敬明之罚可施于弗率之顽也不然严刑峻罚务以求胜可谓之罚矣能如文王之慎罚乎此篇明德慎罚为纲领其望叔汝念哉至德裕乃身是始之曰徳也敬哉敏德顾德至篇终是终之曰德也中间敬明乃罚以下五节言慎罚而参错以德之一字者凡三四见盖德为之主则其刑其罚兹式有慎是明德固明德也慎罚亦明德也即一章刑兹无赦一语论之具警民固至严而至公通一篇明德慎罚论之其导民实至寛而至裕所谓并行而不悖之道也】
　　王曰封爽惟民迪吉康我时其惟殷先哲王德用康乂民作求矧今民罔迪不适不迪则罔政在厥邦
　　【蔡氏叙章指见篇末○汉孔氏曰明惟治民之道而善安之夏氏曰不孝不友之人其不善之心非与生俱生也无人以迪之耳故迪之而后可至于吉康○汉孔氏曰我是其惟殷先智王之德用安治民为求等吕氏曰前既责之民又责之臣又责之康叔此以下成王所以自责也张氏曰殷民安于殷乆矣故我于殷先哲王之德求之林氏曰作求谓起而求殷先哲王所以康乂民者诗云王配于京世德作求言武王所以配于京者以求之三后故也○汉孔氏曰况今民无道不之言从教也不以道训之则无善政在其国蔡氏曰迪即迪吉康之迪○真氏曰此虽成王以导民之责自勉亦以训康叔也然欲导民于吉康其何以哉惟于殷先哲王之德用于康乂民者作而求之而已盖殷先哲王之所为无非导民吉康之道也导之以仁义而民趋于仁义导之以孝弟而民趋于孝弟即所谓吉康也政者所以正民也不能导民使知所适尚何政之有盖古之所谓政者合教化而言后之所谓政者离教化而言】
　　王曰封予惟不可不监告汝德之説于罚之行今惟民不静未戾厥心迪屡未同爽惟天其罚殛我我其不怨惟厥罪无在大亦无在多矧曰其尚显闻于天
　　【汉孔氏曰我惟不可不监视古义告汝施德之説于罚之所行欲其勤德慎刑张氏曰我监观文王明德慎罚之意而告汝上文所告皆是也○汉孔氏曰假令今天下民不安未定其心于周教道屡数而未和同设事之言明惟天其以民不安罚诛我我其不怨天汝不治我罚汝汝亦不可怨我林氏曰天佑下民作之君师今民至迪屡未同是不能尽君师之责以相上帝也则罚殛之至岂敢怨哉张氏曰古之言天者皆责备于已而不求全于人故民不静不同天不罪民而罪导民者陈氏曰迪屡未从犹无辞于天罚况不迪乎○汉孔氏曰民之不安虽小邑少民犹有罚诛不在多大况曰不慎罚明闻于天者乎言罪大蔡氏曰惟民之罪不在大亦不在多苟惟有罪即在朕躬吕氏曰此成王周公自反以感动康叔也】
　　王曰呜呼封敬哉无作怨勿用非谋非彞蔽时忱丕则敏德用康乃心顾乃德逺乃猷裕乃以民宁不汝瑕殄【蔡氏叙章指见篇末○汉孔氏曰言当修已以敬无为可怨之事勿用非善谋非常法陈氏曰非谋败事之谋非彛变常之事成王恐康叔惑于邪説异术谓殷民难以德化易以刑服如封伦之语唐太宗者故戒以勿用○汉孔氏曰断行是诚道大法敏德薛氏曰忱者至诚之道也敏者至健之德也惟至诚故能有守惟至健故能有为○汉孔氏曰用是诚道安汝心顾省汝德无令有非逺汝谋思为长乆陈氏曰心不安则喜异而厌常德不顾则无内省之实猷不逺则贪目前之利忘他日之害此皆原于不忱不敏也○汉孔氏曰行寛政乃以民安则我不汝罪过不絶亡汝真氏曰裕乃以民宁不必言行寛政但自无作怨以下数条行之优裕即所以致民之宁而民不瑕絶之也盖为善未至于优裕皆勉彊也与若德裕乃身之裕同】
　　王曰呜呼肆汝小子封惟命不于常汝念哉无我殄享明乃服命高乃听用康乂民
　　【蔡氏叙章指见篇末○汉孔氏曰故当念天命之不于常汝行善则得之行恶则失之○汉孔氏曰无絶弃我言而不念享有国土当明汝所服行之命令使可则陈氏曰汝当念哉无使我所与汝之爵土殄絶而不能享也服命即今所受之诰命明汝所服之命不可昏而忘朱子曰殄享世享皆谓享于天子○汉孔氏曰髙汝听以安治民陈氏曰髙乃听犹尊所闻】
　　王若曰往哉封勿替敬典听朕告汝乃以殷民世享【汉孔氏曰汝往之国勿废所宜敬之常法真氏曰敬典即前所谓罔不克敬典篇终复申言之无垢张氏曰此篇终始戒康叔以敬典盖商人父子兄弟各失其伦此最风俗名教之大者李氏曰康诰篇终以敬哉敬典为言于是知敬乃修身治民之本化商民之纲要莫切于此○汉孔氏曰顺从我所告之言即汝乃以殷民世世享国福流后世史氏曰亡秦之世惟衞享国四十世九百年则世享之言验矣蔡氏曰世享对上文殄享而言】
　　【按二章享字当从朱子盖于无我字顺而于化殷民以享上尤通自无作怨以下意专尚德盖始条陈于明德慎罚终归宿于德化优容而所谓德特在敬典而已成周忠厚化民如此】
　　【○总説一篇意○蔡氏曰明德慎罚一篇之纲领不敢侮鳏寡以下文王明德慎罚也汝念哉以下欲康叔明德也敬明乃罚以下欲康叔慎罚也爽惟民以下欲其以德行罚也敬哉以下欲其不用罚而用德也终则以天命殷民结之】





　　尚书纂传卷二十七上
　　钦定四库全书
　　尚书纂传卷二十七中　　元　王天与　撰
　　酒诰第十二　　　　　　　　周书
　　酒诰
　　【汉孔氏曰康叔监殷民殷民化纣嗜酒故以戒酒诰吕氏曰酒之为病在后世视之则甚轻当时视之则甚重商举世之病在酒所以大诰之○蔡氏曰今文古文皆有】
　　王若曰明大命于妹邦乃穆考文王肇国在西土厥诰毖庶邦庶士越少正御事朝夕曰祀兹酒惟天降命肇我民惟元祀天降威我民用大乱丧德亦罔非酒惟行越小大邦用丧亦罔非酒惟辜文王诰教小子有正有事无彞酒越庶国饮惟祀德将无醉惟曰我民迪小子惟土物爱厥心臧聪听祖考之彞训越小大德小子惟一妹土嗣尔股肱纯其艺黍稷奔走事厥考厥长肇牵车牛逺服贾用孝养厥父母厥父母庆自洗腆致用酒庶士有正越庶伯君子其尔典听朕教尔大克羞耇惟君尔乃饮食醉饱丕惟曰尔克永观省作稽中德尔尚克羞馈祀尔乃自介用逸兹乃允惟王正事之臣兹亦惟天若元德永不忘在王家
　　【陈氏曰此章首以文王戒酒之教勉康叔○汉孔氏曰周公以成王命诰康叔欲令明施大教命于妹国妹地名纣所都朝歌以北是唐孔氏曰妹与沬一也王氏曰总其君与其臣民诰之故曰邦○汉孔氏曰父昭子穆文王故称穆将言始国在西土西土岐周之政蔡氏曰穆考敬德之考诗称穆穆文王是也上篇言文王明德则曰显考此篇言文王诰毖则曰穆考言各有当也○汉孔氏曰文王其所诰慎众国众士于少正官御治事吏朝夕勑之惟祭祀而用此酒不常饮郑氏曰庶邦诸侯庶士庶邦之羣臣少小正长也小官之长如称小伯小尹然蔡氏曰文王为西伯故得诰毖庶邦西土庶邦逺去商邑文王诰毖亦谆谆以酒为戒则商邑可知矣○汉孔氏曰惟天下教命始令我民知作酒者惟为祭祀唐孔氏曰酒人自意所为今言天降命者以天非人不因人为者亦天之所使言元祀者谓酒惟用于大祭祀见戒酒之深也○汉孔氏曰天下威罚使民乱德亦无非以酒为行者言酒本为祭祀亦为乱行于小大之国所用丧亡亦无不以酒为罪也唐孔氏曰民自饮酒至乱以被威罚言天降威者亦如上言天降命也为乱而罪天理当然真氏曰观小大邦用防之语则当时以酒亡国者多矣○广汉张氏曰酒之为物本以奉祭祀供賔客此即天之降命也而人以酒之故至于失德丧身即天之降威也○汉孔氏曰小子民之子孙也正官治事谓下羣吏教之皆无常饮酒陈氏曰前诰庶邦曰诰毖其辞严此诰小子曰诰教其辞寛蔡氏曰小子血气未定尤易纵酒害德故诰教之朱子曰杨文公言童穉之学养其良知良能当以先入之言为主○汉孔氏曰于所治众国饮酒惟当行祭祀以德自将无令至醉祝氏曰周官酒正凡祭祀以法共五齐三酒酒人掌为五齐三酒亦曰祭祀则共奉之若夫共賔客享士庶子享耆老孤子则言于祭祀之后盖酒以祀为主自祀之外皆礼之余也然祭而饮所以受福苟不将之以德则欲以受福祸莫大焉故先王寓之法度彞皆有舟舟皆有罍以舟能载物过量则溺罍能泽物不均则害使举是礼者必明是义又何丧德之有】
　　【按正即少正也事即御事也庶国即庶邦也文王既诰毖庶邦庶士少正御事于诰教小子之际又丁宁覆説之也下庶士有正亦是覆説上文云】
　　【○汉孔氏曰文王化我民教道子孙惟土地所生之物皆爱惜之则其心善子孙皆聪听父祖之常教于小大之人皆念德则子孙惟专一真氏曰于小大之德视之惟一不以谨酒为小焉谨酒非小徳则腆酒非小过明矣○汉孔氏曰今往当使妹土之人继汝股肱之教为纯一之行其当勤种黍稷奔走事其父兄陈氏曰艺种也吕氏曰此皆安分之事竭力耕田共为子职而已何暇纵酒乎惟不服田畆心无所用则必向于酒矣○汉孔氏曰农功既毕始牵车牛载其所有求易所无逺行贾卖用其所得珍异孝养其父母王氏曰贾人亦受田也举农贾则工可知矣○汉孔氏曰其父母善子之行子乃自洁厚致用酒养也薛氏曰或修农功或服商贾以养父母父母庆则汝可用酒也○汉孔氏曰众伯君子长官大夫统庶士有正者其汝常听我教勿违犯林氏曰庶士有正谓庶士有正以统之也庶伯君子者伯长也君子谓伯长之贤者也陈氏曰君子为有德之称亦以有位称者如有官君子是也吕氏曰凡为官长皆在尔统率之下则尔当常听我之教也】
　　【按周礼宫正宫伯郑氏注正长也伯长也俱为长然宫正上士宫伯中士据此则此正与伯虽俱为长然亦不无小辨云】
　　【○汉孔氏曰汝大能进老成人之道则为君矣如此尔乃饮食醉饱之道陈氏曰行养老之礼则饮食醉饱无害○汉孔氏曰我大惟教汝曰汝能长观省古道为考中正之德则君道成矣陈氏曰民因农贾而饮士大夫因养老而醉特其小者又推其大者论之故言丕惟曰真氏曰中徳即中道即身而言则曰中德即事而言则曰中道○汉孔氏曰能考中德则汝庶几能进馈祀于祖考矣能进馈祀则汝乃能自大用逸之道马氏曰进饮食曰馈进饮食以祀其先故曰馈祀陈氏曰介因也左传介大国皆训因祭祀之时始可因用逸○吕氏曰周公开饮酒之门有三祭祀用酒父母庆用酒养老用酒三者无非于其良心开之苏氏曰酒人情之所不能免禁而絶之虽圣人不能故戒其沈湎之祸而开其德饮之乐圣人之禁人盖如此○汉孔氏曰此乃信任王者正事之大臣亦惟天顺其大德而佑之长不见忘在王家陈氏曰正事犹上文言有正有事李氏曰元德即中德自康叔言之则曰中自天言之则曰元吕氏曰不湎于酒亦是常事周公推之直至天若元德人之进德惟于最难舍处放得下即是德进不已获天顺处】
　　王曰封我西土棐徂邦君御事小子尚克用文王教不腆于酒故我至于今克受殷之命
　　【陈氏曰此承上章以文王事结之○汉孔氏曰我文王在西土辅训往日国君及御治事者下民子孙皆庶几能用上教不厚于酒言不常饮袁氏曰谓之棐者孟子所谓辅之翼之是也吕氏曰天下之理相为消长不厚于酒者必厚于德○汉孔氏曰故我周家至于今能受殷王之命真氏曰有司之不腆酒于天命何与而以克受殷命为职此之由但观幽厉陈隋之朝上下沈酣以至于亡则谨酒而受天命夫何疑哉】
　　王曰封我闻惟曰在昔殷先哲王迪畏天显小民经德秉哲自成汤咸至于帝乙成王畏相惟御事厥棐有恭不敢自暇自逸矧曰其敢崇饮越在外服侯甸男衞邦伯越在内服百僚庶尹惟亚惟服宗工越百姓里居罔敢湎于酒不惟不敢亦不暇惟助成王德显越尹人祗辟我闻亦惟曰在今后嗣王酣身厥命罔显于民祗保越怨不易诞惟厥纵淫泆于非彞用燕丧威仪民罔不衋伤心惟荒腆于酒不惟自息乃逸厥心疾狠不克畏死辜在商邑越殷国灭无罹弗惟德馨香祀登闻于天诞惟民怨庶羣自酒腥闻在上故天降丧于殷罔爱于殷惟逸天非虐惟民自速辜
　　【吕氏曰此以商之兴亡告康叔○汉孔氏曰闻之于古殷先智王谓汤蹈道畏天明着小民能常德持智陈氏曰迪畏行其所畏也上畏天道之显明下畏小民之难保畏天畏民无隐显轻重之间德者得此理经德常其德而不失也哲者明此理秉哲持其明而不昏也经德秉哲乃畏天畏民之实○汉孔氏曰从汤至帝乙中间之王犹保成其王道畏敬辅相之臣陈氏曰成汤而下岂无僻王言自成汤咸至于帝乙者亦举其大槩耳应氏曰古之王者克自抑畏固无俟乎勉彊然必择其道隆德盛者以为辅相而尊敬严惮之所以维持其敬心而不懈也○汉孔氏曰惟殷御治事之臣共辅佐畏相之君有恭敬之德不敢自寛暇自逸豫崇聚也自暇自逸犹不敢况敢聚会饮酒乎新安王氏曰御事犹言治事凡经言如庶士御事尹氏御事通庶官言之也然三公谓之三事六卿谓之六事诸侯三卿亦曰御事司徒司马司空平王言即我御事则御事兼小大之臣皆可称林氏曰所以辅君者皆尽其恭王博士云责难于君谓之恭厥棐有恭则责难矣真氏曰崇饮谓相尚以饮○汉孔氏曰于在外国侯服甸服男服衞服国伯庶侯之长唐孔氏曰举四者以总六服邦谓国君伯言长连率卒牧皆是○汉孔氏曰于在内服治事百官众正及次大夫服事尊官陈氏曰内服畿内也禹贡畿内称甸服惟服奔走服事之人下士府史胥徒是也宗工尊官六卿之类也○汉孔氏曰于百官族姓及卿大夫致仕居田里者林氏曰礼所谓致仕而春秋传所谓老也○汉孔氏曰自外服至里居皆无敢沈湎于酒非徒不敢亦不暇饮酒所以不暇饮酒惟助其君成王道明其德于正人之道必正身敬法真氏曰是时内外小大之臣无敢湎酒者不惟禀上之教不敢违亦以职守所在不暇为不敢犹有勉彊不暇则安之矣职守谓何上以助成君德之显明下以助大臣之祗辟也此章乃一篇之根本凡人敬则不纵欲纵欲则不敬殷之君臣既一于敬矣举天下之欲不足动之况荒惑败乱如酒乎蔡氏曰成王顾上文成王而言祗辟顾上文有恭而言○汉孔氏曰嗣王纣也酣乐其身不忧政事○汉孔氏曰言纣暴虐施其政令于民无显明之德所敬所安皆在于怨不可变易林氏曰孟子云安其危利其菑祗保越怨之谓也○汉孔氏曰纣大惟其纵淫泆于非常用燕安丧其威仪民无不衋然痛伤其心张氏曰泆失燕安也有威可畏谓之威有仪可象谓之仪用燕丧其威仪失其君人之道民无畏而象之者矣陈氏曰衋痛也吕氏曰感伤又重于怨大抵怨之极而无可奈何方到伤处○汉孔氏曰言纣大厚于酒昼夜不念自息乃过差郑氏曰不惟者不但安息逸乐而已又为酒所使如下文所云也○汉孔氏曰纣疾狠其心不能畏死言无忌惮纣聚罪人在都邑而任之于殷国灭亡无忧惧蔡氏曰罹忧也其心疾狠虽杀身而不畏也辜在商邑虽灭国而不忧也真氏曰观今小人一醉之余忿疾彊狠水火可入兵刃可蹈则纣之情状可知○汉孔氏曰纣不念发闻其德使祀见享升闻于天大行淫虐惟为民所怨咎张氏曰先王之祀以德不以物故奉牲以告奉盛以告奉酒醴以告皆以德为主有德则馨香无徳则臭秽○汉孔氏曰纣众羣臣用酒沈荒腥秽闻在上天故天下丧亡于殷无爱于殷惟以纣奢逸故真氏曰馨香者秽德之对也纣既无德馨香惟有腥秽上闻于天而已○汉孔氏曰言凡为天所亡天非虐民惟民行恶自召罪马氏曰古民人字通用】
　　王曰封予不惟若兹多诰古人有言曰人无于水监当于民监今惟殷坠厥命我其可不大监抚于时予惟曰汝劼毖殷献臣侯甸男衞矧太史友内史友越献臣百宗工矧惟尔事服休服采矧惟若畴圻父薄违农父若保宏父定辟矧汝刚制于酒厥或诰曰羣饮汝勿佚尽执拘以归于周予其杀又惟殷之迪诸臣惟工乃湎于酒勿庸杀之姑惟教之有斯明享乃不用我教辞惟我一人弗恤弗蠲乃事时同于杀
　　【夏氏曰此又详告康叔以制酒之意○汉孔氏曰我不惟若此多诰汝古圣贤有言人无于水监当于民监视水见已形视民行事见吉凶○汉孔氏曰今惟殷纣无道坠失天命我其可不大视此为戒抚安天下于是吕氏曰抚于时抚当时百姓也○汉孔氏曰劼固也我惟告汝曰汝当固慎殷之善臣信用之王氏曰殷献臣谓贤人尝仕殷而今里居者○汉孔氏曰侯甸男衞之国当慎接之况太史内史掌国典法所賔友乎林氏曰康叔为诸侯长故劼毖及于侯甸男衞薛氏曰周礼太史掌邦之六典法则内史掌王八枋之法二史在王朝则贰冢宰在侯国则居賔友之地○汉孔氏曰于善臣百尊官不可不慎况汝身事服行美道服事治民乎陈氏曰宗工大臣也此献臣宗工乃周臣之致仕里居者王氏曰服休者以德为事在位者也服采者以事为事在职者也林氏曰尔事言尔所共事者也○汉孔氏曰圻父司马农父司徒身事且宜敬慎况所顺畴咨之司马乎况能迫回万民之司徒乎宏父司空当顺安之司马司徒司空列国诸侯三卿慎择其人而任之则君道定况汝刚制于酒乎王氏曰三卿之位为汝畴匹司马薄伐愆违司徒若国保民司空居四民富而生之以定辟朱子曰古注从父絶句荆公从违保辟絶句敻出诸儒之表吕氏曰刚制者当时酒之为病甚深苟泛泛悠悠不用力断然制之则安能制之故谓之刚制夏氏曰成王谓我今惟言曰汝康叔当坚固毖慎殷之贤臣及汝为孟侯所统侯甸男衞之国君皆当固慎之此正如文王毖庶邦庶士越少正御事盖毖慎之使不纵于酒也殷贤臣及所统诸侯既固慎之矣况太史内史乃汝康叔之所亲友者及其贤臣为百官尊者不可不固慎之也内史太史及贤臣百宗工既固慎之矣况与汝康叔共事之人所谓服休而在位服采而在职者其可不固慎之乎服休服采既固慎之矣况尔之畴匹而位为三卿者谓司徒司马司空也又可以不固慎之乎自殷贤臣推而上之至于三卿皆康叔所当毖慎者汝其可不刚以制其纵酒之失乎真氏曰四矧字一节重于一节盖所职愈重则所戒愈严劼毖以上所戒勑而言刚制以己所自检而言在羣臣则当谨上之戒在康叔则当防己之欲○汉孔氏曰其有告汝曰民羣聚饮酒不用上命则汝收捕之无令失也尽执拘羣饮酒者以归于京师我其择罪重者而杀之苏氏曰予其杀者未必杀也犹今法曰当斩者皆具狱以待命不必死也然必立死法者欲人畏而不敢犯也羣饮盖亦当时之法有羣聚饮酒谋为大奸者其详不可得而闻矣如今之法有曰夜聚晓散者皆死罪盖聚而为妖逆者也使后世不知其详而徒闻其名凡民夜相过者辄杀之可乎旧説以为羣饮者周人则杀之殷人则勿杀也夫民同犯一罪而杀其一不杀其一周人其肯服乎羣饮则死公卿大夫羣饮可不诛乎不诛吏则无以禁民吏民皆诛则桀纣之虐不至于此矣皆事之必不然者予不可以不论○汉孔氏曰又惟殷家蹈恶俗诸臣惟众官化纣日乆乃沈湎于酒勿用法杀之以其渐染恶俗故必三申法令且惟教之则汝有此明训以享国苏氏曰此谓凡湎于酒而不为他大奸者也不择殷周而周公特言殷者盖为妹邦化纣之德诸臣百工皆沈湎而况民乎故凡湎于酒者皆可教不可杀不分殷周也○汉孔氏曰汝若忽怠不用我教辞惟我一人不忧汝乃不洁汝政事是汝同于见杀之罪吕氏曰其不听我教辞不蠲洁其事是终不能改然后杀之盖教之不从者乃不得已而杀之也】
　　【按吕説教字虽与上文聨属终不若孔説得本旨盖此诰乃告康叔化殷俗千百言不如责康叔一语观矧汝刚制之言可见】
　　王曰封汝典听朕毖勿辩乃司民湎于酒
　　【陈氏曰总结一篇之意○汉孔氏曰汝当常听念我所慎而笃行之陈氏曰此书始终告以毖慎故篇终复提其要以语之○汉孔氏曰辩使也勿使汝主民之吏湎于酒言当正身以率民王氏曰汝司民有湎于酒则以正治之勿为之辩释以为无罪蔡氏曰辩治也乃司有司也即上文诸臣百工之类康叔不治其诸臣百工之湎酒则民之湎酒者不可禁矣真氏曰勿辩以下説者不同句断亦异孔氏説为不费辞但不知辩之训使何所出亦不敢以为必然也姑并载之】



　　尚书纂传卷二十七中
　　钦定四库全书
　　尚书纂传卷二十七下　　元　王天与　撰
　　梓材第十三　　　　　　　　周书
　　梓材
　　【汉孔氏曰告康叔以为政之道亦如梓人治材蔡氏曰篇中有梓材二字比稽田作室为雅故以为简编之别唐孔氏曰梓材亦诰也○蔡氏曰今文古文皆有】
　　王曰封以厥庶民暨厥臣达大家以厥臣达王惟邦君汝若恒越曰我有师师司徒司马司空尹旅曰予罔厉杀人亦厥君先敬劳肆徂厥敬劳肆往奸宄杀人歴人宥肆亦见厥君事戕败人宥王啓监厥乱为民曰无胥戕无胥虐至于敬寡至于属妇合由以容王其效邦君越御事厥命曷以引养引恬自古王若兹监罔攸辟
　　【按此告康叔通上下之情以施寛大之泽】
　　【○汉孔氏曰言当用其众人之贤者与其小臣之良者以通达卿大夫及都家之政于国汝当信用其臣以通王教于民惟乃国君之道陈氏曰大家商七族之类吕氏曰自康叔言之有民有臣有大家自王言之则率土之濵莫非王臣故于达王止言臣此首言通上下之情也应氏曰或以大家为彊家巨室考之经文初无此意古者诸侯称邦卿大夫称家故诸侯之重者称大邦卿大夫之重者称大家下文司徒司马司空即大家也故遂分两曰字以言之自汝若恒越曰至戕败人宥达大家之事也自王啓监至罔攸辟达王之事也下而达大家上而达王皆明白以达其言委曲以达其意也为邦君者既能因大家之言以达其意则亦可以吾之慈祥恻怛达之于彼既能因王之言以达其意则亦可以下之疾痛困苦达之于上斯可谓四达之皇皇矣○汉孔氏曰汝惟君道使顺常于是曰我有典常之师可师法言国之三卿正官众大夫皆顺典常而曰我无厉虐杀人之事如此则善矣应氏曰越语助也犹越若盖发语辞也汝若能常常曰我有师师之三卿尹旅其言每自谓不暴虐于杀人是汝知臣下之心而能称述褒奬之也下文达王者既为王之言则此曰当为三卿尹旅之言乃相称○汉孔氏曰亦其为君之道当先敬劳民故汝往治民必敬劳来之陈氏曰康叔又当以身率先之君指康叔也蔡氏曰敬劳恭敬慰劳也○汉孔氏曰以民当敬劳之故汝往之国又当详察奸宄之人及杀人贼所过歴之人有所寛宥亦所以敬劳之应氏曰杀人者已伤人之性命也歴人者过歴人家为剽窃而未必杀人也宥者减死之意非全赦之○汉孔氏曰听讼折狱当务从寛恕故往治民亦当见其为君之事察民以过误残败人者当寛有唐孔氏曰以君者立于无过之地使物不失其所故宥罪原情当见其为君之事与上厥君始终相承陈氏曰戕人者伤人支体败人者毁人物业○汉孔氏曰言王者开置监官其治为民不可不勉当教民无得相残伤相虐杀至于敬养寡弱至于存恤妾妇和合其教用大道以容之无令见寃枉陈氏曰周礼建牧立监以维邦国监乃诸侯之长康叔为孟侯故此篇每言监应氏曰此曰者王之言云然也蔡氏曰王命监之辞盖曰无相与戕杀其民无相与虐害其民人之寡弱者则哀敬之使不失所妇之穷独者则聨属之使有所归保合其民率由是而容蓄之也陈氏曰合由以容涵之如海育之如春俾一国之中若贵若贱若上若下若众若寡若夫若妇一切容之○汉孔氏曰王者其效实国君及于御治事者知其教命所施何用不可不勤能长养民长安民用古王道如此监无所复罪当务之蔡氏曰王所以责效邦君御事者具命何以哉亦惟欲其引掖斯民于生养安恬之地耳陈氏曰引有徐徐之意治乱民犹乱绳急目前之效而欲速者皆非所以安养之也王氏曰自古王者歴世相传皆如此监无用刑辟○应氏曰两段曰者自有次序曰予罔厉杀人者镇抚危疑安静反侧之规模解之赦过宥罪也有忍乃有济也曰无胥戕至合由以容者海涵春育包荒不遗之气象坤之含光大也有容德乃大也】
　　惟曰若稽田既勤敷菑惟其陈修为厥疆畎若作室家既勤垣墉惟其涂塈茨若作梓材既勤朴斲惟其涂丹雘
　　【陈氏曰下文将言继先王用德先取物为喻○汉孔氏曰惟若农夫之考田已劳力布发之惟其陈列修治为其疆畔畎垄然后功成蔡氏曰稽治也敷菑广去草棘也○汉孔氏曰如人为室家已勤立垣墙惟其当涂塈茨盖之唐陆氏曰马云卑曰垣髙曰墉塈説文云仰涂也苏氏曰涂塈墐饰之也茨盖苫也林氏曰谷梁传云焚东门之茨范寗注茨盖也茅茨亦谓以茅盖屋也○汉孔氏曰如梓人治材为器已劳力朴治斲削惟其当涂以漆丹以朱而后成林氏曰梓良木可以为器而木工谓之梓人朴谓器之有质而未成也唐孔氏曰涂丹皆饰物之名谓涂丹以朱雘雘是彩色之名苏氏曰田既敷菑室既垣墉器既朴斵则当因旧守成而润色之不当复有所建立除治也以言康叔既已平国定位不当复有所斩艾斵削也】
　　【按三既勤与下文既勤用明德相应三惟其亦与下文王惟德用数语相应盖言先王时天子诸侯用明德于先则今日上而为王下而为监亦惟明德新民之用耳又此篇言惟曰者三言监者三前后语脉皆相类此章譬喻盖以起下文也】
　　今王惟曰先王既勤用明德怀为夹庶邦享作兄弟方来亦既用明德后式典集庶邦丕享皇天既付中国民越厥疆土于先王肆王惟德用和怿先后迷民用怿先王受命已若兹监惟曰欲至于万年惟王子子孙孙永保民
　　【陈氏曰此章专言继先王用德之事○汉孔氏曰夹近也言文武已勤用明德怀逺为近汝治国当法之林氏曰今王惟曰周公指王而言非成王之自称夹训为近不若以为夹辅先王之制分建诸侯春朝以图天下之事秋觐以比邦国之功夏宗以陈天下之谟冬遇以协诸侯之虑时防以发四方之禁殷同以施天下之政皆欲其夹辅王室也然苟无以怀之则莫不解体矣○汉孔氏曰众国朝享于王又亲仁善邻为兄弟之国万方皆来賔服亦已奉用先王之明德夏氏曰相亲相比如兄弟之密方方而来○汉孔氏曰君天下能用常法则和集众国大来朝享应氏曰来享者庶邦也式行典礼而集庶邦之丕享者后也后即先王也先儒乃以庶邦享为先王时事集庶邦丕享为今王时事而式典者体其常法之谓观下文皇天既付以下説先王之事尚未竟安得以后王事搀入之○汉孔氏曰大天已付周家治中国民矣能逺拓其界壤则于先王之道遂大林氏曰皇天尽以中国民付之先王而一民莫非其臣尽以中国之疆土付之先王而尺地莫非其有○汉孔氏曰今王惟用德和悦先后天下迷愚之民所以悦先王受命之义陈氏曰德用谓用明德和之使不乖怿之使不怨林氏曰迷民谓殷余民先迷民纣之民也后迷民武庚之民也当时殷小大好草窃奸宄及武庚叛又蓄不轨之心故曰先后迷民不以刑罚治之而惟用德以和怿之是能以先王之心为心可以慰先王在天之灵矣故曰用怿先王受命○汉孔氏曰为监所行已如此所陈法则我周家惟欲使至于万年承奉王室又欲令其子孙累世长居国以安民吕氏曰已者发语辞监则呼康叔以言也成王之意岂苟且一时之安而已欲为子孙万年之基业迷民未安康叔当协力抚摩之不能抚摩则变乱尚未可保何以为万世计哉古之王者民众少有不安则抚摩安慰无所不尽永保之念至于子孙则不静之根一毫不可留也】
　　【○緫説大诰康诰酒诰梓材篇意○苏氏曰大诰康诰酒诰梓材其文皆奥雅非世俗之能通学者见其书纷然若有杀罚之言因为之説曰康诰所戒大抵先言杀罚盖衞地服纣成俗小人众多所以治之先后缓急当如此予详考四篇之文虽古语渊慤然皆粲有条理反覆丁宁以杀为戒专以不杀为德此易所谓聦明睿智神武而不杀者故周有天下八百余年后之王者以不杀享国以好杀殃其身及其子孙者多矣天人之际有不可尽知者至于杀不杀之报一一若符契可必也而世主不以为监小人又或附防六经醖酿镌凿以劝之杀悲夫殆哉唐末五代之乱杀人如饮食周太祖叛汉汉隠帝开封尹刘铢屠其家百口太祖既克京师夜召其故人知星者赵延义问汉祚所以短促者延义答曰汉本未亡以刑杀寃滥故不及期而灭时太祖方以兵围铢及苏逢吉弟旦且灭其族闻延义言矍然贷之诛止其身予读至此未尝不流涕太息故表其事于书传以救世云】










　　尚书纂传卷二十七下
　　钦定四库全书
　　尚书纂传卷二十八　　　元　王天与　撰
　　召诰第十四　　　　　　　　周书
　　成王在丰欲宅洛邑使召公先相宅作召诰
　　【汉孔氏曰武王克商迁九鼎于洛邑欲以为都故成王居焉林氏曰周自后稷始封于邰生民之诗曰即有邰家室是也稷子不窋当夏政衰失其官自邰出奔戎狄之间其孙公刘修后稷之业始立国于豳公刘之诗曰豳居允荒是也十世孙太王去豳邑于岐山之下緜之诗曰至于岐下是也文王初犹居岐既克崇始迁丰文王有声之诗曰作邑于丰是也武王又迁于镐文王有声之诗曰宅是镐京是也欧阳氏曰西京河南府洛州即武王克商定鼎郏鄏之地成王卜作洛邑谓之王城今河南县皇城是也作下都以迁商民今洛阳县洛阳故城是也蔡氏曰史记载武王言我南望三涂北望岳都顾瞻有河粤瞻伊洛母逺天室营周居于洛邑而后去则宅洛者武王之志周公成王成之也王氏曰成王欲宅洛者以天事言之则日东景朝多阳日西景夕多隂日南景短多暑日北景长多寒洛天地之中风雨之所防隂阳之所和也以人事言则四方朝聘贡赋道里均焉非特如此而已惩王监之难毖殷顽民迁以自近洛距妹邦为近则易使之迁作王都焉则易以镇服也虽然镐京宗庙社稷官府宫室具在不可迁也故于洛时防诸侯而已陈氏曰镐京谓之宗周以其为天下所宗也洛邑谓之东都又谓之成周以周道成于此也○汉孔氏曰相所居而卜之遂以陈戒陈氏曰召地名在岐邦之内公爵也召公名奭与周同姓食采于召后封燕諡康公张氏曰相云者谓昼参日景夜考极星以定朝市社稷宗庙之位井泉土地燥湿之宜○唐孔氏曰史叙其事作召诰】
　　召诰
　　【诰説见仲虺之诰蔡氏曰是篇拳拳于歴年之久近反覆乎夏商之废兴究其归则以諴小民为祈天命之本以疾敬徳为諴小民之本古之大臣为国家长逺虑如此以召公之书因以召诰名篇今文古文皆有】
　　惟二月既望越六日乙未王朝步自周则至于丰惟太保先周公相宅越若来三月惟丙午朏越三日戊申太保朝至于洛卜宅厥既得卜则经营越三日庚戌太保乃以庶殷攻位于洛汭越五日甲寅位成若翼日乙卯周公朝至于洛则达观于新邑营越三日丁巳用牲于郊牛二越翼日戊午乃社于新邑牛一羊一豕一越七日甲子周公乃朝用书命庶殷侯甸男邦伯厥既命殷庶庶殷丕作太保乃以庶邦冢君出取币乃复入锡周公曰拜手稽首旅王若公诰告庶殷越自乃御事【陈氏曰此史叙作洛及作诰始末○汉孔氏曰周公摄政七年二月十五日日月相望因纪之唐孔氏曰望者于月之半月当日冲光照月光圆满而向相当犹人之相望故名望也此年二月小乙亥朔是十五日己丑为望已望谓十六日庚寅也治厯者必先正朔望故史官因纪之将言望后之事必以望纪之将言朏后之事则以朏纪之犹今人将言日必先言朔也○汉孔氏曰于已望后六日二十一日成王朝行从镐京则至于丰以迁都之事告文王庙告文王则告武王可知以祖见考林氏曰作周官命毕公皆至丰与此同○汉孔氏曰召公于周公前相视洛居周公后往○汉孔氏曰胐明也月三日明生之名于胐三日三月五日召公早朝至于洛邑相卜所居元城刘氏曰越与粤同粤若发语声也来三月犹言明月也林氏曰汉志云是年三月甲辰朔初三日丙午初五日戊申自二月乙未发丰至此凡十四日○汉孔氏曰其已得吉卜则经营规度城郭郊庙朝市之位处王氏曰经其南北而四营之也○汉孔氏曰于戊中三日庚戌以众殷之民治都邑之位于洛水北今河南城也于庚戌五日所治之位皆成言众殷本其所由来唐孔氏曰于戊申三日庚戌为三月七日于庚戌五日甲寅为三月十一日叶氏曰四方和防独言庶殷以雠民为役则友民可知孙氏曰位成于五日所谓庶民子来不日成之陈氏曰成其规模位置而已所以速也○汉孔氏曰周公顺位成之明日而朝至于洛汭周公通达观新邑所营言周徧陈氏曰若发语辞唐孔氏曰位成之明日乙卯三月十二日也吕氏曰召公已成位周公乃观上相之体然也○汉孔氏曰于乙卯三日用牲告立郊位于天以后稷配故二牛后稷贬于天有羊豕羊豕不见可知唐孔氏曰于乙卯三日丁已三月十四日也○汉孔氏曰告立社稷之位用大牢也社稷共牢唐孔氏曰明日戊午十五日也经有社无稷稷是社类从省文也○陈氏曰不告庙者成王在丰已告故至十二月始于洛烝祭也○汉孔氏曰于戊午七日甲子是时诸侯皆防故周公乃昧爽以赋功属役书命众殷侯甸男服之邦伯使就功邦伯方伯即州牧也唐孔氏曰于戊午七日甲子二十一日也郑氏曰考之康诰洪大诰治在三月哉生魄后而多士亦谓三月周公初于新邑洛用诰商王士则甲子用书命庶殷侯甸男邦伯庸非此二书欤唐孔氏曰康诰言周公作洛与此为一事康诰言五服此言三服互文有详略耳○汉孔氏曰其已命殷众众殷之民大作言劝事陈氏曰丕作者鼔舞作兴之意庶殷丕作则侯甸男邦伯可知○汉孔氏曰召公与诸侯出取币召公以币入称成王命赐周公曰敢拜手稽首陈王所宜顺周公之事召公指戒成王而以众殷诸侯于自乃御治事为辞谦也诸侯在故托焉陈氏曰旅王若公旅犹陈戒也若及也是时成王在镐诸侯在洛太保以诸侯之币锡周公而曰旅王若公者欲因周公以达王耳故篇终言予小臣惟恭奉币即指此币言也非以币锡周公也朱子曰陈戒于王而诰庶殷诸侯及其御事者所谓公事公言之王者无私也王时在镐岂亦如后篇告卜遣使奉币具此辞以告之欤】
　　呜呼皇天上帝改厥元子兹大国殷之命惟王受命无疆惟休亦无疆惟恤呜呼曷其奈何弗敬天既遐终大邦殷之命兹殷多先哲王在天越厥后王后民兹服厥命厥终智藏瘝在夫知保抱持厥妇子以哀吁天徂厥亡出执呜呼天亦哀于四方民其眷命用懋王其疾敬德
　　【按此首以殷代言之叙天命无常遗民可念而勉王以敬德之心承其托】
　　【○汉孔氏曰叹皇天改其太子此大国殷之命朱子曰元子天之元子真氏曰大明诗谓天位殷适使不挟四方亦改厥元子大国之意陈氏曰元子不可改而天改之大国未易亡而天亡之天命之无常如此○汉孔氏曰天改殷命惟王受之乃无穷惟美亦无穷惟当忧之何其奈何不忧敬之欲其行敬朱子曰此数句者一篇之纲领蔡氏曰此篇专主敬言敬则诚实无妄视听言动一循乎理好恶用舍不违乎天与天同徳故能受天明命也人君保有天命其有要于此哉伊尹亦云皇天无亲克敬惟亲敬则天与我一矣○汉孔氏曰言天已逺终殷命此殷多先智王精神在天不能救者以纣不行敬故唐孔氏曰遐者言其去而不复返也○汉孔氏曰于其后王后民谓先智王之后继世君臣此服其命言不忝陈氏曰后王服天命以有其民后民服天命以戴其君○汉孔氏曰其终后王之终谓纣也贤智隠藏瘝病者在位言无良臣唐孔氏曰小人在位残暴其民故以病言之○汉孔氏曰言困于虐政夫知保抱其子携持其妻以哀号呼天告冤无辜往其逃亡出见执杀无地自容所以穷吕氏曰此见商之亡非弱也其威令尚行于国中如此然终于亡者纣之力能胜百姓而不能胜天○汉孔氏曰民哀呼天天亦哀之其顾视天下有德者命用勉敬者为民主言王当疾行敬德○朱子曰疾速也天既絶殷命矣此殷之初多先哲王谓汤至武丁贤圣之君六七作虽死而其精神在天故能保佑及其后王后民使之服其命而不替其后至纣之时贤智之人退藏病民之人在位其民困于虐政痛而呼天往而逃亡出见拘执天哀下民故眷命于能勉敬者以代殷位而周家受之故王不可不疾敬德恐无以承天眷命又复如纣也○真氏曰朱子引汉上朱氏子发曰人之死各返其根体魄隂也故降而在下魂气阳也故升而在上则无不之矣众人物欲蔽之故魄散而神不能升惟圣人清明在躬志气如神故其死也精神在天与天为一此释哲王在天之义今附此】
　　相古先民有夏天迪从子保面稽天若今时既坠厥命今相有殷天迪格保面稽天若今时既坠厥命今冲子嗣则无遗夀耉曰其稽我古人之德矧曰其有能稽谋自天呜呼有王虽小元子哉其丕能諴于小民今休王不敢后用顾畏于民碞王来绍上帝自服于土中【按此又以夏殷今日兼言之叙天命无常小民可畏而勉王敬德之意亦在中】
　　【○汉孔氏曰视古先民有夏之王以为法戒之夏禹能敬德天道从而子安之禹亦面考天心而顺之今是桀弃禹之道天已坠其王命林氏曰禹为天子而谓之先民古者先哲白先民言古先民者甚久之辞郑氏曰迪者开道之从者顺从之子者子爱之保者保安之陈氏曰子与昊天其子之之子同或谓尧舜与贤至夏传子天从其子而保之亦通真氏曰面谓向之而不背也惟其朝夕一念对越于天而不敢背违然后能考知天意之所顺矣顺乎天则天亦顺之此所谓天若也○汉孔氏曰次复观有殷言天道所以至于保安汤者亦如禹唐孔氏曰今是纣坠其王命林氏曰格与惟帝降格之格同王氏曰夏言迪从子保殷言格保互相备也○汉孔氏曰童子言成王少嗣位治政无遗弃老成人之言欲其法之蔡氏曰幼冲之主于老成之臣尤易疎逺故召公言今王嗣位不可遗弃老成言其能稽古人之德是固不可遗也况言其能稽谋自天是尤不可遗也无遗夀耉君天下之要务故召公首言之○汉孔氏曰召公叹曰有成王虽少而大为天所子其大能和于小民成今之美勉之陈氏曰指四方民大和防及庶殷丕作而言諴説见大禹谟○汉孔氏曰碞僭也吕氏曰王不敢后用谓敬徳功夫不可少缓亦王其疾敬德之意苏氏曰碞险也民犹水也水能载舟亦能覆舟物无险于民者叶氏曰民碞指商民真氏曰召公此篇言畏天必及民是畏民当如畏天也周公作酒诰曰迪畏天显小民多士曰罔顾于天显民只周召之启告其君者如出一口○汉孔氏曰言王今来居洛邑继天为治躬自服行教化于地势正中朱子曰林氏以此句王来为王亦至洛之騐恐未必然葢周公作洛将以反正于王故召公述迁洛之意言王来洛邑当如此也】
　　旦曰其作大邑其自时配皇天毖祀于上下其自时中乂王厥有成命治民今休
　　【按此又述周公作洛配天乂民之説以证】
　　【○汉孔氏曰称周公言其为大邑于土中其用是大邑配上天而为治唐孔氏曰旦周公名也礼君前臣名○汉孔氏曰为治当慎祀于天地则其用是土中大致治○陈氏曰今作大邑自此而配合皇天使仰无愧于天自此而毖祀上下使幽无愧于神只自此而宅中为治使俯无愧于民周公所期如此之重王可不思所以称之哉应氏曰其自时者谓始于此为之葢祝颂殷勤不已之辞亦责望深逺无穷之意也○汉孔氏曰则王其有天之成命治民今获太平之美吕氏曰成命成而不变也周至文武天命已成公乃言如此天命方成欲成王以未成居之也】
　　王先服殷御事比介于我有周御事节性惟日其迈王敬作所不可不敬德
　　【按此戒王转移殷人习俗之弊不可以不敬德】
　　【○汉孔氏曰又自陈己意以终其戒言当先服治殷家御事之臣使比近于我有周治事之臣必和协乃可一王氏曰比亲介助也唐孔氏曰商家治事之臣谓商朝旧人尝被商家任使者周家治事之臣谓西土新来翼賛周家初基者周臣恃功或加陵商士商人失势或疎忌周臣新旧不和政必舛戾故召公戒王令新旧和协政乃可一也郑氏曰服习调和包涵新旧其中固自有渐染陶成之化在○汉孔氏曰时节其性令不失中则道化惟日其行林氏曰殷人化纣之恶习与性成节其骄淫之性则迁善逺罪日进于善与周人何异哉董子云积善在身犹长日加益而人不知惟日其迈正长日加益之譬也○汉孔氏曰敬为所不可不敬之德蔡氏曰所处所也犹所其无逸之所王能以敬为所则动静语黙出入起居无往而不居敬矣不可不敬德者甚言徳之不可不敬也】
　　我不可不监于有夏亦不可不监于有殷我不敢知曰有夏服天命惟有歴年我不敢知曰不其延惟不敬厥德乃早坠厥命我不敢知曰有殷受天命惟有歴年我不敢知曰不其延惟不敬厥德乃早坠厥命今王嗣受厥命我亦惟兹二国命嗣若功
　　【按此成王常监观夏殷天命歴年之故亦不可以不敬德】
　　【○汉孔氏曰言王当视夏殷法其歴年戒其不长唐孔氏曰上言相有夏相有殷今复言监有夏监有殷者上言顺天则兴弃天则灭此言敬则歴年不敬则短故重言视夏殷○汉孔氏曰以能敬德故多歴年数我不敢独知亦王所知言桀不谋长久惟以不敬其徳故乃早坠失其王命亦王所知林氏曰夏服天命十有七王四百三十有一年固多歴年至桀嗣位夏之天命不其延长矣此非我所敢知也惟敬徳则多歴年桀不敬德则早坠命此则我知之矣故不可不监于有夏也○汉孔氏曰夏言服殷言受明受而服得之互相兼也殷之贤王犹夏之贤王所以歴年亦王所知纣早坠其命犹桀不敬其德亦王所知林氏曰殷受天命二十有七王六百二十有九年固多歴年至纣嗣位殷之天命不其延长矣此非我所敢知也惟敬德则多歴年纣不敬德则早坠命此则我知之矣故不可不监于有殷也○汉孔氏曰其夏殷也继受其王命亦惟当以此夏殷长短之命为监戒夏氏曰夏殷以敬德而有歴年皆其功效也此王之所当嗣者】
　　王乃初服呜呼若生子罔不在厥初生自贻哲命今天其命哲命吉凶命歴年知今我初服宅新邑肆惟王其疾敬德王其徳之用祈天永命
　　【按此劝王服命之新冝敬徳以祈天永命】
　　【○汉孔氏曰言王新即政始服行教化当如子之初生习为善则善矣自遗智命无不在其初生为政之道亦犹是也张氏曰初服初即事也林氏曰天以正性命于人初无上智下愚之别其所以为上智下愚者于已取之而已故曰自贻哲命叶氏曰哲命以哲为天所命也○汉孔氏曰今天制此三命惟人所修修敬德则有智则常吉则歴年为不敬德则愚凶不长唐孔氏曰有哲当有愚有歴年当有不长文不备者以吉凶相反言命吉凶则哲对愚歴年对不长可知矣○汉孔氏曰天已知我王今服初政居新邑洛都故惟王其当疾行敬徳真氏曰一篇之中言敬者凡七八曰曷其奈何弗敬曰王敬作所不可不敬德曰王其疾敬德言之谆望之切老臣惓惓之心也○汉孔氏曰言王当其德之用求天长命以歴年真氏曰天命至公不可以求而得也曰祈云者一于用德乃不祈之祈也吕氏曰言祈者欲成王知天命之未定也程子曰世间有三件事至难可以夺造化之力为国而至于祈天永命养形而至于长生为学而至于圣人此三事工夫一般分明人事可以胜造化人自不为耳】
　　其惟王勿以小民淫用非彞亦敢殄戮用乂民若有功其惟王位在德元小民乃惟刑用于天下越王显上下勤恤其曰我受天命丕若有夏歴年式勿替有殷歴年欲王以小民受天永命
　　【按此告王以天命在民惟敬德恤民始可以受天永命一篇归宿之説也】
　　【○汉孔氏曰戒以慎罸顺行禹汤所以成功朱子曰下文有欲王以小民受天永命以字如以其师之以此戒王勿用此小民淫用非彞而复以殄戮治之也苏氏曰勿以小民过用非法之故亦敢于法外殄戮以治之民自用非法民自过我自不过称罪作刑而已永嘉陈氏曰此不嗜杀人之意所以导迎淑气而感召羣生若有功犹上言嗣若功○汉孔氏曰王在德元则小民乃惟用法于天下言治政于王亦有光明陈氏曰位在德元亦如乾元坤元之始生万物以成化育也应氏曰位犹职分王之职分无他在惟在此德元而已非德元则于职分有愧叶氏曰刑仪刑也○汉孔氏曰言当君臣勤忧敬德曰我受天命大顺有夏之多歴年勿用废有殷歴年庶防兼之真氏曰勤恤即所谓无疆之恤陈氏曰其曰祈之之辞也蔡氏曰丕若大如之也○汉孔氏曰我欲王用小民受天长命真氏曰前言王其徳之用祈天永命此言欲王以小民受天永命葢永命之本惟在修德爱民召诰一书其纲目不过二事曰敬德曰小民而已吕氏曰古人言民召公又言小民葢国家之亡不在大族不在诸侯不在奸雄盗贼止在小民故召公言之蔡氏曰以小民者勤恤之实受天永命者歴年之实】
　　拜手稽首曰予小臣敢以王之雠民百君子越友民保受王威命明德王末有成命王亦显我非敢勤惟恭奉币用供王能祈天永命
　　【按此召公一意属望以民心天命緫结之其曰威命明德亦所以结敬德之旨】
　　【○汉孔氏曰尽礼致敬以入其言言我小臣谦辞苏氏曰雠民殷民也百君子殷贤士大夫也友民周民也孙氏曰威命非刑戮也徳威而巳郑氏曰曰其曰敢曰保受葢谓予小臣敢以身保任之○汉孔氏曰则王终有矢成命于王亦昭著李氏曰末终也○汉孔氏曰言我非致独勤而已惟恭敬奉其币帛用供待王能求天长命将以庆王多福李氏曰币指前取币蔡氏曰奉币之礼臣职之所当供而祈天之实则在王之所当自尽也意成王将举新邑之祀故召公奉以助祭云】











　　尚书纂传卷二十八
<经部,书类,尚书纂传>
　　钦定四库全书
　　尚书纂传卷二十九　　　元　王天与　撰
　　洛诰第十五　　　　　　　　周书
　　召公既相宅周公往营成周使来告卜作洛诰
　　【汉孔氏曰召公先相宅卜之周公自后至经营作之遣使以所卜吉兆逆告成王吕氏曰洛邑虽有二城而成周则其緫名敬王请城成周之辞亦谓成王合诸侯于成周以为东都则成周者洛都之縂名成周説见召诰吴氏曰此书不専为告卜以其首言告卜故以为序○唐孔氏曰史叙其事作洛诰】
　　洛诰
　　【诰説见仲虺之诰蔡氏曰洛邑既定周公遣使告卜史氏録之以为洛诰又并记其君臣答问及成王命周公留治洛之事今文古文皆有】
　　周公拜手稽首曰朕复子明辟王如弗敢及天基命定命予乃保大相东土其基作民明辟予惟乙卯朝至于洛师我卜河朔黎水我乃卜涧水东瀍水西惟洛食我又卜瀍水东亦惟洛食伻来以图及献卜
　　【蔡氏叙章指见篇末○汉孔氏曰周公尽礼致敬言我复还明君之政于子蔡氏曰拜手稽首史记周公遣使之礼也吕氏曰世儒复辟之説葢生于此语抑不知有失而后有复武王崩成王立未尝一日不居王位何复之有葢复如复逆之复成王命周公往营成周周公得卜复命于王如有复于王説复于王之复王氏曰子者亲之也明辟者尊之也○汉孔氏曰如往也言王往日幼少不敢及知天始命周家安定天下之命故已摄朱子曰周公不欲斥言王防不能故言王若不敢及天基命定命○汉孔氏曰我乃继文武安天下之道大相洛邑其始为民明君之治吕氏曰予乃不得不嗣大保以往大相东土其基可以中天下而立明四目达四聪诚作民明辟之基也蔡氏曰洛在镐京东故言东土○汉孔氏曰本其春来至洛众説始卜定都之意吕氏曰乙卯至洛即召诰乙卯周公朝至于洛也蔡氏曰洛师犹言京师○汉孔氏曰我使人卜河北黎水卜不吉又卜涧瀍之间南近洛吉今河南城也卜必先墨画龟然后灼之兆顺食墨吕氏曰黎地近纣都周公欲宅洛而先卜黎何也葢卜都主于迁殷民意在近地者商民之心意在地中者周公之心周公不以独见违众故列二説以听于天卜黎于先乃先人后己之心也黎既不吉卜洛乃吉葢周公之心与天一也舆地记曰卜涧水东瀍水西而作王城今为河南府河南县皇城薛氏曰今卜兆先火而后致墨既拆而墨加之则大小微明可知食者墨与拆相茹入吉凶由此其辨○汉孔氏曰今洛阳也将定下都迁殷顽民故并卜之舆地记曰卜瀍水东而作下都城中有狄泉今为洛阳县洛阳故城○汉孔氏曰遣使以所卜地图及献所卜吉兆来告成王蔡氏曰伻使也】
　　王拜手稽首曰公不敢不敬天之休来相宅其作周匹休公既定宅伻来来视予卜休恒吉我二人共贞公其以予万亿年敬天之休拜手稽首诲言
　　【蔡氏叙章指见篇末○汉孔氏曰成王尊敬周公荅其拜手稽首而受其言述而美之言公不敢不敬天之美来相宅其作周以配天之美吴氏曰古者问人于他邦再拜而送之使者之至亦再拜而受之王以此待公之使尊之至也朱子曰匹配也或云作新邑与我周同休或云作洛与宗周同休皆通○汉孔氏曰言公前已定宅遣使来来视我以所卜之美常吉之居我与公共正其美马氏曰视与示通用林氏曰左传云成王定鼎于郏鄏卜世三十卜年七百所谓恒吉也叶氏曰凡卜有贞其吉凶者大卜言国大迁大师则贞龟二人皆知其吉断以示天下所谓共贞○汉孔氏曰公其当用我万亿年敬天之美言久逺张氏曰此成王欲永留公辅佐以予万亿年敬天休以成此休恒之吉也○汉孔氏曰成王尽礼致敬于周公求教诲之言蔡氏曰又拜手稽首以谢周公告卜之诲言】
　　周公曰王肇称殷礼祀于新邑咸秩无文予齐百工伻从王于周予惟曰庶有事今王即命曰记功宗以功作元祀惟命曰汝受命笃弼丕视功载乃汝其悉自教工孺子其朋孺子其朋其往无若火始焰焰厥攸灼叙弗其絶厥若彞及抚事如予惟以在周工往新邑伻向即有僚明作有功惇大成裕汝永有辞
　　【蔡氏叙章指见篇末○汉孔氏曰言王当始举殷家祭祀以礼典祀于新邑皆次秩不在礼文者而祀之王氏曰殷盛也蔡氏曰与五年再殷祭之殷同吕氏曰祀于新邑有告焉有报焉冇祈焉后世不知祭祀之义鬼神之德视首祀新邑若阔于事情不知人主临镇新都斋祓一心对越天地逺此精明之徳放诸四海无所不凖而助祭诸臣下至庖翟之贱亦皆有孚颙若格君心萃天下之道莫要于此○汉孔氏曰我整齐百官使从王于周行其礼典我惟曰庶防有善政事朱子曰本摄政时言也齐百工谓百官縂已以听周宗周也○汉孔氏曰今王就行王命于洛邑曰当记人之功尊人亦当用功大小为序有大功则列大祀王氏曰记功若纪于太常载在盟府之类作元祀若兹予大享于先王尔祖其从与享之之类蔡氏曰功宗功之尊显者祭法曰圣王之制祭祀也法施于民则祀之以死勤事则祀之以劳定国则祀之能御大灾则祀之能捍大患则祀之葢功臣皆祭于大烝而勲劳之最尊显者则为之冠故谓之元祀○汉孔氏曰惟天命我周邦汝受天命厚矣当辅大天命视羣臣有功者记载之乃汝新即政其当尽自教众官躬化之朱子曰又命我曰汝周公受先王之命而厚辅我大视功载则可见矣功载记功之书也成王与周公言未尝汝之周公述王言故变公称汝叶氏曰乃汝其悉自教工此汝亦成王称周公也○汉孔氏曰少子慎其朋党少子慎其朋党戒其自今已往言朋党败俗所宜禁絶无令若火始然焰焰尚微其所及灼然有次叙不其絶事从微至着防之宜以初朱子曰焰焰火始然尚微而方进貌灼焚也按今王即命曰以下诸説大槩得之惟命曰以下诸説不同要之此一节周公设为成王之言今王即命曰泛言记功之意惟命曰则专欲报周公谓汝受文武之命坚笃辅弼大视功载之书凡有功者皆汝悉自教训之百工也葢宰相能教训百工有功即是第一功此成王归重周公如此也孺子其朋两句朋是偏比之意成王之意归重周公故公戒之曰孺子其朋孺子其朋若谓如此则是孺子私于我也孺子私于我自今以往无所不私若火之然至于不可絶矣此一节大意恐是如此】
　　【○汉孔氏曰其顺常道及抚国事如我所为惟用在周之百官吕氏曰周工即所齐从王之百工戒成王不可以他人间之也○汉孔氏曰往行政化于新邑当使臣下各向就有官明为有功厚大成寛裕之德则汝长有叹誉之辞于后世林氏曰若止于明作有功此汉宣之技巧咸精止是综核之政若止于惇大成裕此汉文寛大之风不免有柔弱之患故周公欲其不偏也】
　　公曰已汝惟冲子惟终汝其敬识百辟享亦识其有不享享多仪仪不及物惟曰不享惟不役志于享凡民惟曰不享惟事其爽侮乃惟孺子颁朕不暇听朕教汝于棐民彞汝乃是不蘉乃时惟不永哉笃叙乃正父罔不若予不敢废乃命汝往敬哉兹予其明农哉彼裕我民无逺用戾
　　【汉孔氏曰已乎汝惟童子嗣父祖之位惟当终其美业朱子曰惟终犹伊尹言慎厥终○汉孔氏曰奉上谓之享言汝为王其当敬识百君诸侯之奉上者亦识其有违上者奉上之道多威仪威仪不及礼物惟曰不奉上吕氏曰王者御诸侯不识其向背之情则忠佞不分赏罸紊而操柄失矣然所以识之非用智任术亦曰敬而已敬则是心常存无爱憎之私故能识其享与不享也苏氏曰小人贿以悦人必简于礼周公戒成王责诸侯以礼不以币春秋传谓晋赵文子为政薄诸侯之币而重其礼鲁穆叔曰自今以往兵其少弭矣夫以列国之卿轻币重礼犹足以弭兵王而贿则致寇也必矣唐之衰君相皆可以贿取方镇争贡羡余行包苴而天子始失其政以至于亡周公之戒至矣○汉孔氏曰言人君惟不役志于奉上则凡人化之惟曰不奉上矣如此则惟政事其差错侮慢不可治理蔡氏曰诸侯不用志于享上则下民化之亦不奉上郑氏曰爽差也○汉孔氏曰我为政常若不暇汝惟小子当分取我之不暇而行之听朕教汝于辅民之常而用之吕氏曰周公之于民至矣然治道有先后之序葢亦有未暇为者故属成王颁布我所未暇为者于天下王其听我教汝于辅助斯氏教养之常道次第而颁之于民可也○汉孔氏曰汝乃是不勉为政汝是惟不可长哉唐孔氏曰蘉勉也成五有以予亿万年敬天休之语故公荅云使汝不勉安能永哉○汉孔氏曰厚次叙汝正父之道而行之无不顺我所为则天下不敢弃汝命常奉之蔡氏曰正父武王犹今称先正云者笃者笃厚而不忘叙者先后之不紊言笃叙武王之道无不如我则人不敢废汝之命矣吕氏曰武王没周公若武王天下所以不废周公之命周公去成王若周公天下所以不废成王之命苟成王作聦明喜变更武王周公之政皆失其序天下安肯用命乎○汉孔氏曰汝往居新邑敬行教化哉如此我其退老明教农人以义哉彼天下被寛裕之政则我民无逺用来言皆来蔡氏曰戾至也王往洛邑其敬之哉我其退休田野惟明农事葢公有归老之志矣彼谓洛邑也王于洛邑和裕其民则民将无逺而不至焉吕氏曰周公于将去之际殷勤反覆不能忘民如此】
　　王若曰公明保予冲子公称丕显德以予小子文武烈奉答天命和恒四方民居师惇宗将礼称秩元祀咸秩无文惟公徳明光于上下勤施于四方旁作穆穆迓衡不迷文武勤教予冲子夙夜毖祀
　　【蔡氏叙章指见篇末○汉孔氏曰言公当明安我童子不可去之○汉孔氏曰言公当留举大明徳用我小子襃文武之业又当奉荅天命以和常四方之民居处其众蔡氏曰明显明之也保保佑之也吕氏曰文武之业要在増光而发之苟止欲持循则浸頽其旧矣上天之眷要在进修而奉荅之苟无以称职则将坠其命矣四方之民要在和调而恒保之苟使之乖离则君位危而不能居师众之上矣○汉孔氏曰厚尊大礼举秩大祀皆次叙无礼文而宜在祀典者凡此待公而行唐孔氏曰将大也蔡氏曰宗功功之宗也下文宗礼同吕氏曰此即前所谓肈称殷礼者周公之诲以祀为先者先其源也成王之荅以祀为后者先其实也斋明之心葢出治之源而为治之条理则其实也○汉孔氏曰言公明德光于天地勤政施于四海万邦四夷服仰公徳而化之吕氏曰勤施不已之心虽圣人所同然征诛四国思兼三王公之勤劳特甚焉○汉孔氏曰四方旁来为敬敬之道以迎太平之政不迷惑于文武所勤之教蔡氏曰旁作犹旁求旁行无方所也因上下四方为言穆穆和敬也吕氏曰不曰既平而曰迓平迓有亹亹方进之意焉○汉孔氏曰我童子徒早起夜寐慎其祭祀而已唐孔氏曰此留公之意欲惟典祭祀以政事委公左传卫献公使与寗喜言曰苟得反国政由寗氏祭则寡人亦犹是也】
　　王曰公功棐迪笃罔不若时
　　【汉孔氏曰公之功辅道我已厚矣天下无不顺而是公之功蔡氏曰当常如是未可以言去也】
　　王曰公予小子其退即辟于周命公后四方迪乱未定于宗礼亦未克敉公功迪将其后监我士师工诞保文武受民乱为四辅
　　【汉孔氏曰我小子退坐之后便就君于周命立公后公当留佐我史氏曰命公后者使公且留洛也朱子曰史氏説是蔡氏曰成王之意未欲舍镐京而废祖宗之旧故于举祀发政之后即欲归周而留周公治洛谓之后者犹后世节度留后之义先儒谓封伯禽为鲁后者非是考之费誓东郊不开乃在周公东征之时则伯禽就国葢已久矣下文惟告周公其后其字之义益可见其为周公不为伯禽也真氏曰史记鲁世家云伯禽即位之后管蔡等反淮夷徐戎亦并兴于是伯禽率师伐之于肸遂平徐戎据此则蔡氏之説当矣○汉孔氏曰言四方虽道治犹未定于尊礼礼未彰是亦未能抚顺公之大功明不可以去蔡氏曰宗礼即功宗之礼也四方开治公之功也未定功宗之礼故未能敉公之功敉功者安定其功之谓即下文命宁者也苏氏曰宗庙之礼所以镇抚公之元勲者未暇定也成王葢有赐周公以天子礼乐之意矣黄氏曰此处未见赐天子礼乐之意明堂位取之书而失之也苏氏何为取明堂位以为洛诰之训乎程子曰世儒有论鲁祀周公以天子礼乐以为周公能为人臣不能为之功则可用人臣不得用之礼乐是不知人臣之道也夫居周公之位则为周公之事由其位而能为者皆所当为也周公乃尽其职耳子道亦然惟孟子推知此义故曰事亲若曽子可也未尝以曽子之孝为有余也葢子之身所能为者皆所当为也○汉孔氏曰公留教道将助我其今已后之政监笃我政事众官委任之言朱子曰使周公在后居洛监我士也师也工也○汉孔氏曰大安文武所受之民治之为我四维之辅蔡氏曰大保文武所受于天之民而治为宗周之四辅也汉之三辅葢本诸此】
　　王曰公定予往已公功肃将祗欢公无困哉我惟无斁其康事公勿替刑四方其世享
　　【汉孔氏曰公留以安定我我从公言往至洛邑已矣朱子曰此王与公诀而归之言也公定居洛予往归周已蔡氏曰定止也○汉孔氏曰公功已进大天下咸敬乐公功真氏曰此葢即公身而言谓其功如此而以肃自将以敬自乐非谓天下敬乐之也又曰肃将者严毅之容着于外祗欢者和乐之意发于中圣德气象可以想见○汉孔氏曰公必留无去以困我哉我惟无厌其安天下事公勿去以废法则四方其世世享公之徳吴氏曰前汉书两引公无困哉皆以哉为我朱子曰公无困哉言公无以事自困犹汉所谓悯劳公以官职之事也我则当无厌倦于安国安民之事而公但勿废其所以仪刑四方者则四方世享矣】
　　周公拜手稽首曰王命予来承保乃文祖受命民越乃光烈考武王朕恭孺子来相宅其大惇典殷献民乱为四方新辟作周恭先曰其自时中乂万邦咸休惟王有成绩予旦以多子越御事笃前人成烈答其师作周孚先考朕昭子刑乃单文祖德
　　【蔡氏叙章指见篇末○汉孔氏曰拜而后言许成王留言王命我来承安汝文德之祖文王所受命之民是所以不得去于汝大业之父武王大使我恭奉其道叙成王留已意蔡氏曰来者来洛邑也承保乃文祖受命民及光烈考武王者荅诞保文武受民之言也朕恭者大其责难之义也○汉孔氏曰少子今所以来相宅于洛邑其大厚行典常于殷贤人蔡氏曰典典章也殷献民殷之贤者也言当大厚其典章及殷之献民葢文献者为治之大要也○汉孔氏曰言当治理天下新其政化为四方之新君为周家见恭敬之主后世所推先也蔡氏曰恭先者人君恭以接下以恭而倡后王也○汉孔氏曰其当用是土中为治使万国皆被美徳如此惟王乃有成功蔡氏曰公又言其自是宅中图治万邦咸厎休美则王其有成绩矣此周公以治洛之效望之成王也○汉孔氏曰我旦以众卿大夫于御治事之臣厚率行先王成业当其众心为周家立信者之所推先唐孔氏曰子者有徳之称大夫皆称子蔡氏曰孚先者人臣信心事上以信而倡后人也○汉孔氏曰我所以成明子法乃尽文祖之徳苏氏曰单尽也考我所以明子之法乃尽文王之德也蔡氏曰此周公以治洛之事自效也】
　　伻来毖殷乃命宁予以秬鬯二卣曰明禋拜手稽首休享予不敢宿则禋于文王武王惠笃叙无有遘自疾万年厌于乃德殷乃引考王伻殷乃承叙万年其永观朕子懐德
　　【蔡氏叙章指见篇末○汉孔氏曰所以居上中是文武使已来慎教殷民乃见命而安之周公摄政七年致太平以黒黍酒二器明洁致敬告文武以美享言我见天下太平则洁告文武不经宿唐孔氏曰释草云秬黑黍释器云卣中罇也以黑黍为酒煮郁金之草筑而和之使芬香条畅谓之秬鬯酒周礼郁鬯之酒实之于彞此言在卣者诗大雅江汉及文侯之命皆言秬鬯一卣则未祭实之于卣祭时实之于彞彼一卣此二卣者此一告文王一告武王彼王赐臣使祀其太祖故惟一卣○汉孔氏曰汝为政当顺典常厚行之使有次第无有遇用患疾之道者则天下万年厌于汝德殷乃长成为周王使殷民上下相承有次序则万年之道民其长观我子孙而归其德矣勉使终之蔡氏曰承听受也叙教条次第也周公虽许成王留洛然且谓王伻殷者若曰迁洛之民我固任之至于使其承叙万年则实繋于王也亦责难之意与召诰末用供王能祈天永命语脉相类○蔡氏曰乃命宁予絶句王氏曰成王使周公来毖商民乃命宁周公以秬鬯二卣曰明禋于文武使之明禋则以太平告文武也故周公不敢宿成王明禋之命即禋文武○苏氏曰周公祝之曰使我国家顺厚以叙身其康彊无有遇疾子孙万年厌饱乃德殷人亦夀考王使殷人承叙万年永观法我孺子而懐其徳○陈氏曰禋于文王武王以上当从王氏成王遣使祭而周公领其事也惠笃叙以下当从苏氏周公祝文武之事也】
　　【按周公将归与成王论宅洛规模毖祀告成有三大事焉理百工也朝百辟也君师万民也皆示成王中天下定四海气象也及成王留之周公许留则于大规模中又论毖殷迁洛至切之事所以毖殷者复先以惇典殷献民为重与酒诰劼毖殷献臣召诰以雠民百君子同意此化殷机括周公留后化殷莫切于民命宁且以慰安周公为定成王使命之辞使周公以毖殷责任昭告文武也以下陈氏定取王氏苏氏之説尤当】
　　戊辰王在新邑烝祭歳文王骍牛一武王骍牛一王命作册逸祝册惟告周公其后王賔杀禋咸格王入太室祼王命周公后作册逸诰在十有二月惟周公诞保文武受命惟七年
　　【蔡氏叙章指见篇末○汉孔氏曰成王既受周公诰遂就居洛邑以十二月戊辰晦到唐孔氏曰是年三月丙午朏以筭术推之三月甲辰朔大四月甲戌朔小五月癸卯朔大六月癸酉朔小七月壬寅朔大八月壬申朔小九月辛丑朔大闰九月辛未朔小十月庚子朔大十一月庚午朔小十二月己亥朔大计十二月三十日戊辰晦也蔡氏曰是日成王在洛○汉孔氏曰明月夏之仲冬始于新邑烝祭故曰烝祭歳古者褒德赏功必于祭日示不专也特加文武各一牛告曰尊周公立其后为鲁侯陈氏曰烝冬祭名周礼仲冬享烝传云凡四时之祭用孟月若有故及日不吉则用仲月又不吉则用季月周以建子为歳首则十二月乃建亥之月是周之歳终乃孟冬之月也岂烝祭当歳终之时故曰烝祭歳欤蔡氏曰骍赤色周尚赤故牲用骍宗庙礼大牢此用特牛者诰周公留后于洛故举盛礼也逸史佚也作册者册书也逸祝册者史逸为祝册以告神也惟告周公其后者祝册所载更不他及惟告周公留守其后之意重其事也○汉孔氏曰王賔异周公杀牲精意以享文武皆至其庙亲告也太室清庙祼鬯告神王氏曰賔助祭者也蔡氏曰王賔犹虞賔杞宋之属诸侯以王杀牲禋祭祖庙故咸至也唐孔氏曰清庙有五室中史为太室室之大者也祼灌也王以圭瓒酌郁鬯之酒以献尸尸受酒而灌于地因奠不饮谓之祼夏氏曰郊特牲云既灌然后出迎牲则祼在前杀牲在后今此先言杀后言祼者葢此所谓王賔杀禋咸格非谓诸侯至杀牲时始至也乃谓诸侯以王将举此杀禋盛礼皆来助祭诸侯既至然后王入清庙祼酒也此与郊特牲之义何异○汉孔氏曰王为册书使史逸诰伯禽封命之书皆同在烝祭日周公拜前鲁公拜后史氏曰祼事既毕乃明告周公以居洛作册使逸诰之○汉孔氏曰言周公摄政尽此十二月大安文武受命之事惟七年天下太平陈氏曰已上事实在十二月吕氏曰史官记周公辅成王保文武受命终始至此七年吴氏曰成王之留公言诞保文武受民公之复成王亦言承保乃文祖受命民越乃光烈考武王故史臣于其终亦曰惟周公诞保文武受命惟七年葢终始公之辞云】
　　【按戊辰王在新邑汉孔氏以为十二月戊辰晦到易在为到已误矣又自疑到之日举烝祭册周公不免匆遽故以上事皆指为明月要之于经无据详此章曰戊辰又曰在十有二月又曰惟七年史错综成文也烝祭祝告俾公留后葢公縂摄终事之日尧舜重舜禹之摄故正月上日正月朔旦使得以正其始成王重周公之摄故于是日举礼使得以正其终观縂结之曰惟周公诞保文武受命惟七年而史臣记年记月记日记事悉粲然明白矣】
　　【○緫説一篇意○蔡氏曰周公拜手稽首以下周公授使者告卜之辞也王拜手稽首以下成王授使者复公之辞也王肈称殷礼以下周公教成王宅洛之事也公明保予冲子以下成王命周公留后治洛之事也王命予来以下周公许成王留洛君臣各尽其责难之辞也伻来以下成王锡命毖殷命宁之事也戊辰以下史臣记其祭祀册诰等事及周公居洛以附之以见周公作洛之始终而成王举祀发政之后即归于周而未尝都洛也】













　　尚书纂传卷二十九
　　钦定四库全书
　　尚书纂传卷三十　　　　元　王天与　撰
　　多士第十六　　　　　　　　周书
　　成周既成迁殷顽民周公以王命诰作多士
　　【成周説见召诰洛诰○汉孔氏曰殷大夫士心不则德义之经故徙近王都教诲之吕氏曰迁洛之事召诰则经始之也洛诰则考成之也多士则慰安之也亦既慰安之矣而践奄之后复待多方之诰然后人情始定与其再喻之烦曷若一喻之至乎曰圣人之言不过乎烦始迁之时如是劳来之足矣苟预忧他日之疑而曲喻之于己则为躁于民则为凟非圣人之言也又曰所谓顽民者葢于商民之中尤负固不悛者非诸侯之权所能震服也非文诰之辞所能劝率也惟置之于醇醲太和之地而后日渐月渍浸以融释此其所以有成周之迁也张氏曰此多士者周所谓顽民乃商之忠臣也周公营建洛邑于是使其耳目一新心志变易日见周之士大夫日闻周之号令日被周之徳化变念商之心为念周之心其论迁居于洛则曰时惟天命无我怨论夏迪简在王庭则曰予一人惟听用德既安慰以劳苦之词又开勉以选任之意使人人自喜有仕宦之望而无摈絶之忧有一家之心而无防闲之苦呜呼周公忠厚之风其亦见于此乎李氏曰周公之营洛邑专以迁商民之大家世族故播告之辞皆称商士商之多士旧居卫地去西周最逺周公葢忧之因迁之东洛使之近附镐丰而易以化服也陈氏曰尧迁有苗于三危而苗民始格周公迁商于洛而商民始化此即孟子引而致之庄岳之説也○汉孔氏曰称成王命告令之○唐孔氏曰史叙其事作多士】
　　多士
　　【汉孔氏曰所诰者即众士故以名篇唐孔氏曰多士亦诰也○蔡氏曰今文古文皆有】
　　惟三月周公初于新邑洛用告商王士
　　【蔡氏曰此多士之本序○汉孔氏曰周公致政明年三月始于新邑洛用王命告商王之众士陈氏曰此三月正七年三月而孔氏谓明年三月安得今年营洛直待明年方告多士耶唐孔氏曰经云商王士殷遗多士士者在官之縂号】
　　王若曰尔殷遗多士弗吊旻天大降防于殷我有周佑命将天明威致王罚勑殷命终于帝肆尔多士非我小国敢弋殷命惟天不畀允罔固乱弼我我其敢求位惟帝不畀惟我下民秉为惟天明畏
　　【陈氏曰此首以天命谕之○汉孔氏曰告殷遗余众士王若曰説见盘庚吕氏曰顽民人所忿嫉也周公以王命诰首呼之曰尔殷遗多士抚摩劳来之意见于言表略无忿嫉之气顽民之来谓周公必以凶徒丑类见处不自意得殷遗多士之称训诰未孚而嚣悍暴厉已十消其八九矣○汉孔氏曰殷道不至故旻天下防亡于殷弗吊説见大诰旻天説见大禹谟吕氏曰防殷非他也周实为之也而辞若无与焉者何哉葢殷得罪于天周奉天讨未尝有心于其间也○汉孔氏曰言我有周受天佑助之命故得奉天明威天命周致王者之诛罸正黜殷命终周于帝王吕氏曰以天言之则曰明威以人言之则曰王罚至公之理一也张氏曰勑正殷命之终于帝而革之终者言天禄之永终也○汉孔氏曰天佑我故汝众士臣服我弋取也非我敢取殷王命乃天命吕氏曰弋如弋鸟之弋谓有心于取之也周之革殷至公至明如此惟顽民以小人之虑度君子之心则疑周之弋殷命也故呼而告之曰非我小邦周敢弋殷命以彊弱小大之势论之小国岂能弋殷命然卒革殷命焉是天也非人也顽民亦可以少悟矣○汉孔氏曰惟天不与信无坚固治者故辅佐我我其敢求天位乎苏氏曰固如推亡固存之固吕氏曰天之于物栽者培之倾者覆之固其治而不固其乱观天之不畀殷信矣其不固乱也天既不畀殷故相助辅弼我有周俾作民主我曷尝有求位之意哉是乃因其疑以解之而非自解也○汉孔氏曰惟天不与纣惟我周家下民秉心为我皆是天明德可畏之效吕氏曰前既言惟天不畀此又言帝不畀告之然所谓不畀者岂在外哉是我下民所秉之为葢善善恶恶确然不可易者也下民之为即天威之明畏者也诗言秉彞此言秉为彞言其体此言其用也始言天不畀后言帝不畀葢剖析精微以示之故指其主宰谓之帝至本其明畏之理则谓之天也天帝説见益稷】
　　我闻曰上帝引逸有夏不适逸则惟帝降格向于时夏弗克庸帝大淫泆有辞惟时天罔念闻厥惟废元命降致罚乃命尔先祖成汤革夏俊民甸四方自成汤至于帝乙罔不明德恤祀亦惟天丕建保乂有殷殷王亦罔敢失帝防不配天其泽在今后嗣王诞防显于天矧曰其有听念于先王勤家诞淫厥泆罔顾于天显民只惟时上帝不保降若兹大丧惟天不畀不明厥德凡四方小大邦防罔非有辞于罚
　　【夏氏曰此举夏殷兴亡之事证之○汉孔氏曰言上天欲民长逸乐有夏桀为政之不逸乐故天下至戒以谴告之苏氏曰引去也放逸者则天命去之也夏之先王不往从放逸之乐故上帝降格应氏曰下文大淫泆有辞诞淫厥泆逸泆字通蔡氏曰降格与吕刑降格同真氏曰引逸诸説不同苏氏説近之然以引为去乃时俗之言未知古有此训否也○汉孔氏曰是向于时夏桀不能用天戒大为过逸之行有恶辞闻于世叶氏曰向于时夏谓曩在是夏桀也○汉孔氏曰天无所念闻言不佑其惟废其大命下致天罚应氏曰昔也降而感格天与人甚近今也邈无心闻则曽无顾惜之意矣吕氏曰国之元命犹人之元气有则生无则死元命废则降致天罸夏祚亦从而絶矣○汉孔氏曰天命汤更代夏用其贤人治四方蔡氏曰甸治也张氏曰甸者井牧其地什伍其民之谓吕氏曰俊民甸四方汤所以尽人君之职分也大君之于四方岂特一手一足之力明贤俊分布逺近使甸治区画而大君之职尽矣伊尹称汤旁求俊彦孟子称汤立贤无方深知汤治天下之规模也○汉孔氏曰自帝乙以上无不显用有德忧念齐敬奉其祭祀言能保宗庙社稷明德説见尧典范氏曰明徳恤祀一代创守之本而明德又恤祀之本也○汉孔氏曰汤既革夏亦惟天大立安治于殷殷家诸王皆能忧念祭祀无敢失天道者故无不配天布其德泽蔡氏曰毖祀言其谨之至恤祀言其忧之深先王之重祭祀如此薛氏曰无所不浃天之泽也王者子惠天下无此疆彼界之殊所谓配天其泽○汉孔氏曰后嗣王纣大无明于天道行昏虐天且忽之况曰其有听念先祖勤劳国家之事乎吕氏曰先言不明天理次言不念祖宗者葢天理犹有毫髪之存则追惟前人栉风沐雨之艰难必不忍荡覆之也○汉孔氏曰言纣大过其过无顾于天无能明人为敬孙氏曰天显天道之明而可畏者民祗民事之当敬者○汉孔氏曰惟是纣恶天不安之故下若此防亡之诛蔡氏曰大丧谓国亡身灭也○汉孔氏曰惟天不与不明其德者故凡四方小大国防灭无非有辞于天所罚言皆有图乱之辞○吕氏曰天也祖宗也民也自古帝王之所共畏也纣不听念于先王勤家则不畏祖宗矣罔顾于天显则不畏天矣罔顾于民祗则不畏民矣三畏既除举无忌惮穷凶极恶故惟时上帝弗保降若兹大防也推原纣所以为天所絶者不明其德而已明徳者天所赋也明其德者人之所以尽乎天也纣虽下愚亦岂无是徳哉惟昏蔽蛊惑不能明其德人欲日肆故其恶如上所陈也国未尝无故而亡泛观前后亡国者其致罚之由必有可言者况周之奉辞伐罪乎尔顽民亦可以知自反矣】
　　王若曰尔殷多士今惟我周王丕灵承帝事有命曰割殷告勑于帝惟我事不贰适惟尔王家我适予其曰惟尔洪无度我不尔动自乃邑予亦念天即于殷大戾肆不正
　　【叶氏曰此章言黜殷本天意○汉孔氏曰周王文武也蔡氏曰大善承天之所为武成言祗承上帝以遏乱略是也吕氏曰顽民所以憾周者徒见征伐为周之事故明告以是皆帝之事我周王特大善承之而已○汉孔氏曰天有命周割絶殷命告正于天蔡氏曰告其勑正之事于帝武成言告于皇天后土将有大正于商是也○汉孔氏曰言天下事己之我周矣不贰之他惟汝殷王家已之我不复有变吕氏曰我周割殷未尝容少私意一于从帝而无贰适惟尔有殷王家自不得不惟我之适矣周不贰于帝殷其可贰于周乎上帝临汝无贰尔心惟我事不贰适之谓也上帝既命侯于周服惟尔王家我适之谓也是时顽民犹妄意我周或可动摇故示以不可移夺之意○汉孔氏曰我其曰惟汝大无法度谓纣无道我不先动诛汝乱从汝邑起言自召祸蔡氏曰犹伊训所谓造攻自鸣条也○汉孔氏曰我亦念天就于殷大罪而加诛者故以纣不能正身念法蔡氏曰予亦念天就殷邦屡降大戾纣既死武庚又死故邪慝不正言当迁徙也】
　　王曰猷告尔多士予惟时其迁居西尔非我一人奉德不康宁时惟天命无违朕不敢有后无我怨惟尔知惟殷先人有册有典殷革夏命今尔又曰夏迪简在王庭有服在百僚予一人惟听用德肆予敢求尔于天邑商予惟率肆矜尔非予罪时惟天命
　　【吕氏曰此章明告以迁洛之意○猷説见大诰○汉孔氏曰我惟汝未达德义是以徙居西汝于洛邑教诲汝陈氏曰洛在商之西故曰居西○汉孔氏曰我徙汝非我天子奉德不能使民安之是惟天命宜然陈氏曰奉德犹秉徳○汉孔氏曰汝无违命我亦不敢有后诛汝无怨我吕氏曰无违者戒顽民不可违天命也我畏天命故于迁洛之事不敢有后尔其无或我怨也夫周行天讨者也殷受天讨者也受讨者之惧冝若甚于行讨者今以文意观之周公常惧顽民常肆周公常切顽民常缓是何耶葢小人不知天命而不畏也○汉孔氏曰言汝所亲知殷先世有册书典籍説殷改夏王命之意吕氏曰尔先人典册所载殷革夏命之事歴歴可考我周之革商正如是耳以所明于前而騐所见于后废兴亦可识矣○汉孔氏曰今汝又曰夏之众士蹈道者大在殷王庭有服职在百官吕氏曰周公以殷革夏之事谕顽民顽民复以殷革夏之事责周谓商革命之初凡夏之士皆启迪简防在商王之庭有服列于百僚之间今周之于商士未闻有所简防也此虽顽民责周之语然成汤革夏之政不多见于书因此语而推之则其举民望慰众心合新旧安危疑规模略可见也○汉孔氏曰言我周亦法殷家惟听用有德故我敢求汝于天邑商将任用之吕氏曰予一人所听用者惟德而已故予敢以德而求尔于天邑商尔其修令德以应我之求不可援前比以必我之爵也商犹云天邑者葢其地旧为天子之都理当富于贤德敢求亦敬贤之意重其地而敬其辞裁之者固甚正待之者亦甚厚矣○汉孔氏曰惟我循殷故事怜愍汝故徙教汝非我罪咎是惟天命吕氏曰予惟以下复谕以迁洛者惟欲相率肆赦矜悯尔岂可反以我为罪乎前云非我一人奉德不康宁时惟天命此又云非予罪时惟天命夫岂借天以自解哉诚以顽民防蔽之极故毎举天命之公以大警省之使于此而有发焉则知洛邑之迁周葢未尝与也】
　　王曰多士昔朕来自奄予大降尔四国民命我乃明致天罚移尔遐逖比事臣我宗多逊
　　【吕氏曰此申言迁徙寛大之恩○汉孔氏曰昔我来从奄谓先诛三监后伐奄淮夷大下汝民命唐孔氏曰昔我来从奄谓摄政三年时也于时王不亲行而王言我来自奄者周公以王命诛四国周公师还亦王来还也一举而诛四国独言来自奄者奄诛在后诛奄即来故言来自奄也民命民之性命苏氏曰四国三监及奄也奄东方之国蔡氏曰天下死生之命人君制之民尝从四国叛矣有可杀之道也我乃诛其君而释其民是降民命也降犹今法降等云者多方曰惟尔殷侯尹民我惟大降尔命又曰今我曷敢多诰我惟大降尔四国民命与此意同真氏曰降命蔡氏于文势为顺○汉孔氏曰乃所以明致天罚今移徙汝于洛邑使汝逺于恶俗比近臣我宗周多为顺道林氏曰王者有心于化民无意于弃物故人虽有罪未尝必欲置之逺方而塞其为善之路也使成王自克奄归国之后以四国之民凶顽为甚乃迁于絶逺之域是亦明致天罚何自不可然王之心有不忍以弃物而常急于化民于是营洛以居之使其亲比王化臣服宗周去其前日之顽而为今日之逊其待商之多士岂不深耶】
　　王曰告尔殷多士今予惟不尔杀予惟时命有申今朕作大邑于兹洛予惟四方罔攸賔亦惟尔多士攸服奔走臣我多逊尔乃尚有尔土尔乃尚宁干止尔克敬天惟畀矜尔尔不克敬尔不啻不有尔土予亦致天之罚于尔躬今尔惟时宅尔邑继尔居尔厥有干有年于兹洛尔小子乃兴从尔迁
　　【吕氏曰此勉以安居乐业之计○汉孔氏曰所以徙汝是我不欲杀汝故惟是教命申戒之吕氏曰明许其不死所以洗其危疑也是章复申告之○汉孔氏曰今我作此洛邑以待四方无有逺近无所賔外非但待四方亦惟汝众士所当服行奔走臣我多为顺事吕氏曰今朕作大邑于洛者葢为四方诸侯罔有所賔礼之地故即土中建都以朝防此营洛之本意也亦惟尔多士所服事奔走臣我周家进于济济多士之盛非居洛不可此又营洛之本意也葢营洛有二説一则以賔诸侯一则以居商士然则待汝商士亦甚厚矣○汉孔氏曰乃庶防还有汝本土乃庶防安汝故事止居陈氏曰干事止居也吕氏曰尔乃尚庶防保有尔土而无懐动摇之思此葢分之以田也尔乃尚庶防安宁各干其所止无起觊觎之望此葢受之以业也○汉孔氏曰汝能敬行顺事则为天所与为天所怜也汝不能敬顺其罚深重不但不得还本土而已我亦致天罚于汝身言刑杀蔡氏曰敬则言动无不循理天之所福吉祥所集也不敬则言动莫不违理天之所祸刑戮所加也○汉孔氏曰今汝惟是敬顺居汝邑继汝所当居为则汝其有安事有丰年于此洛邑蔡氏曰邑四井为邑之邑继者承续安居之谓有营为有夀考皆于兹洛焉○汉孔氏曰汝能敬则子孙乃起从汝化而迁善吕氏曰尔之迁洛乃建立门户之祖后世子孙之兴实从此迁始自亡国之末裔而为兴国之始祖顽民虽愚其知所择矣】
　　王曰又曰时予乃或言尔攸居
　　【汉孔氏曰言汝众士当是我勿非我也我乃有教诲之言则汝所当居行唐孔氏曰凡言王曰皆是史官録辞非王语也今史録称王之言曰以前事未终故言又曰也吕氏曰多士多方篇末皆有又曰葢殷勤以续前话然多士王曰之下阙文失其前语故又曰之辞不可尽通然所谓时予乃或言尔攸居者勉以安居之大指则可知也】












　　尚书纂传卷三十
　　钦定四库全书
　　尚书纂传卷三十一　　　元　王天与　撰
　　无逸第十七　　　　　　　　周书
　　周公作无逸
　　【汉孔氏曰中人之性好逸豫故戒以无逸张氏曰周召之于成王所陈在敬所戒在逸葢敬则不逸逸则不敬以敬为心则为恭为畏为不暇为克己尊先王之典彞而享国至于长久以逸为心则为傲慢为耽乐好田猎峻威刑听小人之邪説而享国不克长久此理之自然者也召公以敬之説陈于前周公以无逸之説继于后惟恐其坠文武之业也不如是不足以为周召吕氏曰此篇上自天命精微下至畎亩艰难闾里怨诅无不具载忠爱惓惓尤致意于夀夭之际入之者深而开之者至信乎其为百代之元龟也又曰逸豫者祸乱之源三年东征以定外乱此特治其未流尔无逸者治源之书也郑氏曰武王克商召公便作旅獒成王既迁商周公便作无逸周召之相君诚不使其君一日得以自肆也○唐孔氏云云説见咸有一德序】
　　无逸
　　【唐孔氏曰无逸亦训也蔡氏曰今文古文皆有】
　　周公曰呜呼君子所其无逸先知稼穑之艰难乃逸则知小人之依相小人厥父母勤劳稼穑厥子乃不知稼穑之艰难乃逸乃谚既诞否则侮厥父母曰昔之人无闻知
　　【夏氏曰此章言君子无逸小人不知以戒成王○汉孔氏曰叹美君子之道所在念德其无逸豫稼穑农夫之艰难事先知之乃谋逸豫则知小人之所依怙唐孔氏曰君子言其居正上位子爱下民有德则称之不限贵贱邹氏曰所如王敬作所之所皆止其所之意蔡氏曰小人小民也依指稼穑而言小民所恃以为生者也张氏曰周家建国自后稷以农事为务歴世相传相与咨嗟叹息服习乎艰难咏歌其劳苦此实王业之根本也如周公之告成王其见于诗有若七月皆言农桑之也其见于书有若无逸则欲其知稼穑之艰难知小人之依也帝王所传心法之要端在乎此夫治常生于敬畏而乱常起于骄肆使为国者而毎念乎稼穑之劳则心不存焉寡矣何者其必严恭朝夕而不敢怠也其必懐保小民而不敢康也其必畏天下之饥寒若己饥寒之也是心常存则骄矜放肆何自而生○汉孔氏曰视小人不孝者其父母躬勤艰难而子乃不知其劳小人之子既不知父母之劳乃为逸豫逰戏乃叛谚不恭己欺诞父母不欺则轻侮其父母曰古老之人无所闻知○吕氏曰天行健君子以自强不息无逸者天德也亦君德也君子所其无逸者凡人乍勤乍惰葢亦有无逸之时然能暂而不能居非所其无逸者也惟君子以无逸为所如鱼之于水兽之于林有不可得离者焉或慕而为之或勉而行之皆非所其无逸其视干健不息之体犹二物也先知稼穑之艰难乃逸则知小人之依此非始于忧勤终于逸乐之论也葢言备尝稼穑之艰难乃处于安逸则深知小人之所依依者小民所恃以为生者也未尝知稼穑之艰难而遂处安逸兴一宫室起一力役视之若易然而民有不得其死者矣成王生于深宫而遽处人上周公深为之惧故以此言警之若以始勤终逸释之是干健之体有时而息矣后世渐不克终之患未必非此论啓之也相厥小人以下葢引闾里近事明之也乃逸者纵逸自恣者也乃谚者纵逸则所习者下委巷謡谚常诵于口也既诞者长恶不悛遂至于诞妄也若非诞妄则必讪侮其父母曰昔之人无闻知自以为黠而反以老成为愚也刘裕奋农亩而取江左一再传之后子孙见其服用反笑曰田舍翁得此亦过矣此所谓昔之人无闻知者也以成王之中材向使管蔡得志日夜煽惑戕贼之安知其不以后稷公刘为田舍翁乎】
　　【按两乃逸诸説不同惟吕氏破始勤终怠之説当然细读经文自无始勤终逸之説大槩君子先知稼穑之艰难固无逸也假使乃逸如退朝之暇宴息之余然无逸之心先入为主于此时犹不能忘情小人之依若小人不知稼穑之难难固常逸也生于豢养一至乃逸则谚也诞也侮父母也有放荡而不可收拾者矣】
　　周公曰呜呼我闻曰昔在殷王中宗严恭寅畏天命自度治民祗惧不敢荒宁肆中宗之享国七十有五年其在髙宗时旧劳于外爰暨小人作其即位乃或亮隂三年不言其惟不言言乃雍不敢荒宁嘉靖殷邦至于小大无时或怨肆髙宗之享国五十有九年其在祖甲不义惟王旧为小人作其即位爰知小人之依能保惠于庶民不敢侮鳏寡肆祖甲之享国三十有三年自时厥后立王生则逸生则逸不知稼穑之艰难不闻小人之劳惟耽乐之从自时厥后亦罔或克夀或十年或七八年或五六年或四三年
　　【夏氏曰此章举有商之事戒成王○汉孔氏曰太戊也殷家中世尊其徳故称宗言太戊严恪恭敬畏天命用法度为政敬身畏惧不敢荒怠自安以敬畏之故得夀考之福吕氏曰此举无逸之君以告成王叹息而谓之我闻葢语其有所自来欲成王敬听之也严则谨重恭则降下寅则肃庄畏则兢业合而言之则敬而已又言中宗常以天命自律也维天之命存于心流行于天下着见于祲象内体道心之微外观天下之公仰因祲象之示参騐省察不违其则所谓以天命自律也因桑谷之变而脩省此则以天命自度之一端耳天人一理既畏天命必不敢轻下民中宗之敬则然矣所以享国七十有五年何也惟敬故夀也主静则悠逺博厚自强则坚实精明操存则血气循轨而不乱收敛则精神内守而不浮至于检约克治去戕贼之累又不在言凡此皆敬之方而夀之理也自此而下至于文王皆眉夀无有害者莫非此理也孔子言仁者夀仁其体敬其用与无逸互相发也○汉孔氏曰武丁其父小乙使之久居民间劳是稼穑与小人出入同事武丁起其即王位则小乙死乃有信黙三年不言在防则其惟不言防毕发言则天下和亦法中宗不敢荒怠自安善谋殷国至于小大之政人无是有怨者言无非髙宗为政小大无怨故亦享国永年真氏曰篇中两至于小大恐当作一义此言小大无时或怨下言小大厥心违怨葢皆为民而言吕氏曰髙宗未即位之前尝劳苦于外于是及与小人防处稼穑艰难尽知之矣作起也三年不言葢前日亲见其难故不敢易其发也亮隂之制古人皆然至于三年不出一语乃髙宗特以自治古人未必尽然故谓之乃或是或一道也三年不言臣下想望一言之发而得説四海之内咸仰朕德是言发之后人情雍和而嘉靖无怨皆可得而见矣嘉靖不徒休息之谓葢礼乐教化蔚然于安居乐业之中也汉文景与民休息谓之靖则可岂得谓之嘉靖乎无时或怨非特不怨葢无怨之根矣髙宗之所以夀固无异于中宗然言享国五十九年于小大无怨之下葢民气太和导迎善气是亦夀考之理下章论文王之咸和万民亦是意也○汉孔氏曰汤孙太甲为王不义久为小人之行伊尹放之桐在桐三年起就王位于是知小人之所依依仁政故能安顺于众民不敢侮慢惸独太甲亦以知小人之依故得久年此以德优劣立年多少为先后故祖甲在下殷家亦祖其功故称祖唐孔氏曰郑云祖甲武丁子帝甲也有兄祖庚贤武丁欲废兄立弟祖甲以为不义逃于民间故云久为小人考殷本纪云武丁崩子祖庚立祖庚崩弟祖甲立是为帝甲淫乱殷道复衰国语説殷事云帝甲乱之七世而殒则帝甲是淫乱之主起亡殷之源宁当与二宗齐名也蔡氏曰孔氏以祖甲为太甲葢以国语记载意谓帝甲必非周公所称者又以不义惟王与太甲兹乃不义文协遂以此祖甲为太甲然详此章旧为小人作其即位与上章爰暨小人作其即位文势正类所谓小人皆指微贱而言非谓憸小之人也作其即位亦不见太甲复政思庸之意又邵子皇极经世书髙宗五十九年祖庚七年祖甲三十三年世次歴年皆与书合亦不以太甲为祖甲况殷世二十有九以甲名者五帝以太以小以沃以阳以祖别之不应二人俱称祖甲国语传讹承谬旁记曲説不足尽信要以周公之言为正又下文言自殷王中宗及髙宗及祖甲及我周文王及云者因其先后次第而枚举之辞也则祖甲之非太甲明矣】
　　【按二説未详孰是姑并存】
　　【○汉孔氏曰从是三王各承其后而立者生则逸豫无度言与小人之子同其弊过乐谓之耽惟乐之从言荒淫以耽乐之故从是其后亦无有能夀考髙者十年下者三年言逸乐之损夀夏氏曰自时厥后立王者或自中宗之后或自髙宗之后或自祖甲之后縂言自三宗之后也陈氏曰耽者贪欲不移之谓吕氏曰此深警成王耽乐愈深则享年愈促也大抵守身之本自天子至庶人惟先知自爱不失其身然后万事自此次第而举起其敬而收其肆者莫大于是此周公忠爱拳拳之意也○苏氏曰令德之主欲其长有天下以庇民仁人之意莫急于此此周公所以身代武王也人莫不好逸欲而所甚好者生也以其所甚好禁其所好庶防必信此无逸之所为作也然犹有不信者以逸欲为未必害生也汉武帝唐明皇岂无欲者哉而夀如此矣夫多欲不享国者皆是也武帝明皇千一而已岂可望哉饮酖食野葛者必死而曹操独不死亦可效乎使人主不夀者有五一曰色二曰酒三曰便嬖谄佞四曰台榭逰观五曰田猎此五者无逸之所讳也既病其身又困其民民怨咨吁天此最害夀之大者予欲以恶衣食逺女色卑宫室罢逰田夙兴勤劳以此五物者为人主永年之药石也】
　　周公曰呜呼厥亦惟我周太王王季克自抑畏文王卑服即康功田功徽柔懿恭懐保小民惠鲜鳏寡自朝至于曰中昃不遑暇食用咸和万民文王不敢盘于逰田以庶邦惟正之供文王受命惟中身厥享国五十年【夏氏曰此章举文王之事戒成王○汉孔氏曰太王周公曽祖王季即祖言皆能以义自抑畏敬天命将説文王故本其父祖陈氏曰自犹自成自得之自克自者真能自用其力而人不与也抑者所以下之也如制忿欲去奢侈皆是畏敬畏也蔡氏曰下文言文王曰柔恭曰不敢皆原太王王季抑畏之心发之耳○汉孔氏曰文王节俭卑其衣服以就其安人之功以就田功以知稼穑之艰难蔡氏曰卑服犹禹之恶衣服○汉孔氏曰以美道和民故民怀之以美政恭民故民安之又加恵鲜乏鳏寡之人吕氏説徽柔懿恭见下文陈氏曰懐恤念也○汉孔氏曰从朝至日昳不暇食思虑政事用皆和万民唐孔氏曰昃谓日过中而斜昃也遑亦暇也重言之者古人自有复语○汉孔氏曰文王不敢乐于逰逸田猎以众国所取法则当以正道供待之故蔡氏曰供贡也言庶邦则民可知○汉孔氏曰文王九十七而终中身即位时年四十七言中身举全数陈氏曰受命者诸侯嗣位内受命于先君上受命于天子○吕氏曰商周犹异世也文王亲成王之祖也故复举文王之无逸以告成王言愈近而意愈切矣厥亦惟我周太王王季克自抑畏者将论文王之无逸先言渊源之所自也凡有血气毎患于上陵学问之道无他下之而已矣损抑祗畏所以下之也太王王季所以克自抑畏则其用力于无逸者深矣是乃文王无逸之渊源文王则由父祖之抑畏而至于作圣者也卑服葢举一端宫室饮仓自奉之薄皆可推也文王子衣服自奉之属所性不存漠然未尝留意也则其力果安用哉即于康功以安民即于田功以养民而已力不分于为己故功全归于恤民也徽柔柔之徽美也懿恭恭之渊懿也凡人之柔巽谨愿不谓之柔恭不可也其视徽柔懿恭意味光辉大不同矣于民言小者葢匹夫匹妇未被其泽则其懐保犹未周也于鳏寡而言惠鲜者鳏寡穷民垂首防气文王惠绥之莫不鲜鲜然有生意也当是时纣方在上毒痡四海文王处方伯之位而欲咸和其民戞乎有杯水胜火之难推望道未见之心勤且劳自应至是也然亦岂若后世量书传餐代有司之任者哉立政言罔攸兼于庶言庶狱庶慎则所谓不遑暇食者其勤劳必有在矣读无逸则见文王之劳读立政则见文王之逸岂相为矛盾者哉于至劳之中有至逸于至逸之中有至劳也逰田国有常制至于盘于逰田则以是为耽乐固文王之所不为也不曰不为而曰不敢者翼翼之小心也以逰田之简可知其用之约既无横费自无过取所以庶邦之贡于文王者于正数之外无一毫之加也文王为西伯所统庶邦葢有常供其在春秋诸侯贡于伯主者班班可见此章论文王之家法凡无逸之条目如崇俭素重农亩恤困穷勤政事戒佚逰损横敛大略皆备其称文王之夀即前章之意以此防民犹有妄为文王忧勤损夀之説以启人主之好逸者】
　　周公曰呜呼继自今嗣王则其无淫于观于逸于逰于田以万民惟正之供无皇曰今日耽乐乃非民攸训非天攸若时人丕则有愆无若殷王受之迷乱酗于酒德哉
　　【夏氏曰此章又举纣之事戒成王○汉孔氏曰继从今已往嗣世之王皆戒之夏氏曰嗣王成王也○汉孔氏曰所以无敢过于观逰逸豫田猎者用万民当惟正身以供待之故蔡氏曰上言逰田而不言观逸以大而包小也言庶邦而不言万民以逺而见近也惟正之供説见上文○汉孔氏曰无敢自暇曰惟今日乐后日止夫耽乐者乃非所以教民非所以顺天其人则大有过矣蔡氏曰无与母通皇与遑通○汉孔氏曰以酒为凶谓之酗言纣心迷政乱以酗酒为徳戒嗣王无如之蔡氏曰酗酒谓之德者德有凶有吉也○吕氏曰观览以舒其目安逸以休其身逰豫以省风俗田猎以习武备人君所不能无也特不可过而已过则人欲肆而骎骎入于乱亡矣故周公之戒嗣王不使之无观逸逰田而使之无淫于观逸逰田前称文王此戒嗣王皆先言简逰田而继以惟正之供葢欲禁横敛必先絶横敛之源观逸逰田者横敛之源也淫于四者侈费无度其势不得不横敛四者既省用有常经自应以万民惟正之供也九贡九赋什一之制皆名正义顺天下之中制过是则害于理财正辞之义也人之始耽乐者毎自恕曰吾惟今日耽乐耳一日放逸所害防何抑不知是心一流则自一日而至于二日自二日而至于终身不反也故周公先塞其源戒之以无敢皇暇曰今日耽乐下无以示民而非民攸训上无以顺天而非天攸若可谓有莫大之愆而非小失也一日耽乐周公禁之如此其严葢人主不可使知耽乐之味苟开其一日之乐以为无伤逮其既尝此味则浸深浸溺矣于是又举纣之恶以警之以谓苟不成一日之耽乐顺长不已则必至于为纣之徒也无皇曰今日耽乐葢原逸乐之始使之深絶其微无若殷王受之迷乱盖要逸乐之终使知必至此极始终备矣○真氏曰无逸一书前举三宗后举文王俾成王知所以法又举商受俾成王知所以戒受之恶无所不有而酗于酒其最也人无智愚皆知忧勤者必享国而逸欲者必戕生惟其沈湎于酒心志惽乱则虽死亡在前亦不知畏故欲无逸则不可酗酒酗酒则不能无逸此周公所以专于陈戒欤】
　　周公曰呜呼我闻曰古之人犹胥训告胥保惠胥教诲民无或胥诪张为幻此厥不听人乃训之乃变乱先王之正刑至于小大民否则厥心违怨否则厥口诅祝【陈氏曰此章戒成王以听训诲○汉孔氏曰叹古之君臣虽君明臣良犹相道告相安顺相教诲以义方○汉孔氏曰诪张诳也君臣以道相正故下民无有相欺诳幻惑也苏氏曰变名易实以观者曰幻古之人相与训戒者其言皆切近明白世之所共知者也若曰不杀为仁杀为不仁薄敛为有德厚敛为无道此古今不刋之语先王之正刑也及小人为幻或师申韩之学或诵六经之文其言则曰多杀所以为仁也厚敛所以为德也髙台深池女色逰田皆不害民此理之必不然者而其学之有师言之有章世主多喜之此之谓幻也○汉孔氏曰此其不听中正之君人乃教之以非法乃变乱先王之正法至于小大无不变乱言已有以致之以君变乱正法故民否则其心违怨否则其口诅祝言皆患其上陈氏曰先王正刑即无逸所陈者是也至于小大説见上文蔡氏曰厥心违怨怨之蓄于中也厥口诅祝怨之形于外也唐孔氏曰请神加殃谓之诅以言告神谓之祝○吕氏曰训告者以格言训迪之也保惠者以善道保养之也教诲者教戒诲语谆谆恳恻非特训告而已也训告教诲皆见于言语保惠则极其调护于日用饮食之间功用葢相表里也古之人其德业已巍巍乎其大矣臣犹相与训告保惠教诲焉况成王冲子可少此乎邪正相为消长左右前后无非正人训诲保养正气充实邪説何自投其隙故民无敢诪张为幻以乱主听也人主此其不听君子之训则小人乘隙以邪説训之变乱先王之正法使人主未厌君子之言则小人岂敢遽进其説乎彼固有所窥而动也先王之正法甚便于民甚不便于小人略而言之如严名分所以和民则而小人之陵僭者则甚不乐也省刑罚所以重民命而小人之残酷者则甚不乐也薄赋敛所以厚民生而小人之贪侈者则甚不乐也故小人得志必尽殄灭之而后慊于志民始无所措手足心口交怨矣为人上者至使其民心口交怨则其国亦曰殆哉此周公所以恳恳言之也】
　　周公曰呜呼自殷王中宗及髙宗及祖甲及我周文王兹四人迪哲厥或告之曰小人怨汝詈汝则皇自敬德厥愆曰朕之愆允若时不啻不敢含怒此厥不听人乃或诪张为幻曰小人怨汝詈汝则信之则若时不永念厥辟不寛绰厥心乱罚无罪杀无辜怨有同是丛于厥身
　　【陈氏曰此章戒成王以处怨詈○汉孔氏曰言此四人皆蹈智明德以临下○汉孔氏曰其有告之言小人怨詈汝者则大自敬德增修善政蔡氏曰詈骂言也○汉孔氏曰其人有过则曰我过百姓有过在予一人信如是怨詈则四王不啻不敢含怒以罪之言常和悦三山陈氏曰众人闻怨詈之辞则必含蓄其怒能不敢含怒则知所以容人其过人逺矣至于不啻不敢含怒则不特能容而已凡怨詈之言皆已之乐闻爱我之疢疾不如恶我之药石○汉孔氏曰此其不听中正之君有人诳惑之言小人怨憾诅詈汝则信受之范氏曰明君惟听正直故谗慝之言不入于耳闇君爱聼谗佞故诳惑之言日至于前○汉孔氏曰则如是信谗者不长念其为君之道不寛绰其心言含怒蔡氏曰绰大也○汉孔氏曰信谗含怒罚杀无辜则天下同怨雠之丛聚于其身唐孔氏曰罚杀欲以止怨乃令人怨愈甚林氏曰若厉王之监谤秦立诽谤之法也○吕氏曰周公称三宗文王之哲必以迪哲言之谓允蹈其知而弗去也凡人平居无事之时孰不知自反不责人之理哉及谤讟入于耳激于心则平日所谓自反不责人者忽然忘之肆其忿戾无所不至是非能蹈其知也三宗文王则不然其闻怨詈其功益新其心益平斯所以为迪哲也两章皆言此厥不听葢不听君子之言乃国家存亡之决也不听君子之言故小人诪张幻惑百端千绪使之不得不信信则自至于怒怒则自至于虐终之普天同怨无所避之矣此篇始以逸豫为戒终则以弃忠言惑邪説壊法度治诽谤结之惟无逸然后能去是病而所以无逸者亦不过是数者之戒而已故以终无逸之义焉】
　　周公曰呜呼嗣王其监于兹
　　【汉孔氏曰视此乱罚之祸以为戒蔡氏曰兹指上文而言也此篇七章章首皆先致咨嗟咏叹之意然后及其所言之事至此章则于嗟叹之外更无他语惟以嗣王其监于兹结之所谓言有尽而意无穷成王得无深味于此者哉】
　　【○緫説一篇大意○蔡氏曰此书必称商王者时之近也必称先王者王之亲也举三宗者继世之君也详文祖者耳目之所逮也○唐穆宗问开元治道最盛何致而然崔植对曰宋璟尝手写尚书无逸为图以献劝宗出入观省以自戒其后朽暗乃代以山水图稍怠于勤左右不复箴规以至于败今愿以为元龟真氏曰宋璟手冩为图以献可谓有志于正君矣然为人君者必玩而绎之若周公之在前宋璟之在后然自省不敢暇逸然后此图为进徳之助不然则视山水之绘其与防何】










　　尚书纂传卷三十一
　　钦定四库全书
　　尚书纂传卷三十二　　　元　王天与　撰
　　君奭第十八　　　　　　　　周书
　　召公为保周公为师相成王为左右召公不説周公作君奭
　　【唐陆氏曰保太保师太师苏氏曰三公论道左右相任事周召以师保为左右相○苏氏曰旧説或谓召公疑周公陋哉斯言也方周公摄政管蔡流言周公晏然不自疑当时大臣亦莫之疑非独召公也今召公复何疑乎然则何为不説也功成身退天之道故伊尹既复政则告归而周公不归此召公所以不説也然召公之不説为周公谋也人臣之常道也周公之不归为周谋也宗臣之深忧也岂独欲周公之归哉葢亦欲退老于厥邑特以周公未归故不敢也何以知之此书非独周公自言其当留亦多留召公语以此知召公欲去也蔡氏曰此篇之义独苏氏为近之然详其防意乃召公自以盛满难居欲避权位退老厥邑周公反覆告谕以留之尔○唐孔氏曰史叙其事作君奭】
　　君奭
　　【汉孔氏曰尊之曰君奭名同姓也故以名篇新安王氏曰有国故曰君蔡氏曰君奭亦诰体也今文古文皆有】
　　周公若曰君奭弗吊天降防于殷殷既坠厥命我有周既受我不敢知曰厥基永孚于休若天棐忱我亦不敢知曰其终出于不祥呜呼君已曰时我我亦不敢宁于上帝命弗永逺念天威越我民罔尤违惟人在我后嗣子孙大弗克恭上下遏佚前人光在家不知天命不易天难谌乃其坠命弗克经歴嗣前人恭明德在今予小子旦非克有正迪惟前人光施于我冲子又曰天不可信我道惟宁王德延天不庸释于文王受命
　　【陈氏曰此首以天命王业之难保谕留之○若曰説见盘庚○汉孔氏曰言殷道不至故天下防亡于殷殷已坠失其王命我有周道至已受之废兴之迹亦君所知殷家其始长信于美道顺天辅诚所以国也殷纣其终坠厥命以出于不善之故亦君所知弗吊説见大诰蔡氏曰不祥者休之反也天既下防亡于殷殷既失天命我周既受之矣我不敢知曰其基业长信于休美乎如天果辅我之诚邪我亦不敢知曰其终出于不祥乎此其言天命吉凶虽曰我不敢知然恳恻危惧之意天命吉凶之决实主于召公留不留如何也○汉孔氏曰叹而言曰君已当是我之留我亦不敢安于上天之命故不敢不留○汉孔氏曰言君不长逺念天之威而勤化于我民使无过违之缺陈氏曰尤怨违背也朱子曰诸诰多有长句如弗永逺念天威越我民罔尤违只是一句○应氏曰惟人者一篇之纲领也○苏氏曰周公昔尝告召公曰天其将使周室永孚于休欤抑将出于不祥欤皆未可知也于时召公答曰是在我而已我若能祗上帝命不敢荒宁则天将永孚于休若其弗念天威及使我民无所尤违则天将终出于不祥此皆在人而已今我不去正为此耳故举其昔言以喻之○汉孔氏曰在我后嗣子孙若大不能恭承天地絶失先王光大之道我老在家则不得知蔡氏曰今召公乃忘前日之言翻然求去使在我后嗣子孙大不能敬天敬民骄慢肆侈遏絶佚坠文武光显可得谓在家而不知乎○汉孔氏曰天命不易天难信无德者乃其坠失王命不能经久歴逺继先王之大业恭承其明德蔡氏曰天命不易犹诗曰命不易哉命不易保天难谌信乃其坠失天命者以不能经歴继嗣前人之恭明德也吴氏曰弗克恭故不能嗣前人之恭德遏佚前人光故不能嗣前人之明德○汉孔氏曰在今我小子旦言异于余臣我留非能有改正但欲蹈行先王光大之道施政于我童子苏氏曰冲子之不正吾亦岂能正之哉独示之以前人光明之德使不习于下流其为正也大矣吕氏曰明德者光之体光者明德之发由恭承则言其体由施用则言其发玩非克有正之辞则周公退托求助于召公之意可见矣○汉孔氏曰无德去之是天不可信故我以道惟安寜王之德谋欲延久天不用令释废于文王所受命故我留佐成王蔡氏曰又曰者以上文言天命不易天难谌此又申言天不可信故曰又曰天固不可信然在我之道惟以延长武王之德使天不容舍文王所受之命也吕氏曰天固不可信信文武所以得天者则信天之实也言此以终迪前人光之意○林氏曰周公歴言天命之不可信恐成王之弗克负荷将欲辅成王德以延周家之命则吾二人不可一日去朝廷也】
　　公曰君奭我闻在昔成汤既受命时则有若伊尹格于皇天在太甲时则有若保衡在太戊时则有若伊陟臣扈格于上帝巫咸乂王家在祖乙时则有若巫贤在武丁时则有若甘盘率惟兹有陈保乂有殷故殷礼陟配天多歴年所天惟纯佑命则商实百姓王人罔不秉德明恤小臣屏侯甸矧咸奔走惟兹惟德称用乂厥辟故一人有事于四方若卜筮罔不是孚
　　【吕氏曰此章叙商六臣之烈以勉之○汉孔氏曰已放桀受命为天子尹挚佐汤功至大天谓致太平唐孔氏曰时则有若言当其时有如此之人也○汉孔氏曰太甲继汤时则有如此伊尹为保衡林氏曰太甲即位始以保衡尊伊尹故于成汤言伊尹于太甲言保衡保衡説见説命下○汉孔氏曰太甲之孙伊陟臣扈率伊尹之职使其君不陨祖业故至天之功不陨巫咸治王家言不及二臣巫氏陈氏曰汤胜夏之初已有臣扈自汤至太戊一百三十年必二臣而同名张氏曰格于上帝者即乂王家之谓也乂王家者治人事也修人事所以应天心故周公言格于上帝又以乂王家实其説焉○汉孔氏曰祖乙殷家亦祖其功时贤臣有如此巫贤贤咸子○汉孔氏曰髙宗即位甘盘佐之后有傅説王氏曰不言傅説而言甘盘者葢始迪髙宗成其德者甘盘也以书考之髙宗命説固己大过人矣此甘盘之力也○汉孔氏曰言伊尹至甘盘六臣佐其君循惟此道有陈列之功以安治有殷苏氏曰陈久也言六臣为政不久则不能保乂冇殷也此周公所以久留之意○汉孔氏曰故殷礼能升配天享国久长多歴年所苏氏曰殷贤圣之君七此独言五下文云殷礼陟配天岂配祀于天者止此五王而其臣皆配食于庙乎在武丁时不言傅説岂傅説不配食于配天之王乎其详不可得而闻矣○汉孔氏曰天惟大佑助其王命使商家百姓丰实皆知礼节郑氏曰纯大也陈氏曰纯笃至也实富也○汉孔氏曰自汤至武丁其王人无不持徳立业明忧其小臣使得其人以为蕃屏侯甸之服王人説见説命下吕氏曰明恤犹显比之谓葢显然以至公抚恤天下在内则逮卑贱之小臣在外则逮蕃屏之侯甸防意浃洽公平周溥斯乃所秉之君德也后世之君私昵小臣优伶仆光宠赫奕而偏爱一国如平王之贰于虢者恤之非不深可谓之明恤乎唐孔氏曰小臣且忧得人大臣忧之可知侯甸尚思得人朝廷思之必矣○汉孔氏曰王犹秉德忧臣况臣下得不皆奔走惟王此事惟有德者举用治其君事君臣务德故有事于四方而天下化服如卜筮无不是而信之蔡氏曰称举也亦秉持之义吕氏曰乂云者规諌箴诲以治之也六臣上致天休下实民生中成君德又朝夕以道德涵浸薰陶以厎于罔不是孚之盛此真大臣之职业也召公不景行行止而遽言退乎】
　　公曰君奭天夀平格保乂有殷有殷嗣天灭威今汝永念则有固命厥乱明我新造邦
　　【陈氏曰此承上文言商之兴亡以为鉴戒○汉孔氏曰言天夀有平至之君故安治有殷有殷嗣子纣不能平至天灭亡加之以威吕氏曰坦然无私之谓平格者通彻三极而无间者也天无私夀惟至平通格于天者则夀之前章序成汤伊尹而下君臣各能尽平格之实故能保乂有殷至于殷纣亦嗣天位乃罹灭亡之威曽不赖前人而免焉益见天之无私夀也○汉孔氏曰今汝长念平至者安治反是者灭亡以为法戒则有坚固王命其治理足以明我新成国矣吕氏曰命之固不固惟系于召公念之永不永其忍不为此而留哉召公勉留而为周家永久之计则天命必固其治效亦赫然明着于我新造之邦而身与国俱显否则身与国俱辱矣】
　　公曰君奭在昔上帝割申劝宁王之德其集大命于厥躬惟文王尚克修和我有夏亦惟有若虢叔有若闳夭有若散宜生有若泰颠有若南宫括又曰无能往来兹迪彞教文王蔑德降于国人亦惟纯佑秉德迪知天威乃惟时昭文王迪见冒闻于上帝惟时受有殷命哉武王惟兹四人尚迪有禄后暨武王诞将天威咸刘厥敌惟兹四人昭武王惟冒丕单称德今在予小子旦若防大川予往暨汝奭其济小子同未在位诞无我责收罔勗不及耉造德不降我则鸣鸟不闻矧曰其有能格【陈氏曰此又举文武之事以留之○汉孔氏曰在昔上天割制其义重劝文王之德故能成其大命于其身苏氏曰宁王武王也天降割防文王申劝武王之德而集大命也○汉孔氏曰文王庶防能修政化以和我所有诸夏吕氏曰太和贯古今盈宇宙而不息然纣为天下主戾气充塞和则愆矣故文王修而复之葢修己之和而推之诸夏也尚克者望道未之见之心也○汉孔氏曰亦惟贤臣之助为治有如此虢闳虢国叔字文王弟闳氏夭名散泰南宫皆氏冝生颠括皆名凡五臣佐文王为胥附奔走先后御侮之任○汉孔氏曰有五贤臣犹曰其少无所能往来而五人以此道法教文王以精微之德下政令于国人言虽圣人亦须良佐唐孔氏曰蔑谓精微也蔡氏曰蔑无也吕氏曰文王犹歉然未足复曰人才之少无能往来君民之间以迪导常教于下者故文王自视蔑有少德降于国人贤已众而视之若寡德已盛而视之若无此乃纯亦不已之心也○汉孔氏曰文王亦如殷家惟天所大佑文王亦秉德蹈知天威乃惟是五人明文王之德言能明文王德蹈行显见覆冒下民彰闻上天惟是故受有殷之王命陈氏曰书文详畧互相备于殷言纯佑命王人罔不秉德故文王止言亦惟纯佑秉德文王言时昭迪见冒闻故武王止言昭惟冒称德○汉孔氏曰文王没武王立惟此四人庶防辅相武王蹈有天禄虢叔先死故曰四人林氏曰死者称不禄四人犹及武王之世故言尚迪有禄○汉孔氏曰言此四人后与武王皆杀其敌谓诛纣张氏曰四人在文王时修和有夏在武王时大将天威为将为相无不可者○汉孔氏曰惟此四人明武王之德使布冒天下大尽举行其德吕氏曰四人遂显其君惟覆冒之所及大尽颂武王之德葢言其达声教于四海也○林氏曰文武佐命元功多矣独称虢叔五人岂其逮事王季遂及武王耶伊尹事汤又事太甲伊陟乃尹子臣扈必汤旧臣巫咸巫贤世为大臣甘盘小乙旧臣周公所举皆世臣旧德髙宗世不及傅説文武世不及太公葢谓吾与召公正如殷之六臣文武之五臣岂可去乎○汉孔氏曰我新还政今任重在我小子旦不能同于四人若游大川我往与汝奭其共济渡成王同于未在位即政时汝大无非责我留蔡氏曰浮水曰防吕氏曰下小子指成王○汉孔氏曰今与汝留辅成王欲收教无自勉不及道义者立此化而老成德不降意为之我周鸣凤不得闻况曰其有能格于皇天乎吕氏曰周方盛隆鸣凤在郊卷阿之鸣于髙冈者乃咏其实召公若收敛退藏不勗勉成王所不逮耆德逺引不降心屈留则我不能独保今日之盛在郊之凤将藏而不鸣矧敢言进此而有所感格乎】
　　公曰呜呼君肆其监于兹我受命无疆惟休亦大惟艰告君乃猷裕我不以后人迷
　　【陈氏曰此举受命之难以留之与首章相应○汉孔氏曰以朝臣无能立功至天故其当视于此我周受命无穷惟美亦大惟艰难不可轻忽谓之易治蔡氏曰兹指上文所言吕氏曰文武受命其休则无疆矣然后稷公刘以来积累缔造亦大艰难也思其休则当有以承之思其艰则当有以保之○汉孔氏曰告君汝谋寛饶之道我留与汝辅王不用后人迷惑故欲教之吕氏曰大臣之位百责所萃震憾击撞欲其镇定辛甘燥湿欲其调齐盘错纷结欲其解纾黯暗污浊欲其茹纳自非旷度洪量与夫患失干没者未尝无翩然舍去之意况召公亲遭大变破斧缺斨之时屈折调护心劳力瘁又非平时大臣之比顾以成王未亲政不敢乞身耳一旦政柄有归浩然去志固情所必至然思文武王业之艰难念成王守成之无助则召公义未可去也今乃谋去之不暇其迫切已甚矣盍谋所以寛裕之道图功攸终展布四体为久大之规模使君德开明未可舍去而听后人之迷惑也】
　　公曰前人敷乃心乃悉命汝作汝民极曰汝明勗偶王在亶乘兹大命惟文王德丕承无疆之恤
　　【陈氏曰此又举文武以感动之○汉孔氏曰前人文武布其乃心为法度乃悉以命汝矣为汝民立中正矣吕氏曰文武布宣其心悉倾倒命汝召公置之辅佐仪刑具瞻俾作汝民之极○汉孔氏曰汝以前人法度明勉配王在于诚信行此大命而已惟文王盛德为我周家大承无穷之忧陈氏曰偶配乘载犹负荷也○苏氏曰周公与召公同受武王顾命辅成王故周公曰前人布其心腹以命汝位三公以为民极且曰汝当明勗孺子如耕之有偶也在于相信如车之有驭也并力一心以载天命念文王旧德以丕承无疆之忧武王之言如此而可以言去乎】
　　公曰君告汝朕允保奭其汝克敬以予监于殷防大否肆念我天威予不允惟若兹诰予惟曰襄我二人汝有合哉言曰在时二人天休滋至惟时二人弗戡其汝克敬德明我俊民在让后人于丕时呜呼笃棐时二人我式克至于今日休我咸成文王功于不怠丕冒海隅出日罔不率俾
　　【陈氏曰再举天命不常之故以留之○汉孔氏曰告汝以我之诚信○汉孔氏曰呼其官而名之勅使能敬以我言视于殷防亡大否故当念我天德可畏蔡氏曰大否大乱也真氏曰周公言天威而曰我天威葢天在我而不在外此心少有不存则是不念天威矣岂必求之外乎○汉孔氏曰我不信惟若此诰我惟曰当因我文武之道而行之苏氏曰予惟曰王业之成在我与汝二人而已○汉孔氏曰言汝行事动当有所合哉苏氏曰汝闻我言而心有合也曰信如我言在我二人然今天方保周家日昌以大我二人能受此福乎德胜福则安福胜德则危今天休滋至恐我二人之德不能胜由此知召公之不悦葢以满溢为忧也○汉孔氏曰其汝能敬行德明我贤人在礼让则后代将于此道大且是苏氏曰周公言汝奭以满溢为忧乎则当求俊民而显明之他日让此后人于昌大之时而去未晚也○苏氏曰以我二人厚辅之故周室乃有今日之休○汉孔氏曰今我周家皆成文王功于不懈怠则徳教大覆冒海隅日所出之地无不循化而使之苏氏曰今日之休未为足也惟至于日月所照莫不祗属乃已也】
　　公曰君予不惠若兹多诰予惟用闵于天越民
　　【陈氏曰又举天意在民之説以留之○汉孔氏曰我不顺若此多诰而已欲使汝念躬行之闵勉也我惟用勉于天道加于民应氏曰子不允惟若兹诰予不惠若兹多诰皆谓多言非予心之所诚欲为亦非予心之所善顺云耳犹酒诰之予不惟若兹多诰多方之今我曷敢多诰我不惟多诰是也蔡氏曰闵忧也周公谓予惟忧天命之无终及斯民之无赖也韩子云畏天命悲人穷亦此意朱子曰只此便见周公之心毎读此未尝不喟然太息也】
　　公曰呜呼君惟乃知民德亦罔不能厥初惟其终祗若兹往敬用治
　　【蔡氏曰上章言天命民心而民心又天命之本故卒章专言民德以终之○汉孔氏曰惟汝所知民德亦无不能其初鲜能有终惟其终则惟君子戒召公以慎终林氏曰凡民之情一时之从化易终身之从化难善于其姑未必保其终也为大臣者维持于其后岂可忽哉此周公留召公欲为图终之计○汉孔氏曰当敬顺我此言自今以往敬用治民职事蔡氏曰此召公已留周公饬遣就职之辞厥后召公既相成王又相康王再世犹未释其政其有味于周公之言也夫】











　　尚书纂传卷三十二
<经部,书类,尚书纂传>
　　钦定四库全书
　　尚书纂传卷三十三　　　元　王天与　撰
　　蔡仲之命第十九　　　　　　周书
　　蔡叔既没王命蔡仲践诸侯位作蔡仲之命
　　【汉孔氏曰以罪放而卒父卒命子罪不相及吕氏曰叔未没之前周公之心所谓庶几改之予日望之者也叔既没矣于是以其平日友爱之至情不得施于叔者施之于仲也○唐孔氏曰史叙其事作蔡仲之命】
　　蔡仲之命
　　【汉孔氏曰册书命之蔡国名仲字因以名篇○蔡氏曰今文无古文有】
　　惟周公位冢宰正百工羣叔流言乃致辟管叔于商囚蔡叔于郭邻以车七乘降霍叔于庶人三年不齿蔡仲克庸祗德周公以为卿士叔卒乃命诸王邦之蔡【蔡氏曰此史叙作命之意○汉孔氏曰百官緫已以听冢宰谓武王崩时吕氏曰冢宰首六卿緫有官葢天子之相周公以三公下行相事三公无职六卿则分职三公论道六卿则行道以三公兼六卿同精粗于一体也○羣叔流言説见金縢○汉孔氏曰致法谓诛杀囚谓制其出入郭邻中国之外地名从车七乘言少管蔡国名霍叔罪轻故退为众人三年之后乃齿録封为霍侯子孙为晋所灭陈氏曰齿列也不齿不得与诸侯之列○汉孔氏曰蔡仲能用敬德称其贤也周公圻内诸侯二卿治事唐孔氏曰周礼冡宰以八则治都鄙马融谓距王城四百里至五百里谓之都鄙以封王之子弟在圻内者冢宰又云施则于都鄙而建其长立其两马郑皆谓立卿两人是圻内诸侯立二卿左传説此事云周公举之以为己卿士是为周公圻内之卿士也世家云周公举胡为鲁卿士按成王封周公于鲁周公身不就封安得使胡为卿士马迁谬耳○汉孔氏曰叔之所封圻内之蔡仲之所封淮汝之间圻内之蔡名已灭故取其名以名新国欲其戒之唐孔氏曰周公囚蔡叔至死不赦蔡叔之卒不知何年其命蔡仲未必初卒即命以其继父命之故系之叔卒之后苏氏曰蔡叔未卒仲无君国之理周公之封仲必在叔卒之后叶氏曰乃命诸王请命于王也】
　　王若曰小子胡惟尔率德改行克慎厥猷肆予命尔侯于东土往即乃封敬哉尔尚葢前人之愆惟忠惟孝尔乃迈迹自身克勤无怠以垂宪乃后率乃祖文王之彞训无若尔考之违王命
　　【夏氏曰此先勉蔡仲率文王以掩蔡叔之过○汉孔氏曰言小子明当受教训胡仲名王若曰説见盘庚○汉孔氏曰言汝循祖之德改父之行能慎其道叹其贤○汉孔氏曰故我命汝为诸侯于东土往就汝所封之国当修巳以敬哉陈氏曰蔡土在周之东封者累土以为疆界之识○汉孔氏曰汝当庶几修德掩葢前人之过子能葢父所以为惟忠惟孝真氏曰人子不幸如大禹之承鲧蔡仲之承蔡叔又当思所以葢之故治水功成而鲧配夏郊率德改行而蔡叔世祀岂非孝之大乎后世如沈充叛臣也其子劲以死节着李义府奸臣也其子湛以忠义闻若劲与湛可谓能葢其父之愆矣○汉孔氏曰汝乃行善迹用汝身使可踪迹而法循之能勤无懈怠以垂法子孙世世称颂乃当我意李氏曰迈迹自身迹谓一步之初也一步之初循之以至于逺其始皆自乎吾身有以谨之吾身正则践履之迹无往不正矣○汉孔氏曰言当循文王之常教以父违命为世戒张氏曰率乃祖之彞训即率德也无若尔考之违王命即改行也叶氏曰舜殛鲧兴禹今命蔡仲而追尤其父无乃不可乎曰越人关弓而射之则已谈笑而道之无他疏之也其兄关弓而射之则已垂涕泣而道之无他戚之也父子兄弟之间而犹讳焉不敢尽言是愈疏矣周公之待蔡仲亲亲之道欤】
　　皇天无亲惟德是辅民心无常惟惠之懐为善不同同归于治为恶不同同归于乱尔其戒哉慎厥初惟厥终终以不困不惟厥终终以困穷懋乃攸绩睦乃四邻以蕃王室以和兄弟康济小民率自中无作聪明乱旧章详乃视听罔以侧言改厥度则予一人汝嘉
　　【夏氏曰此下画一以戒蔡仲○汉孔氏曰天之于人与有亲疏惟有德者则辅佐之民心于上无有常主惟爱已者则归之○汉孔氏曰言人为善为恶各有百端未必正同而治乱所归不殊冝慎其微蔡氏曰善固不一端而无不可为之善恶亦不一端而无有可为之恶○吕氏曰处安乐者病于肆处忧患者病于拘肆者固当谨拘者要不可不开广之也仲遭父之变动心忍性虽克庸祗德岂无或过扵拘者乎故言天人无适无莫之理以开广之仲无以父之恶得罪于天人而自沮也进德布惠斯得天人之助矣不德不惠则叔以文王之子而不得保其身有德有惠则仲以蔡叔之子而不得辞其国又以善恶殊涂同归之理以开广之也博观万善随其时义奚独率于文王并戒万恶絶其本根奚独改于蔡叔所以进之者洪矣○汉孔氏曰汝其戒治乱之机哉作事云为必慎其初念其终则终用不困穷薛氏曰尔其戒哉欲其警惧之心克存则初终之际无忽也张氏曰不惟厥终则至困穷困犹有时通穷则无复通也吕氏曰语以谨始而复授以虑终竭两端之教也○汉孔氏曰勉汝所立之功亲汝四邻之国以蕃屏王室以和协同姓之邦汝为政当安小民之居成小民之业吕氏曰此告以诸侯之职也勉其所当为之绩欲其无邀功生事也睦其四邻之国欲其无结怨起隙也上奉天子旁睦友邦下安民庶诸侯之职毕矣观防戒蔡仲之辞则周家所以示德意于诸侯安静镇定之规模可槩见矣○汉孔氏曰循用大中之道无敢为小聦明作异辩以变乱旧典文章吕氏曰随时随事莫不有中率皆由于中则无过不及之失也旧章葢文武典宪布在侯邦者所当谨守不可作聦明以变乱之大抵旧章平实久大例不与新进喜事者合故作聦明者尤欲乱之焉○汉孔氏曰详审汝视听非礼义勿视听无以邪巧之言易其常度必断之以义则我一人善汝矣蔡氏曰详审也侧言一偏之言也吕氏曰听览不贵于速而贵于详迎刃立决顾盼生风似若可喜然忽略疎快动皆愆尤凡谗説奸言何尝不乗其匆遽之时而入乎惟详其视听则安徐审订侧媚之言无自而进故详者乃听览之大法也】
　　王曰呜呼小子胡汝往哉无荒弃朕命
　　【汉孔氏曰叹而勑之吕氏曰仲岂荒弃王命者地之逺时之久敬或有时而替故于终复戒之】
　　成王东伐淮夷遂践奄作成王政
　　【汉孔氏曰成王即政淮夷奄国又叛王亲征之遂灭奄而徙之以其数反覆吕氏曰大诰已叙淮夷之叛矣此序复言东伐淮夷是再叛也多士已言昔朕来自奄矣此序复言遂践奄是亦再叛也孟子谓周公相武王诛纣伐奄则武王之时既用师矣至是葢三加兵于奄也践灭之之谓也○汉孔氏曰为平淮夷徙奄之政令亡】
　　成王既践奄将迁其君于蒲姑周公告召公作将蒲姑【汉孔氏曰已灭奄而徙其君及人臣之恶者于蒲姑蒲姑齐地近中国教化之唐孔氏曰左传晏子云古之居此地者有蒲姑氏杜预谓乐安博昌县北有蒲始城蔡氏曰史记作亳姑○汉孔氏曰言将徙奄新立之君于蒲姑告召公使作册书告令之亡吕氏曰将迁而告召公冇以见周公于军国大议未尝敢专非惟善处同列葢股肱心膂自应一体也】



　　尚书纂传卷三十三
　　钦定四库全书
　　尚书纂传卷三十四　　　元　王天与　撰
　　多方第二十　　　　　　　　周书
　　成王归自奄在宗周诰庶邦作多方
　　【汉孔氏曰伐奄归宗周説见召诰○汉孔氏曰诰以祸福○唐孔氏曰史叙其事作多方○苏氏曰自大诰康诰酒诰梓材召诰洛诰多士多方八篇虽所诰不一然大略以商民不心服周而作也予读泰誓武成尝怪周取商之易及读此八篇又怪周安商之难乃今知汤以下七王之德深矣方殷之虐人在膏火中归周如流不暇念先王之德及天下既定人自膏火中出即念殷先王如父母虽以武王周公之圣相继抚之而莫能禁也夫以西汉道德比之殷犹碔砆之与美玉然王莾公孙述隗嚣之流终不能使人忘汉光武成功若建瓴然使周无周公则亦殆矣此周公之所以畏而不敢去也吕氏曰多方与多士辞指相出入多士既迁殷民而独告新民者也故其辞视多方为略多方既践奄而徧告庶邦者也故其辞视多士为详】
　　多方
　　【唐孔氏曰多方亦诰也蔡氏曰今文古文皆有】
　　惟五月丁亥王来自奄至于宗周
　　【夏氏曰此史叙作多方之由○汉孔氏曰周公归政之明年淮夷奄又叛王亲征奄灭其国五月还至镐京】
　　周公曰王若曰猷告尔四国多方惟尔殷侯尹民我惟大降尔命尔防不知洪惟图天之命弗永寅念于祀惟帝降格于夏有夏诞厥逸不肯慼言于民乃大淫昏不克终日劝于帝之迪乃尔攸闻厥图帝之命不克开于民之丽乃大降罚崇乱有夏因甲于内乱不克灵承于旅罔丕惟进之恭洪舒于民亦惟有夏之民叨懫日钦劓割夏邑天惟时求民主乃大降显休命于成汤刑殄有夏惟天不畀纯乃惟以尔多方之义民不克永于多享惟夏之恭多士大不克明保享于民乃胥惟虐于民至于百为大不克开乃惟成汤克以尔多方简代夏作民主慎厥丽乃劝厥民刑用劝以至于帝乙罔不明德慎罚亦克用劝要囚殄戮多罪亦克用劝开释无辜亦克用劝今至于尔辟弗克以尔多方享天之命
　　【吕氏曰此章引夏商失天命受天命者以明示之○汉孔氏曰周公以王命告四方称周公以别王自告吕氏曰先曰周公曰而复曰王若曰何也明周公传王命而非周公之命也周公命诰终于此篇故发例于此以见大诰诸篇凡称王曰无非周公传成王之命也猷説见大诰○汉孔氏曰殷之诸侯正民者我大下汝命谓诛纣也言天下无不知纣暴虐以取亡降命説见多士吕氏曰所主在殷民故又专提殷侯之尹民者告之言殷民罪应诛戮我大降宥尔命尔冝无不知也○汉孔氏曰大惟为王谋天之命不长敬念于祭祀蔡氏曰言商奄大惟私意图谋天命而自厎灭亡不深长敬念以保其祭祀吕氏曰天命可受而不可图图则人谋之私而非天命之公矣此葢深示以天命不可妄于乃多方一篇之纲领也○汉孔氏曰惟天下至戒于夏以谴告之陈氏曰惟帝降格于夏与多士惟帝降格同言上帝本降格于夏而夏自不能承之也○汉孔氏曰有夏桀大其逸豫不肯忧言于民桀乃大为过昏之行不能终日劝于天之道桀之恶乃汝所闻吕氏曰桀方且大其逸豫虽忧民之言尚不肯出诸口况忧民之实乎方且大纵淫昏天理曽无暂开之时凡视听动息日用之间洋洋乎皆上帝所以啓迪斯人者劝则孜孜勉勉之谓虽闾巷之人岂无人欲少醒耳目清明之顷乎惟其介然之蹊旋即堙塞所以泯然众人也至于桀则终日昏酣未尝知警天理防乎息矣○汉孔氏曰桀其谋天之命不能开于民所施政教丽施也叶氏曰古者治狱以付罪为丽秋官自乡士至方士皆称各丽其法以议狱讼而后上之士师开者犹言有所赦宥谓桀不能赦民之附法也】
　　【按以此章降罚劓割及下文叙汤刑罚观之叶氏説丽字为当但开字冝如下文苏氏训明如苗民罔察于狱之丽也百为大不克开亦谓凡事皆不明察不特此一事】
　　【○汉孔氏曰桀乃大下罚于民重乱有夏吕氏曰甲始也原其乱因葢始于内乱末喜之嬖是也蛊其心败其家然后流毒于天下探其根而言之也○汉孔氏曰言桀不能善奉于人众无大惟进恭徳而大舒惰于治民蔡氏曰不能善承其众不能大进于恭而大寛裕其民○汉孔氏曰亦惟有夏之民贪叨忿懫而逆命于是桀日尊敬其能劓割夏邑者谓残贼臣郑氏曰叨与饕同贪也懫与懥同忿也李氏曰春秋传谓国之兴也视民如伤是其福也其亡也以民为土芥是其祸也劓割夏邑则视民如伤之心无复存以民为土芥而已○汉孔氏曰天惟是桀恶故更求民主以代之大下明美之命于成汤使王天下吕氏曰曰求曰降岂真有求之降之者哉天下无统涣散漫流势不得不归其所聚而汤之一德乃所谓显休命之实一众离而聚之者也是岂人为之私哉故曰天求之天降之也○汉孔氏曰命汤刑絶有夏惟天不与桀亦已大陈氏曰天之佑汤必曰纯佑命天之不畀夏必曰不畀纯则纯者极至之辞○汉孔氏曰天所以不与桀以其乃惟用汝多方之义民为臣而不能长久多享国故李氏曰民之于君以义合者也桀为无道得罪于天使尔多方之义民不得久服事夏不克永于多享岂非斯民本义桀以不义临之而至此○汉孔氏曰惟桀之所谓恭人众士大不能明安享于民言乱主所任任同已者○汉孔氏曰桀之众士乃相与惟暴虐于民至于百端所为言虐非一大不能开民以善言与桀合志苏氏曰开明也蔡氏曰凡百所为无一能开开即上文开于民丽之开○汉孔氏曰乃惟成汤能用汝众方大代夏政为天下民主○汉孔氏曰汤慎其施政于民民乃劝善其人虽刑亦用劝善丽説见上文张氏曰桀用刑而民怨汤用刑而民劝葢其用刑同而心异也○汉孔氏曰言自汤至于帝乙无不明有徳慎去刑罚亦能用劝善明德慎罚説见康诰○汉孔氏曰帝乙已上要察囚情絶戮众罪亦能用劝善开放无罪之人必无枉纵亦能用劝善要囚説见康诰吕氏曰赦而民劝可也刑使民畏耳亦克用劝则有黙行于赦刑之间矣毎语结之以劝者天下非可驱以智力束以法制惟动化其民使常有欣欣不已之意乃维持长久之道也○汉孔氏曰今至于汝君谓纣不能用汝众方享天之命故诛戮之吕氏曰商先哲王世传家法积累维持如此今一旦至于汝君乃以尔全盛之多方不克坐享天命而亡之是诚可悯也天命至公操则存舍则亡以商先王之多基业之大纣曽不得席其余防其亡忽焉危微操舍之几周公所以示天下深矣岂徒曰慰解之而已哉】
　　呜呼王若曰诰告尔多方非天庸释有夏非天庸释有殷乃惟尔辟以尔多方大淫图天之命屑有辞乃惟有夏图厥政不集于享天降时防有邦闲之乃惟尔商后王逸厥逸图厥政不蠲烝天惟降时防惟圣罔念作狂惟狂克念作圣天惟五年须暇之子孙诞作民主罔可念听天惟求尔多方大动以威开厥顾天惟尔多方罔堪顾之惟我周王灵承于旅克堪用德惟典神天天惟式敎我用休简畀殷命尹尔多方今我曷敢多诰我惟大降尔四国民命尔曷不忱裕之于尔多方尔曷不夹介乂我周王享天之命今尔尚宅尔宅畋尔田尔曷不惠王熙天之命尔乃迪屡不静尔心未爱尔乃不大宅天命尔乃屑播天命尔乃自作不典图忱于正我惟时其教告之我惟时其战要囚之至于再至于三乃有不用我降尔命我乃其大罚殛之非我有周秉德不康宁乃惟尔自速辜
　　【夏氏曰此章申言夏殷之事我周之事而详谕之○汉孔氏曰叹而告汝众方唐孔氏曰先言呜呼而后言王若曰者周公先自叹息而后称王命以诰之也吕氏曰入此篇之始周公曰王若曰复语相承书无此体也至于此章先呜呼而后王若曰书亦无此体也周公居圣人之变史官豫忧来世传疑袭误葢有窃之为口实矣故于周公诰命之终发新例二着周公实未甞称王所以别嫌明微而谨万世之防也○汉孔氏曰非天用释弃桀桀纵恶自弃故诛放○汉孔氏曰非天用弃有殷乃惟汝君纣用汝众方大为过恶者共谋天之命恶事尽有辞説布在天下故见诛灭蔡氏曰纣以多方之富大肆淫泆妄图天命琐屑有辞与多士言桀大淫泆有辞同义○汉孔氏曰更説桀也言桀谋其政不成于享故天下是防亡以祸之使天下有国圣人代之吕氏曰集积集之集享享国之享治世之政积其所以兴所谓集于享也乱世之政积其所以亡所谓不集于享也桀图其政不集其享而集其亡故天降是防亡于夏陈氏曰闲代也天使足以有邦者代之○汉孔氏曰后王纣逸豫其过逸谋其政不洁进于善故天惟下是防亡蔡氏曰蠲洁也其为政不蠲洁而秽恶不烝进而怠惰故天降是防亡于殷○汉孔氏曰惟圣人无念于善则为狂人惟狂人能念于善则为圣人言桀纣非实狂愚以不念善故灭亡吕氏曰圣者通明之称虽曰通明不念则狂虽曰狂惑克念则通其机特在念不念问耳蔡氏曰或曰狂而克念果可以为圣乎曰圣固未易为也狂而克念则作圣之功知所向方太甲其庶防矣圣而罔念果至于狂乎曰圣固无所谓罔念也禹戒舜曰无若丹朱傲惟慢逰是好一念之差虽未至于狂而狂之理亦在是矣此人心惟危圣人拳拳告戒岂无意哉○汉孔氏曰天以汤故五年须暇汤之子孙冀其改悔而纣大为民主肆行无道事无可念言无可听武王服防三年还师二年吕氏曰周公知天未絶纣可也何所见而能数其年葢我之未忍民之未厌即天也民由之而不知圣人与天为一动静久速极于明着故数其年而谓之五此圣人所独知説者乃牵合岁月以附其数亦末矣○汉孔氏曰天惟求汝众方之中无堪顾天之道者蔡氏曰天于是求民主于尔多方大警动以祲祥谴告之威以开发其能受眷顾之命者而尔多方之众皆不足以堪眷顾之命也○汉孔氏曰惟我周王善奉于众吕氏曰前论夏之亡必曰不克灵承于旅此论文武之兴亦惟曰灵承于旅民承君者也君于民众亦谓之承者民可近不可下也承而谓之灵者文武之于众承接抚循融融乎其善也○汉孔氏曰言周文武能堪用德惟可以主神天之祀吕氏曰克堪者能胜之谓也德輶如毛民鲜克举之德之重举者莫能胜也文武之于德实能胜而用之汉唐贤主岂无欲布德于天下者惟力薄而夺于私欲故驳而不纯是知德者非有真力则莫能胜莫能用也陈氏曰山川宗社之得其安三光寒暑之得其序皆人主有以主之也○汉孔氏曰天以我用德之故惟用教我用美道代殷大与我殷之王命以正汝众方之诸侯吕氏曰式教用休者如之何而教之也文武既得乎天天德日新左右逢原其思也若或啓之其行也若或翼之乃天之所以教而用以昌大休明者也非谆谆然而教之也此章深论天下向者天命未定眷求民主之时能者得之孰有遏汝者乃无一能得天之眷今天既命我周而定于一矣尔犹汹汹不静欲何为耶明指天命而詟服四海奸雄之心者莫切于是○汉孔氏曰今我何敢多诰汝而已我惟大下汝四国民命降命説见多士○汉孔氏曰汝何不以诚信行寛裕之道于汝众方吕氏曰惟诈故迫惟忱故裕险诈者躁扰而不安其位所以迫也忱信者平寛而不愿乎其外所以裕也苟知其所谓忱裕者则于尔多方自有乐地岂至于行险侥幸哉○汉孔氏曰汝何不近大见治于我周王以享天之命而为不安乎蔡氏曰夹夹辅之夹介賔介之介陈氏曰尔何不夹辅我介助我入治我周王以奉天之命乎○汉孔氏曰今汝殷之诸侯皆尚得居汝常居臣民皆尚得畋汝故田汝何不顺从王政广天之命而自懐疑乎唐孔氏曰治田谓之畋吕氏曰尔前日之叛当潴其宅收其田今尔尚得居尔宅畋尔田尔何不思我周之大造惠顺王室以熙天之命乎○蔡氏曰此三节责其何不如此也○汉孔氏曰汝所蹈行数为不安汝心未爱我周故陈氏曰尔受我导迪屡矣乃犹不静由尔心未知自爱而然吕氏曰使他人言其恶将不胜怒矣周公乃谓尔心未爱深加悯恻天地父母之心也○汉孔氏曰汝乃不大居安天命是汝乃尽播弃天命汝乃自为不常谋信于正道陈氏曰自乱纲常图欲人信以为正此言四国从殷叛以求兴复自以为义也○蔡氏曰此四节责其不可如此也○汉孔氏曰我惟汝如是故其教告之谓讯以文诰其战要囚之谓讨其倡乱执其朋党吕氏曰如大诰多士之训如东征践奄之师○汉孔氏曰再谓三监淮夷叛时三谓成王即政又叛言迪屡不静之事○汉孔氏曰汝其有不用我命我乃大下诛汝君乃其大罚殛之吕氏曰若犹不知省不用我降宥尔命则将大罚以诛之不可望如前日之恩贷○汉孔氏曰非我有周执德不安宁自诛汝乃惟汝自召罪以取诛吕氏曰秉德不康宁多士多方皆言之葢商人不省己之屡叛乃不康宁之大者反咎周之讨伐迁徙为不康宁故提而告之】
　　王曰呜呼猷告尔有方多士暨殷多士今尔奔走臣我监五祀越惟有胥伯小大多正尔罔不克臬自作不和尔惟和哉尔室不睦尔惟和哉尔邑克明尔惟克勤乃事尔尚不忌于凶德亦则以穆穆在乃位克阅于乃邑谋介尔乃自时洛邑尚永力畋尔田天惟畀矜尔我有周惟其大介赉尔迪简在王庭尚尔事有服在大僚【吕氏曰此章劝之以赏○汉孔氏曰王叹而告汝众方与殷多士监谓成周之监吕氏曰告殷多士足矣而复及于所有四方多士者葢欲天下知监商之本末也监葢王命监成周之新民者如周公君陈之职是也诸侯之于民有君道焉故曰臣我监不曰臣我周而曰臣我监举其亲于民也夏氏曰尔多士自周公东征之后奔走臣服于我所立之监今已五年矣葢周公摄政首年东征东征三年而归周公摄政凡七年自三年东方之乱既定今是成王即政之明年是五年也林氏曰不称年而称祀者告殷民故也○汉孔氏曰于惟有相长事小大众正官之人汝无不能用法林氏曰胥伯小大多正乃多士之表率故欲其守法度○汉孔氏曰小大多正自为不和汝有方多士当和之哉汝亲近室家不睦汝亦当和之哉汝邑中能明是汝惟能勤汝职事吕氏曰此告胥伯多正以商民自作不和与其室不睦者尔惟悉心而和调之再言尔惟和哉者勉之以劳来不忘也尔新邑既皆和调驩然有恩以相爱桀然有文以相接教化能明尔始不负其职而可谓之克勤乃事矣○汉孔氏曰汝庶防不自忌入于凶德亦则用敬敬常在汝位陈氏曰凶德即不和不睦者吕氏曰旧染污俗凶德为多尔庶防寛绰厥心不忌疾于凶德亦则以穆穆和敬端居尔位以临之则有孚颙若凶德将潜消于观感之际矣○汉孔氏曰汝能使我阅具于汝邑而以汝所谋为大则汝乃用是洛邑庶防长力畋汝田矣夏氏曰能阅视汝之邑而谋所介助于王室尔乃自是洛邑庶几永久力畋尔田谓长保其禄也陈氏曰人臣土田各自有等农为之畋其田而已长享其禄即所谓尚永力畋尔田○汉孔氏曰汝能修善天惟与汝怜汝我有周惟其大大赐汝言受多福之祚应氏曰夹介谋介则下之交賛乎上大介赉尔则上之佑助乎下○汉孔氏曰非但受怜赐又乃蹈大道在王庭庶几修汝事有所服行在大官夏氏曰服列于大僚谓不特食邑于成周而已吕氏曰多士述商民怨周之辞如此周公既以大义裁之此篇复以为劝何也爵位者上之所命非下之所可干因其怨望而许之姑息之政也示以好恶而劝之磨励之具也二篇予夺不同可以见周公阖辟之大用】
　　王曰呜呼多士尔不克劝忱我命尔亦则惟不克享凡民惟曰不享尔乃惟逸惟颇大逺王命则惟尔多方探天之威我则致天之罚离逖尔土
　　【吕氏曰此章复董之以威○汉孔氏曰王叹而言曰众士汝不能劝信我命汝亦则惟不能享天祚矣凡民亦惟曰不享于汝祚矣吕氏曰下之奉上曰享尔多士苟不能相劝以信我之诰尔则惟不能享上王氏曰士治民也多士不克享则凡民视效亦惟曰不享矣○汉孔氏曰若尔乃为逸豫颇僻大弃王命则惟汝众方取天之威我则致行天罚离逺汝土将逺徙之郑氏曰探取也○吕氏曰后世或以刑赏为霸政非王者之事今观周公之待多方先之以介赉之赏后之以离逖之刑申勑明着炳如丹青周公岂亦霸者乎然则果何以为王霸之辨也曰周公之所介赉天之所畀矜也周公之所离逖天之所罚也而周公何与于其间哉其视霸者区区信必邀民以利驱民以害者大不侔矣然则王者之赏罚天也霸者之赏罚人也】
　　王曰我不惟多诰我惟祗告尔命又曰时惟尔初不克敬于和则无我怨
　　【陈氏曰末章申结一篇之意○汉孔氏曰我不惟多诰汝而已我惟敬告汝吉凶之命三山陈氏曰命天命也多言以诰非我本意惟敬告尔以天命周之得天下皆天命而汝不知故此篇言天命尤详○汉孔氏曰又诰汝是惟汝初不能敬于和道故诛汝汝无我怨解所以再三加诛之意吕氏曰史官特书又曰二字所以形容周公之惓惓斯民防已毕而犹有余情诰已终而犹有余语顾盼之光犹煜然而溢于简册也时惟尔初者言前日愆尤一皆洗涤咸与维新是乃汝之初自此可以洗心为善矣苟不能敬于辑睦和平之道犹复乖乱则自厎诛伐无我怨也其意亦恳切矣商民与纣同恶武王克商之时是一初也不能更始而为三监之乱既失此初矣周公迁洛是又一初也复迪屡不静则又失此初矣今多方之诰复与之更始是又一初也若又失此初则真无可言者彼虽顽冥苟非木石宁有不动者哉】













　　尚书纂传卷三十四
　　钦定四库全书
　　尚书纂传卷三十五　　　元　王天与　撰
　　立政第二十一　　　　　　　周书
　　周公作立政
　　【汉孔氏曰周公既致政成王故以立政为戒吕氏曰无逸立政二篇相为经纬以无逸之心明立政之体君道备矣○唐孔氏云云説见咸有一德序】
　　立政
　　【陈氏曰取篇内立政二字为名孙氏曰立政在于任贤故皆以任官得人为言葛氏曰此诰体也○蔡氏曰今文古文皆有】
　　周公若曰拜手稽首告嗣天子王矣用咸戒于王曰王左右常伯常任准人缀衣虎贲周公曰呜呼休兹知恤鲜哉
　　【张氏曰此章首言小大近臣所闗甚重○汉孔氏曰尽礼致敬告成王言嗣天子今已为王矣唐孔氏曰周公既拜手稽首而后发言还自言拜手稽首示已重其事欲令受其言召诰云拜手稽首旅王若公亦是召公自言已拜手稽首与此同也王肃以为于时周公防羣臣共戒成王其言曰拜手稽首者是周公賛羣臣之辞林氏曰嗣天子嗣世为天子也继天作子谓之天子君临天下谓之王○汉孔氏曰周公用王所立政之事皆戒于王曰常所长事常所委任谓三公六卿准人平法谓士官缀衣掌衣服虎贲以武力事王皆左右近臣冝得其人苏氏曰王左右有牧民之长曰常伯有任事之公卿曰常任有守法之有司曰准人此三事之外则有掌服器者曰缀衣执射御者曰虎贲此防御也非独三事当择人此防御者亦当择人吕氏曰常伯常任准人即下文所谓三宅三事也以文意考之固知其任大体重然他书无所见意者公卿辅相之别名欤缀衣虎贲于侍御仆从中错举二者以见其余耳要之常伯常任准人议政而在左右者也缀衣虎贲共役而在左右者也尊卑虽有闲然职重者有安危之倚职亲者有染习之移其系天下之本一也○汉孔氏曰叹此五者立政之本知忧得其人者少吕氏曰常伯常任准人之官岂徒髙位重禄而已弥纶康济其职葢甚休也缀衣虎贲之官岂直頥指气使而已薰陶移养其职葢甚休也其职之休如此其可恬不加恤使非其人处之乎】
　　古之人迪惟有夏乃有室大竞吁俊尊上帝迪知忱恂于九德之行乃敢告教厥后曰拜手稽首后矣曰宅乃事宅乃牧宅乃准兹惟后矣谋面用丕训德则乃宅人兹乃三宅无义民桀德惟乃弗作往任是惟暴德罔后【吕氏曰周公既叹知恤者鲜复歴举知恤者以告首论夏之兴亡○汉孔氏曰古之人道惟有夏之时唐孔氏曰室犹家也吕氏曰求贤任官世主曷尝不诵此语然名为之非实蹈之也古之人允蹈乎此者惟有夏也苏氏曰竞彊也夏后之世王室所以大彊者以求贤为事天之实也叶氏曰夏商周或言尊上帝或言丕厘上帝之耿命或言敬事上帝一也○汉孔氏曰九德臯陶所谋陈氏曰恂信也吕氏曰迪知者蹈知而非苟知忱恂者诚信而非轻信知之深则信之笃也自臯陶以九德授禹夏之先后世守之以为知人之法○汉孔氏曰乃敢告教其君以立政君矣亦犹王矣皆得其人则此惟君矣吕氏曰夏臣见其君如此乃敢告教以图任之要始焉拜手稽首而曰后矣者敬告以为君之难也终焉歴叙事牧准而曰兹惟后矣者申告以为君之实也事牧准即常伯常任准人为治之体统系焉宅是三者人君之事毕矣周公之戒成王自缀衣虎贲之外其礼其辞与夏略同然则以图任三宅为人君之职者三代告君之常法也表亲近之职使人君不敢轻者周公养源之精意也○汉孔氏曰谋所面见之事无疑则能用大顺德乃能居贤人于众官陈氏曰训顺也宅人之要必谋以询于人面以审于己用其大顺于德者乃可宅人吴氏曰彼夏之三宅皆用有德此乃三宅曽无义民谓皆不义之人指桀言也○汉孔氏曰桀之为德惟乃不为其先王之法往所委任是惟暴德之人故絶世无后吕氏曰桀之恶德弗作往日任用往惟俊德是任故有室大竞桀惟暴德是任故絶世无后】
　　亦越成汤陟丕厘上帝之耿命乃用三有宅克即宅曰三有俊克即俊严惟丕式克用三宅三俊其在商邑用协于厥邑其在四方用丕式见德呜呼其在受德暋惟羞刑暴德之人同于厥邦乃惟庶习逸德之人同于厥政帝钦罚之乃伻我有夏式商受命奄甸万姓
　　【吕氏曰又言商之兴亡亦本于用人○汉孔氏曰亦于成汤之道得升大赐上天之光命王天下陈氏曰于夏言迪惟故于汤言亦越谓与夏同也耿光明也吕氏曰凡典礼命讨昭著于天下者皆上帝之光命也成汤升陟王位而大治之使章条炳蔚所谓丕厘也○王氏曰三宅居常伯常任准人之位者三俊有常伯常任准人之才者吕氏曰汤所以大治之者岂一手足之力哉亦曰图任三宅三俊而已所用之三宅实能就其位而不旷其职所称之三俊实能就是德而不浮其名三俊他日次补三宅者宅以位言俊以德言意者储养待用或如説者所云也髙帝储参陵平勃于身后迄能定再世之乱诸葛亮储琬祎允维于身后亦能持循十数年况三代所以为社稷长虑者股肱腹心之任固宜豫求其继也○吕氏曰严敬贤者一话言一举措惟大法式之故能用三宅三俊而俾之自竭所谓学伊尹而后臣之亦其一事也○汉孔氏曰汤在商邑用三宅三俊之道和其邑其在四方用是大法见其圣德吕氏曰近者察之详其情未易济畿甸之协则纯之至也逺者及之难其德未易徧观法之同则大之至也曰邑曰四方者各极其逺近而言耳○汉孔氏曰受德纣字帝乙爱焉为作善字而反大恶自强惟进用刑与暴德之人同于其国并为威虐乃惟众习为过德之人同于其政言不任贤王氏曰桀纣所用非人皆本于躬有邪德故周公言桀纣必曰桀德受德吕氏曰羞刑者进任刑戮者也庶习者备谙众丑者也唐孔氏曰暴德以暴虐为德逸德以过恶为德与暴德同国与恶德同政其事一也异其文耳○汉孔氏曰天以纣恶故敬罚之乃使我周家王有华夏得用商所受天命同治万姓吕氏曰钦者天之理纣之于罚背此理者也周之有夏顺此理者也非有罚之者而罚至于亡国非有使之者而使其有夏是所谓天理也】
　　亦越文王武王克知三有宅心灼见三有俊心以敬事上帝立民长伯立政任人准夫牧作三事虎贲缀衣趣马小尹左右携仆百司庶府大都小伯艺人表臣百司太史尹伯庶常吉士司徒司马司空亚旅夷微卢烝三亳阪尹文王惟克厥宅心乃克立兹常事司牧人以克俊有德文王罔攸兼于庶言庶狱庶慎惟有司之牧夫是训用违庶狱庶慎文王罔敢知于兹亦越武王率惟敉功不敢替厥义德率惟谋从容德以并受此丕丕基【吕氏曰又言文武所以得人○汉孔氏曰亦于文武之道大行陈氏曰亦越言文武亦如汤也克知实能知之非疑似之知灼见灼然见之非髣髴之见克知灼见互文也吕氏曰文武之知三宅三俊皆曰心者葢君臣之相与万化之原也苟貌亲口恵相期于肝膈之外则既无其本矣○汉孔氏曰言文武知三宅三俊故能以敬事上天立民正长谓郊祀天建诸侯吕氏曰夏曰尊上帝商曰丕厘上帝周曰敬事上帝事天以人三代所共也唐孔氏曰下句立政以下歴言朝廷之臣与蛮夷众君此立民长伯主为诸侯文王未得封建其建诸侯谓武王时耳孙氏曰王制云五国以为属属有长二百一十国以为州州有伯○汉孔氏曰文武亦法禹汤以立政常任准人及牧治为天地人之三事张氏曰所谓立政岂无纪纲赏罚岂无典章文物周公乃无一言及之独曰任人准夫牧作三事而已苏氏曰任人常任也准夫准人也牧常伯也此三事皆大臣也○汉孔氏曰趣马掌马之官言此三者虽小官长必慎择其人虎贲缀衣説见上文唐孔氏曰周礼趣马为校人属官马一十二疋立趣马一人掌賛正良马而齐其饮食○汉孔氏曰虽左右携持器物之仆及百官有司主劵契藏吏亦皆择人蔡氏曰携仆谓寺人内小臣等也新安王氏曰凡治事曰百司凡掌财曰庶府王氏曰百司若司裘司服之类庶府若泉府玉府之类○汉孔氏曰小臣犹皆慎择其人况大都邑之小长以道艺为表干之臣及百官有司之职可以非其任乎唐孔氏曰大都邑之小长谓公卿都邑之内大夫士及邑宰之属都邑之属官谓之小长周官大宰云乃施则于都鄙而建其长立其两设其伍陈其殷长谓公卿两谓两卿伍谓大夫殷谓众士是也陈氏曰周礼以小都之田任县地以大都之田任疆地注小都卿之采邑大都公之采邑王子弟之食邑今止言大都举其重也苏氏曰艺人执伎以事上者表外也有两百司此其外者吕氏曰表对里之辞上文百司内百司若内司服之属所谓里臣也此百司外百司若外司服之属所谓表臣也○汉孔氏曰太史下大夫掌邦六典之贰唐孔氏曰太宰掌其正太史掌其贰所掌事重故特言之○汉孔氏曰尹伯长官大夫唐孔氏曰周礼每官各有长若太史为史官之长大司乐为乐官之长皆是○吕氏曰三宅立政之本也凡官吏皆在内外百司之中至于特见其名者则有意焉虎贲缀衣趣马小尹左右携仆以扈从亲近而见庶府以冗贱人所易忽而见艺人以其或兴淫巧机祥荡上心而见太史以奉讳恶公天下后世之是非而见尹伯以大小相维体统所系而见若大都小伯则分治郊圻不与百司之数者也○蔡氏曰既歴序数职而緫之曰庶常吉士言在文武之庭无非常人吉士也吕氏曰长短虽不齐要皆良善之人不容一惨刻倾险者投其间此文武所以立周家忠厚之治体也○汉孔氏曰此有三卿及次卿众大夫则是文武未伐纣时举文武之初以为法则司徒司马司空亚旅説见牧誓○汉孔氏曰蛮夷微卢之众师及亳人之归文王者三所为之立监及阪地之尹长皆用贤唐孔氏曰牧誓有微卢此言夷微卢以见彭濮之等诸夷也烝训众也三亳郑云东成臯南轘辕西降谷皇甫谧云三处之地皆名为亳蒙为北亳谷熟为南亳偃师为西亳未知谁是此经阪下言尹则夷微以下一尹緫之林氏曰尹言夷微卢之众及三亳之地与夫阪险之地为之尹长者○吕氏曰司徒以下惟列官名而无他语葢承上庶常吉士之文以内见外也○汉孔氏曰文王惟其能居心乃能立此常事司牧人用能俊有德者真氏曰文王之宅厥心即禹所谓安汝止不言克宅厥心而言克厥宅心者犹臯陶不曰慎修厥身而曰慎厥身修也蔡氏曰文王惟能其三宅之心能者能之也知之至信之笃之谓故能立此常任常伯皆能俊有德也不言准人因上文言文王用人而申克知三有宅心之説故略之也○汉孔氏曰文王无所兼知于毁誉众言及众刑狱众当所慎之事亦惟慎择有司牧夫而已劳于求才逸于任贤是万民顺法用违法众狱众慎之事文王一无敢自知于此委任贤能而已吕氏曰凡奏请词讼所谓庶言凡刑辟讯鞫所谓庶狱凡事皆当谨戒所谓庶慎蔡氏曰有司有职主者牧夫牧人也文王不敢下侵庶职惟训勑其用命及违命者而已吕氏曰庶狱庶慎文王罔敢知于兹者申言之也不曰罔知于兹而曰罔敢知于兹者徒言罔知是老庄之无为也惟能罔敢知然后见文王之敬畏思不出其位之意○汉孔氏曰亦于武王循惟文王抚安天下之功不敢废其义德奉遵父道循惟谋从文王寛容之德故君臣以并受此大大之基业之子孙蔡氏曰义德义德之人容德容德之人葢义德有拨乱反正之才容德有休休乐善之量皆成德之人也周公言武王率循文王之功而不敢替其所用义德之人率循文王之谋而不敢违其容德之士吕氏曰文武如此冝并受丕丕之甚建八百年盛大之业也】
　　【按蔡氏以宅心为三宅则一篇之中宅字始恊常事司牧人一句蔡説为当常事即宅事司牧人即宅牧不言准人以下文见也庶言庶狱庶慎意皆从准人刑狱上説庶言吕氏以为奏请词讼近之庶狱要囚讯鞫时庶慎如下文兹式有慎列用中罚葢罪定用法时尤须慎之也此言罔兼庶言庶狱庶慎已而去其一言罔敢知庶狱庶慎及告成王勿误庶狱庶慎已而又去其一独言勿误于庶狱葢庶言庶狱庶慎皆是説刑狱或去其一或去其二省文也有司牧夫蔡氏指为牧人尤当此数语説准説牧而不及事亦省文也大槩立政以用人为重用人以三宅为重此章先言事牧而不及准继言准牧而不及事虽参差不齐而三宅粲然其间矣至于义德容德则蔡氏之説尤当】
　　呜呼孺子王矣继自今我其立政立事准人牧夫我其克灼知厥若丕乃俾乱相我受民和我庶狱庶慎时则勿有闲之自一话一言我则未惟成德之彦以乂我受民
　　【陈氏曰此下三节三以孺子王矣发之所以戒成王○汉孔氏四叹稚子今已为王矣○唐孔氏曰自此以下言继自今者凡四凡人靡不有初鲜克有终戒成王使继续从今已往常用贤也张氏曰继自今立政惟曰立事准人牧夫我其克灼知厥若而已知三宅之心见三俊之心即是立政吕氏曰物莫不有所顺水顺乎下火顺乎上葢有湮之而不下郁之而不上者矣然终非其所顺也人之于善岂无饰其外而勉为者苟明知其所顺则君子小人不得而遁矣○汉孔氏曰则乃大使治之能治我所受天民和平我众狱众慎之事如是则勿有以代之言不可复变陈氏曰使之治事使之相民使之和庶狱庶慎而又勿以小人闲之此任人之要也王氏曰受民者王者之得民上受之于天下受之于先王郑氏曰闲贰也○汉孔氏曰言政当用一善善在一言而已欲其口无择言如此我则终惟有成德之美以治我所受之民王氏曰话即言也谓一话一言无不在贤者也张氏曰言夏曰尊上帝言商曰丕厘上帝言文武曰敬事上帝至于诲成王止言乂我受民能治民即能事天也陈氏曰相民谓佑助之乂民谓理治之互相备也】
　　呜呼予旦已受人之徽言咸告孺子王矣继自今文子文孙其勿误于庶狱庶慎惟正是乂之自古商人亦越我周文王立政立事牧夫准人则克宅之克由绎之兹乃俾乂国则罔有立政用憸人不训于德是罔显在厥世继自今立政其勿以憸人其惟吉士用劢相我国家【汉孔氏曰叹所受贤圣説禹汤之美言皆以告稚子王矣蔡氏曰前所言禹汤文武任人之事无非至美之言我闻之于人者○汉孔氏曰文子文孙文王之子孙从今以往惟以正是之道治众狱众慎其勿误蔡氏曰成王之时法度彰礼乐着守成尚文故曰文误失也吕氏曰简畀正人付之狱慎使之以正法断刑所谓正是乂之也勿误者言其敬之之心正者言其治之之体○汉孔氏曰言用古商汤亦于我周文王蔡氏曰又言自古及商人及我周文王所以立政用三宅之道绎如绎丝谓穷其端绪也吕氏曰克宅之则人与位俱称克绎之则表与里相符绎者由其言而绎其心也由其才而绎其德也由其发舒于当时而绎其持久于岁晏者果何如也审如是然后俾之为治既俾之为治则一听其所为矣○汉孔氏曰国则罔有立政用憸利之人憸人不顺于德是使其君无显明在其世吕氏曰君子阳类用则升其国于明昌小人隂类用则降其国于晻昧隂阳升降亦各从其类也○汉孔氏曰惟以吉士用勉治我国家苏氏曰劢勉也吕氏曰文武百官既庶常吉士周公复言其惟吉士同时召公进戒歌吉士者亦至再焉穆王之世周道衰矣其命伯冏吉士犹在口也是则周家父祖所传师保所训子孙所守惟在于吉士一代之治体葢可识矣小人而谓之憸人者形容其沾沾便防之情状斯葢吉士之反国家之所严恶者也】
　　今文子文孙孺子王矣其勿误于庶狱惟有司之牧夫其克诘尔戎兵以陟禹之迹方行天下至于海表罔有不服以觐文王之耿光以扬武王之大烈呜呼继自今后王立政其惟克用常人
　　【汉孔氏曰独言众狱有司欲其重刑慎官人吕氏曰复呼成王而告以狱之重也狱何为而重也民命所系亦国命所系也导迎善气祈天永命者狱也并告无辜无世在下者亦狱也冝周公独言而独戒之有司牧夫説见上文○汉孔氏曰其当能治汝戎服兵器威懐并设以升禹治水之旧迹陈氏曰诘治也如数军实练材勇讲武习战之类○汉孔氏曰海表蛮夷戎狄无有不服化者所以见祖之光明扬父之大业○吕氏曰兵者刑之大也既言庶狱而遂继以治兵之戒焉继世之君多耽于逸乐弛备忘战而堕祖宗之业故戒其必能诘治戎兵徧登大禹九州之旧迹有截其所严正方整行于天下以震耀文武之光烈是役也葢奋张其气而不使之堕偷操握其众而不使之扞格摧遏其奸而不使之觊觎诚保位之良图也或谓此言得无起人主喜兵之患乎曰周公诘戎兵之训继勿误庶狱之后也庶狱尚恐其误况戎兵乎推勿误庶狱之心举诘尔戎兵之制必非得已不已而轻用民命者也○汉孔氏曰其惟能用贤才为常人不可以天官有所私吕氏曰常人有德之人与吉士异名同实者也其于国也若食之谷粟衣之桑麻得之则生不得则死者也然毎多重迟木讷例不能与小慧新进者争长于颊舌之间故世主惑于取舍而治乱分焉此周公慨叹而致意于卒章也欤】
　　周公若曰太史司冦苏公式敬尔由狱以长我王国兹式有慎以列用中罚
　　【蔡氏曰此周公因言慎罚而以苏公敬狱之事告之○汉孔氏曰并告太史○汉孔氏曰忿生为武王司宼封苏国能用法敬汝所用之狱以长施行于我王国言主狱当求苏公之比真氏曰式敬由狱苏公所以永王国虐用五刑苗民所以絶厥世○汉孔氏曰此法有所慎行必以其列用中罚不轻不重苏氏曰列者前后相比犹今之言例也以旧事为比而用其轻重之中也呼太史而告之者欲书之于史以为后世法者也】















　　尚书纂传卷三十五
　　钦定四库全书
　　尚书纂传卷三十六　　　元　王天与　撰
　　周官第二十二　　　　　　　周书
　　成王既黜殷命灭淮夷还归在丰作周官
　　【汉孔氏曰黜殷在周公东征时灭淮夷在成王即政后事相因故连言之○汉孔氏曰成王虽作洛邑犹还西周唐孔氏曰在丰者丰镐相近丰有文王庙故事就丰宣之故也○唐孔氏曰史叙其事作周官】
　　周官
　　【汉孔氏曰言周家设官分职用人之法吕氏曰金胜成王初年之书洛诰周公还政之书无逸立政周公教戒之书周官成王亲政开物成务之书合数篇以观可以见成王之本质可以见其离师傅而不反焉过此有君陈乃周公既没之后有顾命乃其身将没之时成王进德始终之序备矣周公格君之功着矣○唐孔氏曰周官上诰于下诰体也○蔡氏曰今文无古文有】
　　惟周王抚万邦廵侯甸四征弗庭绥厥兆民六服羣辟罔不承德归于宗周董正治官
　　【蔡氏曰此书之本序○汉孔氏曰抚万国廵行天下侯服甸服唐孔氏曰六服而惟言侯甸者二服去圻最近举近以言之也○汉孔氏曰四面征讨诸侯之不直者所以安其兆民葛氏曰弗庭者弗来賔服于王庭也○唐孔氏曰周制无万国惟伐淮夷非四征大言之耳○汉孔氏曰六服诸侯奉承周德还归于丰督正治理职司之百官唐孔氏曰周体九服此惟言六者夷镇蕃三服在九州之外夷狄之地王者于夷狄羁縻而已不同于华夏宗周説见召诰○吕氏曰天下大物也非绵力小材所能运转非薄物细故所能维持昔也成王不出闱闼之孱王耳今也抚万邦云云干开坤阖秋杀春生四海皆随其运转归于宗周云云训督裁正品式备具万世皆入其维持是其进不可以阶级数其大不可以尺度量也陈氏曰史言归于宗周是归镐京而董正之也序云还归在丰作周官是发册以告之之时也】
　　王曰若昔大猷制治于未乱保邦于未危曰唐虞稽古建官惟百内有百揆四岳外有州牧侯伯庶政惟和万国咸宁夏商官倍亦克用乂明王立政不惟其官惟其人今予小子祗勤于德夙夜不逮仰惟前代时若训迪厥官
　　【吕氏曰此成王首言法古训官之意○汉孔氏曰言当顺古大道制治安国必于未乱未危之前思患预防之唐孔氏曰治谓政教邦谓国家治有失则乱邦不安则危制其治于未乱之前安其国于未危之始标此二句于前以示立官之意○汉孔氏曰尧舜考古以建百官内置百揆四岳外置州牧十二及五国之长上下相维外内咸治百揆四岳州牧説见舜典陈氏曰上古朴略虽以鸟火云龙纪官其制未备唐虞时事渐详故考古参今立官至于百吕氏曰百揆无所不总也四岳兼总方岳也州牧各总其州也侯伯次州牧而总诸侯也○汉孔氏曰故众政惟和万国皆安夏氏曰庶政和则其政不乱万国宁则其邦不危此缴前二句○汉孔氏曰禹汤建官二百亦能用治言不及唐虞之清要张氏曰唐虞官百夏商倍之周又倍之若多于古而其大体未尝变也舜命九官至商列为八政至周合为六典大纲皆出于一所増特其属耳苏氏曰火化之始燔黍捭豚以为靡矣至周而醯醢之属百二十瓮栋宇之始茅茨采椽以为泰矣至周而九尺之筵山节藻棁圣人随时而为之节文岂得已哉天下之事古略而今详天下之官古少而今多圣人非有意于其间势则然也吕氏曰百焉而治倍焉而亦治则夏商之于唐虞不矜于同而矜于治也○汉孔氏曰言圣帝明王立政修教不惟多其官惟在得其人○汉孔氏曰今我小子敬勤于德虽夙夜匪懈不能及古人蔡氏曰逮及也祗勤于德常若有所不及然○汉孔氏曰言仰惟先代之法是顺训蹈其所建官而则之不敢自同尧舜之官准拟夏殷而蹈之李氏曰成王自知其不及故训迪其官所以助其不及陈氏曰史言董正治官纪实也王言训迪厥官婉辞也】
　　立太师太傅太保兹惟三公论道经邦燮理隂阳官不必备惟其人少师少傅少保曰三孤贰公化寅亮天地弼予一人
　　【新安王氏曰自此至大明黜陟言建官之制○汉孔氏曰师天子所师法傅傅相天子保保安天子于德义者此惟三公之任佐王论道以经纬国事和理隂阳言有德乃堪之张氏曰文王世子云师也者教之以事而谕诸德者也保也者谨其身而辅翼之使归诸道也贾谊云师道之教训傅傅之德义保保其身体此师傅保之义程子曰三代之时人君必有师傅保之官后世作事无法知求治而不知正君知规过而不知养德傅德义之道固已踈矣保身体之法复无闻焉吕氏曰三公所论之道即以经邦理隂阳者也经者经纶之谓也燮理者调和之谓也经纶之用藏于无迹和调之妙闲不容声亦何待于论乎论云者拟议以成其变化讲明啓沃而精一之者也非经纶天下之大经参天地之化育者不足以与此○汉孔氏曰三公之官不必备员惟其人有德乃处之陈氏曰书称召公为保周公为师是有二公则为之师保也无其人则虽傅亦无闻焉其后周公既没则以召公为保而师亦无闻焉此所谓官不必备惟其人○汉孔氏曰此三官名曰三孤孤特也言卑于公尊于卿特置此三者陈氏曰少对太而言葢其次也犹周礼言大宰小宰蔡氏曰三少虽三公之贰而非其属官故曰孤○汉孔氏曰副贰三公大道化敬信天地之教以辅我一人之治王氏曰贰副也吕氏曰弼一人乃格君心之任独于孤言之公反不与何耶论道经邦燮理隂阳未有不自君心者特成王尊三公之至若不敢以身烦之若曰斯人也乃造化之友非予一人之弼也尊之至也○朱子曰三公三孤本无职事亦无官属但以道义辅佐天子而已又曰三公三少只是加官周公以太师兼冢宰召公以太保兼冢宰是以加官而兼宰相之任也后世官制益紊遂以三公三少为阶官不复有师保之任论道经邦之责矣○蔡氏曰隂阳以气言道者隂阳之理恒而不穷者也易云一隂一阳之谓道是也天地以形言化者天地之用运而无迹者也易云范围天地之化是也公论道孤化公燮理隂阳孤寅亮天地公论于前孤弼于后公孤之分如此】
　　冢宰掌邦治统百官均四海司徒掌邦教敷五典扰兆民宗伯掌邦礼治神人和上下司马掌邦政统六师平邦国司冦掌邦禁诘奸慝刑暴乱司空掌邦土居四民时地利六卿分职各率其属以倡九牧阜成兆民【吕氏曰三公三孤天子所与调精祲之源而无所治者也緫万事而分治之则六卿之职六卿者万事之纲也○汉孔氏曰天官卿称太宰主国政治统理百官均平四海之内邦国冢宰説见伊训林氏曰掌犹主也古人各即一事名官独冢宰无所不统故不以一事名而曰邦治吕氏曰冢宰内统百官外均四海宰相之职也百官异职管摄之使归于一是之谓统四海异宜调剂之使得其平是之谓均管摄之者非官官而控制之也自百而归之六自六而归之一所操者至简也调剂之者非人人而称量之也大者与之为大小者与之为小所居者至易也明乎易简之理相业无余蕴矣○汉孔氏曰地官卿司徒主国教化布五常之教以安和天下众民使小大协睦五典説见舜典陈氏曰司徒掌养民教民之事今独言教取其重者言之犹宗伯掌礼乐而独言掌邦礼也唐孔氏曰舜典云司徒敬敷五教周礼司徒掌十有二教郑云有虞氏五而周十有二然则十有二细分五教为之陈氏曰舜典言敬敷五教在寛言施教在于寛以施教之术而言也此言扰兆民言施教以驯扰其民以施教之效而言也○汉孔氏曰春官卿宗庙官长主国礼治天神地只人鬼之事及国之吉凶军賔嘉五礼以和上下尊卑等列唐孔氏曰宗伯职云掌建邦之天神人鬼地之礼又主吉凶军賔嘉之五礼吉礼之别十有二凶礼之别有五賔礼之别有八军礼之别有五嘉礼之别有六緫有三十六礼皆在宗伯职掌之文吕氏曰成周合礼乐于一官和云者葢亦包乐于其间也后世礼乐废壊所以治人者不过期防簿书之末至于祀典尤为不经所谓治神者谩不知为何语矣○汉孔氏曰夏官卿主戎马之事掌国征伐统正六军平治王邦四方国之乱者吕氏曰国之大事何莫非政独戎政谓之政何也天下无事寓兵于农然后赋役百为始有所施是固政之所从出也天下有事举兵讨乱邦之存亡安危系焉其为政之大又不待论矣王者之兵特欲平邦国之不平者耳非贪忿而夸功也六师説见征○汉孔氏曰秋官卿主冦贼法禁治奸恶刑强暴作乱者唐孔氏曰周礼云掌邦刑此云掌邦禁者避下刑暴乱之文陈氏曰设刑以禁人使不为恶而非以虐民故曰邦禁奸诈慝恶乃暴乱之本以其隠而离知故言诘谓穷诘其情也暴虐为乱乃奸慝之着以其已见所犯故言刑谓加刑也要之诘而后刑刑者必诘互文也○汉孔氏曰冬官卿主国空土以居民士众工商四民使顺天时分地利授之土能吐生百谷故曰土唐孔氏曰周礼冬官亡小宰职云冬官掌邦事礼记王制记司空之事云量地以制邑度地以居民足明冬官有空土居民之事周礼云事此云土者为下有居四民故曰土以居民为急故也齐语云管仲制法令士农工商四民不杂即此居民也吕氏曰地利者陂泽之灌溉土壤之膏腴皆是也不曰兴地利而曰时地利者江河之移徙固有昔瘠而今沃者矣陵谷之变迁固有昔下而今髙者矣随时而权其废兴然后地利可尽○汉孔氏曰六卿各率其属官大夫士治其所分之职以倡导九州牧伯为政大成兆民之性命皆能其官则政治林氏曰六卿属官各六十共三百六十吕氏曰六卿率其属以倡九州之牧自内以达之外九牧率其州之诸侯以应六卿之令自外而受之于内内倡外应阜成兆民此成周治天下之体统○又曰冢宰相天子统百官则司徒以下无非冢宰所统乃均列一职而并数之为六者网在纲中也乾坤之于六子并列于八方冢宰之与五卿并列于六职】
　　六年五服一朝又六年王乃时巡考制度于四岳诸侯各朝于方岳大明黜陟
　　【汉孔氏曰五服侯甸男采卫六年一朝防京师唐孔氏曰周礼大行人云侯服歳一见其贡祀物甸服二岁一见其贡嫔物男服三岁一见其贡器物采服四歳一见其贡服物卫服五歳一见其贡财物要服六歳一见其贡货物先儒説周礼者皆云见谓来朝也计六年大集应六服俱来而此文惟言五服葢以要服路逺外逼四夷不必常能及期故寛言之而不数也○汉孔氏曰周制十二年一巡守春东夏南秋西冬北故曰时巡考正制度礼法于四岳之下如虞帝廵守然唐孔氏曰周礼大行人云十有二歳王巡守殷国○汉孔氏曰觐四方诸侯各朝于方岳之下大明考绩黜陟之法黜陟説见舜典○吕氏曰是制也尝一见于虞书后千余年始复出于此于此验其防数而世之升降事之繁简舆卫之多寡用度之丰约与夫成王观防通而行典礼皆可得而推矣】
　　王曰呜呼凡我有官君子钦乃攸司慎乃出令令出惟行弗惟反以公灭私民其允懐学古入官议事以制政乃不迷其尔典常作之师无以利口乱厥官蓄疑败谋怠忽荒政不学墙面莅事惟烦戒尔卿士功崇惟志业广惟勤惟克果断乃罔后艰位不期骄禄不期侈恭俭惟德无载尔伪作德心逸日休作伪心劳日拙居宠思危罔不惟畏弗畏入畏推贤让能庶官乃和不和政厖举能其官惟尔之能称匪其人惟尔不任
　　【陈氏曰此方详言训迪之意○汉孔氏曰叹而戒之使敬汝所司慎汝出令从政之本令出必惟行之不惟反改吕氏曰有官君子合尊卑大小同训之也令之大者固出于君而百司庶府自下教条于其属亦莫非令也苏氏曰令出不善知而改之犹贤于不反也然数出数反则民不复信上虽有善令不行矣故教以谨令非教以遂非也○汉孔氏曰从政以公平灭私情则其民信归之程子曰公则一致私则万殊人心不同如面只是私心吕氏曰不曰至公无私而曰以公灭私葢私乃古今在官者之实病故成王示之消长之理使知用力也○汉孔氏曰言当先学古训然后入官治政凡制事必以古义议度终始政乃不迷错吕氏曰渊源必考其自来轨辙必观其已试三代君臣相与建事一以稽古为本至苟卿始开法后王之论李斯得之荡灭古学令吏以法令为师卒以亡秦然则三代所以严守古学者是诚有意也议事以制制即所学之成法也苏氏曰郑子产铸刑书晋叔向讥之曰昔先王议事以制不为刑辟其言葢取诸此先王人法并任而任人为多故律设大法而已其轻重之详则付之人临事而议以制其出入故刑简而政清自唐以前治罪科条止于申律令而已人之所犯日变无穷而律令有限以有限治无穷不闻有所阙岂非人法兼行吏犹得临事而议乎今律今之外科条数万而不足于用有司请立新法者日益不已呜呼任法之弊一至于此哉○汉孔氏曰其汝为政当以旧典常故事为师法陈氏曰典常者理之通古今常行而不可变者也○应氏曰自钦乃攸司而下谓当严谨于居官之际也自学古入官而下谓当讲贯于入官之初也议事以制即用其学之所得者为议论典常作师即守其理之所存者为矜式以其断决而不可犯曰制以其一定而不可易曰典常不可析为二也或以制为古典为今或以制为今典为古説虽不同俱非本旨○汉孔氏曰无以利口辩侫乱其官吕氏曰自古变乱祖宗之法度未有不始于利口之人○汉孔氏曰积疑不决必败其谋怠惰忽略必乱其政人而不学其犹正墙面而立临政事必烦吕氏曰有疑即辨可否立决蓄而不辨一前一却谋之所以不成也怠则失于不及忽则失于太过或过或不及荒于政则均也学者应事以理不学者应事以才力学者以理应事虽万变而不劳不学者于理不通懵然面墙遇事之至始以一二才力营之未至什伯已不胜其烦矣○汉孔氏曰此戒凡有官位但言卿士举其掌事者功髙由志业广由勤惟能果断行事乃无后难言多疑必致患吕氏曰人之居官患在因循苟且趣过目前不以功业自期故更端而警之欲其注于心功者业之成也业者功之积也所谓功业者非欲经营分外而求新竒也凡一官一职莫不有无穷之事业也崇其功者存乎志广其业者存乎勤勤由志而生志待勤而遂虽有二者当几而不能果断则志与勤虚用而终蹈后艰矣朱子曰断以不疑鬼神避之需者事之贼也○汉孔氏曰贵不与骄期而骄自至富不与侈期而侈自来骄侈以行已所以速亡陈氏曰骄矜肆也侈奢泰也○汉孔氏曰言当恭俭惟以立德无行奸伪陈氏曰载犹载物之载○汉孔氏曰为德直道而行于心逸豫而名日美为伪饰巧百端于心劳苦而事日拙不可为吕氏曰居移气养移体位禄之移人入于骄侈而不自知处此而欲恭俭非声音笑貌所能为也必实冇是德不容毫髪之伪于其间然后可也因是而推言实伪之辨从事于实则心广体胖日以休泰从事于伪虽殚其智虑左蔽右隠人之视己如见肺肝日彰其拙矣天下至逸而无忧者莫如德至劳而无益者莫如伪此两涂凡人皆当知所择在官守者尤当知之也怵于权利懐谖行诈以覆邦家其害为尤甚成王别白示之其赐后世深矣○汉孔氏曰言虽居贵宠当思危惧无所不畏若乃不畏则入可畏之刑吕氏曰后世之患失者与思危若相似然思危者以宠为忧患失者以宠为乐所存大不同也张氏曰居宠思危则其视爵位无非可畏者不畏则祸不旋踵霍光梁冀是也○汉孔氏曰贤能相让俊乂在官所以和谐厖乱也吕氏曰人情相下然后能相入后世聚讼纷争人各有心东曹所与西或夺之左台所建右或毁之政事厖杂莫知适从正坐不相下故耳○汉孔氏曰所举能修其官惟亦汝之功能举非其人亦惟汝之不胜其任王氏曰道二义利而已推贤让能所以为义大臣出于义则莫不出于义此庶官所以不争而和蔽贤害能所以为利大臣出于利则莫不出于利此庶官所以争而不和则政必杂乱而不理矣所举之人能修其官是亦尔之所能举非其人是亦尔不胜任古者大臣以人事君其责葢如此】
　　王曰呜呼三事暨大夫敬尔有官乱尔有政以佑乃辟永康兆民万邦惟无斁
　　【吕氏曰成王训戒既终复緫告之○汉孔氏曰叹而勑之公卿以下各敬居汝所有之官治汝所有之政吕氏曰即始所谓钦乃攸司也○汉孔氏曰以助汝君长安天下兆民则天下万国惟乃无厌我德叶氏曰始言阜成兆民终言永康兆民终始之辞】
　　成王既伐东夷肃慎来贺王俾荣伯作贿肃慎之命【汉孔氏曰海东诸夷驹丽扶余馯貊之属武王克商皆通道焉成王即政而叛王伐而服之故肃慎氏来贺苏氏曰东夷淮夷也在周为东唐孔氏曰东北逺夷有名肃慎氏者○汉孔氏曰荣国名同姓诸侯为卿大夫王使之为命书以币贿赐肃慎之夷亡】
　　周公在丰将没欲葬成周公薨成王葬于毕告周公作亳姑
　　【汉孔氏曰致政老归唐孔民曰成王封伯禽于鲁公老不归鲁而在丰者公羊氏传云周公曷为不之鲁欲天下之一于周也○汉孔氏曰己所营作示终始念之○汉孔氏曰不敢臣周公故使近文武之墓唐孔氏曰帝王世纪云文武葬于毕○汉孔氏曰周公徙奄君于亳姑因告柩以葬毕之义并及奄君已定亳姑言所迁之功成亡○吕氏曰周公老于丰葢成王拳拳不可一日逺周公故不容之鲁观洛诰所以反覆挽留者可见矣公羊之云葢以利害言不足与论三代君臣之际也将没而欲葬成周盖宗臣垂死忧国之心以邦之安危惟兹殷士致其不忘之意耳以葬警成王而意不在葬也成王领其意不从其葬葬毕者祔于文武从周家之兆域也亳姑之义不可知先儒谓并告迁奄亦或然也】


　　尚书纂传卷三十六
<经部,书类,尚书纂传>
　　钦定四库全书
　　尚书纂传卷三十七　　　元　王天与　撰
　　君陈第二十三　　　　　　　周书
　　周公旣没命君陈分正东郊成周作君陈
　　【汉孔氏曰成王重周公所营故命君陈分居正东郊成周之邑里官司唐孔氏曰周公迁殷顽民于成周亲自监之周公旣没成王命君陈代周公监之郑元云君陈盖周公子未必然矣李氏曰君陈亦犹称君奭君牙叶氏曰分正犹分陜之分分东郊而使之正也吕氏曰成周乃东郊之緫名河南成周之王城也洛阳成周之下都也王城非天子时防诸侯则虚之下都则保厘大臣所居治事之地君陈毕公尹殷民盖在下都之地命书皆谓之东郊则下都在王城之东明矣○唐孔氏曰史叙其事作君陈】
　　君陈
　　【汉孔氏曰作书命之臣名也因以名篇唐孔氏曰君陈亦命也○蔡氏曰今文无古文有】
　　王若曰君陈惟尔令德孝恭惟孝友于兄弟克施有政命汝尹兹东郊敬哉
　　【陈氏曰此章緫言德政乃一篇之纲领○汉孔氏曰言其有令德善事父母行已以恭吕氏曰令德即孝恭也令者所以形容孝恭之粹美也】
　　【按令德莫大于孝恭则自孝中出如责难于君谓之恭曽子谓事君不忠非孝则指此恭爲事君之恭亦可如与人恭而有礼曽子谓交友不信非孝则指此恭爲与人之恭亦可随孝心发见处爲恭孝恭虽若并言其实孝字意重】
　　【○汉孔氏曰言善父母者必友于兄弟能施有政令眞氏曰天下万善同出一源爱敬之心随遇而见施之亲则曰孝施之兄弟则曰友非二道也盖孝者之心慈祥恻怛推之君臣朋友无不尽者近而天伦之戚抑又可知世固有知厚其亲而此或昧焉者特未诚于孝而已苟诚孝矣虽一髪肤之微且不敢忽况同气而生者乎父母之所爱爱之虽犬马犹然况亲之遗体乎此孝之所以必友也吕氏曰惟孝友于兄弟自父母而达之兄弟也克施有政自家而达之官也○汉孔氏曰正此东郊监殷顽民敎训之王氏曰尹即所谓分正也吕氏曰东郊何地也周公之居也今焉命汝临长之如之何其不敬也】
　　昔周公师保万民民怀其德往愼乃司兹率厥常懋昭周公之训惟民其乂我闻曰至治馨香感于神明黍稷非馨明德惟馨尔尚式时周公之猷训惟日孜孜无敢逸豫凡人未见圣若不克见旣见圣亦不克由圣尔其戒哉
　　【王氏曰此章敎君陈法周公修德○汉孔氏曰言周公师安天下之民民归其德蔡氏曰周公之在东郊有师之尊有保之亲师敎之保安之○汉孔氏曰今往承其业当愼汝所主此循其常法而敎训之勉明周公之敎惟民其治吕氏曰民方深怀周公之德苟君陈一事少异周公则观听疑骇怨谤交集民不可得而治矣惟发明周公之训示之自翕然顺听○汉孔氏曰所闻上古圣贤之言致治之至者芬芳馨气动于神明所谓芬芳非黍稷之气乃明德之馨励之以德吕氏曰成王旣勉君陈昭周公之训复举周公精防之训以告之至治馨香以下四语所谓周公之训也物之精粗固无二体然形质止而气臭升止者有方升者无间则馨香者精华之上达者也至治举其成明德循其本非有二馨香也○汉孔氏曰汝庶几用是周公之道敎殷民惟当日孜孜勤行之无敢自寛暇逸豫吕氏曰周公之训固爲精防而举以告君陈尤当其可自殷顽民言之欲其感格非可形驱而势廹所谓洞达无间者盖当深省也自周公法度言之典章虽具苟无前人之德则索然萎薾徒爲陈迹也故勉之以用是猷训惟日孜孜无敢逸豫焉是训也至精至微非日新不已深致笃敬之功孰能与于斯○汉孔氏曰此言凡人有初无终未见圣道如不能得见已见圣道亦不能用之所以无成汝戒勿爲凡人之行蔡氏曰君陈实亲见周公故特中戒以此】
　　尔惟风下民惟草图厥政莫或不艰有废有兴出入自尔师虞庶言同则绎尔有嘉谋嘉猷则入告尔后于内尔乃顺之于外曰斯谋斯猷惟我后之德呜呼臣人咸若时惟良显哉
　　【王氏曰此章敎君陈以爲政○汉孔氏曰民从上敎而变犹草应风而偃不可不愼○汉孔氏曰谋其政无有不先虑其难有所废有所起出纳之事当用汝众言度之众言同则陈而布之禁其专吕氏曰废兴非谓更革周公之法盖政事举措之间斟酌权衡以求其当而已当出入反覆与众共度之应氏曰出上之意以达之于下入下之言以达之于上而与众反覆筹度之也蔡氏曰众言旣同则又防绎而深思之而后行也○汉孔氏曰汝有善谋善道则入告汝君于内汝乃顺行之于外此善谋此善道惟我君之德善则称君人臣之义蔡氏曰言切于事谓之谋言合于道谓之猷道与事非二也各举其重者言之吕氏曰此成王举君陈前日已然之善而美之也葛氏曰成王殆失言矣眞氏曰善则称君乃人臣之自处者所当知君以是告其臣则不可也汉髙帝称李斯善则称君而王衞尉深非之衞尉之名不着然其言足爲后世法吕氏之云乃回护之辞○汉孔氏曰叹而美之曰臣于人者皆顺此道是惟良臣则君显明于世王氏曰良言其善显言其善之昭著也】
　　王曰君陈尔惟周公丕训无依势作威无倚法以削寛而有制从容以和殷民在辟予曰辟尔惟勿辟予曰宥尔惟勿宥惟厥中有弗若于汝政弗化于汝训辟以止辟乃辟狃于奸宄败常乱俗三细不宥尔无忿疾于顽无求备于一夫必有忍其乃有济有容德乃大简厥修亦简其或不修进厥良以率其或不良
　　【王氏曰此章告以政之节目○汉孔氏曰汝爲政当阐大周公之大训无乘势位作威人上无倚法制以行刻削之政蔡氏曰此篇言周公之训者三曰懋昭曰式时至此则周公之丕训欲其益张而大之也君陈何有倚势以爲威倚法以侵削者然势我所有也法我所用也喜怒予夺毫髪不于人而于己是私意也非公理也○汉孔氏曰寛不失制动不失和德敎之治郑氏曰从容者和缓之意吕氏曰方和中时大体固当寛苟无制焉则流荡放侈乖争陵犯之所由起矣循扰调娯于品节之间游息化养于范围之内斯其所以和也○汉孔氏曰殷人有罪在刑法者我曰刑之汝勿刑我曰赦宥汝勿宥惟其当以中正平理断之○汉孔氏曰有不顺于汝政不变于汝敎刑之而惩止犯刑者乃刑之蔡氏曰此终上之辟○汉孔氏曰习于奸宄凶恶毁败五常之道以乱风俗之敎罪虽小三犯不赦所以絶恶源蔡氏曰犯此三者虽小罪亦不可宥以其所关者大也此终上之宥○汉孔氏曰人有顽嚚不喻汝当训之无忿怒疾之使人当器之无责备于一夫郑氏曰忿怒也○汉孔氏曰为人君长必有所含忍其乃有所成有所包容德乃为大欲其忍耻藏垢苏氏曰有残忍之忍有容忍之忍春秋传谓州吁阻兵而安忍残忍之忍也孔子谓小不忍则乱大谋容忍之忍也此言必有忍正孔子所戒小不忍乱大谋者林氏曰强恕而行者忍也人与已犹二也一视同仁者容也己与物浑浑乎为一矣陈氏曰此即无忿疾于顽之意○汉孔氏曰简别其德行修者亦别其有不修者善以劝能恶以阻否进显其贤良者以率其有不良者使为善陈氏曰修谓方修于善良谓已进于善陈氏曰此即无求备于一夫之意】
　　惟民生厚因物有迁违上所命从厥攸好尔克敬典在德时乃防不变允升于大猷惟予一人膺受多福其尔之休终有辞于永世
　　【王氏曰末章又归于修德○汉孔氏曰言人自然之性敦厚因所见所习之物有迁变之道故必愼所以示之吕氏曰商民所以浇薄者以居沈湎暴虐之地而爲物所迁耳其性之厚自若也苟卿生战国见其俗薄而遂出性恶之论其亦异于成王之观矣○汉孔氏曰人之于上不从其令从其所好故人主不可不愼其所好蔡氏曰大学言其所令反其所好则民不从亦此意○汉孔氏曰汝治人能敬常在道德是乃无不变化其政教则信升于大道蔡氏曰敬典者敬其君臣父子兄弟夫妇朋友之常道也在德者得其典常之道而着之于身也盖知敬典而不知在德则典与我犹二也惟敬典而在德焉则所敬之典无非实有诸己吕氏曰东郊命君陈始以令德孝恭得之终以敬典在德勉之○汉孔氏曰则惟我一人亦当受其多福其汝之美名亦然见称诵于长世张氏曰人君不言福风俗醇厚即人君之福其曰终有辞以见成王之期君陈逺矣】







　　尚书纂传卷三十七
　　钦定四库全书
　　尚书纂传卷三十八　　　元　王天与　撰
　　顾命第二十四　　　　　　　周书
　　成王将崩命召公毕公率诸侯相康王作顾命
　　【汉孔氏曰二公爲二伯中分天下而治之吕氏曰天子天下之共主也成王力疾临广朝而命之二公受遗率诸侯而辅之所以公天位而严大寳也世称汉武防霍光于宿衞托以幼孤爲知人抑不知大臣者非可以寄安危而属存亡不在此位召毕内緫众职外统诸侯君存则辅政君没则托孤所称受遗盖一职也武帝垂没始拔一人而用之平时大臣果安用乎其亡具甚矣○唐孔氏曰史叙其事作顾命】
　　顾命
　　【汉孔氏曰临终之命曰顾命唐孔氏曰郑元云回首曰顾临死回顾而发命也吕氏日尧舜禹汤文武无顾命成王独有之始终授受固有常典成王之初三监几摇王室故正其终始特详焉顾命成王所以正其终康王之诰康王所以正其始○蔡氏曰今文古文皆有】
　　惟四月哉生魄王不怿甲子王乃洮颒水相被冕服凭玉儿乃同召太保奭芮伯彤伯毕公衞侯毛公师氏虎臣百尹御事
　　【唐孔氏叙章指见篇末○汉孔氏曰成王崩年之四月始生魄月十六日王有疾故不恱怿唐孔氏曰于哉生魄下始言王不怿者甲子是发命之日爲洮颒张本耳林氏曰天子之疾曰不怿曰不豫崩曰陟遐曰晏驾皆臣子不忍斥言之也○汉孔氏曰王发大命临羣臣必斋戒沭浴今疾病故但洮盥颒面扶相者被以冠冕加朝服凭玉几以出命唐孔氏曰洮爲盥手颒是洗面言水谓洮盥俱用水周礼司几筵云凡大朝觐王位设黼扆扆前南面设左右玉几王见羣臣当凭玉几以出命唐陆氏曰凭说文作凭倚依也郑氏曰几案属吕氏曰成王去崩才一日犹盥洗以致其防冠服以致其严顾托之言渊奥精明盖临众之敬不以困惫废而素定之理虽垂没犹炯然也惟善治气者歴疾病而不惰惟善养心者临死生而不昏此岂一朝一夕之积哉陈氏曰此天子疾时见羣臣也君问之东首加朝服拖绅此人臣疾时见人君也莫困于疾而法礼之严不以疾废故不可以冕服而犹被之冕服不可以朝绅而犹加之以朝绅也古之人勉强于礼盖如此耳○汉孔氏曰周召六卿下至御治事太保毕毛称公则三公矣此先后六卿次第冢宰第一召公领之司徒第二芮伯爲之宗伯第三彤伯爲之司马第四毕公领之司防第五衞侯爲之司空第六毛公领之召芮彤毕衞毛皆国名入爲天子公卿师氏大夫官虎臣虎贲氏百尹百官之长及诸御治事者唐孔氏曰王肃云彤姒姓之国其余五国姬姓毕毛文王庶子衞侯康叔林氏曰周家命官之意见于此者有四以六卿兼三公之事诸侯入爲公卿公卿多同姓之邦三公六卿各以职任爲尊卑不以爵秩爲髙下陈氏曰序止言命召公毕公盖序举其要经备其详也】
　　王曰呜呼疾大渐惟几病日臻旣弥留恐不获誓言嗣兹予审训命汝昔君文王武王宣重光奠丽陈敎则肄肄不违用克达殷集大命在后之侗敬迓天威嗣守文武大训无敢昏逾今天降疾殆弗兴弗悟尔尚明时朕言用敬保元子钊济于艰难柔逺能迩安劝小大庶邦思夫人自乱于威仪尔无以钊冒贡于非几
　　【唐孔氏叙章指见篇末○汉孔氏曰自叹其疾大进笃惟危殆吕氏曰统言曰疾甚言曰病苏氏曰渐进也几危也○汉孔氏曰病日至言困甚已久留言无瘳恐不得结信出言嗣续我志以此故我详审敎命汝郑氏曰臻至弥甚留久也林氏曰恐不得誓言继嗣之事吕氏曰誓言则发之力审训命则思之熟不易其言欲羣臣不苟于听也○汉孔氏曰言昔先君文武布其重光累圣之德定天命施陈敎则勤劳文武定命陈敎虽劳而不违道故能通殷爲周成其大命吕氏曰尧舜君臣而并故谓之重华文武父子而处故谓之重光自古圣圣相继惟此两时爲然奠丽者定民之所附丽如居之丽于栋字食之丽于畎亩之类盖言养之也陈敎则敎之也肄者敎养之事必先肄习肄习之久事理贯彻举无所违然后能推而达之代殷而集大命也眞氏曰奠丽与多方开于民之丽必同一意但此无民字陈氏曰肄习也○汉孔氏曰在文武后之侗稚成王自斥敬迎天之威命继守文武大敎无敢昬乱逾越吕氏曰此成王自叙平日用力之实也敬迓者凛然如在其上敬以承之而非心之有所将迎也天威者理也文武大训述此理者也嗣守言操存之功也敬则不昬昬则不逾矣少昬即逾君子所以每用敬也○汉孔氏曰今天下疾我身甚危殆不起不悟汝当庶几明是我言勿忽略郑氏曰殆危悟觉也吕氏曰弗兴弗悟血气之病耳若志气则无敢昬逾者初未尝病也○汉孔氏曰用奉我言敬安太子钊钊康王名大度于艰难蔡氏曰曰元子者正其统也○汉孔氏曰言当和逺又能和近安小大众国吕氏曰合逺迩小大而言之者周偏不遗乃所谓君道也○汉孔氏曰羣臣皆宜思夫人自治正于威仪汝无以钊冒进于非危之事吕氏曰斯言盖成王平日至亲至切之学至死始发其秘周公精微之传成王得之将终方以示羣臣孔子精微之传曽子得之将终方以示孟敬子皆近在威仪容貎辞气之际人受天地之中以生是以有动作威仪之则盖莫非天命也躁轻纵缓或逾其则特人自乱之耳其天秩本何乱哉威仪失则岂特形于事然后当戒一俯一仰毫厘有间已冐进于非之几矣诰戒之严宻见其观之逺而察之精也用力于圣学者可不事斯语乎蔡氏曰冒妄贡进也几者动之微而善恶之所由分也非几则发于不善而陷于恶矣孔子所谓知几子思所谓谨独周子所谓几善恶者皆致意于是也○吕氏曰正死生之变而审安危之几于此章见之】
　　兹旣受命还出缀衣于庭
　　【唐孔氏叙章指见篇末○汉孔氏曰此羣臣已受顾命各还本位○汉孔氏曰缀衣幄帐羣臣旣退彻出幄帐于庭王寝于北牖下东首反初生唐孔氏曰缀衣者连缀衣物出之于庭则是从内而出下文狄设黼扆缀衣则缀衣是黼扆之类黼扆是王坐立之处缀衣是施张于王坐之上幄帐也周礼幕人掌帷幕幄帟绶之事郑元云在旁曰帷在上曰幕帷幕皆以布爲之四合象宫室曰幄王所居之帐也帟王在幕居幄中坐上承尘也幄帟皆以缯爲之幄帐是黼扆之上所张之物此言出缀衣于庭则亦并出黼扆王发顾命在此黼扆幄帐之坐命讫乃复反于寝处以王病重不复能临此坐故彻出于庭欲爲死备也丧大记云疾病君大夫彻悬士去琴瑟东首于北牖下废牀林氏曰庭路寝之庭吕氏曰所谓疾病内外皆扫盖静以俟终顺之至也】
　　越翼日乙丑王崩太保命仲桓南宫毛俾爰齐侯吕伋以二干戈虎贲百人逆子钊于南门之外延入翼室恤宅宗
　　【汉孔氏曰于其明日王崩邵子皇极经世纪成王丙戌即位至三十七年壬戌崩○汉孔氏曰冢宰摄政故命二臣桓毛名臣子皆侍左右将正太子之尊故出于路寝门外使桓毛二臣各执干戈于齐侯吕伋索虎贲百人更新逆门外所以殊之伋爲天子虎贲氏唐孔氏曰桓毛二人必是武臣宿衞唐陆氏曰伋齐侯名太公子林氏曰召公即以王崩之日命二臣于吕伋之处取二干戈持之统率虎贲百人陈氏曰干戈之器虎贲之士皆掌于齐侯有事则于之而取薛氏曰节服氏郊祀二人执戈逆尸礼君行则二执戈者在前○汉孔氏曰明室路寝延之使居忧爲天下宗主苏氏曰翼室路寝旁左右翼室也成王丧在路寝故子钊庐于翼室○唐赵氏曰公薨必于正寝以就公卿也大位奸之窥也危病邪之伺也若蔽于隐是使小人女子得行其志也故宗嗣素定之兵权散主之闺门严饬之小人女子不尸重任贤臣受托鼎足交辅则篡弑之祸曷由而至哉吕氏曰成王军政统六师者则毕公典宿衞者则太公之子兵柄所属亦不轻矣国冇大丧呼吸安危征宿衞以逆嗣君事莫重焉发命者冢宰传命者两朝臣承命者勲戚显诸侯体统尊严枢机周密折冲消萌之意深矣桓毛非不可独任也将立君之命并遣而往所以爲万世虑也入自端门万姓咸覩与天下共之延入翼室爲居忧之宗示天下不可无统也唐穆敬以降阉寺易主于宫掖而外庭犹不闻然后知周家之制曲尽豫备也】
　　丁卯命作册度
　　【汉孔氏曰三日命史为册书法度传顾命于康王王氏曰丧礼厥明而小敛又厥明而大敛尊卑皆同丁卯大敛后也林氏曰此亦太保之命唐孔氏曰将崩虽口有遗命未作册书故以此日作之旣作册书因作受册法度下云皇后凭玉几宣成王言是册书也将受命时升阶即位及传命以后康王荅命受同祭享皆是法度也】
　　越七日癸酉伯相命士须材
　　【汉孔氏曰邦伯爲相则召公于丁卯七日癸酉召公命士致材木须待以供丧用唐孔氏曰于丁卯七日癸酉则王乙丑崩于今已九日矣郑元云癸酉盖大殡之明日也大夫以上殡敛皆以死之来日数天子七日而殡于死为八日故癸酉爲殡之明日陈氏曰以其爲三公故称太保以其爲西伯故称伯以其爲冢宰故称相吕氏曰自成王旣崩之后讫康王受册之前命皆出于召公所以一号令而无二门也薛氏曰士山虞匠人之属须取也唐孔氏曰材谓椁与明器应氏曰材者五材之用皆所以备丧纪之须不专于木】
　　狄设黼扆缀衣
　　【汉孔氏曰狄下士扆屏风画爲斧文置戸牖间复设幄帐象平生所爲唐孔氏曰礼记祭统云狄者乐吏之贱者也丧大记复魄之礼云狄人设阶是丧事使狄狄设亦是伯相命狄使设之不言命者上云命士此防命文设四坐及陈寳玉兵器与辂车各有所司皆是相命不言所命之人从上省文也释宫云牖户之间谓之扆李巡云牖之东户之西爲扆郭璞云牕东户西也礼云斧扆者以其所在处名之郭璞又云礼有斧扆形如屏风画爲斧文置于扆地因名爲扆考工记云画缋之事白与黒谓之黼是用白黒画屏风置之于扆地故名此物爲黼扆也经于四坐之上言设黼扆缀衣则四坐皆设之缀衣说见上文】
　　牖间南向敷重蔑席黼纯华玉仍几
　　【汉孔氏曰篾桃枝竹白黒杂缯縁之华彩色华玉以饰凭几仍因也因生时几不改作此见羣臣觐诸侯之坐唐孔氏曰牖谓牎也间者牎东戸西户牖之间也周礼司几筵云凡大朝觐大享射凡封国命诸侯王位设黼扆扆前南向设筦筵纷纯加缫席画纯加次席黼纯左右玉几即此坐也彼言扆此言牖间即一坐也彼言次席黼纯此言篾席黼纯亦一物也周礼天子之席三重则此四坐所言敷重席者其席皆敷三重举其上席而言重知其下更有席也此牖间之坐即周礼扆前之坐篾席之下二重其次是缫席画纯其下是筦筵纷纯也此一坐有周礼可据知其下二席必然下文三坐礼无其事以扆前一坐敷三重之席知下三坐必非一重之席敷三坐但不知其下二重是何席耳此篾席与周礼次席一也郑注彼云次席桃枝席有次列成文注此则云篾析竹之次青者王肃云篾席纎蒻革席并不知其所据也释器云縁谓之纯黼纯盖以白缯黒缯错杂彩以縁之郑注周礼云斧谓之黼其绣白黒彩也以绛帛爲质其意以白黒之线缝刺爲黼文以縁席其事或当然也华是彩之别名郑元云华玉五色玉也周礼云凡吉事变几凶事仍几礼之于几有变有仍特言仍几以见因生时几也】
　　西序东向敷重防席缀纯文贝仍几
　　【汉孔氏曰东西厢谓之序防蒻苹缀杂彩有文之贝餙几此旦夕听事之坐唐孔氏曰孙炎云堂东西墙所以别序内外也朝士职掌治朝之位王南面此西序东向者以此诸坐并陈避牖间南向觐诸侯之坐故也礼注谓蒲席爲蒻苹史游急就篇云蒲蒻蔺蓆蒲蒻谓此也王肃云防席青蒲席也郑云篾纎致席也谓此防席亦竹席也凡此重席非有明文可据各自以意说耳缀者连缀诸色席必以彩爲縁贝者水虫取其甲以餙器物释鱼于贝之下云余蚳黄白文余泉白黄文李巡谓贝甲以黄爲质白爲文采名余蚳贝甲以白爲质黄爲文采名余泉文贝饰几谓用此余蚳余泉之贝饰几也】
　　东序西向敷重丰席画纯雕玉仍几
　　【汉孔氏曰丰莞彩色爲画雕刻镂此养国老享羣臣之坐唐孔氏曰释草云莞苻蓠郭璞谓今西方人呼蒲爲莞用之爲席又云鼠莞樊光谓诗云下筦上簟郭璞谓似莞而纎细今蜀所出莞席是也王肃亦云丰席莞郑云丰席刮冻竹席考工记云画缋之事杂五色盖以五彩色画帛以爲縁郑云似云气画之爲縁唐孔氏曰燕礼云坐于阼阶上西向则养国老及享与燕礼同也】
　　西夹南向敷重笋席纷纯漆仍几
　　【汉孔氏曰西厢夹室之前笋蒻竹纷黒绶此亲属私宴之坐故席几质饰唐孔氏曰天子之室有左右房房即室也以其夹中央大室故谓之夹室此坐在西厢夹室前故系夹室言之释草云笋竹萌孙炎云竹初萌生谓之笱是取笋竹之皮以爲席也纷则组之小别郑周礼注云纷如绶有文而狭者也于此注云以组爲之縁周礼太宗伯云以饮食之礼亲宗族兄弟文王世子云族食世降一等天子与亲属私宴骨肉情亲不事华丽也】
　　【○緫说以上四坐意○吕氏曰四坐者平居随事而设至传顾命则并陈之徧象其平生之居处也苏氏曰将传先王之顾命知神之在此乎在彼乎故并设平生之坐】
　　越玉五重陈宝
　　【汉孔氏曰于东西序坐北列玉五重又陈先王所宝之器物唐孔氏曰此经爲下緫目下复别言之】
　　赤刀大训璧琬琰在西序
　　【汉孔氏曰宝刀赤刀削大训虞书典谟大璧琬琰之圭爲二重唐孔氏曰郑云赤刀武王诛纣时刀赤爲餙不知其言何所出陈氏曰孔丛子言昆呉之剑链钢赤刃岂宝刀固赤欤孔氏书序伏羲神农黄帝之书谓之三坟少吴颛顼髙辛唐虞之书谓之五典至于夏商周之书歴代宝之以爲大训大训盖歴代帝王之书唐孔氏曰大璧琬琰爲二重则琬琰共爲一重周礼典瑞云琬圭以治德琰圭以易行则琬琰别玉而共爲重者盖以形质同故不别爲重也西序说见上文】
　　大玉夷玉天球河图在东序
　　【汉孔氏曰三玉爲三重夷常也球雍州所贡河图八卦伏羲氏王天下龙马出河遂则其文以画八卦谓之河图及典谟皆歴代传宝之唐孔氏曰王肃云夷玉东夷之羙玉天球玉磬也郑云大玉华山之球也夷玉东方之珣玗琪也天球雍州所贡之王色如天者皆璞未见琢治故不以礼器名之未知然否三玉爲三重与上共爲五重也河图说见洪范东序说见上文○吕氏曰西序所陈不惟赤刀璧琬琰而大训参之东序所陈不惟大玉夷玉天球而河图参之则所宝者断可识矣四海之巨丽千载之典刑皆聚见于此】
　　之舞衣大贝鼖鼓在西房
　　【汉孔氏曰国所爲舞者之衣皆中法大贝如车渠鼖鼓长八尺商周传宝之西房西夹坐东唐孔氏曰是前代之国舞衣至今犹在故宝之不知舞者之衣是何衣也大贝必大于余贝伏生书传云散冝生之江淮取大贝如大车之渠释乐云大鼓谓之鼖此鼓必有所异西序即是西夹西夹之前已有南向坐矣西序所陈之宝近在此坐之西此在西房者在西夹坐东也】
　　兊之戈和之弓垂之竹矢在东房
　　【汉孔氏曰兊和古之巧人垂舜共工所爲皆中法故亦传宝之东房东厢夹室唐孔氏曰垂之竹矢舜时之物兊和之作则不知宝来何时也东夹室无坐故直陈于夹室之前】
　　大辂在賔阶面缀辂在阼阶面
　　【汉孔氏曰大辂玉缀辂金面前皆南向唐孔氏曰大辂辂之最大玉辂也缀辂系缀于下是玉辂之次金辂也吕氏曰西阶曰賔阶东阶曰阼阶唐孔氏曰据人在堂上面向南方面谓辕向南也地道尊右故玉辂在西金辂在东】
　　先辂在左塾之前次辂在右塾之前
　　【汉孔氏曰先辂象次辂木金玉象皆以餙车木则无饰皆在路寝门内左右塾前北面唐孔氏曰此经四辂两两相配上言大辂缀辂此言先辂次辂二者各自以前文爲文五辂金即次象先辂象也木辂在象辂之下次辂木也释宫云门侧之堂谓之塾孙炎云夹门堂也塾前陈车必以辕向堂皆北面也左塾谓门内之西右塾谓门内之东顾氏云先辂在左塾之前在寝门内之西北面对玉辂次辂在右塾之前在寝门内之东对金辂】
　　【○緫说以上四辂意○唐孔氏曰周礼巾车掌王之之五辂玉辂金辂象币革辂木辂此四辂必是周礼五辂之四礼五辂而此四辂于五之内必将少一盖以革辂是兵戎之用于此不必陈之马融王肃皆云不陈戎辂者兵事非常故不陈之郑元以缀次是从后之言二者皆爲副贰之车大辂是玉辂先辂是金辂也缀辂是玉辂之贰次辂是金辂之贰不陈象辂革辂木辂者主于朝祀而已未知孔郑谁得经防周礼典路云若大祭祀则出路大丧大宾客亦如之是大丧出辂常礼也】
　　【○緫说狄设黼扆至此○汉孔氏曰凡所陈列皆象成王生时华国之事所以重顾命○蔡氏曰宝玉器物之陈非徒爲观美意者成王平日之所观阅手泽在焉陈之以象其生存也杨氏中庸传云宗器于祭陈之示能守也于顾命陈之示能传也吕氏曰此非独盛弥文而章备物天位峻极幄坐靓深宝镇辉华车辂峙列入其庭皆肃然起敬惧不克承委重投艰之意不言而已传矣】
　　二人雀弁执惠立于毕门之内
　　【汉孔氏曰士衞殡与在庙同故雀韦弁惠三隅矛路寝门一名毕门唐孔氏曰郑云赤黒曰雀言如雀头色也雀弁同如冕黒色但无藻耳阮谌三礼图云雀弁以三十升布爲之周礼司服云凡兵事韦弁服此人执兵宜以韦爲之异于祭服郑云惠状盖斜刃冝芟刈在门者两守门两厢各一人故二人】
　　四人綦弁执戈上刃夹两阶戺
　　【汉孔氏曰綦文鹿子皮弁亦士堂亷曰戺士所立处唐孔氏曰郑云青黒曰綦王肃云綦赤黒色各以意言无正文也在阶者两厢各二人故四人礼记明堂位三公在中阶之前考工记夏后氏宫室九阶郑云南面三三面各二郑又云宗庙及路寝制如明堂与路寝南面亦当有三阶矣此惟四人夹两阶不守中阶路寝制如明堂惟郑元说耳路寝三阶否书亦未有明文纵有中阶中阶无人升降不须以兵衞之】
　　一人冕执刘立于东堂一人冕执钺立于西堂
　　【汉孔氏曰冕皆大夫也刘钺属立于东西厢之前堂唐孔氏曰郑云刘盖今镵斧钺大斧郑又云序内半以前曰堂谓序内檐下自室壁至于堂亷中半以前緫名爲堂此立于东堂西堂者当在东西厢近阶而立以备升阶之人也】
　　一人冕执戣立于东垂一人冕执瞿立于西垂
　　【汉孔氏曰戣翟皆防属立于东西下之阶上唐孔氏曰郑云戣瞿盖今三锋矛释詀云疆界边衞圉垂也则垂是逺外之名堂上而言东垂西垂盖在堂上之逺地序外东厢西厢必有阶上堂此立于东西堂之阶上也】
　　一人冕执锐立于侧阶
　　【汉孔氏曰锐矛属也侧阶北下立阶上陈氏曰玉篇云锐戈税切铦也徙防切矛也说文云锐庾准切侍臣所执周书云一人冕执锐如此则锐当作锐唐孔氏曰郑王皆以侧阶爲东下阶也然立于东垂者已在东下阶上何由此人复共并立此惟堂北一阶而已耳侧犹侍也】
　　【○緫说以上七节意○唐孔氏曰礼大夫服冕士服弁立堂下服雀弁綦弁者皆士也以其去殡逺故使士爲之在堂上服冕者皆大夫也以其去殡近皆使大夫爲之先门次阶次堂从外向内而叙之也次东西垂次侧阶又从近向逺而叙之也○又曰此经所陈七种之兵惟戈经传多言之考工记有其形制其余皆无文古今兵器名异体殊此等形制皆不可得知王肃惟云皆兵器之名也○吕氏曰古者执干戈以衞王宫皆士大夫之职无事而奉燕私则从容养德有膏泽之润有事而司御侮则坚明守义无腹心之虞下及秦汉陛楯执防尚余一二此制旣废人主接士大夫者仅有视朝数刻而周庐陛枑或环以樵埋嚚悍之徒有志复古者当深绎也】
　　【○緫说狄设黼扆至此○唐孔氏曰所陈坐位及器物皆以西爲上由王殡在西序故也其执兵宿衞之人则先东而后西者以王在东宿衞敬新王故也○陈氏曰自设黼扆至此典章文物之备一以敬前王平生所坐所宝所乗所衞以起嗣王之追慕而尽诚绍述也一以昭前王付托之重使嗣王肃敬以祗承也一以起羣臣诸侯之尊敬想慕前王而系心于嗣王也一以表人主之崇髙富贵尊无二上传受之正如此以絶天下觊望之萌也】
　　王麻冕黼裳由賔阶隮
　　【唐孔氏叙章指见篇末○汉孔氏曰王及羣臣皆吉服用西阶升不敢当主吕氏曰自此始称王盖将受册命而践位也唐孔氏曰凡诸行礼皆贱者先至此必卿士邦君即位旣定然后王始升阶但以君臣之序先言王服因服之下即云升阶从省文也礼绩麻三十升以爲冕故称麻冕王麻冕盖衮冕也周礼司服享先王则衮冕郑周礼注云衮之衣五章裳四章则衮衣之裳非独有黼言黼裳者以裳之章色黼黻有文故特取爲文诗采菽言王赐诸侯衮及黼以黼有文故特言之张氏曰郑云升八十缕麻冕三十升则其经二千四百缕极细之布也吕氏曰由賔阶升犹以子道自居而不敢自爲王也夏氏曰论语云麻冕礼也今也纯俭吾从众古者冕皆麻孔子时始易而用丝郑氏曰隮升也】
　　卿士邦君麻冕蚁裳入即位
　　【汉孔氏曰公卿大夫及诸侯皆同服亦庙中之礼蚁裳名色唐孔氏曰卿士王臣故先于邦君礼无蚁裳今云蚁裳蚁者蚍蜉虫也色黑蚁裳色如蚁故以蚁名之礼祭服皆衣纁裳此独裳者卿士邦君于此无事不可全与祭同卿士邦君无所执事故直言即位郑云卿西面诸侯北面郑惟据经卿士邦君言之其公亦北面孤东面也】
　　太保太史太宗皆麻冕彤裳太保承介圭上宗奉同瑁由阼阶隮太史秉书由賔阶隮御王册命
　　【汉孔氏曰执事各异裳彤纁也太宗上宗即宗伯也唐孔氏曰太保太史太宗皆执事之人太史乃太宗之属而先于太宗者太史之职掌册书此礼主爲册命太史所掌事重故先言之彤赤也礼祭服纁裳纁是赤色之浅者○汉孔氏曰大圭尺二寸天子守之故奉以奠康王所位同爵名瑁所以冒诸侯圭以齐瑞信方四寸邪刻之用阼阶升由便不嫌唐孔氏曰考工记玉人云镇圭尺有二寸天子守之镇圭圭之大者礼于奠爵无名同者但下文祭酢皆用同奉酒同酒爵之名也玉人云天子执瑁四寸以朝诸侯郑注云名玉曰瑁者言德能覆盖天下也四寸者方以尊接卑以小爲贵礼天子所以执瑁者诸侯即位天子赐之以命圭圭头邪锐其瑁当下邪刻之其刻阔狭长短如圭头诸侯来朝执圭以授天子天子以瑁之刻处冒彼圭头若大小相当则是本所赐若或不同则圭是僞作知诸侯信与不信故天子执瑁所以冐诸侯之圭以齐瑞信犹今之合符礼凶事设洗于西阶西南吉事设洗于东阶东南此太保上宗皆行吉事盥洗在东故用阼阶升○汉孔氏曰太史持册书顾命进康王故同阶唐孔氏曰训御爲进郑云御犹向也王于此时立賔阶上少东太史东面于殡西南而读册书以命王嗣位之事也】
　　曰皇后凭玉几道末命命汝嗣训临君周邦率循大卞燮和天下用答文武之光训
　　【汉孔氏曰册命之辞大君成王言凭玉几所道称终命所以感动康王命汝继嗣其道言任重因以托戒蔡氏曰言汝者父前子名之义陈氏曰顾命中成王自言嗣守文武大训故此言命汝嗣训吕氏曰不曰嗣位而曰嗣训训所以守位循其本也○汉孔氏曰用是道临君周国率循大法陈氏曰临之君之犹君临也郑氏曰率循行也○汉孔氏曰言用和道和天下用对圣祖文武之大敎叙成王意陈氏曰燮亦和也燮和天下和之至也以此对荅发文武光明之训所谓嗣训也○苏氏曰成王顾命之言书之册矣此太史口陈者】
　　王再拜兴答曰眇眇予末小子其能而乱四方以敬忌天威
　　【汉孔氏曰言微微我浅末小子其能如父祖治四方以敬忌天威德乎谦辞托不能陈氏曰太史读册毕王再拜受册起而答也眇眇小貎末卑下也其能犹未必能也恐不能下治四方以上承天威此非姑爲谦辞谨之至也蔡氏曰顾命有迓天威嗣守大训之语故太史所告康王所荅皆于是致意焉】
　　乃受同瑁王三宿三祭三咤上宗曰飨
　　【汉孔氏曰王受瑁为主受同以祭陈氏曰已受册则为王矣于是受同瑁于太宗同以奉祭承大统瑁以临朝握大权言受同瑁而不言受介圭岂互见欤抑居丧未欲全受传器而少示其变与当俟知者○汉孔氏曰礼成于三故酌者实三爵于王王三进爵三祭酒三奠爵吉巴受羣臣所传顾命唐孔氏曰释诂云肃进也宿即肃也三宿谓三进爵从立处三进至神所也三祭酒三酹酒于神坐也每一酹酒则一奠爵三奠爵于地也经典无咤字咤爲奠爵传记无闻王肃亦以咤爲奠爵郑云徐行前爲肃却行爲咤王徐行前三祭又三却复本位与孔异苏氏曰至齿而不饮曰咤曰哜示饮而实不饮也叶氏曰礼有祭酒啐酒咤宜若啐酒然○汉孔氏曰祭必受福讃王曰飨福酒林氏曰予福曰嘏特牲少牢之礼尸嘏主人此则上宗嘏主也吕氏曰上宗曰飨者传神命而以飨告之】
　　【按咤字或谓奠爵或谓哜啐飨字或谓神飨或谓飨福详咤字从口疑当从哜啐飨福之义然吕氏不取又合正理其说具见下文】
　　太保受同降盥以异同秉璋以酢授宗人同拜王答拜太保受同祭哜宅授宗人同拜王答拜
　　【汉孔氏曰受王所飨同下堂反于篚○汉孔氏曰太保以盥手洗异同实酒秉璋以酢祭半圭曰璋臣所奉王已祭太保又祭报祭曰酢唐孔氏曰祭礼以变爲敬不可即用王同故太保盥手更洗异同实酒于同中乃秉璋以酢祭周礼典瑞云四圭有邸以祀天两圭有邸以祀地圭璧以祀日月璋邸射以祀山川从上而下递减其半祭统云君执圭瓉太宗执璋瓉谓亚献用璋瓉此非正祭亦亚献之类故亦执璋○汉孔氏曰宗人小宗伯佐太宗者太宗供王宗人供太保拜曰已传顾命故授宗人同拜王荅拜尊所受命唐孔氏曰王旣祭则奠同于地太保不敢奠于地故以同授宗人蔡氏曰以同授宗人而拜尸王荅拜者代尸拜也唐孔氏曰太保旣酢祭而拜则王之奠爵毎奠必拜于王祭不言拜者祭酒必拜乃是常礼于王不言拜于太保言拜者足以见王拜也○汉孔氏曰太保旣拜而祭旣祭受福哜至齿则王亦至齿王言飨太保言哜互相备应氏曰王之祭初献也太保之盥亚献也又受同终献也唐孔氏曰太保于宗人受前所授之同而进以祭神旣祭遂受福酒哜以至齿礼之通例啐入口是哜至于齿示饮而实不饮也吕氏曰哜者至齿方在丧疚故歆神之惠而不甘其味也王爲丧主则非徒不甘味虽饮福亦废也○汉孔氏曰太保居其所授宗人同拜白成王以事毕王荅拜敬所白唐孔氏曰太保居其所于受福酒之处足不移爲将拜故授宗人同也】
　　太保降收
　　【汉孔氏曰太保下堂则王亦可知有司于此尽收撤张氏曰有司收撤同爵器用也若乃缀衣及陈宝末葬以前不敢收也】
　　诸侯出庙门俟
　　【汉孔氏曰言诸侯则卿士以下亦可知殡之所处故曰庙皆待王后命唐孔氏曰庙门谓路寝门出门待王后命即作后篇后篇云三公率诸侯入应门则诸侯出应门之外非出庙门而已以其在庙行事事毕出于庙门不言出庙门即止也吕氏曰俟者俟见康王于门外也盖入庙门则子道也出庙门则君道也新天子之尊屈于门内而伸于门外也父子君臣之义着矣】
　　【○緫说一篇意○唐孔氏曰发首至百尹御事叙王以病召臣爲发言之端自王曰至非几是顾命之辞兹旣受命至立于侧阶言命后王崩欲宣王命布陈仪衞之事自王麻冕以下叙康王受命之事○眞氏曰此篇见周公养成君德之效又见召公当危疑之际区处周宻皆可以爲来世法也】

　　尚书纂传卷三十八
　　钦定四库全书
　　尚书纂传卷三十九　　　元　王天与　撰
　　康王之诰第二十五　　　　　周书
　　康王旣尸天子遂诰诸侯作康王之诰
　　【尸说见五子之歌○汉孔氏曰旣受顾命羣臣进戒遂报诰之因事曰遂○唐孔氏曰史叙其事作康王之诰】
　　康王之诰
　　【唐孔氏曰伏生以此篇合于顾命共爲一篇○蔡氏曰今文古文皆有】
　　王出在应门之内太保率西方诸侯入应门左毕公率东方诸侯入应门右皆布乗黄朱賔称奉圭兼币曰一二臣衞敢执壤奠皆再拜稽首王义嗣德答拜
　　【唐孔氏曰此叙诸侯见新王之事○汉孔氏曰出毕门立应门内之中庭南面唐孔氏曰天子五门臯库雉应路也毕门即路寝之门出毕门始至应门之内夏氏曰成王殡宫在毕门内以殡在焉故曰庙门诸侯出以俟朝故康王出在应门之内应门之内即毕门之外周礼内朝也王有三朝外朝在雉门之内朝士所掌内朝在应门之内司士所掌燕朝在路寝太仆所掌时殡在路寝故王以内朝见诸侯○汉孔氏曰二公爲二伯各率其所掌诸侯随其方爲位皆北面唐孔氏曰太保召公爲西伯率西方诸侯入应门左立于门内之西厢也太师毕公爲东伯率东方诸侯立应门右立于门内之东厢也北面以东爲右以西为左王肃云毕公代周公为东伯然则毕公是太师也太师在太保之上此先言太保者于时太保领冢宰相王室任重故先言西方若使东方任重亦当先言东方○汉孔氏曰诸侯皆陈四黄马朱鬛以爲庭实唐孔氏曰四马曰乗言乗黄是马色黄矣黄下言朱朱非马色左传云宋公子地有白马四公嬖向魋魋欲之公取而朱其尾鬛以与之是古人贵朱鬛也于时诸侯其数必众众国皆陈四马则非王庭所容诸侯各有所献必当少陈之也周礼小行人云合六币圭以马璋以皮璧以帛琮以锦琥以绣璜以黼此六物者以和诸侯之好郑云六币所以享也五等诸侯享天子用璧享后用琮用圭璋者二王之后也如郑彼言则诸侯之享天子惟二王之后用马此云皆陈马者下云奉圭兼币币即马是也圭即文马之物郑云此币圭以马盖举王者之后以言耳诸侯当璧以帛亦有庭实然则此陈马者是二王之后享王物也独取此物以緫表诸侯之意故云诸侯皆陈马也圭亦享王之物下言奉圭此不陈圭者圭奉以文命不陈之也觐礼诸侯享天子马卓上九马随之此用乘黄者因丧礼而行朝故略之○汉孔氏曰賔诸侯也举奉圭兼币之辞言一二见非一也爲蕃衞故曰臣衞来朝而遇国丧遂因见新王敢执壤地所出而奠贽也夏氏曰诸侯朝王皆有币如以马为币则以圭兼之皮为币则以璋兼之周礼谓之合币书谓之兼币上文旣言布乘黄朱是以马为币也故賔奉圭以兼之唐孔氏曰诸侯享天子其物甚众非徒圭马而已皆是土地所有故曰敢执壤奠吕氏曰壤奠犹言川奠壤物之奠谓土产也陈氏曰奠荐也陈也○汉孔氏曰诸侯拜送币而首至地尽礼也康王以义继先人明德荅其拜受其币唐孔氏曰义嗣德三字史言王荅拜之意也康王先是太子以义继先人明德今为天子无所嫌故荅拜受币自许与诸侯为王也吴氏曰穆公使人吊公子重耳重耳稽颡而不拜穆公曰仁夫公子稽颡而不拜则未为后也葢为后者拜不拜故未为后也吊者含者禭者升堂致命主孤拜稽颡成为后者也康王之见诸侯若以为不当拜而不拜则疑未为后也且纯乎吉也答拜既正其为后且知其以丧见也】
　　太保曁芮伯咸进相揖皆再拜稽首曰敢敬告天子皇天改大邦殷之命惟周文武诞受羑若克恤西土惟新陟王毕恊赏罚戡定厥功用敷遗后人休今王敬之哉张皇六师无坏我髙祖寡命
　　【夏氏曰此叙诸侯百官进戒之辞○汉孔氏曰冢宰与司徒皆共羣臣诸侯并进陈戒不言诸侯以内见外林氏曰前者率诸侯朝王而召毕为二伯故召毕率之以入此率羣臣戒王而冢宰司徒最尊故太保与芮伯咸进唐孔氏曰相揖者揖之使俱进也夏氏曰臣无交揖之礼当为摈相之相篇末言相揖趋出则旣进之后相者揖之乃拜旣听命之后相者揖之乃出○汉孔氏曰大天致大国殷之王命谓诛纣也蔡氏曰言敢敬告天子示不敢轻告先尊称之以重其听也○汉孔氏曰言文武大受天道而顺之能忧我西土之民本其所起吕氏曰羑里之囚厄莫甚焉于此能顺则天下之理无乎不顺文王得于忧患武王又得于文王故谓之诞受羑若】
　　【按羑若吕说得之明夷谓文王柔顺以防大难韩昌黎琴操云臣罪当诛兮天王圣明程子以为最得文王心事此句若从羑里而以逆境顺受为言亦似惬当曰文武者大槩縂言之】
　　【○汉孔氏曰惟周家新升王位当尽和天下赏罸能定其功用布遗后人之美言施及子孙无穷王氏曰古以升遐为陟时成王未谥故称新陟王蔡氏曰好恶在理不在我故能尽合其赏之所当赏罸之所当罸而能定其功也○汉孔氏曰敬天道务崇先人之业陈氏曰今王指康王敬者德之大本召公昔屡以敬德告成王今复首以告康王可谓要言矣○汉孔氏曰言当张大六师之众无坏我髙德之祖寡有之命吕氏曰守成之主常溺于宴安而无立志故告以奋振自强大戒戎备无弛惰而堕坏我髙德之祖宗艰难寡得之基命不知畏天不知忧民不习世故不自振起乃继世者所同病故召公必精言之】
　　王若曰庶邦侯甸男衞惟予一人钊报诰昔君文武丕平富不务咎厎至齐信用昭明于天下则亦有熊罴之士不二心之臣保乂王家用端命于上帝皇天用训厥道付畀四方乃命建侯树屏在我后之人今予一二伯父尚胥曁顾绥尔先公之臣服于先王虽尔身在外乃心防不在王室用奉恤厥若无遗鞠子羞
　　【夏氏曰此叙王报诰之辞○汉孔氏曰不言羣臣以外见内唐孔氏曰周制六服此惟四服不言采要者略举其事犹武成云侯甸衞亦略举之○汉孔氏曰报其戒唐孔氏曰礼天子自称予一人不言各此王自称名者新即王位谦也蔡氏曰康王在丧故称名春秋嗣王在丧亦书名○汉孔氏曰言先君文武道大政化平美不务咎恶陈氏曰丕则大而无外平则均而无偏富者惠养之谓咎刑罚也吕氏曰康王论文武非深达君德者不足以与此丕平富者覆载溥博均平富养至仁无外之体也不务咎若不待言而必言之者形容文武发生之心粹然专以爱育长养为事犹孟子不嗜杀人之论也○汉孔氏曰致行至中信之道用显明于天下蔡氏曰底至者推行而厎其至齐信者兼尽而极其诚文武务德不务罸之心内外充实故光辉发越用昭明于天下盖诚之至者不可掩也陈氏曰羣臣以赏罚六师告康王明君道之大用也康王以文武至仁诰诸侯明君道之大本也互相发明○汉孔氏曰言文武旣圣则亦有勇猛如熊罴之士忠一不二心之臣共安治王家○汉孔氏曰君圣臣良用受端直之命于上天大天用顺其道付与四方之国王天下郑氏曰端正也吕氏曰莫非命也顺受其正则谓之端命文武君臣尽正理而受正命于上帝端直相当无少囘曲也○汉孔氏曰言文武乃施政令立诸侯树以为藩屏传王业在我后之人谓子孙蔡氏曰言文武命建侯邦植立蕃屏者意在我后之人也○汉孔氏曰天子称同姓诸侯曰伯父言今我一二伯父庶几相与顾念文武之道安汝先公之臣服于先王而法循之唐孔氏曰觐礼言天子呼诸侯同姓大国曰伯父异姓曰伯舅同姓小邦曰叔父异姓曰叔舅此时诸侯多矣独云伯父举同姓大国言之也蔡氏曰尚胥曁顾庶几相及顾视我也林氏曰先公诸侯之祖父也诸侯祖父故尝臣服于先王今汝诸侯尽忠王室则尔先公在天之灵可安矣○汉孔氏曰言虽汝身在外土为诸侯汝心常当忠笃无不在王室熊罴之士励朝臣此督诸侯吕氏曰此君臣相饬之至意初非欲其向已以自利然蕃屏拥衞之心亦在其中特不可以私视之耳○汉孔氏曰当各用心奉忧其所行顺道无自荒怠遗我稚子之羞辱稚子康王自谓也】
　　【按此王报诰荅诞受羑若克恤西土之辞也用奉恤即奉文武克恤西土之恤用奉厥若即奉文武诞受羑若之若】
　　羣公旣皆听命相揖趋出
　　【夏氏曰以下史辞○汉孔氏曰已听诰命趋出罢退诸侯归国朝臣就次唐孔氏曰羣公縂谓朝臣与诸侯郑云羣公主爲诸侯与王之三公诸臣亦在焉夏氏曰旣进则必待揖而后拜将退则必待揖而后出见人臣之进退惟君命是听】
　　王释冕反丧服
　　【汉孔氏曰脱去黼冕反服丧服居倚庐唐孔氏曰王释冕反丧服朝臣诸侯亦反丧服礼丧服篇臣为君诸侯为天子皆斩衰○苏氏曰成王崩未葬君臣皆冕服礼欤曰非礼也谓之变礼可乎曰不可礼变于不得已三年之丧旣成服释之而即吉无时而可者曰成王顾命不可以不传旣传不可以丧服受也曰何为其不可孔子有言将冠子未及期日而有齐衰大功之丧则因丧服而冠冠吉礼也犹可以丧服行之受顾命见诸侯独不可以丧服乎太保使太史奉册授王于次诸侯入哭于路寝而见王于次王丧服受敎戒哭踊荅拜圣人复起不易吾言矣春秋传云郑子皮如晋葬晋平公将以币行子产曰丧安用币子皮固请以行旣葬诸侯之大夫欲因见新君叔向辞之曰大夫之事毕矣而又命孤孤斩焉在衰绖之中其以嘉服见则丧服未毕其以丧服见是重受吊也大夫将若之何皆无辞以退今康王旣以嘉服见诸侯而又受乗黄玉帛之币使周公在必不为此然则孔子何取于此书也曰至矣其父子君臣之间敎戒深切着明者犹足为后世法孔子何为不取哉然其失礼则不可不辨○或问苏氏以此为失礼不知当此际合如何区处朱子曰天子诸侯之礼与士庶人不同故孟子有吾未之学之语谓此类也如伊训惟元祀十二月朔亦是新丧伊尹奉嗣王祗见厥祖固不可用凶服矣汉唐新主即位皆行册礼君臣亦皆吉服追述先帝之命以告嗣君韩文外集顺宗实録此事可考盖易世传授国之大事当严其礼而王侯以国为家虽先君之丧犹以为己私服也五代以来此礼不讲则始终之际殊草草矣】









　　尚书纂传卷三十九
　　钦定四库全书
　　尚书纂传卷四十　　　　元　王天与　撰
　　毕命第二十六　　　　　　　周书
　　康王命作册毕分居里成周郊作毕命
　　【唐孔氏曰周礼内史云凡命诸侯及孤卿大夫皆防命之此云命作册者命内史为册书孙氏曰凡命羣臣皆有册独言于此详略异也○汉孔氏曰分别民之居里异其善恶林氏曰分民之居里于成周之东郊吕氏曰周公始迁啇民善恶并育所以安反侧也至君陈则商民寖服周化故简修进良始表其善者出之使恶者知愧而自劝犹未大区别也至康王世变风移为善者众其不善者亦不能无怙恶之失苟兼蓄之则余孽不除将复为良民之害故命毕公分别其居里不惟恶不能染善而恶者无以自容势不能不入于善矣○唐孔氏曰史叙其事作毕命】
　　毕命
　　【汉孔氏曰言毕公见命之书○蔡氏曰今文无古文有】
　　惟十有二年六月庚午朏越三日壬申王朝歩自宗周至于丰以成周之众命毕公保厘东郊
　　【张氏曰此史叙命毕公之端○汉孔氏曰康王即位十二年六月三日庚午朏说见召诰唐孔氏曰此日未有事而记之者为下言壬申张本犹记朔望与生魄死魄然也○汉孔氏曰于朏三日壬申王朝行自宗周至于丰丰说见武成陈氏曰古者封诸侯命德赏功必于祖庙示不敢专重其事也○汉孔氏曰用成周之民众命毕公陈氏曰保厘保护而分理之也吕氏曰保厘所谓旌别淑慝之类盖有恩意行其间非斩然割裂无复润泽也观此二字一篇之治体可见东郊说见君陈】
　　王若曰呜呼父师惟文王武王敷大德于天下用克受殷命惟周公左右先王绥定厥家毖殷顽民迁于洛邑密迩王室式化厥训旣歴三纪世变风移四方无虞予一人以宁道有升降政由俗革不臧厥臧民防攸劝惟公懋德克勤小物弼亮四世正色率下防不祗师言嘉绩多于先王予小子垂拱仰成
　　【陈氏曰此章歴叙文武周公而归重毕公功德○汉孔氏曰叹告毕公代周公为太师为东伯命之代君陈王若曰说见盘庚王氏曰毕公同姓故称父为太师故称师称父师而不名尊之也○汉孔氏曰言文武布大德于天下故天佑之用能受殷之王命○汉孔氏曰言周公助先王安定其家张氏曰先王谓文武成王○汉孔氏曰愼殷顽民恐其叛乱故徙于洛邑密近王室用化其敎毖殷说见洛诰○汉孔氏曰言殷民迁周已经三纪世代民易顽者渐化四方无可度之事我天子用安矣十二年曰纪父子曰世张氏曰旣歴三纪难化者或老或死易化者方少方生顽民父子亦已一变父子相代善恶不同其风亦移殷民变则四方安四方安则人主安矣吕氏曰文武敷大德而受命言得之难周公辅相而绥定言安之难殷顽民尤难安周公尤谨之迁其洛邑用使化其敎训旣歴三纪世已变而风始移言敎化浃洽之难○汉孔氏曰天道有上下交接之义政敎有用俗改更之理民之俗善以善养之俗有不善以法御之若乃不善其善则民无所劝慕陈氏曰道无乎而不在世治则为道之升世乱则为道之降犹易言道长道消礼记言道隆道汚王氏曰道有升降故俗有厚薄俗有厚薄故政隋而革今商俗已异于前不善其善者则民无所劝而为善○汉孔氏曰言公勉行德能勤小物辅佐文武成康四世为公卿正色率下下人无不敬仰师法唐孔氏曰小物犹小事勤小事则大者可知晋语说文王事云询于八虞访于辛尹重之以周召毕荣则毕公在文王时已为大臣是辅佐文武成康四世也张氏曰帝王世纪云商容见毕公至曰视其为人俨乎将有急色故君子临事而惧是毕公为人必端重严肃其正色率下可知○汉孔氏曰公之善功多大先人之美我小子为王垂拱仰公成理○吕氏曰毕公天下大老康王不称其成德而称其懋德不称其縂大体而称其勤小物盖以成德自居则止矣于小物而忽焉则非所谓造次颠沛于是者也惟勉于德者贯穉耄而不息故勤于物者一小大而无间毕公风采凝峻表仪朝着若小若大防不祗服父师之训德容之重众望之孚养之非一日之积嘉绩在先王之世多矣今予惟仰其成归重毕公将付以保厘之寄也】
　　王曰呜呼父师今予祗命公以周公之事往哉旌别淑慝表厥宅里彰善瘅恶树之风声弗率训典殊厥井疆俾克畏慕申画郊圻愼固封守以康四海政贵有恒辞尚体要不惟好异商俗靡靡利口惟贤余风未殄公其念哉我闻曰世禄之家鲜克由礼以荡陵德实悖天道敝化奢丽万世同流兹殷庶士席宠惟旧怙侈灭义服美于人骄淫矜侉将由恶终虽收放心闲之惟艰资富能训惟以永年惟德惟义时乃大训不由古训于何其训
　　【张氏曰此章方告以保厘东郊之事○汉孔氏曰今我敬命公以周公所为之事往为之哉言非周公所爲不敢枉公往治○汉孔氏曰言当识别顽民之善恶表异其居里明其爲善病其爲恶立其善风其善声徐氏曰昭而揭之曰旌标而植之曰表唐孔氏曰表其居里若今孝子顺孙义夫节妇表其门闾也陈氏曰宅者所居之家里者所宅之里二十五家为里王氏曰瘅病也先王之政不独庆赏刑威而已所以沮劝之术尤在于荣辱彰善瘅恶使民知是非荣辱之所在也吕氏曰荣辱不止于一时而流芳遗臭将百年而未冺所谓树之风声也人存则政举人亡则政息惟风声所传虽事往迹陈而兴起如新此先王所以维持后世也○汉孔氏曰其不循敎道之常则殊其井居田界使能畏为恶之祸慕为善之福所以沮劝张氏曰礼记云不变移之郊不变移之遂此殊厥井疆也○汉孔氏曰郊圻虽旧所规昼当重分明之又当谨慎坚固封疆之守备以安四海京畿安则四海安矣郑氏曰画分圻界也应氏曰古者每郊有门而郊闗之限啓闭尤谨夏氏曰此恐有不令如淮夷徐奄者濳相交通诱民以乱故使之申画愼固则奸民无自而入而商民可永为良民商民不扰则四海永安矣○汉孔氏曰政以仁义为常辞以理实为要故贵尚之若异于先王君子所不好蔡氏曰对暂之谓恒对常之谓异趣完具而已之谓体众理所防之谓要○汉孔氏曰纣以靡靡利口为贤覆亡国家今殷民利口余风未絶公其念絶之唐孔氏曰韩宣子称纣使师延作靡靡之乐靡靡相随顺之意苏氏曰予以书考之知商俗如秦俗盖二世似纣也张释之谏汉文帝秦以任刀笔之吏争以亟疾苛察相髙其弊徒文具无恻隠之实以故不闻其过陵夷至于二世天下土崩今以啬夫口辩而超迁之臣恐天下随风靡争口辩无其实凡释之所论则康王以告毕公者也○汉孔氏曰特言我闻自古有之世有禄位而无礼敎少不以放荡陵邈有德者如此实乱天道陈氏曰德虽性之固有然敬则存肆则泯以放荡而陵蔑其德盖人欲胜则天理消也郑氏曰悖反也汉孔氏曰言敝俗相化车服奢丽虽相去万世若同一流陈氏曰敝坏丽华也吕氏曰兴门之俗俭衰门之俗侈古人论世族之病必归之骄侈此乃商民受病之源○汉孔氏曰此殷众士居宠日久怗恃奢侈以灭德义服餙过制美于其人言僭上陈氏曰席借也席宠惟旧盖世禄之家也吕氏曰私欲公义相为消长故怙侈则防义义防则无复羞恶之端徒以服饰美于人而身之不美则莫之耻也○汉孔氏曰言殷众士骄恣过制矜其所能以自侉大如此不变将用恶自终虽今顺从周制心未厌服以礼闲御其心惟艰郑氏曰侉侉大闲防闲也眞氏曰放心二字始见于此】
　　【按程子曰圣贤千言万语只是欲人将已放之心约之使反复入身来朱子曰放心谓心本善而流于不善是放也故附其说于此】
　　【○汉孔氏曰以富资而能顺义则惟可以长年命矣惟有德义是乃大顺若不用古训典籍于何其能顺乎蔡氏曰资资财训敎训也陈氏曰资富而能敎则不至于奢靡淫佚可以持身保家可以长守禄位可以养全寿命然所谓训者岂外人心而他求哉德则内之所得深而不移于物义则外之裁制明而不役于利德义乃训之大也苟不由古人德义之训何以为训乎古训即德义也○三山陈氏曰君陈之书犹有辟以止辟三细不宥之说此篇虽歴数商民之恶惟务区别以生其愧敎训以导其善而无一言及于刑足见世变风移刑措不用也】
　　王曰呜呼父师邦之安危惟兹殷士不刚不柔厥德允修惟周公克愼厥始惟君陈克和厥中惟公克成厥终三后恊心同厎于道道洽政治泽润生民四夷左衽罔不咸赖予小子永膺多福公其惟时成周建无穷之基亦有无穷之闻子孙训其成式惟乂呜呼防曰弗克惟旣厥心罔曰民寡惟愼厥事钦若先王成烈以休于前政
　　【张氏曰此申结一篇之意○汉孔氏曰言邦国所以安危惟在和此殷士而已治之不刚不柔寛猛相济则其德政信修立吕氏曰当时四方无虞矣犹曰邦之安危惟兹殷士此保治兢业之心也○汉孔氏曰周公迁殷顽民以消乱阶能愼其始君陈周公之训能和其中毕公阐二公之烈能成其终蔡氏曰言成者豫期之也○汉孔氏曰三君合心为一终始相成同致于道道至普洽政化治理其德泽惠施乃浸润生民呉氏曰道者致治之道也始之中之终之虽时有先后皆能即其行事观其用心而有以济之若出于一时成于一人谓之恊心如此郑氏曰润如水之浸润○汉孔氏曰言被髪左衽之人无不皆恃赖三君之德我小子亦长受其多福朱子曰衽衣衿也左衽夷狄之俗○苏氏曰康王以邦之安危在殷多士又以保厘之任为足以泽生民而服四夷其言若过然殷民至此亦不能睥睨周室如三监时矣然犹重其事如此贾谊言秦俗妇乳其儿与翁并倨毋取箕箒立而谇语以此痛哭流涕太息以为汉之所忧无大于此者正此意也古之知治体者其论安危盖如此○汉孔氏曰公其惟以是成周之治为周家立无穷之基业于公亦有无穷之名闻于后世吕氏曰毕公元老岂有意于立后世名而勲德之隆亦岂少此康王所以望之者盖相期以无穷之事业孰敢以名誉诱公哉○汉孔氏曰言后世子孙顺公之成法惟以治○汉孔氏曰人之为政无曰不能惟在尽其心而已无曰人少不足治也惟在愼其政事无敢轻之苏氏曰曰弗克者畏其难而不敢为者也曰民寡者易其事以为不足为者也○汉孔氏曰敬顺文武成业以美于前人之政所以勉毕公先王说见上文苏氏曰前政周公君陈也○吕氏曰毕命前颂而后规盖三代君臣相与警戒无时不存末尝以盛德废也】


　　尚书纂传卷四十
<经部,书类,尚书纂传>
　　钦定四库全书
　　尚书纂传卷四十一　　　元　王天与　撰
　　君牙第二十七　　　　　　　周书
　　穆王命君牙爲周大司徒作君牙
　　【汉孔氏曰穆王康王孙昭王子君牙臣名唐陆氏曰穆王名满君牙或作君雅唐孔氏曰命君牙为大司徒之卿吕氏曰舜命契才一语而君牙命书至一篇世降文胜也然周家典刑文献多在焉唐孔氏曰史录其册书作君牙篇】
　　君牙
　　【唐孔氏曰君牙亦命也苏氏曰今文无古文有】
　　王若曰呜呼君牙惟乃祖乃父世笃忠贞服劳王家厥有成绩纪于太常惟予小子嗣守文武成康遗绪亦惟先王之臣克左右乱四方心之忧危若蹈虎尾渉于春氷今命尔予翼作股肱心膂纉乃旧服无忝祖考敷五典式和民则尔身克正防敢弗正民心防中惟尔之中夏暑雨小民惟曰怨咨冬祁寒小民亦惟曰怨咨厥惟艰哉思其艰以图其易民乃宁
　　【陈氏曰此首以祖父之劳告君牙而勉以尽职○汉孔氏曰称其名而命之○汉孔氏曰言汝父祖世厚忠贞服事勤劳王家其有成功见纪録书于王之太常以表显之王之旌旂画日月曰太常郑氏曰纪载也吕氏曰世臣与国升降者也重光奕休之世必有世笃忠贞之族同休共戚功名隐然为社稷之镇其后嗣王亦再三叹颂之而不忘是非隆门阀进膏粱也念旧纪功忠厚之泽所以长苟喜新厌故则典刑坠地而国从之此栾郤胥原降为皂叔向所以忧晋之将亡也观穆王惓惓君牙之祖父周厯其未艾乎○汉孔氏曰惟我小子继守先王遗业亦惟父祖之臣能佐助我治四方言已无所能张氏曰嗣之欲其不絶守之欲其不失○汉孔氏曰言祖业之大已才之弱故心怀危惧虎尾畏噬春氷畏防危惧之甚陈氏曰蹈履也○汉孔氏曰今命汝为我辅翼股肱心体之臣言委任陈氏曰膂脊骨也张氏曰作股肱膂者欲外竭其力作心者欲内竭其谋○汉孔氏曰继汝先祖故所服忠勤无辱累祖考之道蔡氏曰旧服忠贞服劳之事也林氏曰君牙祖考其累世为司徒若郑武公父子欤吕氏曰穆王守文武成康之绪君牙亦守祖父之绪者也穆王方自惧不克承故亦勉君牙无忝祖考各欲保其世业君臣盖一体也○汉孔氏曰大布五常之敎用和民令有法则蔡氏曰敷者大而布之也式和者敬而和之也则有物有则之则君臣之义父子之仁夫妇之别长幼之序朋友之信是也典以设敎言故曰敷则以民彝言故曰式和此司徒之敎○汉孔氏曰言汝身能正则下无敢不正民心无中从汝取中必当正身示民以中正蔡氏曰正也中也民则之体而人之所同然也正以身言欲其所处无邪行也中以心言欲其所存无邪思也孔子曰子帅以正孰敢不正周公曰率自中此告君牙以司徒之职也陈氏曰于身先言尔于心先言民互文也】
　　【按中正字义已见大禹谟详此处意谓端化率民者固在其身践履之正又须即心体认就正而求其中自危防精一十六字传心之后有德无常师一十六字又有此十六字说身心中正至为端的然帝舜已以罔干于正民协于中对言其渊源粹矣】
　　【○汉孔氏曰夏月暑雨天之常道小民惟曰怨叹咨嗟及冬大寒亦天之常道民犹怨咨天不可怨民犹怨嗟治民其惟艰哉当思虑其难以图其易民乃宁蔡氏曰祁大也苏氏曰方周之盛越裳氏来朝曰久矣天之无疾风暴雨也中国其有圣人乎方是时四夷之民莫不戴王虽风雨天事非人力者亦归德于王及其衰也一寒一暑亦惟王之怨故圣人以民心为存亡一失其心无动而非怨者吕氏曰此穆王深知民之艰难也时方暑雨小民之沾体涂足者殆其怨咨乎不以处广厦而忘之也时方祁寒小民之裂面堕指者殆其怨咨乎不以处温室而忘之也穆王一遇寒暑深轸民瘼如此司徒兼敎养之职故又以养民之难告之】
　　【按司徒掌五典亦大纲耳以周礼考之如以乡三物敎民颁职事十有二登万民本俗六安万民之类不一则岂惟敎五典其敎以安养之事亦多有节目知此则思艰图易亦是敎中道理】
　　呜呼丕显哉文王谟丕承哉武王烈啓佑我后人咸以正罔缺尔惟敬明乃训用奉若于先王对文武之光命追配于前人
　　【陈氏曰此继以文武之训告君牙而勉以明其敎○汉孔氏曰叹文王所谋大显明武王业美大可承奉文武之谋业大明可承奉开助我后嗣皆以正道无邪缺夏氏曰文王之谟非以隂谋取天下如后世谋人国家者乃显然着见但知积行累功而天下自归之故曰丕显武王之功乃承文王之意亦惟积行累功而天命人心自有不可却者初非计其功之至此故曰丕承由其谟非隂谋而出于丕显烈非邀功而出于丕承是以其道粹然一出于正若一有隂谋邀功之私介其间则必有不正者矣安得而无缺○汉孔氏曰汝惟当敬明汝五敎用奉顺于先王之道当荅文武先明之命君臣各追配于前令名之人吕氏曰敬明云者以君牙生长典刑之内惧其或玩故欲其提起而发挥之张氏曰先王指成康而言文武光命卽谟烈也前人指君牙父祖也陈氏曰追者继于后而及之也】
　　王若曰君牙乃惟由先正旧典时式民之治乱在兹率乃祖考之攸行昭乃辟之有乂
　　【夏氏曰申结一篇之意○汉孔氏曰汝惟当奉用先正之臣所行故事旧典文籍是法民之治乱在此而已用之则民治废之则民乱○汉孔氏曰言当循汝父祖之所行明汝君之有治功吕氏曰穆王谆谆告君牙家法夫岂狭以专门之学乎盖名臣之后要必先识其祖考之规模风烈近而祖考之法犹不之省于逺者何有○蔡氏曰此篇专以君牙祖父为言曰纉旧服曰由旧典曰无忝曰追配曰由先正旧典曰率祖考攸行然则君牙之祖父尝任司徒之职而其贤可知矣惜载籍之无传也陈氏云康王时芮伯为司徒君牙岂其后乎】















　　尚书纂传卷四十一
　　钦定四库全书
　　尚书纂传卷四十二　　　元　王天与　撰
　　冏命第二十八　　　　　　　周书
　　穆王命伯冏爲周太仆正作冏命
　　【汉孔氏曰伯冏臣名太仆长太御中大夫唐孔氏曰周礼太御中大夫太仆下大夫此太仆正为周礼太御非周礼太仆若是周礼太仆则云太仆足矣何须云正乎且经云命汝作太正正于羣仆周礼太御中大夫而下有戎仆齐仆道仆田仆太御最为长且与君同车最为亲近戎仆虽为中大夫以戎事为重叙在太御之下太仆虽掌燕朝非亲近之任又是下大夫不得为长夏氏曰周礼太仆王眡治朝则正位眡燕朝则正位而掌摈相出入则前驱燕饮则相其法射则賛弓矢无非与王俱者而二孔以为周礼太御之官当两存之吕氏曰陪仆执御之臣后世亲为贱品而不之择也曽不知人主朝夕与俱气体移养常必由之潜消黙夺于之中而明诤显谏于昭昭之际抑末矣穆王之命其知本哉○唐孔氏曰史録其册书作冏命】
　　冏命
　　【汉孔氏曰以冏见命名篇○蔡氏曰今文无古文有】
　　王若曰伯冏惟予弗克于德嗣先人宅丕后怵惕惟厉中夜以兴思免厥愆昔在文武聪明齐圣小大之臣咸怀忠良其侍御仆从罔匪正人以旦夕承弼厥辟出入起居罔有不钦发号施令罔有不臧下民祗若万邦咸休惟予一人无良实赖左右前后有位之士匡其不及绳愆纠谬格其非心俾克绍先烈
　　【夏氏曰此穆王首言文武得人之实欲赖臣以继文武之业○汉孔氏曰言我不能于道德继先人居大君之位人轻任重○汉孔氏曰言常悚惧惟危夜半以起思所以免其过悔唐孔氏曰礼记祭义云春雨露旣濡君子履之必有怵惕之心怵惕是心动之名厉危也易称夕惕若厉是也吕氏曰创业多忧勤守成多逸豫汛扫区宇请命上天有以受之固宜有以居之也继世之主免于阿保而坐享前人之天下何以得此哉穆王之言其习而察矣昔在聪明说见尧典齐圣说见微子之命忠良说见仲虺之诰○汉孔氏曰虽给侍进御仆役从官官虽微无不用中正之人朱子曰古者人君左右执贱役皆士大夫日相亲密所谓侍御仆从罔匪正人汉世禁中侍衞亦皆士大夫○汉孔氏曰小臣皆良仆役皆正以旦夕承辅其君陈氏曰承弼所谓将顺正救也○汉孔氏曰故君出入起居无有不敬发号施令无有不善下民敬顺其命万国皆美其化郑氏曰起立居坐也王氏曰发之以为警戒之谓号施之以为法守之谓令吕氏曰文武动容周旋何尝不中礼今也先言近臣承弼之功而后继以防有不钦盖左右交修近臣之常职而内外交相养亦圣人不已之功也陈氏曰出入起居发号施令就太仆职掌言之○汉孔氏曰惟我一人无善实恃左右前后有职位之士匡正其不及言此责羣臣正已陈氏曰无良自其质之不善言之不及自其不到处言之○汉孔氏曰言恃左右之臣弹正过误检其非妄之心使能继先王之功业唐孔氏曰木不正则以绳正之陈氏曰以绳绞物为纠愆谬自其过失之形于外言之非心自其存于中言之徐氏曰格者物之所取正也朱子曰格如合格之格谓使之归于正也非心邪僻之心也程子曰心之非即害于政不待发之于外也昔者孟子三见齐王而不言事门人疑之孟子曰我先攻其邪心心旣正然后天下之事可从而理也】
　　今予命汝作大正正于羣仆侍御之臣懋乃后德交修不逮愼简乃僚无以巧言令色便辟侧媚其惟吉士仆臣正厥后克正仆臣谀厥后自圣后德惟臣不德惟臣尔无昵于憸人充耳目之官迪上以非先王之典非人其吉惟货其吉若时瘝厥官惟尔大弗克祗厥辟惟予汝辜
　　【陈氏曰此章正説命伯冏为太仆之事○汉孔氏曰欲其敎正羣仆无敢佞伪唐孔氏曰作大正作仆官之长正于羣仆令教正之二正义不同也周礼太御中大夫掌御玉辂戎仆中大夫掌御戎车齐仆下大夫掌御金辂道仆上士掌御象辂田仆上士掌御田辂羣仆谓此也○汉孔氏曰言侍御之臣无小大亲踈皆当勉汝君为德更代修进其所不及张氏曰羣仆侍御安能勉君德而修其不逮哉盖三公九卿宴见有时侍御仆从亵近无间宴见有时则正其过者难为功亵近无间则救其过者易为力使一有不正之人则刘向所谓荧惑耳目感移心志何所不至哉交修说见说命○汉孔氏曰当谨愼简选汝僚属侍臣无得用巧言无实令色无质便辟足恭侧媚谄谀之人其惟皆吉良正士唐孔氏曰府史以下官长所自辟除命士以上皆应人主自选此令太仆正愼简僚属者人主所用皆由臣下臣下铨拟可者然后用之故令太仆正愼简僚属也蔡氏曰便者顺人之所欲辟者避人之所恶侧者奸邪媚者谀恱吉士说见立政○汉孔氏曰言仆臣皆正则其君乃能正仆臣谄谀则其君乃自谓圣吕氏曰自古小人之败君德为昏为虐为侈为纵曷其有极至于自圣犹若浅之为害穆王独以是蔽之者盖小人之蛊其君必使之虚美熏心傲然自圣则谓人莫己若而欲予言莫之违然后法家拂士日逺而快意肆情之举亦莫或龃龉其间矣自圣之证旣见而百病从之昏虐侈纵皆其枝叶而不足论也苏氏曰至哉斯言可以补说命之缺也孔子取冏命之书以斯言也与○汉孔氏曰君之有德惟臣成之君之无德惟臣误之言君所行善恶专在左右○汉孔氏曰汝无亲近于憸利小人充备侍从在视听之官道君上以非先王之德夏氏曰仆臣在王左右朝夕顾问故云耳目之官史氏曰朝廷之官不胜其众而狎近者莫亲乎仆御天下之邪不胜其多而易溺者莫先乎耳目憸人说见立政陈氏曰不以先王之典迪其君谓以邪僻也○汉孔氏曰若非人其实吉良惟以货财配其吉良以求入于仆侍之臣汝当清审吕氏曰汉唐嬖习更相表里靡不以利合则舎人才而论货贿近习之通病也自盘庚有总货宝之戒至此复见之商周之隆未闻数数以货饬其臣也噫其商周之衰乎○汉孔氏曰用是行货之人则病其官职惟汝大不能敬其君惟我则亦以此罪汝言不忠也苏氏曰引小人以昵王人臣不敬莫大于此】
　　王曰呜呼钦哉永弼乃后于彞宪
　　【汉孔氏曰叹而勑之使敬用所言当长辅汝君于常法此穆王庶防欲蹈行常法王氏曰近习之臣不患其不能将顺患其不能救正故在先王则称其承弼在己则责之以永弼而已○吕氏曰穆王卒章之命其望伯冏深矣此心不继造父为御周游天下将必有车辙马迹导其侈者果出于仆御之间抑不知伯冏犹在职乎否也穆王豫知所戒忧思深长犹不能免躬自蹈之人心操舍之无常可惧哉○陈氏曰左氏传言穆王周行天下有车辙马迹又有谓穆王乗八骏以造父为御与西王母会瑶地者诸儒遂以穆王之书为周德之衰或以此书非穆王之言乃内史所作或以为穆王徒言之而不能行或以为世之论穆王者皆好事者为之当以书为正并存之以俟知者】







　　尚书纂传卷四十二
　　钦定四库全书
　　尚书纂传卷四十三　　　元　王天与　撰
　　吕刑第二十九　　　　　　　周书
　　吕命穆王训夏赎刑作吕刑
　　【汉孔氏曰吕侯见命为天子司宼吕氏曰此训诰诸夏以赎刑之法也赎刑说详见舜典○唐孔氏曰史録其事作吕刑】
　　吕刑
　　【汉孔氏曰后为甫侯故或称甫刑王氏曰此书穆王之言而名吕刑者吕侯为主司宼王使之参定赎刑新制刑书已具王乃推作刑夲意以训羣后故以吕刑名之唐孔氏曰吕刑亦诰也○蔡氏曰今文古文皆有】
　　惟吕命王享国百年耄荒度作刑以诰四方
　　【应氏曰此史著作吕刑之端○蔡氏曰惟吕命与惟说命同意○汉孔氏曰时穆王以享国百年耄乱荒忽穆王即位过四十矣言百年大期虽老而能度时世所宜训作赎刑以治天下四方之民唐孔氏曰周本纪云穆王即位春秋已五十矣立五十五年崩苏氏曰刑必老者制之以其更事而仁也耄荒度作刑者以耄年而大度作刑犹禹言荒作土功度约也犹汉高祖约法三章也朱子曰苏氏以王享国百年耄作一句荒度作刑作一句甚有理林氏曰孔氏以耄荒言其老之状苏氏以荒属下句皆通】
　　王曰若古有训蚩尤惟始作乱延及于平民防不宼贼鸱义奸宄夺攘矫虔苗民弗用灵制以刑惟作五虐之刑曰法杀戮无辜爰始淫为劓刵椓黥越玆丽刑并制防差有辞民兴胥渐泯泯棼棼防中于信以覆诅盟虐威庶戮方告无辜于上上帝监民防有馨香德刑发闻惟腥皇帝哀务庶戮之不辜报虐以威遏絶苗民无世在下乃命重黎絶地天通防有降格羣后之逮在下明明棐常鳏寡无盖皇帝清问下民鳏寡有辞于苗德威惟畏德明惟明乃命三后恤功于民伯夷降典折民惟刑禹平水土主名山川稷降播种农殖嘉谷三后成功惟殷于民士制百姓于刑之中以敎祗德穆穆在上明明在下灼于四方防不惟德之勤故乃明于刑之中率乂于民棐彞典狱非讫于威惟讫于富敬忌防有择言在身惟克天德自作元命配享在下
　　【按首章歴序蚩尤苗民而通论尧舜制刑之善】
　　【○汉孔氏曰顺古有遗训言蚩尤造始作乱恶化相易延及于平善之人九黎之君号曰蚩尤林氏曰若古犹言若昔起语之辞唐孔氏曰史记云神农氏衰诸侯相侵伐蚩尤最为暴虐黄帝乃与蚩尤战于涿鹿之野遂杀蚩尤应劭云蚩尤古天子汉臣瓉引三朝记云蚩尤庶人之贪者诸説不同○汉孔氏曰平民化之无不相宼贼为鸱枭之义以相夺攘矫称上命若固有之乱之甚宼贼奸宄説见舜典苏氏曰鸱义以鸷杀为义如后世所谓侠也王氏曰彊取曰夺攘説见微子矫説见仲虺之诰王氏曰戕害曰虔○汉孔氏曰三苗之君习蚩尤之恶不用善化民而制以重刑惟为五虐之刑自谓得法蚩尤黄帝所灭三苗帝尧所诛言异世而同恶林氏曰言苗民犹言殷人周人通一国言之唐孔氏曰曰法者述苗民之语○汉孔氏曰杀戮无罪于是始大为截人耳鼻椓隂黥首故曰五虐唐孔氏曰椓即宫刑黥即墨刑陈氏曰杀戮劓刵椓黥五虐之刑也不言剕者在其中苏氏曰自蚩尤以前未有以兵彊天下者自苗民以前亦未有作五虐之刑者故举此二人以为乱始○汉孔氏曰苗民于此施刑并制无罪无差有直辞者言淫滥陈氏曰于此有附丽于法者不分轻重并为一制无复差别其有辞者丽説见多方○汉孔氏曰三苗之民渎于乱政起相渐化泯泯为乱棼棼同恶皆无中于信义以反背诅盟之约蔡氏曰泯泯昬也棼棼乱也民相渐染为昬为乱无复诚信叶氏曰周官司盟盟万民之犯命者而诅其不信者盟谓盟誓质其事于神也诅犹祝不信而违约者则俾神殛之也诗云出此三物以诅尔斯盖民之难齐信不足以相结则假鬼神以为畏先王所不禁也而又覆之则必有矫诬上天假鬼神以惑众者苏氏曰人无所诉则诉于鬼神德衰政乱则鬼神制世相与反覆盟诅而已○汉孔氏曰三苗虐政作威众被戮者方方各告无罪于天天视苗民无有馨香之行其所以为德刑发闻惟乃腥臭方説见尧典应氏曰无馨香之德刑而发闻乃惟腥耳○吕氏曰形于声嗟穷之反也动于气臭恶之熟也民心之反天意之还也恶运之极治原之开也○汉孔氏曰皇帝帝尧也哀矜众被戮者之不辜乃报为虐者以威诛遏絶苗民使无世位在下国也林氏曰报复也吕氏曰用刑之端不起于圣人苗民先创五虐之刑故圣人不得已用其所自为者还以治之咸其自取我无心焉所谓天讨也○汉孔氏曰重即羲黎即和尧命羲和世掌天地四时之官使人神不扰各得其序是谓絶地天通言天神无有降地地只不至于天明不相干唐孔氏曰楚语昭王问于观射父曰周书所谓重黎实使天地不通者何也若无贤民将能登天乎对曰非此之谓也古者民神不杂少昊氏之衰也九黎乱德家为巫史民神同位祸灾荐臻颛顼受之乃命南正重司天以属神命火正黎司地以属民使复旧常无相侵渎是谓絶地天通其后三苗复九黎之德尧复育重黎之后不忘旧者使复典之吕氏曰古者治世公道昭明为善得福为恶得祸民晓然知其所由不求之茫冥昧之间当蚩尤三苗之昬虐民之得罪者莫知其端无所控诉相与听于神祭非其鬼天地人神之典杂揉渎乱此妖诞之所以兴人心之所以不正也首命重黎修明祀典天子然后祭天地诸侯然后祭山川尊卑上下各有分限絶不相通焄蒿妖诞之説举皆屏息也○汉孔氏曰羣后诸侯之逮在下国皆以明明大道辅行常法故使鳏寡得所无有掩盖苏氏曰自诸侯以及其臣下皆修明人事而辅常道故鳏寡无蔽塞之者○汉孔氏曰帝尧详问民患皆有辞怨于苗民程子曰皇帝舜也吕氏曰清问者明目达聦无纎毫壅蔽之谓○汉孔氏曰言尧监苗民之见怨则又増修其德吕氏曰威明皆系以德反本之谓也盛德之至不怒而威无思不服不察而明无隠不照惟畏惟明君道全矣○汉孔氏曰伯夷下典礼教民而断以法禹治洪水山川无名者主名之后稷下教民播种农生善谷所谓三君忧功于民张氏曰古之圣人先天下之忧而忧恤功于民忧在天下也伏生大传曰古者导民以礼防淫以刑刑是以省也今反是为非不导以礼而齐以刑刑是以繁也故书曰伯夷降典哲民惟刑语有礼然后有刑也郑氏注云哲当作折王氏曰自上以敷于下故曰降陈氏曰平水所以平土也主名山川所以表疆域也郑氏曰种艺也○汉孔氏曰各成其功惟所以殷盛于民言礼敎备衣食足○汉孔氏曰臯陶作士制百姓于刑之中助成道化以敎民为敬德叶氏曰古者谓狱已定而不失其实曰中故小司宼以三刺断庶民狱讼之中説者云中谓罪正所定而司刑亦以三法求民情断民中狱讼成士师受之曰受中小司宼登之于天子曰登中此书亦累累言之王氏曰刑非敎也而言以敎祗德盖圣人莫非敎也刑之所加非苟害之亦曰敺而纳之于善而已故周官十有二敎亦曰刑敎中则民○吴氏曰臯陶不与三后之列遂使后世以刑官为轻后汉杨赐拜廷尉自以代非法家言曰三后成功惟殷于民臯陶不与盖吝之也是后非独人臣以刑官为轻人君亦以为轻矣观舜之称臯陶云刑期无刑民恊于中又云四方风动惟乃之休其所系乃如此是可轻哉吕氏曰吕刑一篇以刑为主故歴叙本末而归之臯陶之刑势不得与伯夷禹稷杂称言固有賔主也○汉孔氏曰尧躬行敬敬在上三后之徒秉明德明君道于下灼然彰著四方故天下之士无不惟徳之勤张氏曰礼云天子穆穆则穆穆者天子之徳也诗云在公明明则明明者人臣之德也○汉孔氏曰故乃能明于用刑之中正循道以治于民辅成常敎明刑説见大禹谟○吕氏曰自伯夷之典迄臯陶之刑制度文为之具也自穆穆在上至率乂于民棐彞精神心术之运也○漌孔氏曰主狱非絶于威惟絶于富世治货赂不行应氏曰非者反辞惟者顺辞以古书类例求之皆然若本篇非终惟终非佞惟良皆以非为不当然以惟为所当然陈氏曰诸家或以为戒当时典狱者但此章乃通举古训至后章嗟四方典狱而下方是戒当时之臣○汉孔氏曰典狱者皆能敬其职忌其过故无有可择之言在其身必是惟能天德自为大命配享天意在于天下敬忌説见康诰苏氏曰修其敬畏至于口无择言此盛德之士也何以责之于典狱狱贱事也而圣人尽心焉其德入人之深动天地感鬼神无大于狱者盛德之士皆屑为之臯陶远矣莫得其详如汉张释之于定国唐徐有功民皆自以为不寃其不言之信几于圣与仁者岂非口无择言身无择行之人哉若斯人者将与天合德子孙其必有兴者非自作元命配享在下而何吕氏曰在下者对天之辞也】
　　【按皇帝有指为尧者有专指为舜者今详哀矜庶戮以下继以乃命重黎重黎即尧典所命羲和也此皇帝尧也其清问下民以下继以乃命三后三后即舜典禹弃伯夷也此皇帝舜也经言皇帝者再盖通叙尧舜云】
　　王曰嗟四方司政典狱非尔惟作天牧今尔何监非时伯夷播刑之迪其今尔何惩惟时苗民匪察于狱之丽防择吉人观于五刑之中惟时庶威夺货断制五刑以乱无辜上帝不蠲降咎于苗苗民无辞于罚乃絶厥世
　　【按此章承上章苗民尧舜之事以明鍳戒】
　　【○汉孔氏曰主政典狱谓诸侯也非汝惟为天牧民乎言任重是汝蔡氏曰曰司政典狱曰伯父伯兄仲叔季弟防子童孙曰有邦有土曰官伯族姓曰嗣孙虽所称不同要之于羣臣无不告也张氏曰为天养民则当爱惜保护不可戕贼必壊之也○汉孔氏曰言当视是伯夷布刑之道而法之张氏曰伯夷典礼不掌刑而云布刑之道礼典乃刑之道也爱惜保护惟恐其入刑也乃以礼典敎之其有怠惰不前则以刑待之民出礼入刑出刑入礼是礼者乃刑之道非眞刑之也夫民入于礼则雍容乎君臣父子夫妇宴享之间变易其邪心而涵泳乎和气其养之也孰甚○汉孔氏曰其今汝何惩戒乎所惩戒惟是苗民非察于狱之施刑以取灭亡丽説见多方○汉孔氏曰言苗民无肯选择善人使观视五刑之中正惟是众为威虐者任之以夺取人货所以为乱三山陈氏曰正道盛行安有好贿之人苗民之乱则自庶威夺货者穆王周道始衰则有惟货惟来者下至春秋如羊舌鲋之鬻狱梗阳人以女乐赂魏献子皆世道之衰故也○汉孔氏曰苗民任夺货奸人断制五刑以乱加无罪天不洁其所为故下咎罪谓诛之唐孔氏曰以罪加无罪是乱也三山陈氏曰蠲贷也曰上帝不蠲与洪范舜殛鲧而曰帝乃震怒同○汉孔氏曰无以辞于天罚故尧絶其世申言之为至戒陈氏曰自古酷吏如汉郅都成严延年王温舒唐周兴来俊臣之徒未有不反中其身及其子孙者上帝不蠲而絶世古今一律也】
　　王曰呜呼念之哉伯父伯兄仲叔季弟防子童孙皆听朕言庶有格命今尔防不由慰日勤尔防或戒不勤天齐于民俾我一日非终惟终在人尔尚敬逆天命以奉我一人虽畏勿畏虽休勿休惟敬五刑以成三德一人有庆兆民赖之其宁惟永
　　【按此章言敬刑之效】
　　【○汉孔氏曰念以伯夷为法苗民为戒○汉孔氏曰皆王同姓有父兄弟子孙列者伯仲叔季顺少长也举同姓包异姓言不殊也张氏曰伯父等即司政典狱之官称其官者尊之也曰父兄伯叔者亲之也其在父兄之列者以伯称之其在弟之列者以仲叔季称之其在子孙之列者以童幼称之吕氏曰穆王享国百年视其臣老者犹诸父兄弟少者犹子孙呼之来前庶其感格以从命○汉孔氏曰今汝无不用安自居日当勤之法无有徒念戒而不勤夏氏曰谓汝等今日惟用相安慰而言曰各勤乃职无有待我再三戒之而犹不勤者盖狱者人之性命所系当不惮烦细以悉察之讵可不勤傥或不勤为事卤莽而无辜者受戮矣此所以尤贵于勤也此下遂言当勤之意○汉孔氏曰天整齐于下民使我为之一日所行非为天所终惟为天所终在人所行唐陆氏曰天齐于民絶句俾我絶句夏氏曰一日之间断狱之事有能善其终者有不能善其终者此事全在人之能勤与不能勤耳○汉孔氏曰汝当庶几敬逆天命以奉我一人之戒行事虽见畏勿自谓可敬畏虽见美勿自谓有德美袁氏曰敬逆与敬迓同意左右承迎而无或违也蔡氏曰畏威通用威辟之也休宥之也我虽以为辟尔惟勿辟我虽以为宥尔惟勿宥○汉孔氏曰惟敬五刑所以成刚柔正直之三德天子有善则兆民赖之其乃安宁长乆之道王氏曰当轻而轻所以成柔德当重而重所以成刚德处轻重之中所以成正直之德吕氏曰天子以天下为体天下典狱者如是则一人有庆矣兆民之命寄焉则固赖之者导迎善气培养根本国脉其有不延乎狱之所系如此】
　　王曰吁来有邦有土告尔祥刑在今尔安百姓何择非人何敬非刑何度非及两造具备师听五辞五辞简孚正于五刑五刑不简正于五罚五罚不服正于五过五过之疵惟官惟反惟内惟货惟来其罪惟钧其审克之五刑之疑有赦五罚之疑有赦其审克之简孚有众惟貌有稽无简不听具严天威墨辟疑赦其罚百锾阅实其罪劓辟疑赦其罚惟倍阅实其罪剕辟疑赦其罚倍差阅实其罪宫辟疑赦其罚六百锾阅实其罪大辟疑赦其罚千锾阅实其罪墨罚之属千劓罚之属千剕罚之属五百宫罚之属三百大辟之罚其属二百五刑之属三千上下比罪无僭乱辞勿用不行惟察惟法其审克之上刑适轻下服下刑适重上服轻重诸罚有权刑罚世轻世重惟齐非齐有伦有要罚惩非死人极于病非佞折狱惟良折狱防非在中察辞于差非从惟从哀敬折狱明啓刑书胥占咸庶中正其刑其罚其审克之狱成而孚输而孚其刑上备有并两刑
　　【按前三章止说刑此章方兼言刑罚】
　　【○有邦有土说见前第二章陈氏曰刑凶器也而谓之祥刑原制刑之本也棐民彞成三德系人心固天命何祥如之典狱者以祥用之则无往非祥矣○汉孔氏曰在今尔安百姓兆民之道当何所择非惟吉人乎当何所敬非惟五刑乎当何所度非惟及世轻重所宜乎苏氏曰罪非己造为人所累曰及秦汉之间谓之逮国有大狱狱吏以多杀为功不遗支党为忠胥史皂隷以多逮广系为利故古之逮狱有万人者曰何度非及度其非同恶者则勿逮可也应氏曰凡丽于刑者皆曰及虞书罚弗及嗣商书罚及尔身是也岂必以干连相坐者为及哉蔡氏曰曰何曰非问荅以发其意明三者之决不可不尽心也○汉孔氏曰两谓囚证造至也两至具备则众狱官共听其入五刑之辞蔡氏曰两造者两争者皆至也周官以两造听民讼具备者词证皆在也吕氏曰狱辞虽众丽于刑者不过五故曰五辞○汉孔氏曰五辞简核信有罪騐则正之于五刑蔡氏曰简核其实也孚无可疑也陈氏曰正谓以此刑当此罪得其正也○汉孔氏曰不简核谓不应五刑当正五罚出金赎罪蔡氏曰不简者辞与刑参差不应刑之疑者也罚赎也○汉孔氏曰不服不应罚也正于五过从赦免蔡氏曰不服者辞与罚又不应也罚之疑者也王氏曰周礼过而未丽于法者桎梏而坐诸嘉石役诸司空此治五过之法非免释之也○汉孔氏曰五过之所病或尝同官位或诈反囚乱或内亲用事或行货枉法或旧相徃来皆病所在出入人罪使在五过罪与犯法者同其当清审能使之不行张氏曰五者刑罚所同病独言五过之疵举轻以明重吕氏曰古者因情以求法故有不可入之刑后世移情而合法故无不可加之罪夫刑固欲其轻以私而故纵则非天讨所以严责典狱者五过之疵而待以惟钧之刑也官权势也反报恩怨也内女谒也货贿赂也来干请也蔡氏曰审克者察之详而尽其能也下文屡言以见其丁宁忠厚之意○汉孔氏曰刑疑赦从罚罚疑赦从免其当清察能得其理○汉孔氏曰简核诚信有合众心惟察其貎有所考合重刑之至吕氏曰简孚有众即所谓师听五辞五辞简孚唐孔氏曰察貌者即周礼五听辞听色听气听耳听目听○汉孔氏曰无简核诚信不听理其狱皆当严敬天威无轻用刑陈氏曰狱辞之无可核实者则为疑狱矣更不须以貌听而竟舍之吕氏曰刑乃天之威非君之私权也○汉孔氏曰刻其颡而里之曰墨刑疑则赦从罚六两曰锾锾黄铁也阅实其罪使与罚各相当截鼻曰劓刑倍百为二百锾刖足曰剕倍差谓倍之又半为五百锾宫淫刑也男子割势妇人幽闭次死之刑大辟死刑也五刑先轻至重者事之宜五刑疑各入罚不降相因古之制也吕氏曰此赎刑之令也载于法谓之刑加于人谓之辟五辟之疑旣赦而从赎矣每条必继以阅实其罪言之屡辞之复者死生刑赎定于俄顷安得不毎阅其实乎朱子曰古人赎金只用于鞭扑重刑无赎至穆王巡幸无度遂造赎法五刑皆有赎圣人存此篇所以记法之变然其间亦多好语有不轻用刑意余见舜典象刑説○汉孔氏曰别言罚属合言刑属明刑罚同属互见其义以相备苏氏曰属类也唐孔氏曰周礼司刑掌五刑之法墨罪五百劓罪五百宫罪五百刖罪五百杀罪五百惟有二千五百此经五刑之属三千刑数乃多于周礼周礼五刑皆有五百则轻刑少而重刑多此经墨劓皆千剕刑五百宫刑三百大辟二百则轻刑多而重刑少○汉孔氏曰上下比方其罪无听僭乱之辞以自疑勿用折狱不可行王制曰凡听五刑之讼必察小大之比以成之郑氏注云已行故事曰比苏氏曰比者于法外用例陈氏曰无差乱其辞而妄比附勿用其不可行之法而轻比附也○汉孔氏曰惟当清察罪人之辞刑以法理其当详审能之苏氏曰察我心也法国法也内合我心外合国法乃为得之○汉孔氏曰重刑有可以亏减则之轻服下罪一人有二罪则之重而轻陈氏曰罪重莫如杀人然所杀者乃奴婢也非适轻乎故宜服下刑罪轻莫如诟骂然所骂者乃父兄也非适重乎故宜服上刑上服非服最上刑也比之下刑为重耳下服非服最下刑也比之上刑为减耳○汉孔氏曰并数轻重诸刑罚各有权宜张氏曰非特刑为然至于轻重诸罚亦皆有权焉权称锤也进退称倚以求轻重之宜也○汉孔氏曰言刑罚随世轻重也刑新国用轻典刑乱国用重典刑平国用中典陈氏曰上言轻重有权者权一人之罪而为轻重也此言世轻世重者权一世之罪而为轻重也○汉孔氏曰凡刑所以齐非齐各有伦理有要义蔡氏曰惟齐非齐者法之权也有伦有要者法之经也言刑罚虽非权变是适而齐之以不齐马至其伦要所在盖有截然而不可紊者矣此两句緫结上意○汉孔氏曰罸所以惩过非杀人欲使恶人极于病苦莫敢犯者吕氏曰罚赎所惩虽非死伤然殚其资财人已极于病矣此穆王哀矜之无穷也输财者悯之犹若此况真用五刑乎○汉孔氏曰非口才可以断狱惟平良可以断狱无不在中正陈氏曰佞口才也良者慈祥恺悌之心也狱者惟欲尽人之情实以口辩折人使犯罪者无所容其辞何以得其实惟善良之人有哀矜恻怛之意惟务诚实所以得人之情吕氏曰虽得长者以折狱而治狱之法不可偏废非如后世以頺然土木为长者也○汉孔氏曰察囚辞其难在于差错非从其伪辞惟从其本情李氏曰此周礼辞听之法防左有辞者不能差别其辞也察辞于差者察其辞之差别也叶氏曰察辞不可偏主犹曰不然而然所以审轻重而取中也○汉孔氏曰当怜下人之犯法敬断狱之害人明开刑书相与占之使刑当其罪皆庶几必得中正之道陈氏曰哀者悯其犯法也敬者谨于用法也刑书法令也占权度也以哀矜为心明啓法律与众有司相共推度人已相尽皆庶几乎中且正也○汉孔氏曰其所刑其所罚其当详审能行之无失中正陈氏曰言阅实至于五言审克至于四重其事故详具戒也○汉孔氏曰断狱成辞而信当输汝信于王谓上其鞫劾文辞陈氏曰狱成犹今言圎结也孚信实也输而乎输之于上必以实也○汉孔氏曰其断刑文书上王府皆当备具有并两刑亦具上之陈氏曰输刑于上备载其罪法之轻重事情之本末不可缺略两刑谓一人而有二罪一罪而有二法者并具上之以听命乎上不敢专也】
　　王曰呜呼敬之哉官伯族姓朕言多惧朕敬于刑有德惟刑今天相民作配在下明清于单辞民之乱防不中听狱之两辞无或私家于狱之两辞狱货非宝惟府辜功报以庶尤永畏惟罚非天不中惟人在命天罚不极庶民防有今政在于天下
　　【按此章以敬刑畏罚申言】
　　【○官伯族姓説见前第二章吕氏曰复之而后难及之而后知穆王临御之乆饱于世故此其言所以多惧○汉孔氏曰我敬于刑当使有德者惟典刑○汉孔氏曰今天治民人君为配天在下当承天意听讼当清审单辞单辞特难听故言之吕氏曰无证佐为单辞曰明而又曰清盖澄之又澄表里洞彻然后能不待证佐而得其情○汉孔氏曰民之所以治由典狱之无不以中正听狱之两辞两辞弃虚从实刑狱清则民治夏氏曰两辞即两造之辞○汉孔氏曰典狱无敢有受货听诈成私家于狱之两辞徐氏曰无以狱之两辞为私家之利谓狱以贿成也○汉孔氏曰受狱货非家宝也惟聚罪之事其报则以众人见罪苏氏曰府聚也辜功犹言罪状也林氏曰报如报虐以威之报吕氏曰狱货非所以为宝货积而罪亦积乃所以聚汝辜罪之功状终有时而偿取货之时固欲其多至报以庶尤之时众罪交至矣受货为富若可喜计货为罪诚可惧○汉孔氏曰当长畏惧惟为天所罚非天道不中惟人在敎命使不中不中则天罚之天道罚不中令众民无有善政在于天下由人主不中将亦罚之】
　　【按前三章止言刑第四章并言刑罚此章又以敬刑畏罚申言之敬之哉一语提其纲朕敬于刑以下敬刑也诸家说已得之永畏惟罚以下畏罚也诸説皆本孔氏但前章屡言刑罚不应此处两语独是警惧臣下盖穆王非特敬刑亦且畏罚罚乃天之罚也罚而非天则不中矣罚虽仅伤民之财而参以前罚惩非死人极于病之云则罚亦关系于民命民命所系罚其可不永畏罚其可非天而不中罚为天罚而不极则众民防有政令在于天下极言轻用罚之祸及民而无善政之可观也即一章观之朕敬于刑一莭对永畏惟罚一莭皆申敬哉之意敬刑一莭言天言民言中而以辜功庶尤终不敬刑之非畏罚一莭亦言天言民言中言极而以防有政令戒不畏罚之失条理粲然至第五章又以祥刑终之盖刑重于罚罚轻于刑吕刑之书以训刑为主故也】
　　王曰呜呼嗣孙今往何监非德于民之中尚明听之哉哲人惟刑无疆之辞属于五极咸中有庆受王嘉师监于玆祥刑
　　【按末章以祥刑终之】
　　【○嗣孙説见前第三章○汉孔氏曰自今已往当何监视非当立德于民为之中正乎庶几明听我言而行之哉吕氏曰五刑咸中然后有庆有一或偏则犹有所憾不得为庆矣中者吕刑之纲领也苗民罔是中者也臯陶明是中者也穆王告司政典狱勉是中者也至未章所训自中之外亦无他説○汉孔氏曰言智人惟用刑乃有无穷之善辞名闻于后世以其折狱属五常之中正皆中有善所以然也吕氏曰属繋属也徐氏曰情辞虽难穷惟智哲则有见以哲人而用刑虽情辞之来纷然无有疆界而以理烛之以辞系法各协其极自然有庆矣陈氏曰五极五刑之施皆中正之极也○汉孔氏曰有邦有土受王之善众而治之者视于此善刑欲其勤而法之夏氏曰此二句緫结一篇之意盖民受中以生未尝不善其陷于罪乃其不幸故曰嘉师刑虽主于刑人然刑奸宄以扶良善虽曰不祥乃所以为祥也近世有识者曰刑本不祥之器也而谓之祥刑民非无恶也而谓之嘉师夫能以不祥为祥以恶为嘉而后知用刑之道矣善哉言乎】

　　尚书纂传卷四十三
　　钦定四库全书
　　尚书纂传卷四十四　　　元　王天与　撰
　　文侯之命第三十　　　　　　周书
　　平王锡晋文侯秬鬯圭瓉作文侯之命
　　【汉孔氏曰幽王为犬戎所杀平王立而东迁洛邑晋文侯迎送安定之故锡命焉以圭为杓柄谓之圭瓉唐孔氏曰史记幽王娶于申而生太子宜臼后幽王嬖襃姒废申后逐太子宜臼宜臼奔申申侯与犬戎杀幽王晋文侯与郑武公及申侯共立宜臼是为平王晋文侯唐叔之后与王同姓名仇祭之初酌郁鬯之酒以灌尸圭瓉者酌郁鬯之杓杓下有槃瓉即槃之名也周礼典瑞云祼圭有瓉郑云于圭头为器可以挹鬯祼祭谓之瓉诗云瑟彼玉瓉黄流在中毛传云玉瓉圭瓉也郑云圭瓉之状以圭为柄黄金为勺青金为外朱中央是说圭瓉之形状也毛传又云九命然后锡以秬鬯圭瓉则晋文侯于时九命为东西大伯故得受此赐陈氏曰经言锡秬鬯弓矢马序独言秬鬯举其重也林氏曰书言秬鬯序言圭瓉互相备也吕氏曰周书载以秬鬯锡臣者凡两见周公勤劳王家成王始有二卣之赐东迁之时视卜洛时何如也平王之锡文侯之受曽是以为足乎○唐孔氏曰史录其册书作文侯之命】
　　文侯之命
　　【汉孔氏曰平王命为侯伯所以名篇○蔡氏曰今文古文皆有】
　　王若曰父义和丕显文武克愼明德昭升于上敷闻在下惟时上帝集厥命于文王亦惟先正克左右昭事厥辟越小大谋猷防不率从肆先祖怀在位
　　【夏氏曰此首言文武得贤臣之力○汉孔氏曰文侯同姓故称曰父义和字也称父者非一人故以字别之唐孔氏曰不云伯父叔父而直称父者尤亲之也○汉孔氏曰言文王圣德明升于天而布闻在下民惟以是故上天集成其王命德流子孙丕显明德说并见康诰吕氏曰克愼者维持保养明德之所以存自尧舜以来曰敬曰愼异名同实皆是作圣工夫二帝三王之书始篇曰钦明文思光被四表格于上下终篇曰克愼明德昭升于下敷闻在下帝王之学无毫髪异也孙氏曰周家之业集于文王定于武王故集命则以文王言明德则文武兼言○汉孔氏曰亦惟先正官贤臣能左右明事其君所以然薛氏曰昭事厥辟以明德事其君也文武以明德临下先正以明德事上先正说见说命下○汉孔氏曰于小大所谋道德天下无不循从其化应氏曰此二句说者皆以为文武之事以文势考之用先正者文武也从小大之谋猷以事文武者先正也○汉孔氏曰故我后世先祖归在王位唐孔氏曰先祖谓文武之后成康至宣幽皆是薛氏曰怀安也如邦之荣怀之怀谓先王得安在位也】
　　呜呼闵予小子嗣造天丕愆殄资泽于下民侵戎我国家纯即御我事罔或耆夀俊在厥服予则罔克曰惟祖惟父其伊恤朕躬呜呼有绩予一人永绥在位父义和汝克昭乃显祖汝肇刑文武用防绍乃辟追孝于前文人汝多修扞我于艰若汝予嘉
　　【夏氏曰此称文侯之功○汉孔氏曰叹而自痛伤也言我小子而遭天大罪过父死国败祖业隤陨吕氏曰犬戎之祸实幽王之愆而平王乃曰嗣造天丕愆过则归已犹有周家忠厚之遗也○汉孔氏曰言周邦丧乱絶其资用惠泽于下民侵兵伤我国及卿大夫之家祸甚大林氏曰王室中否资泽及于下民者殄絶矣资泽旣殄则民心去故夷狄乗间侵害我国家甚大○汉孔氏曰即我治事之臣无有耆宿寿考俊德在其服位我则材劣无能之致唐孔氏曰幽王时平王被逐在外国之兴亡非平王所知言我无能之致者引过归已○汉孔氏曰王曰同姓诸侯在我惟祖惟父列者其谁当忧念我身呜呼能有成功则我一人长安在王位言恃诸侯唐孔氏曰伊谁地○汉孔氏曰重称字亲之不称名尊之言汝能明汝显祖唐叔之道奬之○汉孔氏曰言汝今始法文武之道矣当用是道合防继汝君以善使追孝于前文德之人汝君平王自谓也继先祖之志为孝叶氏曰周王称成王为文子文孙故平王亦称文武为文人○汉孔氏曰战功曰多言汝之功多甚修矣乃扞我于艰难谓救周诛犬戎汝功我所善之苏氏曰汝多所修完扞衞我于艰难也张氏曰立平王乃申侯意文侯特能扶立平王岂有战功苏氏多修之训极当○吕氏曰文侯岂眞能若此平王当想望之时得文侯扶持之故许之不知其过平王之失大抵求于人者重而所以自任者轻徒延颈以望诸侯之救已而不思自彊以进君德】
　　王曰父义和其归视尔师宁尔邦用赉尔秬鬯一卣彤弓一彤矢百卢弓一卢矢百马四匹父往哉柔逺能迩惠康小民无荒宁简恤尔都用成尔显德
　　【唐孔氏曰王旣陈其功乃赉赐之○汉孔氏曰遣令还晋国其归视汝众安汝国内上下○汉孔氏曰不言圭瓉可知彤赤卢黒也彤弓以讲德习射马供武用侯伯之赐无常以功大小为度叶氏曰觐礼诸侯来朝天子享之赐以车服此常礼也及敌王所忾而献其功于是有加赐赐弓矢然后征赐斧钺然后杀赐圭瓉然后为鬯未赐圭瓉则资鬯于天子此非常礼也陈氏曰古者驾车用四马必备纯色又小大相称故言四匹匹偶也○汉孔氏曰父往归国哉能柔逺者必能柔近安小人之道必以顺无荒废人事而自安柔逺能迩说见舜典夏氏曰小民尤难以恩怀故恩惠所安尤贵先及于小民也○汉孔氏曰当简核汝所任忧治汝都鄙之人不言鄙由近以及逺夏氏曰言简阅忧恤汝所都之国而成我显明之德也○吕氏曰东迁之初大雠未报王略未复正君臣坐薪尝胆之时奔亡之余仅得苟安君臣释然自以为足曰归视尔师宁尔邦兵已罢矣曰赉尔秬鬯弓矢功已报矣曰柔逺能迩敎之以平世之政军旅不复讲矣曰简恤尔都勉之以本邦之治王室无复事矣呜呼君臣如此周其终于东乎】
　　【○总说一篇意○苏氏曰予读是篇知东周之不复兴也宗周倾覆祸败极矣平王宜若衞文公越勾践然今其书乃施施焉与平康之世无异春秋传谓厉王之祸诸侯释位以间王政宣王有志而后効官读此篇知平王之无志也唐德宗奉天之赦陆贽为作制书武夫悍卒皆为出涕唐是以复兴呜呼平王独无此臣哉○蔡氏曰平王以申侯立已为有德而忘其弑父为当诛方以复雠讨贼之众而为戍申戍许之举其忘亲背义得罪于天已甚矣然则是篇孔子以其能言文武之旧而存之欤抑亦以示戒于天下后世而存之欤○吕氏曰风气之推移治道之开塞必于其会观之此篇作于东迁之初由此而上则为成康为文武由此而下则为春秋为战国乃消长升降之防也故法语旧典尚有一二未泯而陵迟頽堕之意亦已见于辞气间矣○李氏曰夫子之于东周盖三致意焉编诗则黍离降于国风修春秋则编年始于鲁隐定书则命诸侯迄于文侯皆平王之世也】











　　尚书纂传卷四十四
　　钦定四库全书
　　尚书纂传卷四十五　　　元　王天与　撰
　　费誓第三十一　　　　　　　周书
　　鲁侯伯禽宅曲阜徐夷并兴东郊不开作费誓
　　【汉孔氏曰始封之国居曲阜唐孔氏曰伯禽鲁侯名朱子曰鲁地在禹贡徐州防羽之野今袭庆东平府沂密海等州是其地○汉孔氏曰徐戎淮夷并起为宼于鲁故东郊不开唐孔氏曰经称淮夷徐戎序言徐夷略之也此戎夷在鲁之东诸侯之制于郊有门恐其侵逼鲁境故东郊之门不开陈氏曰夷戎并兴于东边故东郊警备其门不开非谓已至东郊也郊在十里外若已至东郊则造城下矣○唐孔氏曰史录其誓辞作费誓○蔡氏曰费誓在周公东征时眞氏曰据史记鲁世家则蔡氏说当说见洛诰礼记曽子问篇子夏问曰三年之丧卒哭金革之事无避也者礼与孔子曰吾闻诸老聃曰昔者鲁公伯禽有为为之也郑氏注徐戍作难丧卒哭而征之急王事也征之作费誓】
　　【按眞氏取蔡氏说以鲁世家为据若礼记云金革之事而郑氏以费誓实之恐未当】
　　费誓
　　【汉孔氏曰费鲁东郊之地名鲁侯征之于费地而誓众也吕氏曰啓初嗣位骤当有扈之变伯禽初就封骤当徐夷之变一旦誓师若老于行阵者盖禹周公之家学本末具举也○蔡氏曰今文古文皆有】
　　公曰嗟人无哗听命徂兹淮夷徐戎并兴
　　【汉孔氏曰伯禽为方伯监七百里内之诸侯帅之以征叹而勑之使无諠哗欲其静听誓命唐孔氏曰郑云人谓军之士众及费地之民苏氏曰哗讙也○汉孔氏曰今往征此淮浦之夷徐州之戎并起为宼此戎夷帝王所羁縻统绪故错居九州之内秦始皇逐出之陈氏曰徂兹句絶徂兹往此而征也林氏曰淮夷徐戎壤地相望服则俱服叛则俱叛考閟宫常武之诗可见】
　　善敹乃甲胄敿乃干无敢不吊备乃弓矢鍜乃戈矛砺乃锋刃无敢不善
　　【吕氏曰此治戎备之事○汉孔氏曰言当善简汝甲铠胄兜鍪施汝楯纷无敢不令至攻坚使可用唐孔氏曰甲胄有善有恶故令敹简取其善者郑云敹谓穿彻之谓甲绳有断絶当使敹理穿治之郑云敿犹繋也王肃云敿楯当有纷繋持之蔡氏曰吊精至也○汉孔氏曰备汝弓矢弓调矢利鍜链戈矛磨砺锋刄使皆无敢不功善唐孔氏曰备具也每弓百矢弓十矢千使其数备足凡金为兵器皆须鍜砺有刃之兵非独戈矛而已云鍜戈矛砺锋刃文互相通蔡氏曰鍜淬砺磨也夏氏曰言吊言善互文也】
　　今惟淫舎牿牛马杜乃擭敜乃穽无敢伤牿牿之伤汝则有常刑
　　【吕氏曰此除道路之事○汉孔氏曰今军人惟大放舎牿牢之牛马言军所在必放牧也唐孔氏曰牿闲牢之谓大舎牿牛马则是出之牢闲牧于野泽令其逐草而牧之○汉孔氏曰擭捕兽机槛当杜塞之穽穿地陷兽当以土窒敜之无敢令伤所放牿牢之牛马牛马之伤汝则有残人畜之常刑唐孔氏曰周礼冥氏掌为穽擭以攻猛兽穽擭皆是捕兽之器擭以捕虎豹穿地为深坑又设机于上防其跃而出也穽以捕小兽穿地为深坑入必不能出其上不设机也杜敜皆闭塞之义吕氏曰举此一条以例之则凡川梁薮泽险阻屏翳有害于师屯者除治之功无所不施矣】
　　马牛其风臣妾逋逃无敢越逐柢复之我商赉汝乃越逐不复汝则有常刑无敢宼攘逾垣墙窃马牛诱臣妾汝则有常刑
　　【吕氏曰此严部伍之事○汉孔氏曰马牛其有风佚臣妾逋亡勿敢弃越垒伍而求逐之役人贱者男曰臣女曰妾唐孔氏曰左传云惟是风马牛不相及也贾逵云风放也新安王氏曰师行无妇人国君自将卿大夫为偏禆或有宦女从行○汉孔氏曰众人其有得佚马牛逃臣妾皆敬还复之我则商度汝功赐与汝○汉孔氏曰越逐为失伍不还为攘盗汝则有此常刑吕氏曰师行奔逸惟宜鎭之以静故戒本部按堵不动无敢越逐逐则奔者未反逐者先乱惟使之各守部伍则溃乱者徐将自止此出师鎭定变乱之法也又戒他部敬而复之人诱于祗复之赏惮于不复之刑则流放者不召自集此出师招集散亡之法也本部不敢离局他部不敢匿奸何溃乱之忧哉○汉孔氏曰军人无敢暴刼人逾越人垣墙物有自来者无敢取之军人盗窃马牛诱偷奴婢汝则有犯军令之常刑吕氏曰此不惟欲田野不扰自古丧师毎因剽掠失部伍为敌所乘故不得不戒也】
　　甲戌我惟征徐戎峙乃糗粮无敢不逮汝则有大刑鲁人三郊三遂峙乃桢榦甲戌我惟筑无敢不供汝则有无余刑非杀鲁人三郊三遂峙乃刍茭无敢不多汝则有大刑
　　【吕氏曰此立期防之事○汉孔氏曰誓后甲戌之日我惟征之皆当储峙汝糗糒之粮使足食无敢不相逮及汝则有乏军兴之死刑夏氏曰不言征淮夷前已言之省文唐孔氏曰峙具也郑众云糗熬大豆及米也说文云糗熬米麦也郑云糗捣熬谷也谓熬米麦使熟又捣之以为粉也陈氏曰糗粮干粮也○汉孔氏曰总诸国之兵而但称鲁人峙具桢榦道近也题曰桢旁曰榦言三郊三遂明东郊距守不峙甲戌日当筑攻敌垒距堙之属峙具桢榦无敢不供不供汝则有无余之刑刑者非一也然亦非杀汝唐孔氏曰三郊三遂谓鲁人三军周礼司徒万二千五百家为乡司马法万二千五百人为军小司徒云凡起徒役无过家一人是家出一人一郷为一军天子六军出自六郷则诸侯大国三军亦当出自三郷也周礼又云万二千五百家为遂遂人职云以岁时稽其人民简其兵器以起征役则六遂亦当出六军郷为正遂为副耳郑众云六遂之地在王国百里之外然则王国百里为郊乡在郊内遂在郊外百里之国去国十里为郊则诸侯之制亦当乡在郊内遂在郊外此言三郊三遂者三郊谓三乡也盖使三乡之民分在四郊之内三遂之民分在四郊之外乡近于郊故以郊言之乡遂之民分在国之四面当有四郊四遂惟言三郊三遂者东郊留守不峙桢榦也桢谓当墙两端者榦谓在墙两边者也上言甲戌我惟征徐戎此云甲戌我惟筑期以至日即筑兵法攻城筑土为山以窥望城内谓之距堙左传云晏弱城东墙而遂围莱甲寅堙之杜预云堙土山也公羊传楚子围宋使司马子反乗堙而窥宋城宋华元亦乗堙而出见之何休云堙距堙上城具也是攻敌城垒必有距堙筑者筑距堙之属也无余之刑言合家尽刑之不供桢榦虽是大罪未应縁坐尽及家人盖亦权以胁之使勿犯耳○汉孔氏曰郊遂多积茭刍供军牛马不多汝则亦有乏军兴之大刑陈氏曰说文云刍刈草也茭干刍也唐孔氏曰上云无敢不逮无敢不供此云无敢不多文异者糗粮难备不得偏少故云无敢不逮桢榦易得惟恐缺事故云无敢不供刍茭贱物惟多为善故云无敢不多量事为文也○林氏曰刑非圣贤所忍言至于用兵则不厌于三令五申所以重戎事全民命也】








　　尚书纂传卷四十五
　　钦定四库全书
　　尚书纂传卷四十六　　　元　王天与　撰
　　秦誓第三十二　　　　　　　周书
　　秦穆公伐郑晋襄公帅师败诸崤还归作秦誓
　　【汉孔氏曰遣三帅帅师往伐之苏氏曰秦穆公名任好唐孔氏曰左传僖三十年晋文公与秦穆公围郑郑使烛之武说秦伯秦伯窃与郑人盟使杞子逢孙杨孙戍之乃还三十二年子自郑使告于秦曰郑人使我掌其北门之管若潜师以来国可得也穆公访诸蹇叔蹇叔曰不可公辞焉召孟明西乞白乙使出师伐郑○汉孔氏曰崤晋要塞也以其不假道伐而败之囚其三帅苏氏曰晋襄公名驩文公子唐孔氏曰杜预云崤在农渑池县西从秦向郑路经晋之南境于南河之河崤闗而东适郑左传僖三十二年晋文公卒三十三年秦师及滑郑商人髙将市于周遇之矫郑伯之命以牛十二犒师孟明曰郑有备矣不可冀也攻之不克围之不继吾其还也灭滑而还晋先轸请伐秦师襄公在丧墨衰绖夏四月败秦师于崤获百里孟明视西乞术白乙丙以归○汉孔氏曰晋舎三帅还归秦穆公悔过作誓唐孔氏曰左传又称晋文公之夫人文嬴秦女也请三帅曰彼实构吾二君寡君若得而食之不厌君何辱讨焉使归就戮于秦以逞寡君之志若何公许之秦伯素服郊次向师而哭曰孤违蹇叔以辱二三子孤之罪也不替孟明孤之过也公羊传说此事云匹马只轮无反者左传称秦伯向师而哭则师亦少有还者○唐孔氏曰史录其辞作秦誓】
　　秦誓
　　【汉孔氏曰贪郑取败悔而自誓○蔡氏曰今文古文皆有】
　　公曰嗟我士听无哗予誓告汝羣言之首古人有言曰民讫自若是多盘责人斯无难惟受责俾如流是惟艰哉
　　【陈氏曰此首举古人之言以为誓○汉孔氏曰誓其羣臣通称士也哗説见费誓○汉孔氏曰众言之本要○汉孔氏曰言民之行已尽用顺道是多乐应氏曰民犹言天下之人也凡人之情孰不知善之可为过之当改然悠悠度日多汨没于盘游安乐之中岁月侵寻忽不知其已老矣盘之为乐以他篇观之皆未有以为善者若曰盘游无度不敢盘于游田若是犹如此也人终自如此多为盘乐也○汉孔氏曰人之有非以义责之此无难也若已有非惟受人责即改之如水流下是惟艰哉陈氏曰此数语皆古人之言】
　　我心之忧日月逾迈若弗云来惟古之谋人则曰未就予忌惟今之谋人姑将以爲亲虽则云然尚猷询兹黄髪则罔所愆畨畨良士旅力旣愆我尚有之仡仡勇夫射御不违我尚不欲惟截截善谝言俾君子易辞我皇多有之
　　【陈氏曰此述前日好恶之非而欲从今日好恶之是○汉孔氏曰言我心之忧欲改过自新如日月并行过如不复云来虽欲改悔恐死及之无所益○汉孔氏曰惟为我执古义之谋人谓忠贤蹇叔等也则曰未成我所欲反忌之耳蔡氏曰忌疾也○汉孔氏曰惟指今事为我所谋之人我且将以为亲而用之悔前违古从今以取破败唐孔氏曰今之谋人盖谓杞子之属○汉孔氏曰言前虽则有云然之过今我庶几以道谋此黄髪贤老则行事无所过矣唐孔氏曰老人髪白而复黄○汉孔氏曰勇武畨畨之良士虽众力已过老我今庶几欲有此人而用之蔡氏曰畨畨老貎良士谓蹇叔陈氏曰旅膂通用○汉孔氏曰仡仡勇壮之夫虽射御不违我庶几不欲用自悔之至蔡氏曰仡仡勇貎勇夫谓三帅○汉孔氏曰惟察察便巧善为辩佞之言使君子囘心易辞我前多有之蔡氏曰截截辩给貎谝巧也谝言谓杞子○吕氏曰穆公旣悔洞悟前非旅力旣愆之良士前日所诋墓木旣拱者也今乃以庶几有之自多射御不违之勇夫前日所夸过门超乗者也今乃以庶几不欲自喜截截谝言亦前日求之惟恐其少者也今乃厌恶其多方寸旣改羣动皆新举秦之朝自此可以无事乎曰尊老贵德之心欲保养之而不复替也喜功生事之习欲防闲之而不复萌也憸邪谗佞之徒欲絶其本根而不复植也所当从事者方自此始】
　　昧昧我思之如有一介臣断断猗无他技其心休休焉其如有容人之有技若已有之人之彦圣其心好之不啻如自其口出是能容之以保我子孙黎民亦职有利哉人之有技冒疾以恶之人之彦圣而违之俾不达是不能容以不能保我子孙黎民亦曰殆哉邦之杌陧曰由一人邦之荣怀亦尚一人之庆
　　【陈氏曰此章申言用人得失之效○汉孔氏曰以我昧昧思之不明也吕氏曰昧昧之思深潜笃至非浮轻略游意于肤革者也】
　　【按此句孔说属上文吕说属下文要之承上起下黙然沉思如前我心之忧三句云】
　　【○汉孔氏曰如有束脩一介臣断断猗然专一之臣虽无他技艺其心休休焉乐善其如是则能有所容言将任之蔡氏曰介独也大学作个断断诚一之貎唐孔氏曰猗者足句之辞大学作兮猗是兮之类诗云河水清且涟漪是也蔡氏曰技才也休休易直好善之意张氏曰乐正子为政孟子喜而不寐夫乐正子无彊力智虑多闻识所谓无他技也然其为人也好善优于天下是亦穆公之意也○汉孔氏曰人之有技若已有之乐善之至也人之美圣其心好之不啻如自其口出心好之至也是人必能容之用此好技圣之人安我子孙众人亦主有利哉言能兴国蔡氏曰不啻如自其口出心之所好甚于口之所言也陈氏曰是大学作寔谓眞实能容非勉强也蔡氏曰职主也○汉孔氏曰见人之有技艺蔽冒疾害以恶之人之美圣而违背壅塞之使不得上通冐疾之人是不能容人用之不能安我子孙众人亦曰危殆哉蔡氏曰冒大学作媢忌也吕氏曰小人之于君子不惟疾之恶之违之而已必左右沮遏千虑百图非使君子不能自达其心不厌蔡氏曰殆危也○苏氏曰至哉穆公之论前一人似房龄后一人似李林甫○或问大学引秦誓何也朱子曰好善之利及其子孙不好善之祸流于后世亦由絜矩与否之异也○汉孔氏曰杌陧不安言危也一人所任用国之倾危曰由所任不用贤张氏曰杌如木之动摇陧如阜之圮坏○汉孔氏曰国之光荣为民所归亦庶几其所任用贤之善也穆公陈戒背贤则危用贤则荣自誓改前过之意陈氏曰荣如木之茂盛○夏氏曰邦之不安由用一人如后所称者邦之安荣亦赖一人之庆如前所称者】
　　【○总说一篇意○邵子曰穆公悔过之辞非止覇者之事几于王道圣人所以録于书末○薛氏曰诗美衞文而春秋正灭邢之罪书序秦穆而春秋贬秦晋之师观于诗春秋可知矣】
　　【按穆公败崤之后文二年有彭衙之师三年有济河之师七年有令狐之师十年有北征之师十二年有河曲之师胡文定断以为贪为忿是也而夫子取其书者盖纪辞与纪事不同谓公能悔过实未必尔而其言有足为世明训观大学可见亦如平王忘亲之雠穆王车辙马迹皆未得为令王而其格言不可磨灭夫子定书取之以此或谓文侯之命夫子止存以寓贬而与秦穆又许与太深不无过论也】
　　【○总说费誓秦誓意○汉孔氏曰诸侯之事而连帝王孔子序书以鲁有治戎征讨之备秦有悔过自誓之戒足为世法故録以备王事犹诗录啇鲁之颂】


　　尚书纂传卷四十六
　　六经惟书最难读去古旣逺世人无唐虞三代圣贤心胸往往以其褊且薄者揣臆其寛大忠厚故非惟文义少通句读亦未易晓自韩昌黎已目盘诰以聱牙近代大儒朱晦庵白首明经独不为是完书意者返之于心而亦慨悼于世代人物之不可强合也惟屋之士决得失于一夫承讹习舛而无所忌然亦时有见者舜禹授受十六字得徐景说演明之立政任准牧三事因陈行之而正释者之误特如此自不数数尔余犹及记长上言渡江建太学百年间陈徐二上舎始认得化商骨髓足以发先儒之不及它如皇极二字先儒固已尽发其秘由今逆数不作大中训诂才三四十年尔士无眞见实学诡随苟且言之闷闷顾此时居官者耻贪墨用世者致雍熈后来诸儒出新意于笺解之外析精理于毫厘之间使人神驰意饱束阁古传而贪吏满天下华夏因以不竞岂尧舜禹汤文武之精神不欲发抉之殆尽而言语文字之工固天地鬼神所共厌也科举废亦久矣士无系累荡然失其所挟向时号为举子进士今试使口诵本经不能以句此宜骎骎返乎醇朴惟吾友梅浦王君搜逺防坠辛苦纂书传晚又得乡先生彭集斋往复考订无复遗憾首尾十余年而后就嗟乎君持此安求岂亦天实诱之与是书盛行为君必执典礼命讨为臣必辨货宝鞠谋在朝廷必眀目达聪在四方必棐彝率乂共鲧必流必殛马牛必放必归三风十愆必具训六卿九牧必阜成其于世道销方来而救已往渊哉百世之泽也嗟乎君将不自知其何心余自幼与君同研席世方重绚丽浮靡君为屋文字径赴直致宛然家人妇子语不事縁餙横坚经意如月倒河虽繇此不偶于时然且连科洴澼盛誉流播光景更须臾君讵少一举第哉夫昔之绚丽浮靡旣窃取富贵去且为臭为腐矣徒使君有世道之责惓惓于此书故曰难平者事也余平生不泥传注随所蕴辄言竭所言辄止讲贯该洽以是媿君因君书传成而俛仰悲欣于得丧之表窃独以是冝家藏而人诵之也为述其梗槩寘之卷末戊子长至日友人崔君举谨书














