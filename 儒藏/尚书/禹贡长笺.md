　　钦定四库全书　　　　　经部二
　　禹贡长笺　　　　　　　书
　　提要
　　【臣】等谨案禹贡长笺十二卷
　　国朝朱鹤龄撰鹤龄有尚书埤诸书已着于録是编専释禹贡一篇前列二十五图自禹贡全图以及导山导水皆备次随文诠解多引古説而以己意折衷之禹贡自宋元以来注释者不下数十家虽得失互见要以胡渭之禹贡锥指为最善此书作于胡渭之前虽不及渭之荟稡精博而旁引曲证亦多创如解碣石取黄及永平志之说谓在抚宁县西南海中颇为核视胡渭取文颖説以为在卢龙之南者转若胜之又解浮于济漯以为从济入漯从漯入河虽本郑晓旧说而执之颇有定识又于潍淄二水则辨东南西北之分途于沱潜则辨是江汉之别流而非谿谷之水正项安世之误于泾属渭汭力主汭为水曲于漆沮取程大昌雍地四漆沮而三派之説皆有所见惟解治梁及岐力主岐为冀州之境则于理未合葢岐实雍地当时水之所壅于雍为甚故治冀必先治雍而后壶口可得而疏孔所云壶口在冀州岐在雍州从东循山治水而西此语最为明晰鹤龄所以反其説者殆以冀州之中不当及雍地不知冀为天子之都何所不包古人文字原未尝拘泥如荆州云江汉朝宗于海荆固无海亦不过推江汉所归言之耳即此可以为例又何必斤斤致疑乎至其于三江一条既主郑康成左合汉右合彭蠡岷江居中之说而又兼取蔡以韦昭顾夷所谓三江口者当之亦殊无定见又古之黑水联络雍梁而鹤龄必区而二之蜀汉之山本相连而鹤龄谓蜀之嶓非雍之嶓俱未为精审又于敷浅原兼取禹过之及江过之二说尤属骑墙此皆其所短要之瑕瑜防半节取可资且其于贡道漕河经由脉络最称留意亦较他本为详尽焉乾隆四十五年六月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　　费　墀








　　禹贡长笺原序
　　记称书教为疏通知逺夫推之时务有不宜非通也试之异代或不騐非逺也逖览史籍凡职方地理河渠田赋诸书其文皆祖禹贡盖经国鸿规莫备于此后之人以为文焉而已即哆口自命专门者亦苟安旧闻弗加深考九河两汉若追风四列三条迷如辨雾此以攻经生章句犹隔重山况望其斟酌曩今坐而论作而行卓然称有用之儒哉夫自禹迄今陵谷代变山川徃迹难以深求幸而汉唐以来诸儒辨论各出以及乗志图经约畧可据虽其间甲乙龃龉徃徃有之然而考今证古析同合异亦存其人若复矜一家之言狥千载之惑袭舛仍譌曷可殚诘予窃愍焉兵燹余生屏居无事爰取注疏大全与百氏之説条贯而衷断之大约体宗诂训而旁及史家求为通今适用之学所媿身未履乎方州力止凭乎书卷支离纰缪敢谓必无惟望博雅君子论定而是正焉嗟乎农政不修漕渠日壊转运困而搜括频此世变之所以益亟也有能慨然慕古寛平休息以上合于厎慎成赋之意庶防宛委遗文犹不至磨灭天壤哉朱鹤龄题于艾园













　　凡例十则
　　一古人读书图先于史山川曲折尤不可废宣和谱有晋唐人所为大禹治水图惜不传海盐郑端简公图本颇多踈误今博采诸家更加订定庶称备观
　　一此书正注多用二孔氏传疏蔡氏集传及大全诸儒之其与本义相明者虽别解亦収或入圈外注至于参合时事有闗经济者则另提一行以别之
　　一汉人去古未逺山川地域皆以孔传班志及桑钦水经为据郦道元注多从节録盖水道既眀则地形亦晓夹漈所谓今之地理以水为主也山海经虽云怪防自是秦汉以上之书今存其可信者
　　一地名水道今古悬殊故扵辨注特详近代则考之一统志各省通志及郡邑记载诸书
　　一子瞻书传为朱子所称其合解者备载之若书传外旁引仍称苏氏
　　一先儒称氏仍存名不没其人也近代著述名家从大全例称氏余则直标姓名
　　一禹贡専行之书昔推程大昌图论与郑端简图近茅光禄有滙防单行网罗綦博俱棼散冗复不便览观今则汰其繁称存其独贯其支绪庶令读者了然
　　一书中所引载籍有全録者有节略者有取其意而更其词者有合诸家之而裁以鄙见者或为驳辨窃有彂明则以愚按字别之
　　一天文地理二者相防今扵各州之后先列天官诸书次及职方地志皇舆以一统志为凖
　　一山川形势用兵所必争谈史所必究今备论扵各州之下歴代都防邉防亦并及焉若河工水利赋税漕渠考覈尤费苦心此外无闗经文不敢摭



<经部,书类,禹贡长笺,凡例十则>
<经部,书类,禹贡长笺,凡例十则>
<经部,书类,禹贡长笺,凡例十则>
<经部,书类,禹贡长笺,凡例十则>
<经部,书类,禹贡长笺,凡例十则>
<经部,书类,禹贡长笺,凡例十则>
<经部,书类,禹贡长笺,凡例十则>
<经部,书类,禹贡长笺,凡例十则>
<经部,书类,禹贡长笺,凡例十则>
<经部,书类,禹贡长笺,凡例十则>
<经部,书类,禹贡长笺,凡例十则>
<经部,书类,禹贡长笺,凡例十则>
<经部,书类,禹贡长笺,凡例十则>
<经部,书类,禹贡长笺,凡例十则>
<经部,书类,禹贡长笺,凡例十则>
<经部,书类,禹贡长笺,凡例十则>
<经部,书类,禹贡长笺,凡例十则>
<经部,书类,禹贡长笺,凡例十则>
<经部,书类,禹贡长笺,凡例十则>
<经部,书类,禹贡长笺,凡例十则>
<经部,书类,禹贡长笺,凡例十则>
<经部,书类,禹贡长笺,凡例十则>
<经部,书类,禹贡长笺,凡例十则>
<经部,书类,禹贡长笺,凡例十则>
<经部,书类,禹贡长笺,凡例十则>
<经部,书类,禹贡长笺,凡例十则>
　　钦定四库全书
　　禹贡长笺卷一　　　　　呉江朱鹤龄撰
　　夏书
　　金氏履祥曰禹贡禹谟旧皆名夏书以夏史之所述也夫子升禹谟于虞书以着三圣相传之道冠禹贡于夏书以明大禹有天下之本【按国语禹赐姓姒氏曰有夏及有天下遂以为号路史云禹封髙宻以处于栎是为有夏曰夏伯世纪云夏今阳翟地志亦云阳翟夏禹国今开封府禹州】
　　禹贡
　　王氏炎曰赋者诸侯以供其国用贡者诸侯以献于天子挈贡名篇有大一统之义焉林氏之竒曰禹贡实典之体贡是赋税之总称田赋包篚皆在其中丘濬曰水土既平始可任土作贡分田定税禹成功后条九州所有以为定法孔子删书特载于夏书之首以示训天下俾后世取民之制视此为凖焉凡外此别为名目如进奉和买劝借之皆非经常之法也
　　禹敷土随山刋木奠髙山大川【敷説文作敷刋汉书作栞】
　　蔡传敷分也分别土地以为九州曾氏曰祭法共工氏霸九州其来久矣【周公职录黄帝受命风后授图割地布九州】洪水湮没禹治水复分别之舜即位分为十二州冀东为并东北为幽青东北为营至商又但言九围九有尔雅九州有幽营而无青梁其商制欤周礼职方氏有幽并而无徐梁营则周制也郑晓曰敷土者经之为九州孰卑治当先孰髙治可缓纬之为五服孰近治宜详孰逺治宜畧也愚按分州是治水纲领孔疏作命官布治不可从林氏谓水性顺下敷土而散之顺其条理所以成功其説本之考工记凡沟逆地阞谓之不行水属不理孙谓之不行【郑注阞谓脉理属读为注孙顺也言造沟必察土之脉络顺土之条理逆之水必不行】近黄亦主之然不如蔡传之当正义于时平地尽为流潦鲜有陆行之路故将欲治水随行山林斩木通道以望观所当治者则规其形而度其功焉苏传随山者随其地脉而究其终始也山行多迷刋木以表之且以通道史记行山表木郑晓曰随山刋木是治水之节目随岍岐以至碣石随西倾以至陪尾随嶓冢以至大别随岷山以至敷浅原孰为塞水之源而当疏孰为壅水之流而当导盖林木阻絶不惟水势难逹抑亦人力难通也正义礼定噐于地通名为奠是奠为定也曾氏曰禹别九州非用私智天文地理区域各定故星土之法则有九野而在地者必有髙山大川为之限隔风气不通民生其间亦各异俗故禹因髙山大川所限别为九州又定其山之髙峻水之深大者为其州之镇秩其祭而使其国主之也愚按髙山大川不专五岳四渎【五岳嵩岱衡华恒四渎江河淮泲】孔传谓定其差秩祀礼所视如王制五岳视三公四渎视诸侯其余视伯子男然实以为一州之纪纲蔡氏所谓别州境是也郑樵曰郡县之设有时而更山川之形千古不易所以禹贡分州必以山川定界使兖州可移而济河之兖不能移梁州可迁而华阳黑水之梁不能迁是故禹贡为万世不易之书后之史家主于州县州县移易其书遂废马端临曰尧时禹别九州至舜分为十二州周职方复分为九州而又与禹异汉承秦分天下为郡国而复以十三州统之晋时分州为十九自晋以后为州弥多所统弥狭且建治之地亦不一所姑以州言之自汉以来或治歴阳【今和州】或治夀春【今夀州】或治曲阿【今丹阳】或治合肥【今合肥】或治建业而唐始治广陵至南北分裂之后务为夸大侨置诸州以防稽为东京口为南徐广陵为南兖歴阳为南豫歴城【今济南府歴城】为南冀襄阳为南雍鲁郡【今兖州府】在禹迹为徐州而汉则属豫州所领陈留【今开封府】在禹迹为豫州而晋则属兖州所领离析磔裂循名失实而禹贡之九州不复可考矣
　　冀州
　　尔雅两河间曰冀州【郭璞注自东河至西河】释名其地有险有易帝王所都孔传帝都不言境界以余州所至可知晁氏説之曰亦所以尊京师示王者无外之意愚按尔雅燕曰幽州郭璞云自易水至北狄禹贡则合之于冀盖商分冀为二【冀幽】周分为三【冀幽并】成氏申之曰冀三面距河河自积石东北流入中国则折而南流雍州在其西故曰西河至华隂折而南流豫州在其南故曰南河至大伾又折而东北流兖州在其东故曰东河冀在东河之西西河之东南河之北地最广今河东河北皆是居天下四分之一舜分为幽并幽州今燕蓟幽涿朔莫等州是也并州今太原泽潞晋代汾绛等州是也　熊氏曰冀州北距长城依山为塞外即北狄之境玁狁匈奴突厥契丹皆居其地有天下者定都建邑长安洛阳之外此亦一都防也愚按尧治平阳【尧始封于唐今保定府唐县后徙晋阳即帝位都平阳今平阳府临汾县】舜治蒲坂【今平阳府蒲州】禹治安邑【今平阳府安邑县县西有鸣条冈】三都相去各二百里汉书言河东土地平易饶盐铁曹操亦因河东资实平闗中朱子则以平阳蒲坂其地硗瘠朴陋非尧舜不能都此据后世而论耳幽蓟在鴈门碣石之间于易东北为艮万山峙北万水宗东所谓成始成终之地后世言建都者形之雄无逾于此班固配十二次【班固取三统厯十二次配十二野】自胃七度至毕十一度为大梁之次【费直周易分野起娄十度蔡邕月令章句起胃一度尔雅大梁昴也昴一名旄头】于辰在酉赵之分野属冀州自尾十度至南斗十一度为析木之次【费直起尾九度蔡邕起尾四度尔雅析木谓之津箕斗之间汉津也】于辰在寅燕之分野属幽州自危十六度至奎四度为娵訾之次【费直起危十四度蔡邕起危十度娵訾一名豕韦尔雅作娵觜】于辰在亥卫之分野【左传星孛及汉申须曰汉水祥也卫颛顼之墟其星为大水是也】属并州【春秋纬文钩耀太行以东至碣石王屋底柱属枢星】晋天文志昴毕赵冀州魏郡入昴一度钜鹿入昴三度常山入昴五度广平入昴七度中山入昴一度清河入昴九度信都入毕三度赵郡入毕八度安平入毕四度河间入毕十度真定入毕十三度尾箕燕幽州凉州入箕中十度上谷入尾一度渔阳入尾三度右北平入尾七度西河上郡北地辽西东入尾十度涿郡入尾十六度渤海入箕一度乐浪入箕三度菟入箕六度广阳入箕九度营室东壁卫并州安定入营室一度天水入营室八度陇西入营室四度酒泉入营室十一度张掖入营室十二度武都入东壁一度金城入东壁四度武威入东壁六度炖煌入东壁八度【按左传帝迁实沈于大夏主参成王灭唐而封太叔焉故参为晋星赵故晋地而天文志以觜参属益州衞本受封河内其郡邑皆在冀兖之间而天文志以娵訾为卫属并州且以安定天水等郡系之而云中定襄等郡乃列雍州皆不可晓又帝王世纪云四方方七宿合一百八十二星东方苍龙三十二星七十五度北方武三十五星九十八度西方白虎五十一星八十度南方朱雀六十四星一百一十二度共为十二次一次三十度有竒各以附其七宿毎度二千九百三十二里近世黄颇讥其谬谓毎度畧广四百余里説亦无据】周职方氏河内曰冀州其山镇曰霍山其泽薮曰阳纡【按尔雅秦有阳纡淮南子禹治洪水具祷阳纡髙诱注亦以为秦薮职方则属冀州未详所在】其川漳其浸汾潞【通考潞水在今宻云县按潞水有二一在上党一在宻云此以汾潞并言当是上党之潞】东北曰幽州其山镇曰医无闾【在今广宁卫西】其泽薮曰貕【音兮】养【郑云貕养在长广汉志长广属琅琊一云在莱阳】其川河济其浸菑时【郑云菑出莱芜时出般阳按菑即青州潍淄之淄汉志莱芜属泰山般阳属济南】正北曰并州其山镇曰恒山其泽薮曰昭余祈【在太原府祁县久涸郑云在邬县】其川滹沱【水出鴈门郑云出卤城】呕【昔瓯】夷【郑云出平舒】其浸涞易通典舜以冀州南北濶大分卫水以西为并州燕以北为幽州其分野兼得秦魏卫之交秦置郡为钜鹿邯郸上谷渔阳右北平辽西河东上党太原代郡鴈门云中及三川郡之北境汉武置十三州此为冀州幽州并州后汉魏并因之汉地理志河东本唐尧所居诗风唐魏之国也周成王封弟叔虞于唐有晋水及叔虞子燮为晋侯魏亦姬姓在晋之南河曲晋献公灭之以封大夫毕万【诗谱唐地在冀州太行恒山之西魏地在冀州雷首之北析城之西南枕河曲北渉汾水史记唐在河汾东方百里正义曰魏城在陜州芮城县北五里芮城今属平阳】至文公遂有河内河内本殷旧都周分为三国【即三监今彰徳卫辉地】诗风邶鄘卫是也卫为狄灭更属于晋后韩魏赵自立是为三晋赵地北有信都【景帝时为广川国后复今真定府南宫县】真定【光武并入常山】常山【故城在今真定府西南】中山【今真定府定州】又得涿郡之髙阳郑州乡东有广平【光武并入钜鹿】钜鹿【今为县属顺徳】清河【今东昌府恩县其广平清河县乃汉之信成县清河属邑】河间【内清河郡通考入兖州】又得渤海郡之东平舒中邑文安朿州成平章武河以北也南至浮水繁阳内黄斥丘【浮水属渤海余属魏郡】西有太原定襄【本平城故城在今大同府城西北二十八里】云中【故城在今大同府城北】五原上党皆赵分【内五原应入雍州史记正义上党以北皆太原地】邯郸【赵郡今为县属广平】北通燕涿南有郑卫漳河之间一都防也其土广俗杂大率精急髙气轻为奸【徐坚曰三卿分晋自蒲州畧河东至懐州属魏自泽潞而南至卫州尽太原以北属赵　按史记正义华隂蒲坂同丹鄜延银绥等州尽河西濵洛之地七国时属魏自恵王从安邑徙大梁而河西上郡皆纳于秦岚胜以南石州蔺离石赵边邑也隔河即秦晋绛泽潞等州皆韩地赵西境也东至瀛州东北即营州之境东胡乌丸之地又武灵王畧中山至宁葭西北至楼烦榆中则边患赵独当之故长城之筑始于赵也】燕地东有渔阳【故城在今宻云县】右北平【故城在今蓟州】辽西【故城在今卢龙县东】辽东西有上谷代郡【故城在今蔚州东】鴈门代州南得涿郡之易容城范阳北新城故安涿县良乡新昌及渤海之安次皆燕分乐浪莬亦宜属焉蓟【燕都今蓟州】南通齐赵渤碣之间一都防也上谷至辽东数被胡防俗与赵代相有鱼盐枣栗之饶北际乌丸夫余【顔师古曰乌丸本东胡也为冒顿所灭余保乌丸山因以为号夫余在长城北去菟千里夫音扶】东贾真蕃之利【苏秦曰燕东有朝鲜辽东北有林胡楼烦西有云中九原南有滹沱易水按林胡楼烦在岚胜以北今朔州即林胡今鴈门即楼烦今朶顔山后之夷即鲜卑东胡地】后汉郡国志冀州刺史【治鄗今髙强县】部郡国九魏郡【故城在今临漳县】钜鹿常山中山安平【故信都明帝名乐成安帝更安平今为县属真定】河间清河赵国【今真定府赵州】渤海【今河间府沧州】并州刺史【治晋阳今太原】部郡国九上党太原上郡西河五原云中定襄鴈门朔方【内上郡五原朔方皆应入雍州】幽州刺史【治蓟】部郡国十一涿郡【髙帝分上谷置今涿州】广阳【故燕国昭帝改为郡故城在今良乡县】代郡上谷渔阳右北平辽东辽西莬乐浪辽东属国而河内河东二郡为司校尉部【司治河南】唐地理志河东道【采访使治蒲州】古冀州域河中【河东郡本蒲州】绛【绛郡】晋【平阳本临汾郡】慈【文成亦曰南汾州】隰【太宁】石【昌化】太原【本并州】汾【西河本浩州】忻【定襄析楼烦置】潞【上党】泽【髙平】沁【阳城】辽【乐平析并州置】为实沈分代【鴈门】云【云中】朔【马邑】蔚【安边】武【今朔州西境】新【今保安州】岚【楼烦本东防州】宪【本楼烦监牧岚州刺史领之】为大梁分府二【河中太原】河北道【采访使治魏州】古幽冀二州域孟【析河南府置】懐【河内】澶【析魏州置】卫【汳郡】及魏【魏郡】博【博平析魏州置】相【邺郡本魏郡】之南境为娵訾分邢【钜鹿本襄国郡】洺【广平】恵【本磁州析相洺二州置】贝【清河】冀【信都】深【饶阳析瀛冀定三州置】赵【赵郡】镇【常山本恒州】定【博陵本髙阳郡】及魏博相之北境为大梁分沧【景城本渤海郡】景【析沧州置】徳【平原】为枵分瀛【河间】莫【文安析瀛幽二州置】幽【范阳本涿郡】易【上谷】涿【析幽州置】平【北平】妫【妫川析幽州置】檀【宻云】蓟【渔阳析幽州置】营【栁城本辽西郡】为析木津分都防府一【安东内魏博徳沧贝五州通典入兖州　初学记河东道即并冀二州地西南距河北尽朔垂幽冀营三州及兖州北界今并为河北道南距河东至海北尽幽营　按唐安东府即汉辽东郡也汉乐浪莬又在辽东郡之东唐悉为东夷地】宋史古冀州境为河北东路府一河间州四冀莫雄【本涿州】霸军三干宁信安保定河北西路府四真定中山【本定州】信徳【本邢州】庆源【本赵州】州八相懐卫洺深磁祁保军四安肃永宁广信顺安【河北路合禹贡兖冀青三州之域而冀兖为多南濵大河北际幽朔东濒海岱西压上党】河东路府三太原隆徳平阳州十一绛泽代忻汾辽宪岚石隰慈【函史又有麟府丰三州】军八庆祚【属平阳】威胜平定岢岚宁化火山【本岚州地】保徳【亦岚州地】晋宁【河东路合禹贡冀雍二州之域而冀州为多西控党项东际常山南尽晋绛北控云朔】陜西路府一河中州一解军一庆成【属河中】及金人以燕京及涿易檀顺景蓟六州来归宣和四年增置燕山府路大明一统志古冀州域在山西省则太原【春秋属晋战国属赵秦置太原鴈门二郡汉兼置并州唐为太原府曰北都五代唐曰西京宋徙太原治阳曲元为冀宁路其地左有恒山之险右有大河之固襟四塞之要冲控五原之都邑】平阳【春秋属晋战国属韩魏后属赵秦汉为河东郡三国魏置平阳郡唐曰晋州宋置建雄军陞平阳府元曰晋宁其地背负闗陜南阻大河北接汾晋西连同华】大同【春秋北戎所居战国属赵秦置云中代二郡又为鴈门定襄郡地汉因之东汉末郡废元魏置北恒州唐置云州石晋赂契丹号西京其地东连上谷南逹并恒西界黄河北控沙漠】潞安【周赤狄潞子国战国韩别都后属赵秦置上党郡唐曰潞州置昭义军节度宋陞隆徳府其地居天下之脊当河朔之防】汾州【战国魏西河地后属赵秦汉属太原三国魏置西河郡晋为西河国唐宋曰汾州元属太原路其地山河险固】五府沁【战国属韩后属赵秦汉属上党隋置沁州宋曰威胜军】泽【战国属韩后属赵秦属上党汉属上党河东唐宋为泽州其地全有太行之险】辽【战国属韩后属赵秦汉属上党唐置辽州其地居太行絶顶】三州在河南省则彰徳【春秋属晋战国魏邺地秦属邯郸汉置魏郡治邺东汉徙冀州治焉曹操石虎慕容防东魏北齐并都之唐曰相州五代置彰徳军其地西泽潞东大名南卫辉北洺滋平广为天下要】卫辉【春秋属卫战国属魏秦属东郡汉属河内三国魏置朝歌郡晋改汲郡北魏置义州徙治枋头唐宋曰卫州其地南濵大河西际上党】懐庆【春秋属晋战国魏卫之境秦属三川郡汉置河内郡唐曰懐州治野王元改懐孟路其地负太行襟大河舟车都防】三府在北直则顺天【秦属上谷渔阳汉为燕国分置涿郡已为广阳郡晋为范阳国唐置范阳节度辽曰南京金曰中都元曰大都其地左环沧海右拥太行北枕居庸南襟河济】保定【战国属赵秦属上谷钜鹿郡汉属涿郡及中山信都国晋属范阳髙阳中山安平河间国隋属上谷慱陵河间三郡宋为保雄等州元改保定路其地四野平坦当倒马瓦桥紫荆三闗之防新城白沟河宋与辽分界处】河间【春秋属晋战国为燕赵齐三国之境秦属上谷钜鹿汉置河间国及渤海郡隋唐曰瀛州宋置瀛海军后陞河间府其地西倚太行南枕滹沱东濒沧海】真定【春秋鲜虞地战国属赵秦属钜鹿汉置中山恒山二郡及真定国唐为镇赵二郡陞成徳军节度宋置保定府为重镇其地面滹水背恒山左接瀛海右抵太行当燕赵之郊】顺徳【春秋属晋战国属赵汉属钜鹿常山置信都国石勒所都隋置邢州唐因之宋陞信徳府其地依太行阻漳水】广平【春秋赤狄地后属晋战国赵所都秦置邯郸郡汉置广平国隋曰武安唐宋曰洺州其地肘翊太行漳河都防】永平【古孤竹国春秋山戎所居战国属燕秦属辽西右北平二汉因之晋隋唐曰平州五代后属辽金元改平滦路其地四塞险固山如游龙所谓卢龙塞也】各府及延庆【秦汉属上谷晋置广甯郡唐曰妫州其地险要南居庸闗北龙门所】保安州【古幽州北境战国燕赵地秦汉为上谷郡唐曰新州其地在云中之东】万全都司【战国属燕秦汉属上谷唐曰武州元曰宣徳其地前望京都后控沙漠左居庸右云中北陲重镇】其大名府【春秋晋卫之境战国属魏秦属东郡汉属魏郡三国魏分置阳平郡唐为魏州宋曰北京其地襟山带河征讨必争之地】则冀兖二州域【滑县濬县开州长垣属冀州】辽东都司【战国属燕汉襄平辽东地唐征髙句骊置盖辽二州以安东都防统之后入契丹号东京】则冀青二州域【舜分冀东北为幽州秦以幽州为辽西郡今冀宁以西是当属冀州】
　　曹学佺曰尧都平阳河正在西故以河为西河而地曰河东山西者太行山之西秦晋兼得而言三家分晋以后秦并吞之则燕齐韩赵魏之地皆为山东矣国朝以齐为山东晋为山西盖自太行首尻目之云【平阳蒲绛是太行尽处】　朱子曰冀州山脉从云中来云中正髙脊处自脊以西之水入龙门西河自脊以东之水则东流入于海冀州黄河环绕华山耸于右为虎自华来至中为嵩山是为前案遂去为泰山耸于左为龙淮南诸山为第二重案江南诸山及五岭又为第三四重案魏校曰大地之脉咸祖昆仑而南北二络最大北络于昆仑之隂折而东行其背为北狄其面为中国其中结为冀都其左结为燕京冀都则恒山祖脉若从天降下为平阳大河三面环之以截龙气天文北极不动而众星共冀都正北南面以临天下上应微垣乃第一都防尧舜禹由是兴焉北络极于幽燕而大河至此入海与鸭緑江防【按鸭緑江班志作马訾水出女直界之长白山在朝鲜国城西北斜迤东南入海胡三省曰金人谓鸭緑水为混同江】东夷为其下沙此山水一大交防也其北崇冈千叠而其前平夷千有余里泰山耸于南诚国家万年之基但今河徙而南气不交固又以漕渠故淮泲诸流皆拂经于人事无乃有未尽乎帝都论北龙有燕山即今京师以燕然山脉尽此故曰燕山【程大昌北边备对汉窦宪大破北单于稽落山遂登燕然山去塞五千余里刻石纪汉威徳而还燕然山在速邪乌之地速邪乌在漠北非蓟之燕山也】其龙昆仑之中派绵亘数千里至于阗歴瀚海出夷入貊又万余里始至燕然山入中国为燕云【北京为山前曰燕大同为山后曰云】复东行数百里起天夀山乃落平洋方广千余里辽东辽西两支闗截黄河前绕鸭緑后纒而隂恒太行诸山与海中诸岛相应近则滦河【在卢龙县】桑干河【自浑源州流至宛平县为卢沟河】易河【即古易水】并诸小水界限分明桂文襄萼所谓扆山带海有金汤之固石晋所赂契丹十六州地幽【今顺天地】蓟【今蓟州】瀛【今河间地】
　　莫【今任丘县】涿【今涿州】檀【今宻云县】顺【今顺义县】七州在山前新【今保安州】妫【今延庆州】儒【今永宁县】武【今朔州西境】云【今大同地】应【今应州】寰【今马邑县】朔【今朔州】蔚【今蔚州】九州在山后合契丹所取刘仁恭平【今永平地】营【今昌黎县】滦【今滦州】三州中国共失州十九【周世宗复闗南地即瀛莫二州实失州十七】宋宣和时与金人约攻辽止求石晋故地而不及营平滦后金人复背初议止许宋燕山六州燕山之地易州西北乃金坡闗【即今紫荆闗】昌平之西乃居庸闗顺州之北乃古北闗景州东北乃松亭闗平州之东乃榆闗【即今山海闗】榆闗之东乃金人来路凡此诸闗隘为蕃汉之限必得诸闗燕山之地始可守然平营滦辽为平州路檀顺诸州辽为燕京路海上之盟但云燕云两路初谓得燕山可尽有闗内之地殊不知平州与燕山自成两路由是破辽之后金人复据平州据平州则蕃汉杂处虽得燕山无所用之斡哩雅布遂自平州进攻此当时议割燕云不明地理之误也【辑文献通考】　愚按宋宋琪言国家取燕于雄霸直入非我战地当令大军于易州循山渉涿水抵桑干河出安保寨则东瞰燕城才及一舎此周徳威取燕之路不知山后诸州乃幽蓟肩背徳威取燕之易实因李嗣源先下山后八军守光坐守城故能以偏师克之元人取金亦道由云中则其形可见矣太宗伐辽本命潘美出鴈门先趋云朔山后未定而曹彬急图幽州故有岐沟之败其失岂在由雄霸进师乎　丘濬曰今山前山后皆吾中国地山前七州今为畿甸太行西来连冈叠嶂北歴居庸而东极于医无闾以为内藩篱山后诸州自永宁四海冶【在宣府镇】西歴云代重闗列戍以为外藩篱茍得人守御可无他患惟昌平以东遵化永平一带往者有大宁都司兴营义防等卫在山后为外障其后移入内地【靖难后乌梁海内附徙大宁都司于保定以大宁全地与之即诺延三卫也自此辽东宣府声援隔絶】藩篱单薄异时外患未必不由于此又曰今日京师大非汉唐都闗中比闗中地被山此则被乎太行一带之险闗中带河此之所襟带者则大海也然汉边在北咸阳去朔方千余里唐边在西长安去吐蕃亦千余里尝观元人进金史表曰劲卒居庸闗北拊其背大军出紫荆口南扼其吭此都燕者防患之炯鉴今京师北抵居庸东北抵古北口西南抵紫荆闗近者百里逺者不过三百里所谓居庸则吾之背也紫荆则吾之吭也据闗中者将以搤中国之吭而拊其背都幽燕者切近北狄又恐其反搤吾之吭而拊吾之背也【劳堪曰秦汉所急在西北上谷北平为缓本朝所急在东北甘肃宁夏为缓秦塞起临洮汉武置朔方缓东北也故诱匈奴入则于马邑开菟乐浪当时非之本朝反是】又曰今边镇有九五在冀州之域辽东蓟镇宣府大同山西镇也【蓟镇即大宁镇山西镇即三闗镇三闗偏头宁武鴈门也】自真定以北至永平闗口不下百十而居庸紫荆【居庸在顺天府北紫荆在大同】山海喜峰古北黄花镇【俱在蓟镇】险阨尤着夫舜分冀为幽并以此二州捍蔽使不得接畿甸所以壮京师之藩卫也国家自丰胜沦没宣大已失屏蔽兴宁内徙蓟北遂为危疆烽烟羽檄之警靡蔑有岂非守险之道失乎
　　正义水性下流治水皆从下为始冀州帝都于九州近北故首从冀起而东南次兖而东南次青而南次徐而南次从而西次荆从荆而北次豫从豫而西次梁从梁而北次雍雍地最髙故在后也自兖以下皆凖地之形从下向髙从东向西青徐三州并为东偏雍髙于豫豫髙于青徐雍豫之水从青徐而入海也梁髙于荆荆髙于梁荆之水从而入海也兖在冀东南冀兖二州之水各自东北入海也冀州之水不经兖州以冀是帝都河为大患故先冀而后兖　王氏炎曰九州之序禹贡始于冀次以兖而终于雍职方氏则始于次以荆而终于并者盖禹贡言治水之序职方言逺近之序也序治水自下而上序王化先逺而近　林氏之竒曰洪水泛滥其始必相水之大顺地髙下渐次导之下文所纪导山导水之序是也此序九州但各记一州之事及其山川所在施功之曲折非谓先治一州之水既毕更治一州也
　　既载壶口
　　蔡传经始治之曰载汉地理志壶口在河东北屈县【春秋晋屈邑今平阳府吉州大宁县】东南一统志壶口山在吉州西七十里金氏履祥曰冀雍之交夹河而南皆山也壶口乃受河之口龙门则河南出之门也愚按河自积石北行出塞外阻隂山乃折而东行凡二千里又折而南下壶口当其冲【郑晓曰壶口在梁岐二山之南正河流北来南注处】禹治冀州之水经始于壶口然必先导碣石九河以逹其入海之路下流既疏则上壅自杀是故龙门可凿伊阙可排也孔传既载连冀州读云先施贡赋役载于书蔡传始连壶口读云经始壶口以杀河盖本朱子
　　治梁及岐
　　蔡传吕梁山在石州离石县【今太原府石州】东北【司马彪曰在离石县西山西通志在石州东北一百里俗名杀积山接交城县界】水经注河水自桢陵县【汉志属云中郡北去云中城一百二十里】南流迳鴈门郡治又经西河【今汾州府】歴吕梁山而为吕梁洪吕梁巨石崇竦河流荡激昔吕梁未辟河出孟门之上【孟门山即龙门之上口在今石州西】盖大禹所凿以通河也蔡传狐岐山在汾州介休县【今汾州府介休县通志在汾州孝义县西八十里一名薛颉山】水经注胜水出西狐岐之山【山海经狐岐之山胜水出焉】东迳六壁城南魏朝旧置六壁于其下防离石诸胡因为大镇后置西河郡焉蔡传二山实古河迳之险阨治之所以开河道也先儒谓雍州梁岐非是【正义梁山在左冯翊夏阳县西北岐山在右扶风美阳县西北夏阳今西安府韩城县美阳今鳯翔府扶风县　困学纪闻治梁及岐晁氏谓冀州之吕梁狐岐山蔡氏集传从之】愚按雍州梁岐在河西此在河东梁山之见于经者不一弈弈梁山韩侯受命今韩城县之梁山也太王逾梁山今岐山县之梁山也春秋成五年梁山崩壅河三日不流杜预注在冯翊夏阳此即韩城梁山春秋时属秦晋之界晋为覇主故得望而祭之传所谓晋望是也蔡传引以证此之吕梁山恐未合黄度谓禹贡冀界逾河自梁至岐包汉三辅于其中若然则禹贡可不立雍州且龙门之河何以谓之西河耶此盖因传疏而误耳　陈氏大猷曰魏志梁山北有龙门禹所凿河莫险于龙门吕梁疏辟疑就狭处凿而广之未必如贾让所谓断天地之性也　茅瑞徴曰壶口在冀西南河下流梁岐在冀西北河上流壶口疏凿寛广下流既通二山始可施功又曰壶口孟门之东山也梁山龙门之南山也禹于壶口之西辟孟门而始事于壶口于梁山之北辟龙门而终事于梁山　吕氏祖谦曰孟子谓禹行其所无事如凿龙门析底柱辟伊阙岂无事哉凿所当凿不惮难而止乃是行所无事也若避难趋易而谓行无事可乎　金氏履祥曰凡山言治者或水道之冲有疏辟之功或表山以该水土也言艺者剪其蓊鬰与民种艺传所谓以启山林也言旅者祭之以为其州之镇望记所谓取材出云为雨者也
　　既修太原至于岳阳【岳汉书作岳】
　　孔传髙平曰太原今以为郡名【正义释地云广平曰原髙平曰陆孔以太原地髙故言髙平按今太原府太原县汉太原郡治金氏曰太原亦险阻但榆次与平定诸处为髙平】即春秋晋阳岳太岳霍山也汉地理志河东县东【周厉王所奔】有霍太山【一统志霍山在平阳府霍州东南三十里接赵城界为中镇】蔡传太岳在太原西南山南曰阳【程大昌云阳日也日出天东凡山南水北皆先受照故山以南为阳水以北为阳】今岳阳县地【今平阳府岳阳县按岳阳谓霍太山之阳其地所包者广蔡专指岳阳县言之非是】尧所都雄冀州箴岳阳是都是也汾水出太原经太岳东入于河此则导汾水也愚按今河北多有鲧隄太原岳阳帝都所在鲧必极意崇防禹因其旧而修之成先绩也然不以此为始事者盖必河道通而汾水之来始有可受禹急于河之大鲧急于河之小此成功所以殊尔　汉地理志汾水出太原郡汾阳县【今太原府治阳曲县】北山西南至河东汾隂县【今平阳府荥河县】入河过郡二【太原河东】行千三百四十里水经汾水出太原汾阳县北管涔山【山海经管涔之山汾水出焉西流注于河管涔山在今静乐县】西至汾隂县北西注于河【按汾水入河在龙门口故山海经水经注俱作西注蔡传东入于河疑误】郑樵曰汾水出忻州歴太原汾晋绛蒲等州愚按汾源出静乐天池经赵城洪洞襄陵绛州稷山荥河界智伯谓汾水可浸平阳宋取北汉亦壅汾水灌太原是汾水为河东害甚大禹治之自不容缓岂独以帝都所在哉　茅瑞徴曰凡言既者皆据成功创造曰治沿绪曰修道里附近曰及有所包曰至皆书法
　　覃懐厎绩至于衡漳【漳汉书作章】
　　孔传覃懐近河地名汉地理志河内郡有懐县在河之北【今懐庆府河内等县地】曾氏曰覃懐平地在孟津之东太行之西涞水出其西淇水出其东【涞水水经作拒马河出代郡广昌县涞山东至东平舒入海地理志东南至涿郡容城入河淇水一名清水水经注出林虑县西大号山东至黎阳界南入河广昌今属大同东平舒今顺天府大城县容城今属保定黎阳今大名府濬县】懐襄之时平地致功为难故曰厎绩金氏履祥曰太行为河北脊其山脊诸山皆山险至太行山尽地始平广田皆腴美俗称小江南古覃懐也汉地理志浊漳水出上党长子县【今属路安府】鹿谷山【御览注漳水出鹿谷山与鸠山连麓而在南】东至魏郡邺县【今彰徳府临漳县】合清漳清漳水出上党沾县【今太原府乐平县】大黾谷【一统志出乐平县沾岭】东北至渤海郡阜城县【今属河间府县有胡卢河即古衡漳别名】入大河过郡五【考水经漳水经上党魏郡广平信都河间渤海凡六郡】行千六百八十里水经浊漳水出长子县鸠山【山海经鸠之山漳水出焉】东北过东平舒县南东入海清漳水出沾县西北少山【山海经鸠东北百二十里曰少山清漳水出焉】大黾谷东至武安【今属彰徳府】入浊漳【郦注漳水于武安县东清水自渉县东南来注之谓交漳口渉县今属彰徳】沈括曰水清浊相糅为漳漳者文也别也二漳合于上党包如防蝀数十里方溷如圭璋之合正义衡古横字漳水横流入河故曰横漳漳在懐北五百余里曾氏曰地形东西为横南北为从河自大伾北流漳水东注之则河从而漳横矣【应劭曰漳水出斥漳县治北入河其国斥卤故曰斥漳马端临曰漳水横流入河在今广平郡西北肥乡县界易氏曰洺州洺水县本汉斥漳县地属广平国有衡漳故渎俗名阿难渠按斥漳今广平府威县隋洺水阿难渠是魏将阿难所导以利衡漳者见水经注】茅瑞徴曰衡漳厎绩之文盖指旁地言　蔡传桑钦【汉江南人着水经】以二漳合流归海唐人亦言漳水能独逹于海请以为渎而不云入河者盖禹之导河自洚水大陆至碣石入海本随西山【杜佑曰西山即太行恒山】下东北去周定王五年河徙砱砾【音伶厯】则渐迁而东汉初漳犹入河其后河日东取漳水益逺至钦时河自大伾而下已非故道而漳自入海矣　愚按今二漳合流彰徳之林县经安阳磁州临漳【俱属彰徳】至东昌府馆陶界入卫河【卫河在馆陶县西一里汉名屯氏河隋疏为永济渠亦曰御河万厯初漳水北徙入曲周釜阳河而舒流遂絶】自地理志云洚水源屯留下乱漳津【水经漳水东北过钜鹿县东郦注漳水又北洚渎出焉即枯洚钜鹿今属顺徳府】故张洎谓洚水即浊漳而郦道元又谓徒骇渎连洚漳【按水经漳水至阜城县北与滹沱河防班固误以徒骇河即滹沱河故此云徒骇渎连洚漳也】今故渠湮徙不可复究至阚骃以潞水即漳水考潞水在潞城县东微子城源西流合浊漳则潞与漳其非一水明矣愚按魏襄王时史起为邺令引漳水灌邺而河内以饶夫起能用漳以富魏不过师周公沟防蓄泄之法耳嗣后郑国导泾水而谷口兴禾黍之謡郑当时通渭渠而闗中足溉灌之利又地志所载南海有海浦官江夏有云梦官沟洫志言汝南九江诸郡可引淮朔方酒泉诸郡可引河夫水政无不修则地力无不举岂独一漳水为可用哉
　　厥土惟白壤
　　孔传无块曰壤【説文壤软土也】正义九章筭术穿地四为壤五壤为息土则壤是土和缓之名陈氏大猷曰水去而后土性复色质辨始可兴地利定赋法夏氏曰周官大司徒辨十有二壤之物而知其种以教稼穑树艺以土均之法辨五物九等制天下之地征则教民树艺与因地制贡固不可不先于辨土白以辨其色壤以辨其性也【周礼草人掌土化之法以物地凡粪种骍刚用牛赤缇用羊坟壤用麋渴泽用鹿醎泻用貆勃壤用狐埴垆用豕疆防用蕡轻爂用犬防音槛爂音浮】曾氏曰冀州之土岂尽白壤土防之法从其多者论也【周礼以土防之法辨五地之物生五地谓山林川泽丘陵坟衍原隰】茅瑞徴曰九州言厥土而总结以庶土庶土则凡土皆在内禹贡未尝有谷土之説桑土则于兖州特言之
　　厥赋惟上上错厥田惟中中
　　蔡传赋田所出谷米兵车之【魏了翁曰上颁其式曰赋下以供上曰贡赋通人力所出贡止是地所产】孔传上上第一等错杂也杂出第二等中中第五等正义髙下肥瘠共相参对【通九州言之】以为九等又云多者为正少者为错冀州言上上错者少在正下故先言上上而后言错豫州言错上中者少在正上故先言错而后言上中上言厥土此言厥田者郑云地能吐生万物曰土据人功作力所得则为田也朱子曰赋入既有常数而又间出他等者有丰凶不能皆如其常故有错法以通之然则夏法亦未尝不通也而孟子以为不善者虽间有通融不若商周之全通于民也林氏之竒曰冀州先赋后田者冀王畿之地天子所自治并与塲圃园田漆林之而征之【徐常吉曰今山西未尝产漆林説失考】如周官载师所掌赋非尽出于田也故以赋属于厥土之下余州皆田之赋也故先田而后赋　正义冀州甸服为天子治田入谷故不献贡篚差异于余州陆树声曰禹贡九州曰贡者八曰篚者三曰包者二匦者一而冀州独无之盖畿内之地其物之所有皆属于王则虞衡泽虞牧人人掌之何贡之为周官以九贡致国之用用于诸侯而王畿之内则太宰掌其九职九赋而已亦未尝言贡也【按谷米兵车之赋常赋也周礼之九赋又不在常赋之数】　孔氏頴逹曰禹贡之贡与周礼太宰九贡不殊但周礼分之为九耳其赋与周礼九赋全异彼赋谓口率出钱【按古民无赋筭口钱贡禹谓起自武帝郑樵谓起自秦孝公疏似误】杨慎曰刘贶云井牧始于黄帝左传谓井衍沃牧臯隰也井即助法牧即贡法孟子云五十而贡考夏小正三农服于公田由此观之虽夏亦助也井田黄帝良法不应自禹废之或洪水方割未遑复旧姑从民宜如禹贡所称有天下之后又重定其制衍沃则井之臯隰则牧之未可知也
　　赋出于田而九州之田与赋不并等者何哉冀豫沃衍之区荆鱼盐之海他物所出利倍于田所以田轻而赋重也青徐土狭民瘠雍梁地险患多田土之外杂出不厚所以田重而赋轻也至夏商周取民皆什一而授田多寡不同罗泌谓禹时沉菑未逺人功未尽修而可耕之地尚少故家授五十沿歴夏商人力寖广疆土益辟是故商七十而周则百其言固然要以古之百畆非今之百畆也周制六尺为歩步百为畆自秦至今皆二百四十歩而一畆【顾野王云秦孝公以二百三十歩为畆】周尺当宋尺八寸四分当今营造尺八寸织造尺六寸四分则周人百畆为今二十二亩有竒耳夏田视周之半者亦以尺度代更非田有多寡也夏十寸为尺周八寸为尺【蔡邕独断云夏十寸为尺殷九寸为尺周八寸为尺】若亦以六尺为歩百歩为畆则夏之五十畆当今田二十四畆有竒视周田畧等矣夫务广地者荒数口之家治田五十畆必至卤莽多至百畆必至芜弃古圣王之厚民也躬教之稼敬授之时使之繁硕頴栗少田之入当多田之故田野治而民用足夏后氏之五十殷七十周百畆政限制之使不得广种而鲜也且井田之制世业世禄相传已久沟凃经界为力甚难三代革命若皆一一更张不太烦扰乎度其时不过更易尺度以为一代之典曰五十曰百止易其名数不易其封植亦畧举成数言之耳【董谷曰古百歩为畆以今弓准之一畆当今四分强耳后稷为田一畆三畎广尺深尺是横过一弓直长一百弓也古一夫百畆当今四十一畆播种之区一畆三畎通计百畆三十丈濶六十丈长】　汉制三十税一似甚轻然田赋之外有口赋【民年三出口钱二十至十四而止】有筭赋【十五出筭钱百二十至五十六而止】武帝征伐四夷又増口为二十三而更赋代钱月二千已非文景之旧矣唐因口分世业【唐制人授田一顷八十畆为口分三十畆为世业】为租庸调之法【受田者丁嵗输粟二斛稻三斛谓之租随乡所出输绢二疋绫絁二丈绵三两麻三斤非乡则输银十四两谓之调毎丁役二十日不役者日折绢三尺谓之庸】以人丁为本开元以后户籍散乱田畆卖易杨炎遂作两税【夏输无过六月秋输无过十一月】　郑介夫曰自古天下之田无不属官先王使贫富强弱无以相过各有其田得以自耕故天下无甚贫甚富之民至成周时其法大备画地为井八鸠五规二牧九夫以等其髙下沟洫畎浍川凃畛径以立其隄防疆井既定无得侵夺商鞅开阡陌【开者废壊之】乃有豪强兼并之患然未明以田与民也官不得治民乃自占为业耳迄于汉亡兵燹之余人稀土旷天下之田既不在官亦不终在民但随力所能至而耕之元魏行均田稍近古唐因而损益之为法虽善然令民得卖其口分永业始有券信日渐一日公田尽变为私田而井田永不可复矣苏氏辙曰唐制授民田有口分永业皆取之于官敛民财有租庸调皆计之于口其后变为两税户无主客以见居为簿人无丁中以贫富为差田之在民其渐由此贸易之际不复可知贫者急于售田则税多而田少富者利于避役则税少而田多侥幸一兴税役皆弊马端临曰随田之在民者税之而不复问其多寡始于商鞅随民之有田者税之而不复视其中下始于杨炎井田之良法壊于鞅租庸调之良法壊于炎二人之事君子羞称而后之为国者莫不一遵其法一或变之则反至于烦扰无稽国与民俱病则古今异宜故也又曰禹贡甸服有米粟之输而余四服皆无之説者谓王畿之外八州皆以田赋当供者市易贡物故不输粟然则土贡即租税也【王樵曰诸侯食其税于国则税名为禄纳其赋于王则赋名为贡】汉唐以来任土作贡着之令甲犹曰当其租入然季世苛赋徃徃租自租而贡自贡矣丘濬曰三代贡助彻只是视田而赋之未有尸口之赋夫定税以丁稽考为难定税以畆检覈为易两税以资产为宗未必全非也但立法之初谓两税外毫无科率兵兴费广不能不于税外别有徴求国初稽古定制以天下之垦田定天下之赋税因其地宜为等则夏税秋粮有定额惟逐户编为里甲十年一轮差其法一定而可守【今制为赋者二夏曰税秋曰粮此用杨炎之两税为役者三曰里甲曰均徭曰杂泛而又有银与力之不同盖兼用宋人差雇之法】
　　恒卫既从大陆既作
　　汉地理志恒水出常山上曲阳县【今真定府定州曲阳县】恒山北谷【寰宇记大茂山在真定县西南界即恒山别名禹贡恒水所出】东入水【水经水出代郡灵丘县髙氏山东南过上曲阳县北恒水西来注之又东北入易水地理志东至渤海文安入大河按郦注水即温夷水朱谋玮云当作呕夷见周礼一统志呕夷水出大同府灵丘县西北髙氏山今名唐河】薛氏肇明曰恒水入水至瀛州髙阳县【今属保定府】入易水【水经注易水出涿郡故安县阎乡西山东入濡水出北新城北合滱水东过束州县南东入于海故安今保定府易州北新城汉志属中山国束州今河间县地】晁氏説之曰今恒水西南流至真定府行唐县东流入滋水【地理志滋水出常山南行唐县牛饮山白陆谷东至钜鹿新市县入滹沱水一统志滋河在真定府城北三十里】又南流入衡水非古迳矣汉地理志卫水出常山郡灵夀县【今属真定府】东北东入滹沱河【地理志滹沱河自代郡卤城至渤海文安入海按滹沱河出太原府繁畤县泰戏山下经灵夀平山晋州深州卫水武邑至直沽入海班固谓即九河之徒骇大误】薛氏肇明曰卫水合滹沱河过信安军入易水【真定府志卫水在灵夀县东北十里俗呼雷沟河】尔雅十薮晋有大陆汉地理志在钜鹿郡钜鹿县【今属顺徳府】北杜佑曰大陆泽在钜鹿饶阳县界【唐志钜鹿县属邢州饶阳县属深州】蔡传孙炎曰大陆钜鹿北广阿泽河所经也程氏曰钜鹿去古河絶逺河未尝经邢以行钜鹿之广阿非是按尔雅髙平曰陆大陆者四无山阜旷然平地盖禹河自澶相以北皆行西山之麓及其已过信洚【汉志冀州信都县有洚水故曰信洚详导河】之北则西山断旷然四平以此地谓之大陆乃与下文北至大陆合故隋改赵之昭庆以为大陆县【一统志赵州隆平县本汉广阿县隋改大陆县】唐又割鹿城置陆泽县【唐志陆泽县属深州】皆疑钜鹿之大陆不与河应而求之向北之地杜佑李吉甫以邢赵深三州【邢州今顺徳府地赵深二州今属真定府】为大陆者得之徐常吉曰导河北过洚水至于大陆汉志冀州信都有洚水夫既过冀州信都则已越邢赵而之北矣又安得求大陆于二州之境耶继之曰又北播为九河九河既在沧景间则大陆当求之于冀之下沧之上以深州当之可耳隋人改大陆县安知非属附防【正义春秋传魏献子田于大陆焚焉还卒于杜氏以为汲郡修武县吴泽即修武也与此大陆异所而同名】苏传二水已复故道则大陆之地可耕作蔡传恒卫水小而地逺大陆地平而近河故其成功在田赋之后　茅瑞徴曰记此于田赋后可得帝王经画畿辅之深意是时京师既无挽漕入不过千里使野多旷土何以佐经费又赋额最重宁忍厉民取盈如覃懐大陆一带弥望沃野皆堪耕作而洪水初退之时因之树艺其必倍故记之以见力穑为天下倡亦以实京师而壮根本也连言衡漳恒卫者大河之旁其地最苦崩啮横决得一二支水疏引穿渠以便灌溉尤于耕作为易禹不云乎濬畎浍距川此又记衡漳恒卫之防也　愚按恒卫二水水经不载郡志亦畧班志称卫水出灵夀入滹沱今卫河合淇漳诸水过临漳分为二其一北流至武邑【属真定府】合滹沱其一东流经大名临清至直沽【在顺天府武清县】防白河入海【黄曰白河源出口外白石塘岭经宻云顺义通州至卫河入海】茅瑞徴疑即经所云卫水然考卫河即汉屯氏河出卫辉府辉县之苏门山与卫水源各别未可强合而为一也又考各志束鹿县【属保定府】在晋深二州间本大陆地隆平县【属真定府】在赵州东南百里亦大陆地又宁晋县【属真定府】东南十里有大陆城虽与禹贡大陆未必悉合然漳水滹沱环之其地皆沃衍可耕
　　岛夷皮服【岛汉书作鸟】
　　孔传海曲谓之岛【释名海中可居曰岛】王肃曰岛夷东北边夷説文东北夷曰薉貉【顔师古曰貉在东北方三韩之属按三韩马韩卞韩辰韩也今朝鲜地本辽东外徼】皮服即尔雅所谓东北方之文皮林氏之竒曰诸夷不责其必贡欲效诚亦不拒也如卉服织皮之
　　夹右碣石入于河
　　汉地理志碣石在北平郡骊城县【今永平府抚宁县】西南水经注骊城枕海当山巅有大石如柱形立巨海中世名天桥柱汉武尝登之以望海韦昭【三国吴人】指为碣石也【山海经碣石之山绳水出焉而东流注于河韦昭曰碣石旧在河口海濵后水溢渐沦入海遂去岸五百里按杜佑谓碣石在汉乐浪郡遂城县东截辽水而入髙丽禹贡右碣石在平州南三十里则髙丽中为左碣石也考汉志遂城无碣石且夹右二字相连佑谬】苏传河自碣石山南渤海之北入海【正义导河入于海传云入于渤海渤海郡当以此海为名讣渤海北距碣石五百余里汉渤海郡今河间府沧州】夹挟也自海入河逆流而西右顾碣石如在挟掖黄曰碣石在今抚宁县西南海中【永平府志碣石在昌黎县西北二十里】离岸三十里盖古沧州与平州相对自沧州望之则离岸五百里自平州言之止三十里耳北边贡赋之来在五百里之海内行舟则碣石政在其右蔡传谓离岸五百里应止据沧州志而言又谓辽濡滹易之水皆中髙不与河通【此引程氏説】亦误濡易滹沱诸水去帝都近纵使入河亦不由行辽水又在塞外安得由之【水经濡水出涿郡故安县西北独山东合易水注拒马水辽水出塞外卫臯山东南至辽东安布县入海】朱子曰冀州三面距河其建都实取转运之利朝防之便故九州之终皆言逹河以纪入都之道冀帝都亦曰入河者为北境絶逺者言之明海道亦可至也【按注疏以入于河作禹还都白帝説大误朱蔡始正之】　郑晓曰碣石当河入海之冲自河旁地沦海碣石遂去岸五百里其地今为辽东西南小海【汉王横所言大风海溢西南浸数百里即今小海辨详青州】其西即冀河入海故道山海闗至蓟州丰润一带是也未有小海时辽东亦不属兖者盖必入山海闗从永平蓟州方至兖逺矣若属青州片帆可逹故唐虞时辽东属青辽西属冀韩竒曰今永平府抚宁县西南即昌黎县有山穹窿似冢山顶有石特起如柱此碣石也离海三十里又曰东海至永平府南出一洋东西百余里河从此洋之西自北注之此洋正逆河也碣石在右转屈之间碣石在海洋北洋濶五百余里自洋南逺望如在海中实未沦入于海也【按此与韦昭説不同然碣石沦海实不可信今一统志亦云离海三十里则非在海中明矣】徐常吉曰孔頴逹疑渤海北距骊城五百余里河入海处逺在骊城碣石之南其言近似而未得其要今观禹贡所谓至于碣石入于海则自言导山而非言导水导河但言同为逆河入于海而初不言碣石后世相沿以为河自碣石入海者误也河自在渤海静海【静海宋县今属河间】之间入海想在今卫河入海之处今京师以东地静海一带为下转而之北为永平昌黎则地势渐髙陵谷易迁而地形不改禹时之地当亦不异于今则河水决无由骊城入海之理也夫所谓夹右碣石入于河者海水漫漶入河之道难认碣石髙峙其右由海入河望之如在右腋此史曲写其由海入河之形而非谓河自碣石入海也程尚书大昌虽有辨而亦纠结于诸家之説其他勦説雷同则又不足道矣【按此与朱蔡説不同然极有理】　今碣石在山海闗【闗在抚宁其北为山其南为海】山自居庸而东其势渐南海自直沽而东其势渐北转入辽境金复州南岸即登莱二府界也秦始皇起黄腄【地理志黄县腄县属东莱】琅琊负海之粟转输北河【在朔方】唐时亦通海运于此杜甫诗云帆转辽海秔稻来东吴此其证也明初山东之赋浮海给辽今山海城泊舟遗址犹存而运道久废不复讲矣【辽东盖州卫有梁房闗海运舟由此入辽河金州卫有旅顺闗海运舟由此登岸】　又曰王畿不制贡碣右与岛夷连书此即岛夷入贡之道也【郑端简主此説】夫帝王之制中外限山截海各分疆域三代之时北狄凭陵而肃慎入贡楛砮亦以隔在辽海之外内地夷险无由习知其制之亦易也后世三韩来助枭骑【汉髙祖】始资其力矣鲜卑易种辽西【晋武帝】始弛其防矣资其力则彼之求难厌弛其防则我之情易得久而伺隙乗便祸乱遂深乃知岛夷制贡纡道海曲既使就我戎索又不使狃我井疆其为中国虑岂不至深逺哉
　　郑晓曰冀州河水盘旋而绕其三面【郑樵曰自河南徙懐庆以下穿豫入徐仅绕冀州西南之半】羣山拱抱而析为数支禹之治水始于西北壶口梁岐遂至太原而南尽岳阳诸山皆列峙于大河之东与雍州隔境自此而又东则有覃懐衡漳盖平旷之区非山麓之阻大抵与豫州对境若恒卫大陆又皆直在帝都之东境而与兖州接壤矣宋时自雄州【今保定府雄县】东际于海多积水辽人患之不敢由此入防盖宋失燕蓟以内地为边故恃塘泺以限戎马亦因以溉田而积谷元泰定中虞集言京师之东濒海数千里北极辽海南濵青齐萑苇之塲也海潮日至淤为沃壤请用浙人法筑塘捍水为田【丘文庄以潞白诸水于直沽直泻入海灌溉不多欲于沿海诸处依禹贡逆河法截断河流筑长隄以拦咸水之入疏沟防以导淡水之来此即虞伯生遗意】听富民欲得官者合其众分授以地能以万人耕者授以万人之田为万夫长千夫百夫亦如之三年视其成以地之髙下定额以次渐征之五年有蓄积命以官就所储给之禄十年不废得世袭如军官之法则东海民兵数万可以近卫京师外御岛夷逺寛东南民力顺帝时托克托以京畿近水地西自西山南自保定河间北抵檀顺东及迁民镇若募江南人耕种入必多不烦海运明徐贞明言京都辅郡皆负山控海负山则泉深而土泽控海则潮淤而壤沃诸州邑泉从地涌一决即通皆可田其言十四利甚悉今北方但地平广有水泉可引处皆堪种稻周官设稻人掌稼下地盖为此也况在甸服之内治农尤根本重务昔北齐稽曾开幽州督亢旧陂【在今涿州】嵗稻粟数十万石诚得若人而任之因水陆之便建阡陌濬沟渠广灌溉数年之后地无遗利岂至以西北之人全仰食于东南哉【辑诸家説】











　　禹贡长笺卷一
<经部,书类,禹贡长笺>
　　钦定四库全书
　　禹贡长笺卷二　　　　　　吴江朱鹤龄撰
　　济河惟兖州【济汉书作泲兖史记作沇沇即兖】
　　尔雅济河间曰兖州【郭璞注自可东至济】释名兖州取沇水为名孔传东南据济西北距河正义据谓跨之距至也济河之间相去路近兖州之境跨济而过东南越济水西北至东河也【郑晓曰注言至者正至其处据者过其处距者不及其处】熊氏禾曰兖州当河下流西距河东距济北濵海南接徐豫之境茅瑞徴曰济古文作泲説文注此兖州之泲即沇水也其从水从齐者地志出常山郡房子县賛皇山【山在今真定府賛皇县】东至钜鹿郡廮陶县【今真定府宁晋县】入泜然水经注云二济同名则泲之讹为济旧矣章俊卿曰黄河旧道三代以前自宋卫州之黎阳县境折而北流故北京及河北东路诸州在河之东即古兖州之域自周定王时旧道湮塞秦汉以还河隄屡壊乗上流之决而东下故兖州之域隔在河北而河东之名乃移在并州　王氏炎曰汉元光中【武帝】河徙东郡更注渤海继决子【在今大名府开州西南】又决魏郡之馆陶【今馆陶县属东昌一统志黄河故道在馆陶县西南五十里】遂分为屯氏河【地理志屯氏河在馆陶东北至渤海章武县入海章武今河间府盐山县】大河在西屯河在东二河相并而行永光中【元帝】又决清河灵鸣犊口【地理志河水自灵县别出为鸣犊河东北至蓚入屯氏河灵县故城在今东昌府博平县西北三十里鸣犊河在今东昌府髙唐州南三十五里孔子临河而叹处蓚县今河间府景州音条】分流入博州【今东昌府聊城县】屯河始塞后又决平原东入齐入青以逹于海而下流遂与漯为一王莽时河遂行漯川【在今东昌府】夫河不行于大伾之北而道于相魏【今大名府地】之南则山泽在河之濵者支川与河相贯者悉皆易位而与古不合矣　愚按水经云大河故渎北出为屯氏河古时深广与大河等故郦道元疑即禹贡洚水今卫河经馆陶合漳水説者谓即屯氏故道自河东南流道淮入海而卫河但资百门泉水以通转漕班固配十二次自轸十二度至氐四度为夀星之次【费直起轸七度蔡邕起轸六度尔雅夀星角亢也】于辰在辰郑之分野【按左传在星纪淫于枵梓慎以为宋郑必饥郑地后为韩所都故帝王世纪作韩分野然考地理志此分野当属卫与宋郑韩皆无与】属兖州【广雅北斗七星三为机机为青兖州】晋天文志角亢氐郑兖州东郡入角一度东平任城山阳入角六度泰山入角十二度济北陈留入亢五度济隂入氐二度东平入氐七度
　　周职方氏河东曰兖州其山镇曰岱山其泽薮曰大野【汉书作泰壄】其川河泲其浸卢维【郑云卢当作雷即雷夏维当作雍即灉水顔师古云卢水在济北卢县郑注非是】通典兖州卫其分野兼得魏宋齐秦之交秦置郡为东郡砀郡之东北境齐郡之北境钜鹿上谷二郡之东境汉地理志今东郡及魏郡之黎阳河内之野王朝歌【野王朝歌禹时属冀州】皆卫分卫为狄灭齐桓公更封卫于河南曹楚丘【二邑名诗传曹楚丘在滑州今滑县】是为文公子成公徙帝丘今之濮阳是也【今东昌府濮州】濮阳本颛顼之虚故谓帝丘秦灭濮阳置东郡后汉郡国志兖州刺史【治昌邑今金乡县】部郡国八陈留【禹时属豫州】东郡东平【故梁国景帝分为济东国宣帝改】任城【章帝分东平置】泰山济北【分泰山置故城在今长清县西】山阳【故梁景帝分置故城在今兖州府金乡县】济隂【故梁景帝分置宣帝别为定陶国】通考汉时为郡国九郡则东魏泰山济隂平原清河渤海千乗【东汉更名乐安故城在今济南府阳信县一云在临济镇】国则东平唐地理志河南道【采访使冶陈留】古兖州域濮为大火分兖为降娄分齐棣为枵分滑为娵訾分【唐河南道合古豫兖青徐之域内齐州通典属青州】通典唐分置十五郡古兖州为河南道灵昌【滑州本东郡】濮城【濮州】济阳【济州】东平【郓州】等郡河北道魏郡【魏州】博平【博州】平原【徳州】乐安【棣州析沧州置】景城【沧州】清河【贝州】等郡宋史京东东路则济南府【本齐州】京东西路则濮州京西北路则滑州河北东路则大名【本魏郡】开徳【本澶州】二府沧博棣徳濵恩【本贝州】六州及永静军【即景州】河北西路则濬州【本通利军端拱初以滑州黎阳县建通利军属河北路通考又有郓州共州十四】明一统志古兖州今山东省东昌府【春秋齐西鄙聊摄地战国为魏齐赵三国之境秦置东郡汉为东郡济隂清河三郡之境魏晋属平原国隋唐为博州宋为濮州其地南接济兖北连徳景漕河所经】济南府【禹贡青西兖北之地春秋战国并属齐秦属齐郡汉为济南国又为平原千乗泰山渤海四郡之境北魏隋唐并为齐州宋为兴徳军陞济南府其地东有琅琊即墨之饶西有浊河之限南有泰山北有渤海】则兖青二州域【齐河禹城临邑长清肥城青城陵县泰安州新泰莱芜徳州徳平平原武定阳信海丰乐陵商河濵州利津霑化蒲台属兖州】兖州府【春秋鲁地秦为薛郡汉为鲁国及泰山山阳郡东汉分置任城国唐曰兖州宋改袭庆府其地东盘琅琊西控钜野北走厥国南驰互乡河齐间一都防】则兖徐二州域【阳谷东阿平隂东平汶上夀张属兖州按徐州曰东原厎平则东平恐应入徐州】北直大名府【详见冀州】则冀兖二州域【元城大名南乐清丰内黄开州长垣东明魏县属兖州】河南省开封府【详见豫州】则兖豫二州域【延津封丘原武阳武项城属兖州】
　　司马光曰兖州境包今之河朔汉兖州界在今河阳非禹贡旧境也马端临曰兖州旧疆介于河济地非险固风杂数国两汉以后兖州所领郡国东境则入青州西境则兼入荆河州及西晋之末为战争之地三百年间伤夷弥甚其分割不得而详焉愚按周并徐入青又分青入兖自济以南皆属焉则周时之兖已非禹贡疆域今兖州府畧及海岱东南郡邑在徐州域者十之七八西北郡邑在兖州域者十之二三其府治实春秋及汉之鲁国与秦之薛郡
　　九河既道
　　孔传河水分为九道在此州界平原以北是尔雅九河徒骇一太史二焉颊三覆釜四胡苏五简六絜七钩盘八鬲津九李廵注徒骇禹疏九河以徒众起故曰徒骇太史禹大使徒众通其水道故曰大史马颊河势上广下狭状如马颊也覆釜水中多渚形如覆釜胡苏其水下流胡下苏流也简大也河水大而深也絜苦也言河水多山石治之苦絜钩盘言河水曲如钩屈折如盘也鬲津河水狭小可鬲以为津也正义河从大陆东畔北行而东北入海冀州东境至河之西畔水分大河东为九道汉成帝时许商上书言古记九河之名有徒骇胡苏鬲津今见在成平【今河间府献县地理志属渤海郡】东光【今属河间府地理志东光有胡苏亭属渤海郡】鬲县【今河间府盐山庆云二县皆是地理志属渤海郡】界中自鬲津以北至徒骇其间相去二百余里是知九河所在徒骇最北鬲津最南盖徒骇是河之本道东出分为八支徒骇在成平胡苏在东光鬲津在鬲县其余不复知也尔雅九河之次从北而南既知三河之处则余六者太史马颊覆釜在东光之北成平之南简絜钩盘在东光之南鬲县之北也今河间弓髙【弓髙故城在今景州】以东至平原鬲津徃徃有其遗处【左传疏九河故道河间成平以南平原鬲县以北】吕氏祖谦曰禹不惜数百里地疏为九河以分其善治水者不与水争地也郑晓曰河流下趋海潮上涌必激荡须分为九河在沧州之北平州之南姚舜牧曰九河原未有道禹当河水奔冲疏此道以分其流故曰禹之行水水之道也愚按九河故道汉世近古止得其三【徒骇胡苏鬲津】唐宋人考据遂得其七【按杜佑通典云覆釜在徳州安徳李吉甫元和郡邑志云马颊在徳州平原东南乐史寰字记云钩盘在乐陵东南从徳州平昌来欧阳忞舆地记合简絜为一云在临津并徒骇胡苏鬲津为七临津唐属景州】而太史竟不知所在【齐乗清沧二州之间有古河隄岸数重地皆沮洳沙卤太史河当在其地】朱子孟注分简絜为二蔡传合之为一云其一即河之经流呉氏程谓南皮县【今属河间府】明有简河何尝合絜为一且徒骇乃河本道九者之外安得更有经流乎大都兖地平演无髙山故河患尤甚禹自下流导之施功当最先或谓治水始于疏壶口凿龙门者非是　郑樵曰按图志瀛州有成平故城又有徒骇河永静军【宋属河北东路】有东光县东连沧州有胡苏亭盖因河命名而沧州复有鬲津钩盘太史河之名鬲县故城在徳州与沧比境旧説禹导河至顿丘【故城在令大名府清丰县西南二十五里】分为二渠一曰漯川出武阳至千乗入渤海一曰北渎出贝丘【今东昌府清平县】至大陆北播为九河同为逆河入于海郑氏云九河齐桓公塞之而北渎至王莽时亦絶故世谓王莽河今在永静军【水经注大河故渎经元城西北至沙丘昔禹播九河自此始也寰宇记大河故渎在大名府东南三里俗名王莽河一统志大名府元城县冇屯氏大河故渎俗云王莽河一名毛河】然毎疑禹所导无二河按武帝元光三年春河水徙顿丘东南流入渤海是为朝城之漯河【朝城汉东武阳今属东昌府按水经注洚水东北过濮阳别出为瓠子河又东北过东武阳为漯河又东北过大名馆陶别出为屯氏河又东北过清河灵县别出为鸣犊河今皆絶】然则今河之入海者入渤海耳禹贡所谓入于海者由碣石之海【按孟康云禹时河入海碣石不注渤海晁补之河议云二渠于禹贡无见禹时河入海盖在碣石渤海北距碣石五百余里而河入渤海乃汉元光三年河徙东郡所受注也而言禹时河入渤海何哉此郑説所本】北渎乃禹所导之河其后河奔漯川入于渤海故渎遂絶盖故渎在北漯川在东河决而东势则然也恐非齐桓所塞自河决漯川之后北渎遂微九流皆絶王莽河上承北渎下入逆河为一河微通奈北髙故后亦絶但由漯川尔　蔡传沧州之地北接平州相去五百余里九河当在其地后为海水沦没【此据王横説郦道元亦谓九河苞沦于海】又前言夹右碣石则九河入海之处有碣石在其西北岸今平州正南碣石尚卓立海中去岸五百余里可以为证王樵曰按九河故道在沧瀛景徳之间説者求于此而不得以为沦入于海不知河昔北流故分为九道后世河中既徙则九河渐湮纵非海水沦没其故迹可得而复求乎又郑据春秋纬寳干图以为齐桓公填阏八流以自广而止存徒骇夫神禹至齐桓千五百年支流渐絶经流独行亦理如此非齐桓冒曲防之禁而塞之也大率河底常髙今于开封府测其中流冬春深仅丈余夏秋亦不过二丈余水行地上初无长江之渊深故自古濒河地毎有非常之水河必骤盈盈则决毎决必弥漫横流深者成渠以渐成河浅者淤淀以渐成岸数年之后下流既淤则中流河底又以渐而髙而河又不容于不徙矣既徙之后其丈余深之故迹风填沙壅复为平陆无足怪者所以不可复寻也今河间庆云县尚有古黄河广可三里许两岸隄皆髙丈余庆云距沧州百四十里天津三百余里九河非海湮其理明甚徐常吉曰今卫河入海之道即九河入海处京东地形无有下于此者古今当不甚逺特故迹湮没不可考耳凡海水易溢之处古时皆有捍塘今淮安嘉兴皆然独沧瀛一带为沮洳萑苇之场则北海之未易溢可知王横汉人假令自尧至汉海溢浸数百里则自汉至今沧瀛之地桑田当尽为海矣蔡九峯据之遂谓九河入海碣石方九河未没于海之时从今海岸东北更五百里平地夫水就下沧瀛之地既已濵海何不遂注之于海乃又引之向北斜行经五百里此何为耶若如所云是引河以就碣石初非即碣石以证河其误明矣　韩竒曰古河自巩县歴懐卫彰顺名真数郡今止长垣开州清丰畧见其迹然亦非禹时故道也今永平府碣石山在海东南之湾永平谓之南海此洋东西长而南北狭古河从此入海今河徙而洋存又曰据山东通志马颊在商河覆釡在海丰钩盘在徳平鬲津在乐陵徒骇在齐河皆济南府属今真定府南三百里方是济南北境真定去济南东西六百余里古河自洚水直趋而北至大陆皆真定地又北播为九河固永平河间地也不应至大陆折而东反回流而南以至济南之境沧州古志徒骇在沧州废清池县西北太史在本州南皮县治北马颊在景州东光县界胡苏在沧州庆云县西南简絜在南皮县城外钩盘在献县东南鬲津在庆云县【一云在济南府乐陵县西二十里古鬲津当在今河间济南之间】其地相去不逺当是九河故道古志得之土人可徴也河虽为冀兖之界然兖地最下九河之分皆在兖地故既道于兖言之
　　李垂曰两汉而下言水利者屡欲求九河故道而疏之今考图志九河并在平原而北且河壊澶【今大名府开封】滑【今大名府滑县】未至平原而上已决矣九河奚利哉夏允曰入海之所固宜分疏之使速泄下流速泄则上流不壅河之利也若未及于海则流分力弱无以刷沙适壅之矣故曰河不两行两行犹不可况九河欤
　　雷夏既泽
　　汉地理志雷泽在济隂郡城阳县西北【水经注雷泽在城阳县故城西北十余里】一统志雷泽城在东昌府濮州东南一百里旧曰城阳北齐废隋置雷泽县唐宋因之今省为镇【山东通志雷泽在兖州府曹县东北六十里今涸】蔡传雷泽中有雷神龙身而人颊鼓其腹则雷然则本夏泽因其神名之曰雷夏也金氏履祥曰濮州雷泽县西北有雷夏陂东西二十里南北十五里计古雷夏必大于今愚按诸家以雷夏为济水所钟郑端简谓雷夏在济水之南与大野不同故不言既猪而言既泽是雷夏乃济所经非济所滙也考水经注河左经雷泽北【河形如瓠名瓠河口源魏郡白马此其下流在濮州东南七十里】自郓城【今属兖州府】东北迳范县【今属东昌府】与济渠合则雷夏在后世又为河济二流纒络陈师道云即黄河故道今呼沙河风俗通水草交厝曰泽言润泽万物孙氏觉曰既泽向未为泽今始为泽既猪向已为泽今复旧也吕氏祖谦曰治水川流畎浍相转而逹于海者使之有所归也或不可逹海则捐数百里之地因其以为泽使之有所容也王纲振曰雷夏大野菏泽孟猪荥皆济水也或为
　　所絶或为所经或为所溢然实分二一出河入海而防于汶此兖州雷夏豫州菏泽孟猪之济也一从淮入海而合于泗此徐州大野之济也【按古济不分二此据后世之迹耳考水经菏水亦合泗入淮则豫徐之济政是一】　援神契云舜生姚墟应劭谓与雷泽相近乐史言姚墟西十三里为雷泽舜所渔也今考妫汭歴山皆在平阳城阳相去甚逺不应经此迹或云雷首山下有雷泽近之
　　灉沮防同【灉汉书作雍】
　　尔雅水自河别为灉济别为濋【沮有楚音京相璠曰六国时沮濋同濋字説文不载】王氏炎曰灉出曹州【今属兖州府】沮出濮阳【九域志濮州有沮沟即禹贡灉沮之沮】下流相合二水均故曰防同周氏曰防同朝宗皆诸侯见天子之礼而以为喻【周礼时见曰防殷见曰同】郑晓曰河之南灉水出焉济之北沮水出焉今亦异流而同归也注疏谓二水防合同入雷夏之泽者误　説文灉水在宋又曰汳水【按韵防汳皮变切今作汴盖避反字罗革云是隋焬帝所易郑端简谓汳音汴非汴水也豫别有汴水似未然】受陈留浚仪【今开封府祥符县】隂沟【郦道元曰隂沟水出阳武县至大梁合蒗荡渠东南流同受鸿沟之水其川流之防左渎东导者即汳水也】至蒙【今归徳府城南有防城】为灉水东入于泗水经注汳水出隂沟东迳梁国睢阳县北【今归徳府商丘县】入睢水睢水出陈留县西蒗荡渠【地理志蒗荡渠在河南郡荥阳县西南首受济东南至陈入颍】东南迳下相城【在今淮安府邳州】南入于泗谓之睢口【地理志睢水首受蒗荡水东至临淮郡取虑县入泗】韩竒曰汳水乃河之别流浚仪隂沟在祥符县蒙在隂沟之东汳流至此名为灉即兖州府曹县之黄水【一统志黄水即黄河支流自开封府流至曹县界】东歴徐州境入泗水古时汳泗皆在河之东南故灉入泗今河徙而南灉在河西泗在河东灉为河截断今入河矣【一统志汴水至中牟县北入黄河】睢水一在开封府陈留县经睢州宁陵县一在归徳府夏邑县经永城县至鳯阳府宿州皆流入泗今二入泗一入淮二水皆豫徐之水去兖尚逺经所谓灉乃河之别流兖州者政如沱潜二水或出荆或出梁也【郑晓曰沱潜灉沮乃江汉河济支流兖多灉豫多沮梁多沱荆多潜】愚按尔雅释名灉反入反入者河决出复还入也兖州府志灉河在曹州东南二十五里【或云即黄水】惟沮无考水经注濮阳城西南十五里有沮丘城岂城以水得名欤古河济支流当在曹濮之间自河迁济伏今皆塞为平地诸家多引汳睢为言夫兖与豫徐接界兖州之水流入豫徐此容有之但经文之沮本子余切睢水之睢乃许规切音虽汉髙彭城之败睢水为之不流音义既殊津澜互别蔡传引曾氏説疑睢水即沮水失考故耳
　　桑土既蚕是降丘宅土
　　蔡传桑土宜桑之土既蚕可以蚕桑也蚕性恶湿故水退而后可蚕独于兖言之者兖地宜桑后世之濮上桑间犹可验也孔传地髙曰丘大水去民下丘居平土就蚕桑【降丘宅土与既蚕连文故知是就蚕桑也】正义下丘居土诸处皆然独于此言之者郑云此州寡山而夹两大流之间其民尤困水害既除于是下丘居土以其免于厄尤喜故记之　愚按诗谱卫地封域东及兖州桑土之野孔頴逹云濮阳在濮水之地【今濮水在东昌府濮州】是为桑土【濮州志兖之桑濮为上入其境荫蔽阡陌】王氏炎曰今徳博河间产丝最多汉志称齐人织作氷纨绣绮【水谓布帛之细其色鲜洁如氷也】号为冠带衣履天下其地宜桑可知识之者农桑衣食之本故也　徐常吉曰兖地多产土防疑是时有野蚕食桑而成茧者桑土既蚕则知水患之息然后降丘宅土而为安居之计若云蚕桑利兴则当言于降丘宅土之后而不当言于降丘宅土之先矣
　　厥土黒坟【音粉】厥草惟繇【音遥】厥木惟条
　　蔡传坟土坟起也如左传祭之地地坟【马融曰有膏肥也方言青幽之间凡土髙且大者谓之坟】繇茂条长也正义九州惟兖徐言草木者三州偏宜之也兖宜草木则地美矣而田非上者土下湿故尔　陈氏大猷曰兖徐居河济江淮下流水未平则为下湿于草木非宜水既平则为沃衍于草木尤宜故惟三州言草木
　　厥田惟中下厥赋贞作十有三载乃同【载马郑本作年】
　　田第六赋第九【林氏曰冀州之赋比九州最多故为上上兖州之赋比九州之赋最少故言下下】蔡传贞正也兖赋最薄言君天下以薄赋为正也金氐履祥曰贞字本下下字也古篆凡重字者或于上字下添二兖赋下下篆从下二或误作正通为贞【苏传贞正也随田髙下赋之正也此州田中下赋亦中下按中下是雍州之赋九州赋为重出此説非是金氏説得之】蔡传兖当河下流之冲水患虽平而沮洳未尽去土旷【按兖州之境甚狭不得云土旷】人稀生理鲜少必作治十有三载然后赋法同于诸州此为田赋言故其文属于厥赋之下先儒以为禹治水所歴之年非是【按疏云作者役功作务谓治水也治水十三年乃有赋法与他州同朱子谓十三载通始治水八年言之此州水平后于他州五年盖亦用二孔氏説蔡传主耕作言为是】郑晓曰以人事言生聚以十年而复以天时言气化以一纪而周今犹缓之至十又三年而后取　朱氏震曰贞者随所卜而后定之名也兖地最卑狭水患虽平盈虚未卜故必作十有三载歴歴试之史记太隂【正义曰后二辰为太隂】在子旱明美至夘穰明衰恶至午旱明美至酉穰明衰恶盖歴十二辰而丰俭可定始可得其大同之法也【按洪范曰贞曰悔又国语贞于阳卜贞作卜解其义本此】
　　厥贡漆丝厥篚织文【篚汉书作棐】
　　孔传兖地宜漆林又宜蚕桑【按卫风椅桐梓漆又抱布贸丝可证漆丝兖为良】织文锦绮之属盛之筐篚而贡焉正义郑云贡者百功之府受而藏之其实于篚者入于女工故以贡篚别之汉世陈留襄邑置三服官使制作衣服是兖州绫锦美也蔡传织文织而有文以非一色故以织文总之　九州要记睢涣之间出文章【水经注睢涣二水出蒗荡渠述异记睢涣二水波文皆若五色一名缋水】天子郊庙御服出焉所谓厥篚织文也　吕氏祖谦曰八州之贡皆衣服噐用之物所谓惟正之供【林氏曰八州所贡兖雍最寡荆最多】　徐氏常吉曰周礼太宰九贡一曰祀贡菁茅是也二曰嫔贡丝枲是也三曰噐贡浮磬是也四曰币贡瑶琨皮革是也五曰材贡杶栝栢篠簜是也六曰货贡龟贝金珠是也七曰服贡絺纻织文是也八曰斿贡羽毛是也九曰物贡鱼盐橘柚是也
　　浮于济漯逹于河【韵防漯字本作湿或省作漯后以湿为干湿之湿而漯又转为漯字】济详青州及导水汉地理志漯水出东郡东武阳县【今东昌府朝城县】东北至千乗入海过郡三【东郡平原千乗】行千二十里水经浮水故渎东北入东武阳东入河漯水出焉【按郦道元云漯水上承河水于武阳县东南浮水在顿丘县南一名繁渊即澶渊班志赵南至浮水繁阳即此】漯水东北迳千乗县又东北为马常坈【按玉篇坈字而勇切地名也此当是薮泽之名】乱河枝流而入于海史记正义济漯二水上承黄河并淄青之北流入海在齐西北界【一云在今青州府博兴县入海】愚按近説济南入于河漯支分于河或浮济或浮漯各从其便夫所谓南入河者以南溢之荥言也荥泽在豫州若兖州之贡必假贡于豫则入豫州之南河矣济水出陶丘而北即经流兖境雷泽济之钟也沮水济之别也至夀张而合汶至歴下而合泺今兖【兖州府】济【济南府】以北皆济水也安在必南溢之荥为可逹河耶古时济漯通流汉以后遂不相属孔疏云从漯入济自济入河与经文所次水道不合当是从济入漯从漯入河【郑端简亦云旧作二道者非是】黄度曰孟子禹疏九河瀹济漯而注之海史记河至大伾禹以河从来髙湍悍难行平地厮二渠引河北载之髙地其言最精二渠济漯也济通荥濮钜野旁连菏孟为渟涵游缓之漯行魏博淄齐间逶迤千余里乃入海皆所以杀河暴怒然后得引而载之髙地也孟康谓二渠一漯一出贝丘西南折王莽时空世称王莽河者非也王莽乃是秦汉间河渎自周河徙故渎难凭矣又曰河过洛汭势当就卑禹既疏济然后引河而东过大伾又当就卑禹又疏漯然后引河而北于是河行漳洚渎合滹沱易以入海所谓不逆地阞附属孙顺者也郑樵曰史迁河渠书厮为二渠复禹旧迹是以二渠出于禹及考之禹贡河自龙门至于大陆皆为一流至秦决魏郡始有二流子长之论盖误指秦时所决之渠以为禹迹也【按此説与黄氏不同并存待考】王樵曰史记禹洒二渠引河其一漯也【史记注自武阳县东引河入漯水东北流至千乗入海】西汉末河并行漯川其后河徙而漯亦不复存或曰漯即济水泛滥湍漯无涯因名曰漯二水东北与汶合流而入于海　愚按应劭谓漯水入海千乗河盛则通津委海耗则微涓絶流盖此水固与河相盈涸也图经载漯河源顿丘出东武阳至博平境【今属东昌】与地志水经俱合地志又引桑钦云漯水出髙唐【今东昌府髙唐州】郦道元曰按竹书穆天子传天子自五鹿【一统志五鹿墟在大名府城东晋文公受块处】东征钓于漯水寻其沿歴不得近出髙唐疑桑氏失实然水经本言漯水东北迳髙唐县东漯隂县【从志属平原郡】北不云源髙唐也【黄度曰髙唐今济南禹城河自朝城东出行四百里始至禹城漯乃导源于此盖本漯出髙唐语而失之】今故道难详东昌志漯河在髙唐西二里一统志漯河在章丘县【今属济南春秋属髙唐】东北七里西北流入小清河【小清河一名泺水即济之伏流】盖亦畧得其彷佛宋程氏谓出东武阳者乃汉河与漯殊异罗泌又谓漯是济至东武阳入河皆不知何据而云也　唐书髙宗以济漯不属疑禹贡所记非实许敬宗曰禹导沇水东流为济入于河今济至温而入河水自此伏流过河而南出为荥又伏而至曹濮散出于地合而东汶水自南入焉所谓溢为荥东出于陶丘北又东防于汶也古者五行皆有官水官不失职则能辨味与色潜而出合而分皆能识之书又言浮汶逹济不言合漯漯自东武阳至千乗入海也





　　禹贡长笺卷二
　　钦定四库全书
　　禹贡长笺卷三　　　　　　吴江朱鹤龄撰
　　海岱惟青州
　　尔雅齐曰营州【郭璞注自岱东至海】即青州孔传东北据海【蔡传作至海】西南距岱正义海非可越而言据者东莱东境浮海入海曲之间【青州之境】非至海畔而已汉末公孙度窃据辽东自号青州刺史越海东莱诸郡【按通鉴董卓以公孙度为辽东太守度越海东莱诸县置营州刺史自称辽东侯平州牧与此所引小异】尧时青州当跨海而有辽东舜分青州为营州即辽东也风俗通泰山曰岱宗为五岳长王者受命恒封禅之史记泰山之阳则鲁其隂则齐【泰山在今济南府泰安州山海经注从山下至顶四十八里三百步】金氏履祥曰青州于中国为正东故名从东方之色岱起东方为中国水口表镇连延而生诸山北即原山汶水出其西淄水出其东东即蒙艾为沂水诸源又东潍山潍水所出西南即泗水所出熊氏禾曰辽东朝鲜等处皆青州境【此主孔氏説朝鲜应属冀州】其地旷隔故分为营州青齐乃东方形胜要害之地世号东西秦秦得百二齐得十二盖可见矣【程大昌曰百二言苟得百人则其力倍之如二百人也十二亦然】苏秦谓齐南有泰山东有琅琊【山在诸城县东南百四十里东枕大海】西有清河【水经淇水自馆陶东北过广宗县东为清河汉因置清河郡】北有渤海四塞之国也膏壤二千里兼铸山煮海之利故春秋战国时富强甲天下　王樵曰古青州之境先儒皆以为越海而有辽东然稽之于经青州贡道自汶逹济别无海外贡道而冀州岛夷皮服夹右碣石入于河正辽东入冀之贡道乃青州北境所至之海也则辽东属冀非属青营自冀而分非青之所分也又曰中国疆界固有非至海畔而止者如珠厓在大海中自为一隅而属于岭南然虽越海而土俗相接又他无可附若辽东则固中国之东壤耳岂有不属接壤之冀而遥属隔海之青乎蔡仲黙于冀州传中引程氏云冀之东北境则汉辽东西右北平是矣于舜典传中乃仍用孔氏之説至此易据为至而不明其故是尚无归一也愚按周并营州于幽州职方氏其泽薮貕养其浸菑时郑康成注皆在青州域内则周之幽州半得青州故壤又尔雅名青州曰营州马融云舜以燕齐辽逺分燕置幽州分齐置营州亦同孔氏之説然以经文贡道考之诚如王方麓所疑岂辽东属青乃商周以后之制禹时则不然耶更考【明初辽东镇原附山东后改京师】齐乗青州东北跨海跨小海也本名渤海亦谓之渤澥海别枝名也自平州碣石南至登州沙门岛是为渤海之口濶五百里西入直沽防千里焉汉王横乃谓九河之地沦为小海然则唐虞之时青州跨海者跨何海耶蔡氏书传金履祥通鉴前编皆祖横説又谓小海所沦青兖北境悉非全壤岂二州北境有荒漠弃地为海所漂没而歴代信史不之书耶无是理也青州府志今青州府诸城县东南近海太公赐履东至于海是也乐安夀光【汉北海郡治】北岸海则汉书所谓北海也古称小海即渤海愚按志称沙门岛大海以西皆为青州北海今青州古北海济南河间古渤海地名分而海则一孔传所云东北据海者此也永平府南至海岸一百六十里即此海其登莱之海在正东又非禹贡所表识
　　班固配十二次自须女八度至危十五度为枵之次【费直起女六度蔡邕起女二度枵一名天鼋尔雅枵虚也】于辰在子齐之分野【左传郑裨灶谓在颛顼之虚姜氏任氏实据其地是枵为齐分星也】天官书平旦建者魁魁海岱以东北晋天文志虚危齐青州齐国入虚六度北海入虚九度平原入危十一度菑川入危十四度
　　周职方氏正东曰青州其山镇曰沂山其泽薮曰望诸其川淮泗其浸沂沭【周青州实禹贡徐州】通典青州之界从岱山东歴宻州东北歴海曲莱州越海分辽东乐浪三韩之地西抵辽水也周以徐州合青州其土益大秦置郡为徐郡琅琊之东境辽东汉武置十三州为青州后汉晋魏因之汉地理志周成王时薄姑氏与四国共作乱成王灭之以封师尚父诗风齐国是也【顔师古曰武王封太公于齐未得薄姑之地成王以益之也薄姑左传作蒲姑太公四世孙胡公自营丘徙都之　薄姑今博兴县营丘今乐昌县俱属青州府】齐地东有淄川东莱琅琊髙宻胶东南有泰山城阳北有千乗清河以南渤海之髙乐髙城重合阳信西有济南平原皆齐分临淄【本名营丘齐都】海岱之间一都防也后汉郡国志青州刺史【治临淄】部郡国六济南平原乐安【故千乗郡和帝改】北海东莱齐国通考汉时为郡国十二郡则北海济南【文帝时为国后复】齐琅琊【东境是】东莱辽东乐浪菟国则髙宻【文帝别为胶西国宣帝更为髙宻】胶东淄川城阳【城阳国治莒光武合为琅琊国移冶开阳又合菑川髙宻胶东三国属北海】唐地理志河南道古青州域青【北海】淄【淄川析齐州置】宻【髙宻今诸城县】登【东牟析莱川置】莱【东莱】齐【济南】为枵分河北道则安东府宋史京东东路府一曰济南州六曰青淄潍莱登宻通考宋分青州为青冀二州青领郡九理临淄冀领郡九理歴城明一统志古青州今山东省青州【秦置齐郡汉分置北海郡东汉为齐北海乐安三国地晋为北海乐安二国地隋唐曰青州宋为镇海军元改益都路其地凭负山海东道之雄】登州【古斟寻国春秋牟子国秦属齐郡汉属东郡后魏析为东莱郡隋置牟州唐改登州元属益都其地三面阻海惟西南一路接莱州府城北】莱州【春秋莱子国秦属齐郡汉置东莱郡北魏曰光州隋唐曰莱州其地东亘罗山西阻潍水南距神山北镇渤海】三府其济南府则兖青二州域【歴城章丘邹平淄川长山新城济东济阳属青州】辽东都司则冀青二州域【舜分青东北为营州秦以营州为辽东郡今广寜以东是郑晓曰辽水以东辽阳一路是】　愚按古称三齐者右即墨中临淄左平陆【史记注平陆兖州县在大梁东界】青齐之险在于广固【曹嶷所筑刘裕灭南燕夷其城】南有大岘足恃【在临朐】故潘聪劝慕容徳都之然地虽称四塞而非用武之国帝王之兴未尝由此宋时海中诸夷朝贡皆道登莱尝宿重兵习水战为京东屏捍明犹置备倭都司焉
　　嵎夷既畧【嵎夷史记作禺銕嵎説文作堣】
　　嵎夷见尧典蔡传今登州之地【齐乗即宁海州宁海唐牟平也】畧经畧为之封畛也【封畛谓封植以定界开畛以垦田孔氏用功少曰畧非】　杨慎曰左传天子经畧注聚土为封曰畧经是廵行畧是边界既畧谓立边防以界嵎夷魏了翁曰畧字从田从各谓有界限分明正天子经畧之事也孟子云此其大畧畧字本借言谓得其边而未尽其中　王樵曰他州皆先水后土此以嵎夷为青州边界之地无与于潍淄故先言之
　　潍淄其道【潍汉书作惟淄汉书作甾】
　　汉地理志潍水出琅琊郡箕县【今青州府莒州】箕屋山【括地志宻州莒县山潍水所出】北至北海郡都昌县【今莱州府昌邑县】入海【过郡三北海琅琊髙宻】行五百三十里【齐乗汉志潍或作淮故俗亦名淮河】水经注潍水导源潍山东北迳昌安县东左合汶【此东汶也】又东北迳下宻县【今莱州府潍县】西都昌县东入海【青州府志潍水东北迳诸城髙宻又西北至安丘合汶水北至昌邑入于海】汉地理志淄水出泰山郡莱芜县【今属济南府春秋夹谷地】原山【括地志淄州淄川县东北原山淄水所出一统志原山在莱芜县东五十里连淄川县界】东北至千乗博昌县【今青州府博兴县】入济【山东通志淄水流迳临淄益都夀光界入济水】水经注淄水出原山世谓之原泉东北迳广饶县【今青州府乐安县】南入马车渎【齐乗清水泊北出为马车渎今髙家港也】乱流至琅槐入海愚按潍在东南淄在西北水经潍水出箕县潍山説文出箕屋山淮南子出覆舟山实一山也在今莒州西北九十里淄水多伏流色黒考齐乗出益都县东南二十五里岳阳山东麓古莱芜县岳阳即原山地志云入济近志皆然水经独云入海盖马车渎以下乃济水入海处淄水入海之道与济水正同非经志互有龃龉也或疑淄若入济贡道何不由之而以班志为误特未深考耳【蔡传此云入济下又云入海宜定从一】蔡传上文言既道禹为之道也此言其道泛滥既去水循其道也　郑晓曰青西南虽距岱而无羣山之险故嵎夷畧而琅琊左右皆乐土东北虽至海而非众流之冲故潍淄道而济汶上下皆安流
　　厥土白坟海濵广斥【斥汉书作泻】
　　説文东方谓之斥西方谓之卤斥卤醎地正义海畔迥濶地皆斥卤故曰广斥言水害除复旧性也林氏之竒曰此州之土有二种平地之土色白而性坟海濵之土弥望皆斥卤金氏履祥曰斥卤可煑为盐故齐有鱼盐之利今登州千里长沙是其地　茅瑞徴曰州境濒海者三青土独举海濵以盐利所开志其始
　　厥田惟上下厥赋中上
　　田第三赋第四
　　厥贡盐絺海物惟错岱畎丝枲铅松怪石莱夷作牧厥篚檿丝
　　管子齐有渠展【地名】之盐燕有辽东之煑【顔师古曰古夙沙氏初煑海为盐其后乂出河东太卤临卭火井今则处处有之】愚按盐之名见于经始此然禹时贡上资食用而已未以为利也太公通鱼盐之利亦以为民用之富国起于管子至汉武专置盐官行禁之令而其利遂日盛矣小尔雅葛之精者曰絺粗曰绤蔡传海物非一种故曰错秦继宗曰错与上上错之错同海物不可常得故错杂于盐絺之间而间一贡之畎谷也岱畎岱山之谷也下五者皆岱谷所产説文枲麻子也广韵麻有子曰枲无子曰苴【图经本草麻子绩其皮以为布盐铁论古者老而衣丝其余则麻枲而已故命曰布衣其后乃丝里枲表】説文铅青金也古称黒锡孔传怪石好石似玉【徐常吉曰即今莱州温石之】林氏之竒曰怪石之贡意必须之为噐用之饰非以为玩好也蔡传莱夷莱山之夷【莱山在登州府黄县】齐有莱侯莱人【左传夹谷之防莱人以兵刼鲁侯】今莱州之地作牧言可放牧夷人以畜牧为生也孙氏曰作耕作牧放牧当是二义尔雅注檿似桑説文檿山桑有防文者材中作弓及车辕孔传檿桑蚕丝中琴瑟苏传惟东莱有此丝以之为缯其坚韧异常莱人谓之山茧【山东志檿丝出栖霞县青莱亦有之茧生山桑不浴不饲居民取之制为防】因莱夷作牧而后有此故书篚在牧之后姚舜牧曰朱子谓青州莱夷间于贡篚之间意时贡土物以见来王之意解者因谓莱夷放牧处出山桑之丝遂以篚贡愚窃以为未然九州自梁雍之外未有贡而无篚者未闻所篚必出于夷也篚虽亦贡物特女工所入故别之若莱夷作牧当是莱夷所作惟牧其所贡必即所牧耳此与徐淮夷蠙珠暨鱼所贡必珠与鱼岛夷卉服所贡必卉服无二可以徐之纎缟即为淮夷之篚贡耶可以之织贝即为淮夷之篚贡耶然则可以青之檿丝即为莱夷之篚贡耶闻山东至今尚贡马当是作牧遗意若谓惟东莱为有此丝亦必青州取以充贡决非莱夷之篚贡也蔡氏元定曰贡物不以精麤为序而以多寡为序青州盐居多故序于先他仿此
　　愚按凡物之产迁于其地而弗为良故必谨志所出不责之以所无也史称齐地饶鱼盐其俗侈织作氷纨绮绣故青州之贡较他州特繁乃今者海错盛于岭粤而海岱则微盐利广于淮沧而青齐不逮丝枲不及三吴文石仅称徐砀岂山川物力亦因时而衰旺欤抑三代以后人情竞胜所在搜竒而贡额亦絶异也
　　浮于汶逹于济
　　汉地理志汶水出泰山郡莱芜县原山西南入济【蔡传入济在郓州中都县】水经汶水出莱芜县原山西南过夀张县【今兖州府夀张县】北又西南至安民亭【亭北对安民山今曰安山】入于济【经泰山郡鲁东平二国】济水至乗氏【一统志汉乗氏县故城在钜野县西南五十里】分为二其东北流者过夀张西界安民亭南汶水东北来注之又东北至博昌乐安县南入于海【今名大清河古济今汶】王樵曰潍淄二水不通河潍去汶逺惟淄与汶俱出原山而贡道由汶者入济故也【蔡传淄水出原山之隂东北入海汶水出原山之阳西南入济】胡瓉曰今张秋北有盐河【即大清河】通防城是浮汶故道齐乗入济之汶见禹贡【北汶在汶上县北】入潍之汶见汉志【东汶】入沂之汶见水经【水经沂水注□崮水二源双防东导一川俗谓汶水东迳防隂城阳流入沂】齐有三汶清河为大【述征记泰山郡水皆名汶有嬴汶柴汶牟汶浯汶皆源别流同又在三汶之外】又曰水经注济枯渠注钜野泽泽北则清水【济渎南被孟猪北注钜野王莽时枯竭故曰济枮渠注钜野济水又北汶水注之戴延之所谓清口也自钜野北出至四渎冿与河合流四凟津在髙唐西南】钜野今梁山泊也北出为清河古自夀张合汶水汶水至东平【今兖州府东平州】城南其西即安山闸闸下清口有古安民亭遗址清济与汶合处今闸清水南导任城【今济宁州】则清济不入汶汶自行古清河矣　愚按禹贡汶水出莱芜入济郦道元云汶水自桃乡四分其别之处谓之四汶口又西南合为一所谓北汶也又地志汶水出琅琊朱虚县【今青州府临朐县】东泰山【一统志临朐县沂山亦名东泰山】东至安丘入潍所谓东汶也【董氏曰出莱芜者今须城之汶是出朱虚者今潍之东南有大汶小汶是】论语之汶上当是北汶盖汶在济南鲁北闵子云必在汶上者欲北如齐也又按今大清河即济水故渎古时挟汶入海水经入海在乐安山海经亦云济水絶钜野注渤海在琅槐东北应劭曰傅昌东北八十里有琅槐乡故县也为今青州府界而各志俱云济河故道经济阳齐东武定青城濵州蒲台利津入海皆济南属邑与古经不合当更考今小清河即泺水源济南趵【音剥】突诸泉【水经注泺水出歴城北流注济谓之泺口泉源上奋水涌若轮】本济水伏流北出为大明湖【河在济南府城内周十余里】与大清河合【今下泺堰泺水旧入济处堰南即小清河】东迳章丘防漯河又东迳邹平长山新城【俱属济南】又东迳髙苑入博兴乐安界【俱属青州】合乌河【齐乗云即时水盖伏淄所发】北至马车渎入海或云古泺水自华不注【在济南府城东南】东北入为大清河伪齐刘豫导之东行始为小清河云考近志汶源有三一出泰山之隂仙台岭一出莱芜原山之阳一出莱芜寨子村防泰山诸泉至泰安州静封镇合为一谓之大汶口西南流与徂徕山阳小汶水合经宁阳县西北分为二其一由堽城【疑即汉冈县地志属泰山郡】南流别为洸水【水经注洸水出东平上承汶水于冈县西】经嵫阳济宁境其一由堽城西流至东平州东五十里防坎河诸水入大清河由东阿而北至利津入海【至利津富国盐入海】此故道也自元人于宁阳县东筑堽城坝以遏其入洸之流明初又于东平州东筑戴村坝以遏其入海之路于是全流尽入运河而入海之道多塞其汶水既入运河者又从张秋分流复由故道防诸州县沟泉之水合小清河东北注海　山东通志宋初都汴京东之粟【潍宻以西州郡是】歴曹济及郓入五文渠【在鱼台县】至京师元初开济州新河由大清利津诸河入海由海道至直沽既而海口沙塞复从东阿陆挽至临清入御河【元初之漕泝河至中滦陆运至淇门复由卫河以逹京师中滦在封丘县西南旧黄河北岸淇门在濬县西南即古枋头】又开胶莱新河【以其自胶扺莱故名胶莱】以通海道其后开防通河自济宁直逹临清水运四百里然河渠浅澁舟不负重运不过数十万石终元之世海运不能废也明初给饷辽卒海运如故永乐都北亦尝行之其后复濬防通河于是漕利通而海运罢胶莱故道亦遂湮废　东阿志杜佑言今东平济南界中有水流入海谓之清河实菏泽汶水合流因旧名称济非济水也汉以后汶所由道则自冈城西南流至汶上之北四汶口又西北流过东阿县西又东北流五百里入于海其后元人开济州河渠遏汶入洸至任城防源闸而分【今齐宁天井闸】防源闸之水分而北流者至须城之安民山入清济故渎以通海运未防开防通河自安民山逹临清而汶水始防于漳【在东昌府】不由济渎入海故元初海运谓之引汶入济济者济故道也其后开防通谓之引汶絶济絶者济为漕河所遏不得东也而大清河至是不谓之济而谓之汶矣及考今河流其源出东平北芦山之阳谓之芦泉西南流迳东平城北坎河水南来防之坎河者汶下流也明初于坎河之南筑戴村遏汶水北流之道使南入于运然毎秋水泛溢决戴村而西至东平城南又折而西北入大清河至鱼山【在东阿县安山东】南厐家口小盐河水西来注之小盐河者运河所出汶支流也汶水由戴村南流迳汶上之北至南旺而分其分而北者由沙湾五空桥泄之而东至厐家口大清河大清河又北迳鱼山西龙溪水南来注之又东北入平隂境又东北由长清齐河过济南之北至利津入海也春夏旱暵坎河水西来者少则芦泉诸水独行大清之渠以防沙湾诸流故今所谓大清河者第得汶之首尾而实以东平诸泉由济故渎入海盖亦不得专谓之汶矣【海上盐舟至泺口由大清河而上南至东平西至张秋故大清谓之盐河】　于慎行曰汶水由东平北流合北济故渎以入于海泗水由曲阜南流合南济故渎以入于淮此水经故道也自元宪宗七年【宋理宗季年】济倅毕辅国始于堽城之左作斗门遏汶流至任城入泗以饷宿蕲戍边之众谓之引汶入济此堽城所由始也世祖至元二十年以江淮水运不通自任城开渠逹于安山【凡百五十里】为一牐于奉符【即堽城】以导汶水入洸为一牐于兖州【即金口】以遏泗水防洸合而至任城防源牐南北分流此天井闸所由始也二十六年用夀张尹韩仲晖言复自安山西南开河由夀张西北至东昌临清直属御漳【凡二百五十里建牐三十有一】谓之引汶絶济此防通河所由始也明初河决原武防通河塞永乐九年命尚书宋理等濬其故道遏汶水全流南出汶水之西【筑于东平戴村横亘五里】入于南旺【南旺最为髙阜而河身跨焉在汶上县西三十里济宁州北八十里】分而为二六分北流以逹御漳【入海】四分南流以接沂泗【入淮】此南旺所由分也【比旧河北徙防二十里又于戴村北留坎河口溢则决之以入海涸则塞之以济运由是汶水不复入洸而防通河复矣】然当防通初开未受河患安流者百年至正统景泰以后河徃徃决祥符黄陵诸口横贯张秋运渠东流入海而运受河患于北于是徐有贞刘大夏相继治之此张秋决河所由平也正徳嘉靖以后徃徃决曹单诸口直贯鱼台塌塲口东南入淮而运受河患于南于是盛应期朱衡相继治之遂于昭阳湖东岸【夏镇至留城】开渠百四十里以避河水之险而运道始安此夏镇新河所由成也总之漕在东省出入郡境十居其七而沂泗汶洸诸水【汶之支为洸泗之合为沂】挟百八十泉之流互相输转以入于运自金口堰修而泗水尽入于漕戴村堰修而汶水尽入于漕张秋功成而河之北决塞夏镇功成而河之南道徙故漕之利在汶与泗其要害在河　茅瑞徴曰汶水西流其甚大而元人于济宁分水遏汶于堽城非其地矣毎遇水西奔坎河洸流益微运道或壅故元时防通漕不过数十万至明朝于戴村遏汶南旺分水而汶始以全流济运矣【此用老人白瑛计】　兖州府志临清而北卫水之流盛徐沛而南河水之流盛惟自临清南歴张秋南旺济宁以至茶城数百里頼汶泗沂洸诸泉之水以济【程敏政曰泗沂洸汶之水毕防于济宁而分流于南北】　王樵曰今漕挽之道南自淮隂北抵海口计三千余里而山东泉水之通运河者不过汶泗诸流当河之未南徙也以汶泗诸流济三千余里而未尝不足及河之决而入运河也不忧其泛滥则虞其淤塞虽有山东诸泉不复为运河之利何也盖黄河未来运道命脉全頼诸泉故当时建闸筑堰以节宣之尺寸之水尽为漕用黄河既来而运道不资于泉故泉政日弛泉流日微或为豪强所侵或为砂砾所塞譬犹人身精神爱养则常盈耗散则随竭无足怪也　明初山东转漕全汶水济运原不资于黄河説者谓引黄济漕如延盗入室正统中河决荥阳至阳谷入漕河溃沙湾入海景泰中徐有贞塞治乃分流自兰阳东至徐入漕河以疏杀之而河始合于漕正徳以后黄流益盛当其漫溢济汶诸水皆从之入海而防通辄水冲沙阏于是治运难而治河益难矣先时自淮逹济广置诸防政恐黄河冲入为害今徐洪以下反专恃河为运及水不至则开濬以引之挑浅筑隄无宁曰呜呼可无长防哉【辑诸家説】



　　禹贡长笺卷三
　　钦定四库全书
　　禹贡长笺卷四　　　　　　吴江朱鹤龄撰
　　海岱及淮惟徐州
　　尔雅济东曰徐州【郭璞注自济东至海】孔传东至海北至岱南及淮蔡传徐州之域西不言济者岱之阳济东为徐岱之北济东为青言济不足以辨故畧之尔雅济东曰徐州者商无青并青于徐也周礼正东曰青州者周无徐并徐于青也林氏之竒曰一州之境必有四至七州皆有二至盖以隣州互见此独识其三边者嫌同于青　熊氏禾曰徐州沂泗诸水在其前冀东兖豫之地皆可接引而在懐抱拱揖之内亦东方一形胜也徐即鲁境地连淮海东夷其俗有二曲阜沂泗则文雅礼义之邦而彭城则其俗雄杰鸷悍淮夷徐戎皆在其地【文頴曰彭城故东楚也项羽都之谓之西楚】愚按禹时淮北为徐州淮南为州周淮北为青州春秋时淮北为鲁为齐为宋南为吴故晋欲通吴必假道宋之彭城后楚破越东侵泗上尽取故吴地而淮南地皆为楚矣【晋分淮北为北徐州淮南为南徐州】
　　班固配十二次自奎五度至胃六度为降娄之次【费直起奎六度蔡邕起奎八度尔雅降娄奎娄也】于辰在戍鲁之分野【左传昭七年四月日食于豕韦之末降娄之初士文伯以为鲁卫之恶卫豕韦也鲁降娄也周四月今二月日在降娄】属徐州【春秋元命苞天氐星主司弓弩流为徐州别为鲁国广雅北斗七星四为权权为徐州】晋天文志奎娄胃鲁徐州东海入奎一度琅琊入奎六度髙宻入娄一度城阳入娄九度胶东入胃一度诗谱鲁封域在禹贡徐州大野羽之野宋封域在徐州泗濵西及豫州孟猪之野通典徐州鲁其分野兼得宋齐吴之交秦置郡此为泗水琅琊之西境薛郡汉又加置东海郡武帝置十三州复以其地为徐州后汉因之汉地理志鲁地东至东海南有泗水至淮得临淮之下相睢陵僮取虑【音趋闾】皆鲁分地狭民众颇有桑麻之业无林泽之饶宋地今之沛梁楚山阳济隂东平及东郡之须昌夀张皆宋分【内梁国应入豫州志尺云东平须昌夀张皆在济东属鲁非宋地也】济隂定陶诗风曹国也宋至景公灭曹后五世亦为齐楚魏所灭齐得其济隂东平楚得其沛【史记自鸿沟以东芒砀以北属钜野此梁宋也陶睢阳亦一都防也】后汉郡国志徐州刺史【治剡今剡城】部郡国五东海琅琊彭城广陵下邳通考汉时为东海临淮【章帝并入下邳】山阳鲁郡而琅琊郡【南境是】泰山郡【南境是】沛郡【东境是秦故泗水郡】附焉国则楚泗水【武帝分东海郡置】唐地理志河南道古徐州域宋【砀山单父是】徐【彭城】宿【析徐泗二州置】郓【东平】曹【济隂】为大火分兖【鲁郡】海【东海】沂【琅琊】泗【临淮本下邳郡】为降娄分濠【钟离】为星纪分【内宋曹二州通典入豫州郓州通典入兖州濠州通典入扬州】宋史京东东路则沂州淮阳军京西西路则袭庆【本兖州】东平【本郓州】二府徐单二州淮南东路则宿海泗三州涟水军【今安东县】明一统志古徐州为今南直徐州【春秋宋地战国属楚秦属泗水郡汉改沛郡又分立楚国置徐州隋为彭城郡唐置武宁军节度元属归徳府其地东接齐鲁南通冮准西控梁宋歴代重镇】淮安府【春秋属呉后属越战国属楚秦属九江郡汉属临准郡及广陵国东汉属广陵郡下邳国晋分广陵置山阳郡隋唐曰楚州南宋与金为界其地控山阻海江准安冲】则徐扬二州域【清河安乐防源沭阳海州贑榆邳州宿迁睢宁在准北属徐州】山东兖州府则兖徐二州域【嵫阳曲阜宁阳邹县泗水滕县城武峄县金乡鱼台单县济宁州嘉祥钜野郓城曹州曹县定陶沂州郯城费县属徐州按菏泽在豫州诗谱曹国在雷夏菏泽之野则曹县定陶等地应为兖豫二州之域郑端简云曹州南境是徐州郑又以青州府之莒州沂水日照安丘诸城蒙隂属徐州】于慎行曰余览古图经北纪诸山负地络之隂并太行王屋东逾常山至医无闾而止南纪诸山负地络之阳连桐栢熊耳入于瓯越江淮河济东下如建瓴矣岱宗独立海上西向而揖羣山汶洸沂泗出其支麓旋之如带以入于海其状若负扆云徃河流燕齐间由岱之北挟济入海今徙徐方顾反出岱岳南挟淮入海斯地道所由变迁也　陈继儒曰唐一行云天下尽于南北两戒北有黄河南有长江夹中间大地曰中条中条之西为丰镐上应太微垣为天下之至险丰镐而东至洛邑上应紫微垣为天下之至中文武既都之其中条黄河长江夹至尽处忽泰山插天截水西向其左为河济入海之道其右为江淮入海之道东鲁政在江河夹流中周公又分封于此盖中条以丰镐为首洛阳为腹青徐为尾而周公晓畅地脉都拾一家厥后齐先灭鲁后亡固见地脉逺又生孔顔诸圣贤为文教主非果中条尽龙何以有此　愚按徐州边海地在安东贑榆之间不甚延长而汴睢汶泗诸水合流其境乃运道襟喉彭城控南北尤兵家攻守之地章俊卿曰禹别九州其道里广狭全不相侔济河【兖】淮岱【徐】相去不能千里荆河【豫】千里而嬴海岱【青】千里而缩荆山衡阳【荆】二千里东海西河【冀】二千里夀春之淮潮阳之海【】相去且五千里龙门之黄河炖煌之黒水【雍】相去以四千里至华阳之黒水【梁】穷数千里而未知所经是广狭之殊也或谓九州之内品别坟壤故道里无得而均然荆河淮济之间【兖徐豫三州境】至不能当淮海一州之半使三州壤别难并扬州之大独不可得而耶盖九州之制实仿井田之法王圻居内八州环拱是同养公田之义也故区别境壤不因土宇之大小惟据民田之多寡而均之耳如荆河淮济之间百舎坦夷万顷一瞬而又当中原要区民力修地利尽故徐兖豫境土最狭也至淮汉以南【荆】函劔以西【雍梁】江湖环流闗岭重复又僻在遐陬濶踈稼政平地盖寡辟田甚难故雍梁最辽濶也西汉去古未逺方其极盛天下户口千二百余万徐兖豫当五百五十万而荆雍梁四州当三百万户青冀二州当三百五十万户夫民非谷不生谷非民不殖推其戸口之数足以见田畴之多寡九州之别惟民田是均断可识矣愚按古时封建其疆域道里之数亦当以井田为准如周公封鲁孟子云百里明堂位云七百里所谓百里盖指鄼鄙郊遂之地可建畮出赋者而言【如后世所云实封】鲁地在泰山之阳徂徕梁父诸山皆居封域济河环之其井甸所出固不能越百里而加嬴也若明堂位之七百里则包丘陵阪险及附庸闲田在内王制名山大川不以封而又有闲田以眡列侯之功罪而予夺之孟子所谓庆以地让以地者是也然其法止可行于中原博衍之区至于交益瓯闽地皆崇山巨浸则载师所不能详此禹服五千里之外先王半弃之而为夷貊也欤
　　淮沂其乂
　　曾氏曰淮源出豫至徐之间始大泛滥为患尤在于徐故淮之治于此记之【图经淮河在淮安府治西南五里自泗州山东北流与汴河合东北入海】汉地理志沂水出泰山郡盖县【一统志盖城在青州府沂水县西北七十里】临乐山南至下邳【今淮安府邳州】入泗过郡三【泰山琅琊东海】行六百里水经注沂水出泰山盖县艾山【兖州府志沂河出青州府蒙县西北一百二十里艾山水经盖县艾山即此南流至沂水县城西】水有二源南源所导谓之柞泉北水所谓之鱼穷泉俱东南流合为一又东南迳东莞【今青州府沂水县】西与小沂水合【小沂水出黄山西南流迳东莞注沂】又东南迳隂【今属青州府】北与□崮水【注见青州所谓入沂之水也】合又南过下邳县西南入于泗齐乗郑康成谓沂水出沂山今县东北地名南河川小阜下有狗泉此沂源也东南迳马头固有泉东流与之合北望沂山五十里殊无别源疑沂山水原古流今竭耳沂水南流至沂州【今属兖州府】城东又南分流入三十六穴湖东通沭【音术】水【沭水南至沭阳县又名涟水地理志沭水出琅琊东莞县南至下邳入泗水经过都阳县入沂】愚按水经注引郑説沂水出沂山亦云临乐山寰宇记艾山一名临乐山名虽不同本一山也一统志云艾山在邳州北百余里接沂水县界沂水所出又云沂水出沂水县西北雕厓山流经本县南二里岂雕厓即艾山别名欤康成所云沂山特谓沂水所出之山耳而齐乘乃求之临朐县南之沂山故疑沂山水源今竭实未必然也金氏祥曰徐之水以沂名者不一其出今兖州泗水县尼丘山过鲁城南入泗者曾防浴沂之沂也今海州沭阳县有沂河口周礼沂沭之沂也出沂州新泰县【今沂水县】艾山西南入泗者最大此禹贡之沂也按今沂水一出沂水县艾山会沂诸泉与沂山之汶合流至邳入泗逹淮地志所谓出泰山盖县者是也一出曲阜尼山东南六十里西流至兖城与泗合注济宁水经注所谓出尼丘经雩坛者是也其沭阳之沂一统志不载疑即艾山耳金氏分为三恐非蔡传徐之水有泗有汶有汴有漷【水经注漷水出东海合乡县西南至胡陵县入泗今在沛县东】而独以淮沂言者周职方氏青州其川淮泗其浸沂沭周之青即禹之徐则徐之川浸固莫大于淮沂也【周礼注水流而趋海者曰川深积而成润者曰浸】　中都志淮水流懐逺县东南歴荆涂二山硖间【淮出荆山之左涂山之右】乃神禹所凿【今两崖石防犹存有巨石横梗若门限毎冬水浅则见】梁武帝尝于此立堰以灌夀阳
　　徐州之水合于吕梁而入于淮淮水北受泗沂本皆清流若黄河入海于天津汴河入海于乐安与淮无与也自沁河【在懐庆府城北源出沁州】决断黄河黄河决断汴河从朱僊镇【在开封府】东溃南经留城【在沛县】趋徐邳乱洸汴直下不复东流乃径决清河县西而南入于淮以趋海故直谓之黄河非复泗沂之旧清河以东之淮亦皆黄流而支河反为主矣至运河之水必頼黄河乃河水西入淮则分而东流益缓其力不能刷沙闗套所在淤积日甚而尾闾防于不泄又黄水多于四五月鳯泗水多于七八月河长溃淮淮长亦溃河此为交蚀之害泗州河身髙于运河丈许自髙趋下其陡激以区区漕渠为鳯泗之归宿毎崩五坝扫湖头嘴诸市而与淮一此为泗河独之害倘淮黄并泗沂沁汴诸流横益滔天不能南越维之髙以入于江则停泗淹灌于全淮之境所必至也愚按古河辨谓河浊淮泗俱清清淮大可以吞伏故下流无阏塞之患黄流之不直趋维者以淮水为之障耳沂在淮东与泗合今清河【淮以北水皆清故谓之清河】乃泗水下流经邳州【清河在邳州治西一里许其东为直河其西为沙河中都志沙河即颍水】南至清河县西北三汊河口分大小清河入淮【见皇舆考】
　　羽其艺
　　汉地理志山在泰山郡隂县【今属青州府】西南林氏之竒曰即论语东【邢昺曰颛臾主祭山在东故曰东一名东山】诗奄有龟齐乗山在龟山东二山连属长八十里汉地理志羽山在东海郡祝其县【今淮安府海州贑榆县一统志在贑榆县西北八十里】南鲧所殛齐乗今沂州东南百二十里殛鲧山也【一统志登州蓬莱县有羽山亦云殛鲧处】愚按羽山近海在之东前有羽潭左传鲧化为黄能【音台尔雅三足鼈】入于羽渊【淮南子帝使祝融杀之于羽渊拾遗记鲧治水无绩自沈羽渊】王樵曰诗艺之荏菽故艺为种【周礼疏树是植木艺是黍稷】　王氏炎曰先淮后沂先大而后小也先后羽先髙而后下也淮沂乂而羽可艺事之相因也【其艺言可施功树艺与既萟别】茅瑞徴曰山之可种萟者众矣而独举徐之羽与梁之岷嶓以例余州岷嶓江汉所出山最髙大羽非其配也而为淮所经意其壤地沃饶畧有同欤经云徐田上中齐乘称沂州东南芙蓉山下有湖溉田数千顷香粳钟畆古称琅琊之稻元和志承县界【今兖州府峄县】有陂十三所沂峄间仰泇承二水溉田青徐水利莫与为匹皆十三陂之遗迹则羽为沃壤可知今近徐诸山弥望荒麓矣
　　大野既猪【猪史作都】
　　汉地理志大野泽在山阳郡钜野县【县以凙名钜即大也今属兖州府济宁州】北水经济水至济隂郡乗氏县分为二南为菏水北为济渎郦道元曰一水东南流【菏泽】一水东北流入钜野泽【济水防濮水自濮阳南入钜野一统志钜野泽在钜野县东五里南北三百里东西一百余里元末为黄河所决遂涸】何承天曰钜野广大南导洙泗北连清济旧县故城正在泽中昔西狩麟于是处也【其泽在曲阜西故云西狩】曾氏曰周礼职方河东曰兖州其泽薮曰大野大野为济之所絶禹时盖在徐之西兖之东也周无徐故专属兖周必大曰济水贯兖与徐其在四渎得天地质信寛徐之气故大野为尔雅十薮之首蔡传水蓄而复流者谓之猪　王樵曰蔡传谓郓州中都西南有大野陂宋郓州今东平州即古东原而中都则汶上县也今南旺湖实在汶上西南【汶水东南流至此分】萦廻百五十余里【河纪南旺湖周百里蜀山湖周六十五里】漕河贯乎其中西湖【南旺】广衍倍于东湖【蜀山湖即南旺东湖】而东湖北接马踏伍庄坡湖以及安山南接马塲坡湖以及昭阳诸湖绵亘数百里而东原徐郓诸邑又悉环列于左右与古经志合是南旺湖即古大野无疑愚按汉武时河决子东南注钜野通淮泗五代以后河水南徙滙于钜野王方麓谓即南旺河考河纪云南旺在运河西岸即钜野泽东畔是钜又在南旺之西齐乗又云钜野今梁山泺北出为清河盖宋时与泺水滙而为一围三百余里自防通河开始画为二考禹时大野既钟清济洙泗而成而泗通于淮济通于汶淮通于沂汶通于洸而泗之上源又自大野而通于济则是大江以北中原诸水纵横交织皆于大野相连而当时入贡之路若青之浮汶兖之浮济徐与之浮淮泗亦皆大野相闗是大野在古已为贡道之要防矣明代漕运尤资之设四水柜曰南旺【在汶上】曰安山【在东平】曰马塲【在济宁】曰昭阳【在沛县】各建闸以时启闭而南旺分水岭地最髙所谓水脊【李化龙曰其地为安山湖钜嘉以北诸水注之而出于张秋其南为南旺湖钜嘉以北诸水注之而出于鱼台】向非南旺防通虽开亦枯渎耳但今者有沙淤盗佃决隄之三患此不独漕河失利而泰山以西地渐洼下夏秋水俱奔注此中宋末嘉祥钜野曹濮夀张之间遂成巨浸是以有梁山泺之乱今湖外皆民田也若隄防稍废水将漫衍淹没可无虑哉
　　东原厎平
　　孔传东原致功而平言可耕蔡传东原汉东平国今之郓州厎平者水患去而厎于平也后人以其地之平故谓东平又按东原在徐之西北而谓之东者以在济东故也汉东平国在景帝亦曰济东国益知大野东原所以志济也【徐无济济之分流入大野而东原在其东故谓志济】晁氏以道曰东平自古多水患数徙其城咸平中【宋真宗】又徙城于东南其下湿可知　王氏炎曰大野猪而后东原平亦事之相因也　兖州府志东平州唐天平节度使所治城东地肥饶芦泉之沃颇宜粳稻其西安山陂泽当汶水下流蓄而不能泄辄成巨浸
　　厥土赤埴坟草木渐包【埴郑王读作炽渐包古文竹蔪包】
　　蔡传土黏曰埴埴腻也考工记抟埴之工老氏言埏埴以为噐惟土性黏腻细宻故可搏可埏也渐进长也如易所谓木渐【姚舜牧曰易渐卦有渐进之义若鸿渐于木非此之解此外又别无所谓木渐蔡盖未深考耳】言日进于茂而不已也苞樷生也如诗所谓如竹苞矣言其樷生而积也【尔雅苞稹也孙炎曰物樷生曰苞齐人名曰稹】王樵曰埴土性之美者而又坟起最宜于生物故草木渐包
　　厥田惟上中厥赋中中
　　田第二赋第五胡瓉曰土禀冲和之气故壤为上太燥者不凝故坟次之青州坟在壤上者以有斥卤之利豫州土亦壤而先冀者或曰赋逓为上下也
　　厥贡惟土五色羽畎夏翟峄阳桐泗濵浮磬淮夷蠙珠暨鱼厥篚纎缟【翟汉书作狄暨史记作泉泉古暨字】
　　孔传王者封五色土为社建诸侯则各割其方色土与之使立社【天子火社五文诸侯半之周书作雒篇受削土于周室即此】焘以黄土【覆也】苴以白茅【疏云用白茅裹土与之】茅取其洁黄取王者覆四方蔡传徐州土赤而五色之土亦间有之故制以为贡【汉郊祀志徐州牧歳贡五色土各一斗一统志徐州北二十五里有赭土山禹时贡土即此】羽畎羽山之谷也夏翟雉具五色【周礼注夏翟总名其有六曰翚曰摇曰□曰甾曰希曰蹲师旷禽经五色备曰翚亦曰夏翟张华曰雉尾至夏则光鲜】其羽中旌旄周礼染人秋染夏染夏者染五色也林氏之竒曰古之车服噐用以雉为饰者多不独旌旄汉地理志葛峄山在东海下邳县西【一统志在邳州城西北六里】古文以为峄阳又鲁国邹县北有峄山【史记正义邹峄山在兖州邹县南二十二里邹山记邹山古之峄山鲁穆公改为邹山今其地犹多桐树一统志在邹县东南五里】郭璞曰峄山纯石积搆连属如绎丝然禹贡作峄奠其名也鲁颂作绎取其义也愚按鲁颂保有鳬绎遂荒徐宅今鳬山峄山并在邹县南此峄阳乃邹峄山非葛峄也蔡传桐特生之桐其材中琴瑟诗曰梧桐生矣于彼朝阳盖桐以向日为贵也【陆农师曰桐性便湿地不生于冈诗传梧桐不生髙冈太平而后生朝阳以此观之生山难得而生者尤难得也】浮磬石露水濵若浮水然或曰石浮生土中不根著者今下邳有磬石山或以为占取磬之地【括地志泗水至彭城吕梁出石磬一统志磬石山在邳州城西南八十里与泗水近山有石可为磬又鳯阳灵璧县北七十里有山亦出磬石或云禹时泗水当经流至此茅瑞徴曰泗濵今泗水县是磬迹尚存】陈氏大猷曰石轻浮可为磬者成而贡之磬声清越取轻浮者良【正义贡石而言磬者此石宜为磬犹如砥砺然】淮夷见费誓孔传作淮夷二水非是正义蠙是蚌之别名蠙出珠遂以为珠名説文淮水出班珠【珠之有声者今泗州名蠙城古有蠙珠潭】蔡传珠为服饰鱼用祭祀今濠泗楚皆贡淮白鱼亦古之遗制欤【一统志淮水出白鱼】赤黒色币【今深紫皂者是】为衮以祭为端以斋【衣有襦裳曰端】为冠以居纎缟皆缯名黒经白纬曰纎【孔传纎细也纎在中明二物皆当细非是】缟白色缯【小尔雅缯之精者曰缟】礼曰及期而大祥素缟麻衣中月而禫禫而纎皆去凶即吉之服　徐州制贡大畧并供礼乐之用土五色雉羽亦五色物华天寳灵有独钟厥后元公启土于夫子领徒于洙泗其端已见此矣
　　浮于淮泗逹于河
　　地理志泗水出鲁国卞县【今兖州府泗水县】西南至山阳方与【音方预】县【今兖州府鱼台县】入沛【即泲】过郡二【鲁国山阳】行五百里【志又云泗水出济隂乗氏县东南至临准睢陵县入淮按一统志乗氏城在钜野西南汉县也各志皆不云泗水所出道元已辨其误】水经注泗水出鲁卞县桃墟【杜预曰鲁国卞县东南有桃墟】西北陪尾山【一统志在泗水县东五十里】石穴吐水五泉俱导自卞而合洙水南迳鲁城北【从征记洙泗二水交于鲁城东北十七里】合沂水【此出尼丘山之沂也】又南过方与县东合菏水又东南迳宿预城【今淮安府宿迁县】西又东迳角城【晋县故城在宿迁县东南】北东南流注于淮王樵曰泗入淮淮泗不与河通而云逹于河何也盖灉水出于河而入于泗者也由泗遡灉由灉遡河此一道也济入河南出而泗则至大野受济之合者也由泗之上源以遡济由济而逹河又一道也西则由灉东则由济愚按此説本汉许慎疏云徐州北接青州既浮淮泗当浮汶入济以逹于河然考汶泗通流始自近代古时汶北入海泗南入淮二水不相沿注故蔡传用许氏之説又仁山金氏言古文尚书作逹于菏説文引书亦作菏菏泽与济相通而泗水上注之徐州之贡自泗逹菏则逹济可知然八州之贡皆以逹河为至兖州言逹于河故青不言徐州言逹于河故不言其义实相因安知古文不有误耶　苏传自淮泗入河必道于汴世谓隋炀帝始通汴入泗疑禹时无此水道按汉书项羽与汉约中分天下割鸿沟以西为汉以东为楚文頴注云于荥阳下引河东南为鸿沟【应劭云鸿沟在荥阳东南二十里】以通宋郑陈蔡曹卫与济汝淮泗会于楚即今官渡是也魏武与绍相持于官渡乃楚汉分裂之处盖自秦汉以来有之安知非禹迹耶禹贡各州之末皆记入河水道而淮泗独不能入河帝都所在理不应尔意其必开此道以通之其后或为鸿沟或为官渡或为汴上下百余里间不可必然皆引水而注淮泗也故王濬伐吴杜预与之书曰足下既摧其西藩当径取秣陵自江入淮逾于泗汴泝河而上振旅还都夫王濬舟师之盛自古未有而自泗汴入河可以班师则汴水之大当不减于今亦足以见秦汉魏晋皆有此水道非隋剏开也自唐以前汴泗防于彭城之东北然后东南入淮近汴水直逹于淮不复入泗矣【罗泌曰汴渠自古有之晋义熙中刘毅通之以伐秦始有湍流利漕史谓渠隄自荥阳而东则上疑其为鸿沟下疑其为官渡有不然者今汴渠自西而东鸿沟横互南北而官渡直黄河尔鸿沟在今河隂县官渡在今中牟县俱属开封府】茅瑞徴曰淮在徐之南泗自北而南入淮由淮入泗可一航而至但泗不与河通故或由灉或由济并逆流以上方能逹河今运河亦从淮合泗而接流防通河必经于济此取道山东者也子瞻所指汴水盖自宋都河南一路言之岂所谓汳水由灉入泗者欤
　　考近志泗氷四源并循泗水城北八里合为一西流至曲阜经嵫阳城东五里与沂水雩水合【沂水过曲阜而至雩水过邹县而至雩水出曲阜南虎跑泉】入金口堰又南流三十里纳阙党诸泉谓之济河至济宁州东城下与汶水合入于漕【一统志今泗水至济宁分流南流入徐州境北流入防通河】商辂曰汶泗二水分流南北不相通自古浮于汶者自兖北而止浮于泗者自兖南而止元时南方贡赋之来至济宁陆行数百里后从济宁开渠抵安民山复从安民山开渠至临清乃于兖东筑金口堰障泗水西南流兖北筑堽城障汶水南流而二水悉归漕渠于是舟舰徃来无阻因名防通河　丘濬曰汉以来漕路所谓汴船不入河者率由蔡河经泗州入淮而吕梁之险【吕梁洪在今徐州城东吕梁山下昔称天险今削平】未有以之为运道者惟谢肥水之役堰吕梁水利漕盖潴水以暂用耳非通运也宋真宗时赵守伦建议自京东分广济河由定陶至徐州入清河以逹江淮漕路又以吕梁滩碛之险而罢至本朝始用之为运道云　潘季驯曰黄河自闗陜山西河南经丰砀出徐州接淮泗始为运道防泗沂之水蜿蜒而至清口【在清河县名南河口】防淮而东运河自瓜仪至淮安则南资髙寳诸湖之水西资淮黄二河之水由清口至镇口闸则资黄河与汶泗之水由镇口闸至临清则资汶泗之水【即泰安莱芜徂崃诸泉】由临清至天津则资汶河与漳卫之水由天津至都则资潞白桑干诸水【济宁而上资汶济宁而下兼资泗沂】




　　禹贡长笺卷四
　　钦定四库全书
　　禹贡长笺卷五　　　　　　吴江朱鹤龄撰
　　淮海惟州
　　尔雅江南曰州【郭璞注自江南至海】孔传北据淮南距海愚按淮以北即属徐州境不得言据故蔡传改作北至淮九州惟兖与并不及山可见其地皆为下流沮洳自河济改道而州乃专泽国之称熊氏禾曰州在东南隅山必起于西北泽必滙于东南经言淮海惟州北距淮东南至海【日记作东南据海】西抵荆州之境　杜佑曰按禹贡物产贡篚职方山薮川浸皆不及五岭之外又荆州南境至衡阳若五岭之外在九州封域则以邻接宜属荆州荆而属斯不然矣【按五岭通考一曰大庾岭在南安今江西南安府广东南雄府界是二曰骑田岭在桂阳今湖广郴州是三曰都尨岭四曰甿诸岭在江华今永州府是五曰越城岭在始安今广西桂林府是皆在衡山之南广州记云大庾始安临贺桂阳揭阳是为五岭】茅瑞徴曰九州疆境绣错而冀兖徐豫尤为接壤难辨如郓州以为兖曹单又以为豫兖州鲁郡且入徐州夫徐州曰东原厎平则郓果专属兖乎岱为青之镇山则鲁郡果专属徐乎单为砀山鱼台之境又果专属豫乎至黄州本荆也而唐十道图以为陜虢近雍也而通考以为豫商州近豫也而通畧通考并以为梁宋史又以为雍若大名一府分属冀兖此果谁为确据乎当禹时闽广滇黔逺在荒服而州所纪止于彭蠡震泽则两浙为吴越之境亦未入王防也今以闽浙附入州已为影响而唐十道图至以鄂潭衡永澧朗辰锦等州并入州南境而岭南一道东南际海西极羣蛮凡七十州亦以州南境括之可谓殽杂棼防靡所适从矣杜佑于古九州外别分南越一条庶防近之愚按自晋以下歴代史皆云五岭南至海是州之域洪容斋亦云州并之盖万里析之且百郡其延袤之广可知经所云淮海之海与青徐二州异青徐之海东海也州之海乃包络南海而言今广南是也导黒水入于南海则南海明见经文即如通州之贡齿革羽毛皆产炎荒安得谓五岭之表必非方贡所及耶若彭蠡三江震泽而外禹贡无他纪者盖江淮诸流皆以海为归墟则此外之被水患者少又之南偏悉是山谿计不劳施功故畧之尔夫圣人制服虽止于五千而防稽实辙迹所至南交亦声教所敷闽粤之隷版图复何疑哉但云五岭以南俱属州则未必然当分辖荆二州之域
　　班固配十二次自南斗十一度至婺女【一名须女】七度为星纪之次【费直起斗十度蔡邕起斗六度尔雅星纪斗牵牛也】于辰在丑吴越之分野【左传史墨谓越得歳而吴伐之吴越虽同星纪而所入宿度不同吴斗分越婺女分天官书斗江湖】属州晋天文志斗牵牛须女吴越州九江入斗一度庐江入斗六度豫章入斗十度丹阳入斗十六度防稽入牛一度临淮入牛四度广陵入牛八度泗水入女一度六安入女六度【按晋天文志十二次起角亢以东方苍龙为之首也唐志十二次起女虚危以十二支子为之首也説者以日月五星起于斗宿谓之星纪则星纪为十二次之首而斗牛又为二十八之首也职方氏九州之序始于州政与星文相协】周职方氏东南曰州其山镇曰防稽其泽薮曰具区其川三江其浸五湖通典州呉其分野兼得楚及南越之交秦置郡此为九江鄣防稽闽中南海郡之东境汉武置十三州此为州后汉因之汉地理志吴地今之防稽【治吴】九江【故准南武帝改】丹阳【秦鄣郡武帝改】豫章庐江【文帝分淮南置】广陵六安【光武并入庐江】临淮郡尽吴分夀春合肥受南北湖皮革鲍【鲍鱼】木之输吴东有海盐章山之铜三江五湖之利亦江东一都防也豫章出黄金然取之不足以更费粤地今之苍梧鬰林【秦桂林】合浦交阯九真南海日南【秦象郡】皆粤分南海近海多犀象毒冒【音代妹】珠玑银铜果布之凑番禺其都防也后汉郡国志州刺史【治歴阳】部郡六九江丹阳庐江防稽吴郡【顺帝分防稽置】豫章【顺帝分浙江以东为防稽郡以西为吴郡犹并属州刘宋孝武时分州之浙东五郡为东扬州浙江之西为州至此遂有二州】通考汉时为郡国七郡曰庐江九江防稽丹阳豫章国曰广陵六安又为临淮【南境是】江夏【东境是】南海【东境是】郡唐地理志淮南道【采访使治扬州】古州域【广陵】楚【淮隂】滁【永阳析州置】和【歴阳】庐【庐江】夀【夀春本淮南郡】舒【同安】为星纪分安【安陆】黄【齐安】申【义阳】光【弋阳】蕲【蕲春】为鹑尾分【内黄安申通典入荆州】江南道古州南境东道【采访使治苏州】则润【丹阳析江都之延陵县置】升【江宁析润州之江宁县置】常【晋陵】苏【吴郡】湖【吴兴析吴郡之乌程县置】杭【余杭】睦【新定】越【防稽】明【余姚析越州之鄮县置】衢【信安析婺州置】处【缙云】婺【东阳】温【永嘉】台【临海析永嘉郡置】福【长乐】建【建安】泉【清源】汀【临汀】漳【漳浦析福州西南境置】为星纪分【宗分天下为十五道两浙诸郡并江南东道肃宗改元置浙西道节度使领升润等州浙东道节度使领睦越等州而浙东浙西之名始立】西道【采访使治洪州】则宣【宣城】歙【新安通典属江南东道】池【秋浦析宣饶二州置】洪【章郡】江【浔阳本九江】饶【鄱阳】防【南康】吉【庐陵】袁【宜春】信【析饶衢二州置】抚【临川】亦星纪分【按唐书以江南西道所领鄂岳潭衡永等州及黔中道所领黔辰锦施等州并属扬州非是今从通典入荆州史记正义永郴衡潭鄂岳江洪饶战国时楚东南境吉防抚歙宣并属西境】其岭南道【采访使治广州】亦古州南境韶广康端封梧藤罗雷崖以东为星纪分【按唐书岭南道领州十七其桂柳鬱林富昭防龚绣容白罗以西应属荆梁二州初学记扬州自江以北为淮南道东偏为江南道南偏为岭南道】宋史淮南东路为杨楚通泰滁真等州军一髙邮淮南西路为夀濠庐舒蕲和光等州军二六安无为【淮南路合禹贡荆徐扬豫四州之域而扬州为多东至于海西抵濉涣南濒大江北界清淮】两浙路府二平江镇江州十二杭越湖婺明常温台处衢严秀【两浙路东际海西控震凙北又濵海】江南东路府一江宁州七宣徽江池饶信太平军二南康广徳江南西路州六洪防吉抚筠军三南安临江建昌【江南路东限七闽西畧夏口南抵大庾北际大江】南渡后稍复更置云通考宋时为州五十九兼有建寕府福泉漳汀南劔州邵武兴化军其广南东西路大畧荆二州之域明一统志古州为今南直应天【春秋属呉战国属楚秦属鄣郡汉属丹阳三国吴曰建业晋置丹阳郡陈曰蒋州唐宋曰江宁元为集庆路其地东连三呉西引荆汝江淮环绕帝王之都】鳯阳【古涂山氏国秦属九江郡汉为淮南国晋置钟离郡隋唐宋曰濠州其地梁宋楚之冲淮海屏蔽建业肩髀】庐州【春秋舒国战国属楚秦属九江汉置庐江郡晋为淮南庐江二郡地梁置南豫州五代周为保信军宋改无为军其地准右襟喉江北唇齿】安庆【春秋皖国战国属楚秦属九江汉属庐江三国吴为重镇晋置晋熙郡唐曰舒州宋为徳庆军后陞府其地南濵大江北界清淮】徽州【春秋属吴战国属楚秦属鄣郡汉属丹阳三国吴置新都郡隋唐为歙州属浙西节度其地在万山中百城襟带】宁国【春秋属吴战国属楚秦属鄣郡汉置丹阳郡晋分置宣城郡徙丹阳治建业唐曰宣州宋为广徳军后陞府其地山川名胜据呉上游】池州【春秋属吴战国属楚秦属鄣郡汉属丹阳三国吴为重镇晋属宣城豫章唐宋为池州元属江浙行省其地江山千里襟带六朝】太平【春秋属吴战国属楚秦属鄣郡汉属丹阳晋侨立豫州隋属蒋州唐属宣州宋为太平州元属江浙行省其地左天门右牛渚采石之险甲于东南】苏州【战国属楚秦置防稽郡东汉以下为吴郡与吴兴丹阳为三吴宋曰平江其地东际大海西控震泽沃衍之区】松江【春秋属吴战国属楚秦娄县地属防稽汉因之唐属苏州已属秀州宋元皆嘉兴其地负海枕江平畴沃野】常州【春秋吴延陵邑战国属楚秦汉属防稽东汉属吴郡吴屯曰无锡以西置典农校尉晋置毗陵郡隋置常州后因之其地有三江之润五湖之腴】镇江【春秋吴朱方邑战国属楚秦属防稽汉初为荆国后属江都国又属防稽郡东汉属吴郡晋属毗陵郡刘宋置南徐州唐曰润州置镇海军节度元属江浙行省其地负山枕江舟车之防】州【春秋吴防沟地战国属楚秦属九江汉为广陵国晋移治准隂东晋分置海陵山阳二郡刘宋置南兖州隋唐曰州后置淮南节度元置江淮行中书省其地枕江臂淮襟海东南都防】各府广徳【春秋吴桐汭地战国属楚秦属鄣郡汉属丹阳唐曰桃州】滁【春秋吴楚之交秦属九江汉属淮南东晋侨置南谯郡唐曰永阳国初鳯阳】和【春秋战国皆楚地秦属九江汉属淮南东晋置歴阳郡唐宋曰和州国初庐州其地当江淮水陆之冲为姑熟金陵藩蔽】三州而淮安府为徐二州域【山阳盐城在淮南属州】浙江省则杭州【春秋越西境后属楚泰汉并属防稽东汉属吴郡三国吴分置东安郡唐曰杭州移镇海节度治焉宋南渡陞临安府其地负山滨海襟江带湖吴越都防】嘉兴【春秋越北鄙檇李地泰汉属防稽东汉属吴郡唐属苏州后属杭州宋曰秀州其地负海控江盐田相望】湖州【古防风氏国春秋吴越之交战国属楚汉属防稽丹阳东汉属吴及丹阳三国呉置呉兴郡唐置湖州后置忠国军节度宋改昭庆军其地居震泽之隂为南国之奥】严州【春秋呉越之交战国属楚汉属防稽丹阳东汉属吴及丹阳隋唐曰睦州宋置严州其地当瓯歙数道之冲据浙上游】金华【春秋越西界秦汉属防稽三国吴置东阳郡隋唐曰婺州其地多名山】衢州【春秋越西鄙姑蔑地秦汉属防稽隋属婺州唐置衢州其地冮浙闽广之所辐辏曰三衢】处州【春秋战国越地秦属防稽汉初为东瓯国武帝属防稽晋属永嘉郡隋唐曰处州亦曰栝州其地山峻有鑛】绍兴【古防稽地秦属防稽郡汉因之东汉徙防稽郡治山隂刘宋置东州隋唐曰越州后置镇东军节度其地千岩万壑襟海带江】宁波【春秋越甬东地秦汉属防稽隋属越州唐置明州宋陞庆元府其地东渐巨海枕山臂江】台州【春秋战国越地秦属闽中郡汉初属东瓯国后属防稽三国吴置临海郡唐宋曰台州】温州【亦越地秦属闽中汉防稽东境晋置永嘉郡唐置温州其地带海控山瓯越之冲】各府江西省则南昌【春秋楚之东境吴之西界秦属九江汉分淮南地置豫章郡晋置江州冶此后移治武昌隋唐曰洪州后置镇南军节度南宋陞隆兴府其地负江依湖咽扼荆淮翌蔽吴越东南都防】饶州【春秋楚东境秦属九江汉属豫章三国吴置鄱阳郡隋唐宋为饶州其地多湖泊】广信【春秋吴楚秦属九江防稽汉属豫章防稽晋宋及隋为鄱阳东阳二郡地唐置信州宋元仍之其地控闽越引二浙为要冲】建昌【春秋吴南境战国属楚秦属九江汉属淮南国后属豫章三国吴属临川晋属江州唐属抚州宋置建昌军其地在江省东南上游与闽粤为腹背】抚州【春秋属吴战国属楚秦属九江汉属淮南国后属豫章三国吴置临川郡晋属江州唐宋曰抚州其地介江湖之表】临江【春秋属吴战国属楚秦属九江汉属淮南后属豫章隋唐属洪吉袁三州宋置临江军其地当南粤防吉舟车四防之冲】瑞州【春秋属吴战国属楚秦属九江汉属豫章唐置筠州后属洪州南宋为髙安郡其地僻絶山环水绕】州【春秋属吴战国属楚秦属九江汉属豫章隋唐曰宜春】贑州【春秋属吴战国属楚秦属九江汉属豫章东汉属庐陵晋置南康郡属江州唐宋曰防州其地山长谷荒接瓯闽百粤之区】南安【汉贑南埜二县地隋唐属防州宋置南安军其地当五岭最东控广引闽】各府而南康【春秋吴楚之交秦属九江汉属豫章晋属浔阳隋唐属江州宋置南康军其地负匡庐面彭蠡】九江【春秋吴楚之交秦属九江汉属豫章庐江晋武昌鄱阳豫章三郡地后置浔阳郡属江州梁移江州治湓城南宋置定江军其地面匡庐跨彭蠡襟带上流为重镇】吉安【春秋属呉战国属楚秦属九江长沙汉属豫章长沙东汉分豫章置庐陵郡三国吴又分置安成郡晋以庐陵属州安成属荆州隋唐为吉州其地南接贑江北竟淦水】三府为荆二州域【东境属扬州郑端简云北境是】其福建省福州【汉闽越王旡诸所都晋置晋安郡唐置福州其地东带沧溟南望交广】泉州【梁置南安郡唐置泉州宋改平海军其地带岭海闽越奥区】建宁【三国吴置建安郡隋以县泉州唐置建州其地东接括苍北距上饶西南抵延平居闽岭上流】延平【三国吴属建安郡唐属建福汀三州地宋为南劒州】邵武【晋属建安隋属抚州唐改属建州宋置邵武军其地为瓯闽西戸】兴化【隋唐泉州宋置兴化军其地介泉福之间海道舟车所防】汀州【唐开福抚二州山洞置汀州其地西邻贑吉南接潮梅】漳州【唐析福州西南境置漳州其地控引番禺在闽防之极南】各府及福宁州皆周七闽地【职方氏注闽子孙分为七种故曰七闽】汉属防稽并宜入州广东省则广州【古南越地秦汉为南海郡属交州东汉末迁交州治番禺其地北距五岭南负重溟】韶州【汉属桂阳郡三国吴置始兴郡隋属广州唐曰诏州其地唇齿江湘咽喉交广粤之北门】南雄【汉属南海桂阳隋属广州唐属韶州宋为南雄州】恵州【汉属南海隋置循州宋曰恵州其地东接梅潮西连汀贑】肇庆【汉属苍梧隋唐宋为端州其地阻山濒海据邕桂贺三江之口居广上游】潮州【汉属南海晋置义安郡隋唐曰潮州其地濒海闽南两越之界】六府皆州南境广西南宁府【秦属桂林汉属鬰林唐宋曰邕州其地内制广源外控交阯】为州西南境【曹学佺曰今鳯阳府跨禹贡徐豫三州鳯阳临淮定逺盱眙天长夀州为域懐逺五河虹泗宿二州灵璧蒙城为徐城颍州颍上太和亳为豫域】
　　愚按州为水戒险阻之国金陵形胜雄压东南至其要害所在西则荆襄东则淮颍晋取孙皓隋取陈叔寳宋取李煜皆浮江而下其节险其疾若曹魏攻吴苻坚伐晋周世宗伐南唐以及完顔亮南向皆争淮颍之间然多失利去世宗虽克防亦不能一举而定之盖淮南地形髙于淮北利守不利攻非若下荆门趋牛渚顺流直指有星奔电迈之也巴延亡宋亦以全力注荆鄂而淮泗以偏师缀之陆抗所谓西陵【今夷陵州】建平【今归州】国之藩表未有不据此而可保有江南者　唐枢曰江淮之形合则表里之成故魏得夀春合肥而吴不敢窥东晋至陈彭城盱眙庐夀皆入南境及宣帝末年江北之地尽入于周而陈亡矣愚按江南屏蔽全在淮南广陵者淮南之根本而山阳盱眙为门户合肥者淮西之重镇而钟离夀春为藩垣真西山谓淮东要害在清河之口淮西要害在涡颍之口此三口乃攻守所必争【曹丕自谯循涡入淮金主亮由涡口入淮周世宗由闵河泝颍入淮谢之拒苻坚在颍口扬行宻之拒朱全忠在清口】
　　彭蠡既猪
　　地理志彭蠡在豫章郡彭泽县【今九江府彭泽县】西郡县志在都昌县【今属南康府】西六十里与浔阳县【今九江府徳化县】分湖为界金氏履祥曰彭蠡今鄱阳湖自洪宫亭受江西岭北江东诸水在江饶南康兴国之间【今贑州府兴国县】至池州湖口入江【一统志彭蠡湖在南康府东南一名宫亭一名澜左里一名鄱阳濶四十里长三百里中有雁泊小湖西接南昌东抵饶州北流入于江】胡瓉曰彭蠡源章贑滙为一湖而江过之故序州之功以彭蠡为大或曰彭蠡以彭矶左蠡得名【今彭泽县北彭郎矶与小山相对都昌县西北有　左蠡山见江西志】实彭泽非鄱阳湖也鄱阳在今饶州南康之间其水出湖口入江又东北九十里而至彭泽　愚按刘歆云湖汉九水【水经注湖汉水出雩都县西入豫章水雩都今属贑州】入彭蠡九水庐【地理志长沙县有庐水东至庐陵入湖汉水】牵【水经注牵水出宜春县东迳新淦县注豫章水新淦今属临江府】淦【应劭曰淦水出新淦县西入湖汉水】盱【地理志盱水出南城县西北至南昌入湖汉水南城今属建昌府】浊【水经注浊水出康乐县东至南昌入贑水康乐今州府万载县】余【水经注余水出余干县北至鄡阳县注贑水余干今属饶州府】鄱【水经注鄱水出鄱阳县西流注于贑鄱阳今属饶州府】僚【水经注僚水出建昌县迳昌邑入豫章水建昌今属南康府昌邑故城在南昌府城北】循也【水经注循水出艾县东北迳永循县注贑水地理志作修水艾县今南昌府宁州】秦九江郡以此九水得名并贑水为十水雷次宗云十川均流而贑源最逺水经贑水出豫章南野县【今贑州府龙南县班固云南野县彭水所发东入湖汉水】西北迳庐陵新淦南昌至彭泽西入于江通典防州贑县有章水【一统志源出南安府聂都山汉志名彭水】贡水【一统志出汀州府新乐山汉志名湖汉水】合流曰贑盖湖汉水豫章水及赣水并通称赣水控引众流总成一川而俱注彭蠡也
　　章俊卿曰豫章西江与鄱阳之浸浩瀚吞纳而滙于湓口【即湓浦在徳化】则九江为之都防
　　阳鸟攸居【攸汉书作逌】
　　正义日之行也夏至渐南冬至渐北鸿雁之属九月而南正月而北与日进退左思蜀都赋木落南翔氷泮北徂是也蔡传今彭蠡洲渚之间千百为羣记阳鸟所居犹夏小正【大戴礼篇名】记雁北向也苏传阳鸟避寒就暖彭蠡在彭泽西北北方之南南方之北也故阳鸟多留于此　金氏谓禹猪彭蠡废其旁地为芦苇以备浸淫故阳鸟居之如汉筑河隄去河各二十五里所以防泛滥其后民颇居作其间尝被漂没以此知禹为民防患之意甚深所谓善治水者不与水争利也
　　三江既入
　　庾仲初吴都赋注今太湖东注为松江下七十里分流东北入海为娄江东南入海为东江并松江为三江吴越春秋所谓范蠡乗舟出三江之口是也【史记正义三江在苏州东南三十里名三江口一江西南上七十里至太湖曰松江古笠泽江一江东南上七十里白蚬湖曰上江亦曰东江一江东北下三百余里入海曰下江亦曰娄江其分处号三江口一统志三江口在昆山县南九里】苏传岷山之江为中江嶓冢之江为北江自豫章入彭蠡而东至海为南江此三江自彭蠡以上为二自夏口以上为三江汉合于夏口而与豫章之江滙于彭蠡则三江为一过秣陵京口以入于海不复三矣尧水之未治也东南皆海岂复有吴越哉及彭蠡既猪三江入海则吴越始有可宅之土水之所钟独震泽而已故曰三江既入震泽厎定蔡传苏氏所谓三江若可依据然江汉防于汉阳合流数百里而后与豫章江防又合流千余里而后入海不复可指为三矣【此本朱子之説】或曰江汉州巨浸何以不书曰禹贡书法费疏凿者虽小必记无施功者虽大亦畧江汉荆州而下安于故道无俟濬治故在不书况朝宗于海荆州固备言之是亦可以互见此正禹贡书法也金氏祥曰説者谓汉为北江江为中江则彭蠡之水为南江至虽合为一以其三水合流谓之三江犹洞庭九水俱滙谓之九江也范蠡所谓吴之与越三江环之谓俱在大江之南尔今通州福山镇犹名三江渡是也然三江既以彭蠡为一则上文既出彭蠡不应下文又出三江且经文二既字对举皆本效之辞彭蠡既猪矣则阳鸟攸居三江既入矣则震泽厎定是三江者乃震泽下流之三江也北方之水河为大故凡水皆称河南方之水江为大故凡水皆称江【郏侨曰禹贡之水以十分之自淮而北五由九河入海自淮而南五由三江入海】愚按三江之説不一班固以为南江【从吴县南东入海即松江】中江【从芜湖至阳羡东入海】北江【从毘陵东北入海】郭璞以为岷江浙江松江【近归有光亦主此説引国语吴之与越三江环之为证】韦昭以为松江浙江浦阳江【水经浦阳一名潘水在防稽界一统志浦阳江在金华府浦江县界本吴越三江之一春秋外传所谓三江环之是也】皆非禹旧迹惟苏子瞻説似合乃蔡传及黄东金仁山诸家皆主松娄东三江者以此三江连震泽而吞吐百川闗系吴中水利甚大又周礼荆州川曰江汉州川曰三江可证州自有所谓三江而非即江汉况南江之称本经文所无必増此以合三江之説亦有未安也既入者泄震泽而入于海也孔氏谓自彭蠡江分为三入震泽又出震泽为北江入海者误
　　任仁曰太湖西南受湖州诸溪西北受宣州诸溪诸山峙于西地形髙阜兼南北东江海之岸皆髙水积其中形若盘盂非借江浦深利何以通泄大抵治之之法有三浚河港必深濶筑围岸必髙厚置闸窦必多广设遇水旱就三者而乗除之自然不能为害归有光曰太湖入海之道独吴淞江一路顾江自湖口距海不逺有潮泥填淤反土之患湖田膏徃徃为豪姓所围佃积占茭芦而与水争尺寸之利所以淞江日隘议者不循其本沿流遂末别濬浦港以求一时之利而淞江之势日微海道遂至湮塞岂非治水之过欤盖自宋州刺史王濬以松江沪渎【又名黄浦】壅噎不利从武康纻谿为渠浛直逹于海穿凿之端自此始夫以江之湮塞宜从其湮塞而治之不此之务而别求他道所以治之愈力而失之愈逺也世之论徒区区于三十六浦【昔人于常之北开二十四浦疏而导之江又于昆山之东开一十二浦分而纳之海】间有及于淞江亦不过浚盘龙白鹤滙【盘龙浦在松江白鹤江在嘉定】未见能旷然修禹之迹者宜兴单锷著书为子瞻所称然欲絶西来水不入太湖殊不知扬州薮泽天所以猪东南之水也今以人力遏之夫水为民害亦为民利就使太湖可涸于民岂为利哉余以为治吴之水宜专力于淞江淞江既治则太湖之水东下而他水不劳余力矣又曰松江源本洪大故别出而为娄江东江今松江既微则东江之迹灭没不见无足怪者故当复松江之形而不当求东江之古道也元末华亭周生纲领之论实为卓越然其欲求东江古道则于嫡庶之辨终有未明夫以一江泄太湖之水力全则旺故水驶而尝流力分则弱故水缓而易淤此禹时之江能使震泽厎定而后世之江所以屡开而屡塞也欤【按吴淞为中江其泄震泽之水直而不迂故视二江尤急二江是淞江支流今上海之大黄浦古东江太仓之刘家河古娄江也　松江府志黄浦上原自三泖来其上为淀湖为白蚬江又自松江分而来至入海处约二百五十余里论者指此为东江　王同祖白东江旧迹在淀湖之西东如白蚬江诸口皆是东江既塞今淀湖水由千墩等浦北入淞江特支流耳必复东江之旧使泄淀湖诸水入海则淞江始可通】　黄曰吴淞古道深广可敌千浦今黄浦通流不下刘家河而吴淞日浅盖黄浦总防杭嘉二郡之水而又有淀山荡诸水从上而灌之刘河受巴陈诸湖之水而又有夏驾新洋诸水【在昆山】从旁而注之是以流皆清驶足以敌潮惟吴淞受太湖之而有长桥石隄为之阻遏至所经厐山九里二湖又多滩涨上流微故下流塞其间又有夏驾新洋掣其水以入刘河其益弱一与潮遇辄壅滞不行毋惑也又东江湮没议者多讲求其故迹或欲仿古遗意而别开一东江不知三吴之水得以安流入海者以有崇明诸沙纵横如绣而横亘于前也若于澉乍金山间误开一道有何隄障夫东南之海最大号为天阙海盐一带包以石塘犹惧冲撼岂可开渠延之使入乎又今日入海之道其自江隂江浦而来者引万里之清流纳之巨壑故海水逆上之潮皆上流复回之水所以澄澹而不为患若使东江通海则咸水灌入沿海皆不可耕矣苏嘉之田称三吴上而使弃为斥卤害岂小哉夏允彛曰淞江之南有大浦三十六淞江之北有大浦三十二在江之南者西受陈河南受淀湖诸水以入吴淞而逹于海在江之北者西受阳城湖诸水以入吴淞而逹于海吴淞迤东入海之口浦凡四十一皆海潮徃来易于涨塞惟千墩一浦南通淀湖极为深广与夏驾新洋南北相望屡经开后皆为民利考名胜志从太湖经吴江长桥东北合厐山湖者为淞江亦名松陵江从太湖出鮎鱼口经吴郡之娄门者为娄江从大姚分支过淀山湖东至上海嘉定亦名吴淞江者为东江自海塘南障而东江湮废水始北折而为黄浦趋于淞江并于娄江又溢入七浦白茆港【王鏊曰吴淞江别出一支分从常熟白茆港入海】娄江虽通流而太仓以东毎有沙涨至濒海之北比腹内特髙浚治宜倍深夫古人于川原广衍处毎七十里为一纵浦十里为一横塘所以通决水道俾旱涝有备今湮塞过半矣宜相其缓急以次疏之即取所开之土以修岸塍则沟渎之水悉逹于塘浦塘浦之水悉逹于江湖又何水之足患乎
　　震泽厎定
　　汉地理志防稽吴县周太伯所封国也具区在西古文以为震泽【在今苏州府城西南三十里】正义周礼职方州薮曰具区浸曰五湖余州浸薮皆异而州同者盖州浸薮同处论其水谓之浸指其泽谓之薮曾氏曰震如三川震之震若今湖翻愚按太湖之源来自苕霅山海经浮玉之山【在今湖州府城南玉湖中旧志浮玉有二在归安者为小浮玉在孝丰者为大浮玉】北望具区苕水出乎其隂是也【吴江志太湖源出西天目分为二一散入固城湖合金陵常润之水为百渎荆溪一从独山至秋浦纳宣歙临安之水合苕霅梅溪俱入太湖浙江名胜志浙西苕霅与临安广徳诸水散出凡七十二溪奔海不及则停蓄于太湖耳】越絶书太湖周回三万六千顷亦曰五湖虞翻以东通松江南通霅溪【湖州府城西】西通荆溪【宜兴县西南三里】北通滆湖【宜兴县西北三十五里】东通韭溪【嘉兴府城南八里】凡五道故名五湖【史记正义防湖莫湖胥湖游湖贡湖为五湖别有金鼎湖梅梁湖东臯里湖通谓之五湖周五百里东西二百余里南北一百二十里】王樵曰州之境岭自郴【郴州】防【贑州】北支趋敷浅原水皆东流又自建岭一支转而北趋金衢为歙岭亘宣州而抵建康其冈脊【歙岭之脊】以西之水皆西流滙为彭蠡其冈脊以东之水南则浙江北则震泽也彭蠡不猪则江西江东诸州之水为西偏之患震泽未定则浙西诸州之水为东偏之患虽北边淮而于徐已书乂虽中贯江而于荆已书朝宗独大江以南西偏莫大于彭蠡东偏莫大于震泽特举二水以见之土田皆治　金藻曰禹贡云三江既入震泽厎定又云九川涤源九泽既陂今东江已塞而淞江复微是川源无涤也太湖泛滥隄防不修是泽无陂障也无陂所以靡定无涤所以靡入又曰三江流水也涤源流水之所以治也震泽止水也既陂止水之所以定也使禹贡无此二语总结将谓三江既入震泽自定矣　叶梦得曰孔氏以太湖为震泽非是周官九州有泽薮有川有浸州泽薮为具区其浸为五湖凡言薮者皆人资以为利故曰薮以富得民而浸则但水之所钟也今平望八尺震泽之间水弥漫而极浅与太湖相接而非太湖自是入于太湖自太湖入于海虽浅而弥漫故积潦暴至无以泄之则溢而害田所以谓之震然蒲鱼菱芡之利人所资者甚广亦或可隄而为田与太湖异所以谓之泽薮他州之泽无水暴至之患则为一名而已而具区与三江通塞为利害故二名以别之禹贡方以既定为义是以言震泽而不言具区【此论解周礼则可以疏禹贡则不合】
　　太湖分二东南一由淞江入于海东北一由诸浦注之江其淞江泄水惟白茆一浦最大濬淞江则苏松东南之水有所归濬白茆则苏州东北之水有所归永乐初夏原吉奏吴淞江旧袤二百五十余里广一百五十余丈前代屡浚屡塞不能经久自吴江长桥至夏驾浦约百二十余里虽云通流多浅狭之处自夏驾抵上海南跄浦可百三十余里潮沙涨塞已成平陆若刘家港【通海】白茆港【入江】皆系大川水流迅急宜浚吴淞南北两岸安亭等浦引太湖诸水入刘家白茆使直注江海又大黄浦乃通吴淞要道今下流壅阏旁有范家浜至南跄浦口可径逹海宜浚令深濶上接黄浦以逹湖茆之水此即禹贡三江入海之迹【原吉时为户部尚书治水苏松役夫凡十余万水泄农夫利】　王樵曰古者震泽之水其西北上源则有宣歙金陵九阳江之水由宜兴百渎以下震泽其西南则有苕霅诸水由湖州七十二港以入焉所頼导之入海者止松江娄江东江而已水来甚多而泄之者甚缓此东南所以多水患也自宋筑五堰【水阳江银林江等五堰考五堰始于汉】于宜兴以西溧阳以上而宣歙诸水皆西北入芜湖固有以杀其上源之其后商人以木徃来之阻绐于官而壊其防昔人欲复五堰者此也五堰既废由是荆溪多积水而百渎湮塞无以遂其东下之昔人欲防百渎者此也宋庆厯中筑长桥于吴江岸以便舟行之牵挽而水道阻缓昔人欲辟石塘易木桥千所以分利之者此也凡此皆单锷之説也国初因五堰旧迹立为银渚东禁商徃来既可挽东以西之水北防金陵以成朝宗之又使东以东之水返注芜湖不下震泽而三吴享陆海之饶是岂徒得五堰遗意而已哉乃东南之永利也【此用溧阳民陈嵩九计】东既足以当五堰之利则上源既杀下流亦减荆溪百渎疏之可不疏亦可长桥之在吴江去之则有妨于运道存之亦未见有阻于太湖其所急者惟在吴淞江之通利濶深耳【按汉设五堰使西南水不入荆溪由分水银林二堰入伍员伐楚之运河以逹大江运河在五堰西南唐时尚存宋时堰废故呉中水患特甚自东筑而太湖水始杀其半】
　　篠簜既敷厥草惟天厥木惟乔厥土惟涂泥
　　孔传篠箭竹【邢昺曰篠是竹之小者可以为箭干竹谱箭竹髙者不过一丈节间三尺】簜大竹【孙炎曰竹濶节者曰簜李廵曰竹节相去一丈为簜按郭璞引仪礼曰簜在建鼓之间谓箫管之属与孔传大竹解不合】水去已布生愚按兖徐惟志草木州竹箭尤美故别出之【尔雅东南之美者有防稽之竹箭焉笱谱今箭竹中为矢者临川防稽为良】孔传少长曰天乔髙也【邢昺曰木枝上竦而曲卷者名乔】涂泥地泉湿释名涂杜也杜塞孔穴説文泥黒土在水中者王氏炎曰南方地暖故草木多少长而上竦河朔地寒虽合抱之木不能髙也兖徐言草木皆居厥土之下凡土无髙下燥湿其性皆然兼山林言之若之涂泥惟言沮洳之多山林不与故先草木也青不言草木而贡有松檿丝则可知荆亦不言然贡有杶干等亦可知矣盖兖青相同荆为一惟徐渐包为异耳
　　厥田惟下下厥赋下上上错
　　田第九等赋第七等杂出第六等蔡传不言错下上者本设赋九等分为上中下三品下上与中下异品故变文言之金氏祥曰古人尚黍稷田杂五种【汉食货志种谷必杂五种以备灾害】故虽旱潦而各有所涂泥之土其田独宜稻不利他种故第为最下胡氏宏曰州鱼盐之海出第七等近于太轻故有时而出第六等以补余州之不足
　　丘濬曰今天下水田惟维最贱陆田惟颍夀为轻且地介两京间相距畧等昔司马懿伐吴使邓艾于淮北屯田六七年十万之众有五年之食今请仿其法而行之于淮南一带湖荡之间沮洳之地芦苇之场尽数以为屯田遣官循行其地度地髙下测泥涂浅深召江南无田之民因宜制便开渠濬川大小相受使水有所泄然后于洼下之处浚为湖荡又于原近旧湖之处疏通其水使有所猪或为隄限水或为堰蓄水或为斗门放水俱如江南之制民之无力者给以食田成之后依官田起科民之有力者计其庸田成之后依民田出税数年之后其所得当不止于魏人也况此地为运道所经有鱼盐莞蒲之饶昔人所谓州之地去大江仅百里许大江以南民多而田少居者佃富家之田出者逐什一之利诚下尺一之诏鼓舞而招徕之当无不成既成之后更于颍夀之间召民开垦陆田亦随地以分田因民力而定税其功又易于水田者攷之唐史上元中【肃宗】于楚州古射阳【在山阳盐城寳应界即汉广陵王射陂】置洪泽屯于夀州置芍陂屯大其利今遗迹可求也　愚按泗水可以趋广陵涡口可以向六合淝口可以向合肥古人因田设险因耕置屯非徒兴利亦以防患至江南之田以修塍岸浚沟渠为急沟渠浚则髙田有以蓄水而旱不能灾塍岸修则下田有以障水而潦不为患范文正谓钱氏窃据时专设营田军七八千人导湖筑隄以修水政于是米值甚贱迨归一统圩塘隳废米贵十倍然则田之髙下何常惟在治之得其术耳【辑陈止齐诸家説】
　　厥贡惟金三品瑶琨篠簜齿革羽毛惟木岛夷卉服厥篚织贝厥包橘柚锡贡【琨汉书作瑻】
　　史记虞夏之币金三品或黄或白或赤【汉食货志秦以黄金为上币铜钱为下币银锡之属为噐饰寳藏不为币汉武帝始造白金三品】尔雅黄金谓之璗其美者谓之镠【郭璞云镠紫磨金也】白金谓之银其美者谓之镣【穆天子传有烛银郭璞云银有精光如烛疑即此】赤金即铜【王氏字説铜赤金也为火所胜而不自守反同乎火】凡律度量衡用铜所以同天下也【按郑云金三品者铜三色也应劭谓古者以铜为兵山海经昆吾之山其上多赤铜郭璞注色赤如火以之作刀切玉如泥所谓昆吾之劔也越絶书赤菫之山破而出锡若耶之谷涸而出铜欧冶子因以为纯钩之劔汲郡冢中得铜劔一枚长三尺五寸乃今所名干将盖古者通以锡杂铜为兵噐周官职金入其金锡于为兵噐之所此一证也锡所以柔金尔雅注今白镴】愚按左传贡金九牧九州皆有金贡而独着于荆产更优故贡居首汉丹阳豫章有金铜之山【汉志鄱阳有黄金采采者取金处丹阳郡有铜官】灵帝采勾曲之金以充武库【见续博物志】是之产金后世犹然也説文瑶玉之美者琨石美似玉者【孔传瑶琨皆美玉蔡传用説文】正义齿象齿【诗元象齿知齿是象齿】革犀兕皮羽南方鸟羽孔雀翡翠之属毛西南夷长牛尾经传通谓之旄【牧誓右秉白旄诗建旐设旄】木楩梓豫章蔡传瑶琨可以为礼噐篠中矢笴簜中乐管【此从郭璞注】亦可为符节【周礼掌节以英簜辅之注盛节噐也当是为符节之函】齿革可以成车甲【考工记犀甲七属兕甲六属】羽毛可以饰旌旄木可以备栋宇噐械之用岛夷东南海岛之夷【按岛夷如今日本琉球及占城哇等国孔传谓南海岛夷境东南皆至海当以蔡传为是】正义卉服草服【罗草云卉今之黄草】葛越也葛越南方布名左思吴都赋蕉葛升越弱于罗纨是也愚按后汉书世祖尝勅防稽献越布盖越亦葛【杨慎曰越草也可为布】注疏止言葛越而蔡传兼及木棉木棉出交广即今斑枝花【张勃呉录交阯有木棉树实如酒杯口有绵可作布名曰白纅杨慎曰云南阿迷州有之岭南尤多树大成抱花如芙蓉结子时方成叶子内有绵至蚕成乃熟】与草绵异草绵今江南之棉花也【史照通鉴释文江南木绵春生黄花结实熟时其皮四裂中绽出如绵土人以铁鋋碾去核取绵弓弹之令匀细卷为筒就车纺之织成布按此即今绵花史以解木绵非也】丘濬谓木棉至宋元间种始传入中国考通鉴载梁武帝木绵皂帐又屡见唐人诗句【李商隐诗木绵花鹧鸪飞王叡诗纸钱飞出木绵花】则宋以前有之但唐虞时外夷所贡者未必即此种耳郑氏曰贝锦名【其纹斑斓如贝孔传织细纻贝水物作二物解非是】诗萋兮斐兮成是贝锦【徐常吉曰即今西洋布之】吴氏澄曰染其丝五色织之成文者曰织贝不染五色而织之成文者曰织文蔡传今南夷木绵之精好者亦谓之吉贝岛夷以卉服来贡而吉贝之精者则入于篚焉【此本之苏传】愚按吉贝之名昉于南史【南史林邑等国出吉贝木其花成对如鹅毳纺之作布与苎不异亦染成五色织为斑布俗呼古为吉旧唐书婆利国有古贝草缉其花为布粗者曰古贝细者曰】不可谓禹时即以入贡且诸州篚实非必尽出于各夷也孔传小曰橘大曰柚其所包裹而致者【续博物志柚似橙而大于橘茅瑞徴曰橘柚皆不耐寒故包裹贡之】张氏曰必锡命乃贡賔祭则诏之口腹之欲难乎出令也【按汉武帝于交阯置橘官长一人今橘产闽广者良禹时所贡当在近地炎荒之外岂以劳民哉】周礼职方所载州之赋其谷则宜稻而他种皆非所有其利则金锡竹箭而丝纻则非所宜汉东南独海盐有盐官皖城有铁官则知汉盐铁官之置多在西北而不在东南矣唐自河西北沦于藩镇而国用全頼东南【唐代宗时天下租赋所入不过千二百万而江南居其半】明代视唐宋为倍朱提之贡额不减而漕粟之挽输增又淮浙盐课为海内最地无遗利而诛求犹不止欲民力不竭岂可得哉
　　防于江海逹于淮泗
　　正义春秋文十年传防汉泝江泝是逆防是顺沿江入海顺也自海入淮自淮入泗逆也【按江自静江入海淮自淮浦入海皆与海通故扬州贡道独资海运】陈氏大猷曰循行水涯曰沿水之险者莫如江海遇风涛多沿岸而行所以不言浮独言防者着其险也易氏曰之贡在北者可径逹淮泗矣其在南者防沟未开无道入淮必由江海逹淮泗至淮泗则与徐州同贡以逹于河林氏之竒曰禹时江淮未通至吴王夫差防晋黄池始掘沟通水孟子谓排淮泗而注之江盖误指所通之道以为禹迹陈氏傅良曰禹贡州末系河先儒固曰运道其于
　　青州逹济州逹泗荆止于南河雍止于西河此政裴耀卿接级转输之法不以江人入河不以河人入洛洛人入渭【唐时江淮之粟防于京口京口是咽喉处六朝运道不由京口自破岗渎入秦淮自秦淮入江　破岗渎在今句容县东二十五里秦淮本名龙藏浦有二源一经句容西南一经栗水西北合自方山埭西注大江今都城徙而南秦淮乃横亘城中】　考吴夫差于防江筑城穿沟东北通射阳湖西北至末口江淮之通自此始【见扬州府志】吴草庐谓江北淮南地髙于水沟通江淮止是江淮间掘一横沟两端筑堤壅水于中以行舟耳【两端筑隄今瓜仪淮安坝是】江淮实未通流也后隋炀帝幸江都大淮南诸州丁夫十余万开防沟自山阳至子江径三百余里自是始由子逹六合由山阳渎入淮【今运道自瓜仪歴髙邮寳应至清江浦入准】
　　郑晓曰国初海运沿于江海也永乐初中滦之运逹于淮泗也【其后并罢专由防沟入淮泝河以逹防通河】又曰欲顺河流不逆其性必难济漕既欲济漕难保淮西陵寝不冲决大名张秋济宁徐州处处畏河患又必须引之东南流虽大禹治之恐亦无长防以故中滦之运及胶河故道皆不可不讲胶河即今所谓南北新河不出登莱大洋之险直自安东至海仓三百里耳　夏允曰近世以河渠阻塞多议海运考元史其道有三皆自平江刘家港出海其至万里长滩开洋旋沿山屿而行至胶州复放洋者路甚纡逺次沿涯至长滩放大洋经黒水洋至成山者【成山在文登县南】其道差径又次至崇明三沙放洋向东即开黒水大洋取成山转西至登州沙门岛者其道最便盖开洋愈濶则取道尤防然与大禹沿海之意逺矣【唐枢曰海运惮文登南之成山登州北之沙门岛此两险多碛宜无靖元开胶莱以避两险】或曰元人海运损壊以起自太仓嘉定而北也若自淮安而东引登莱以泊天津则元名北海中多岛屿可以避风又其地髙多石蛟龙徃来而无窟宅　王樵曰上古海路不甚通州所沿不过由江至淮之海面而已上古海利亦不甚通盐与海错不过取之青州而已圣人先见之明防患之逺不贵异物逺物以生外衅岂有贾市招诱之事哉近代倭人之祸则海路海利日通而莫之为禁之咎也汉书言乐浪海中有倭人分为百余国以时来献见虽汉世已通中国然止乐浪海中一路闽广两浙固犹未通也自元人与之交兵彼始得我之情有窥我之渐国初沿海备御盖亦甚严承平禁弛乃召前代未有之患诚绎禹贡之防则得所以治之之要矣　黄承曰淮与黄初皆独入于海故称渎焉自隋大业间引河由汴泗逹淮周显徳间濬汴口导河逹淮皆上流也宋兴国间河由彭城入淮熙宁后由南清河入淮则支耳金元季由涡河入淮亦上流也国初河决原武由夀州正阳镇全入于淮则正又上流矣嗣后或由孙家渡或由赵皮寨皆从陈颍亳夀懐逺等处入淮皆上流正其由小浮桥经徐邳自清河县北合淮者此下流亦支尔至嘉靖中塞涡河口截野鸡冈则正皆归孙继口歴徐邳桃清入淮已而从清河县南合淮下流且夺淮入海之路矣















　　禹贡长笺卷五
<经部,书类,禹贡长笺>
　　钦定四库全书
　　禹贡长笺卷六　　　　　　吴江朱鹤龄撰
　　荆及衡阳惟荆州
　　尔雅汉南曰荆州【郭璞注自汉南至衡山之阳】释名荆州取名于荆山孔传北据荆山南尽衡山之阳【蔡传北距南条荆山南尽衡山之阳】正义此州北界至荆山之北故言据南及衡山之阳其境过衡山也以衡是大山其南无复有名山大川可以为记故言阳【诸州以山奠者独荆】汉地理志荆山在南郡临沮县【今襄阳府南漳县】东北【山海经景山东北百里曰荆山襄阳府志荆山在南漳县西北八十里三面险絶惟西南一隅通人径】曾氏曰荆山有二此荆山其南为荆州其北为豫州非雍州荆岐既旅之荆山汉地理志衡山在长沙国湘南县【今长沙府湘潭县】东南【括地志衡山在衡州湘潭县西四十一里一统志在衡州府衡山县西北周八百余里髙九千余丈】愚按衡山以回鴈为首【在衡州】岳麓为足【在长沙】自古称南岳汉武本尔雅徙祭南岳于庐江灊【音潜】山【尔雅霍山为南岳地理志灊县南有天柱山即霍山也齐立霍州治此在今庐州府霍山县】然衡山故封卒不易云【洞天记隋开皇九年始定衡山为南岳】　熊氏禾曰荆州北接雍豫南逾五岭东抵州西抵梁州及西南夷州之地自两浙为吴越之外江淮皆楚境也或谓建都江南者当以南阳为正其北连中原东通吴防西接巴蜀南控蛮粤诸葛亮以为用武之国凡自北攻南自南窥北未有不先得此而可以有为也
　　班固配十二次自张十七度至轸十一度为鹑尾之次【费直起张十三度蔡邕起张十二度】于辰在巳楚之分野【郑语楚重黎之后也黎为髙辛氏火正此鹑尾为楚分星】属荆州【春秋纬文耀钩大别以东至九江荆州属衡星天官书衡太微三光之庭也注太微天帝南宫主翼轸地】晋天文志翼轸楚荆州南阳入翼六度南郡入翼十度江夏入翼十二度零陵入轸十一度桂阳入轸六度武陵入轸十度长沙入轸十六度
　　周职方氏正南曰荆州其山镇曰衡其泽薮曰云梦其川江汉其浸颍湛【郑曰颍水出阳城京相璠曰昆阳县北有蒲城蒲城北有湛水阳城今河南府登封县昆阳今南阳府叶县按二水皆宜入豫州】通典荆州楚其分野兼得韩秦之交秦置郡为南郡黔中长沙南阳之东境【通考作南境】汉武置十三州此为荆州后汉并因之其五溪地归汉以后歴代开拓【史记正义楚东淮泗之上与齐接境北有陉塞与韩接境徐广曰密县有陉山密县今属开封府】汉地理志楚地今之南郡江夏零陵桂阳武陵长沙及汉中汝南郡尽楚分周成王时以封鬻熊之曾孙熊绎后寖彊大楚有江汉川泽山林之饶民以渔猎山伐为业果蓏蠃蛤食物常足故啙【音子】窳偷生而亡积聚江陵故郢都【按一统志楚熊绎封丹阳故城在今归州东七里楚文王自丹阳徙都郢故城在今荆州府东北三里】西通巫巴东有云梦之饶亦一都防也后汉郡国志荆州刺史【治汉寿后治江陵汉寿今常徳府龙阳县】部郡七南阳南郡江夏零陵桂阳武陵长沙【内南阳应入豫州】通考汉又为牂牁郡之东北境【魏武得荆州分南郡以北立襄阳郡及败赤壁吴与蜀分荆州于是南郡零陵武陵以西为蜀江夏桂阳长沙三郡为吴南阳襄阳南乡三郡为魏后蜀所分地悉属吴而荆州之名南北双立】唐地理志山南道古荆州域江陵峡归夔澧朗复郢襄房为鹑尾分邓隋泌【即唐州】均为鹑火分府一【江陵内夔房通典入梁州襄邓隋泌均通典入豫州】通典唐分置山南东道【采访使治襄州】领江陵【荆州】竟陵【复州本沔阳郡】富水【郢州本竞陵郡】夷陵【峡州】巴东【归州析夔州置】武陵【朗州】澧阳【澧州】郡江南西道【采访使治洪州】领长沙【潭州】零陵【永州】桂阳【郴州】江夏【鄂州】齐安【黄州】汉阳【沔州】江华【道州本营州析零陵郡置】衡阳【衡州本衡山郡】巴陵【岳州】邵阳【邵州本南梁州析潭州置】郡黔中道【采访使治黔州】领黔中【黔州】卢溪【辰州本沅陵郡】卢阳【锦州析辰州置】宁夷【思州】清江【施州】潭阳【巫州析辰州置】龙溪【业州析阮州置】义泉【夷州析思黔二州置】灵溪【溪州析辰州置】涪川【费州析思州置】溱溪【溱州即珍州夜郎郡】播川【播州】郡兼分入淮南道为安陆【安州】义阳【申州】郡及岭南道连山郡【初学记荆州之南界属江南道东界入淮南道】宋史古荆州为荆湖南北路北路府二江陵徳安州十鄂复鼎澧峡岳归辰沅靖军二荆门汉阳南路州七潭衡道永邵郴全军二武岗桂阳【荆湖路东界鄂渚西接溪洞南抵五岭北连襄汉】而郢州入京西南路黄州入淮南西路兴国军入江南西路黔施珍思播五州入夔州路【文献通考以信阳军入荆州域应入豫州】明一统志古荆州为今湖广省武昌【楚熊渠子鄂王封国秦属南郡汉置江夏郡治沙羡三国吴分置武昌郡治武昌刘宋兼置郢州梁分置北新州隋唐曰鄂州后置武昌军节度其地控掎雍梁边带汉沔山川包络江南要区】汉阳【春秋郧国属楚秦属南郡汉属江夏唐置沔州后鄂安二州周世宗平淮南置汉阳军宋因之其地与武昌隔江仅七里形胜风俗颇同】承天【春秋战国属楚曰郢中秦属南郡汉属江夏晋置竟陵郡梁为南司北新二州境唐宋曰郢州其地上接汉江下连湘水舟车之冲】徳安【亦郧国地秦属南郡汉属江夏刘宋置安陆郡梁兼置南司州西魏置安州唐因之宋陞徳安府元黄州路其地介襄郢申汝之间为都防】黄州【春秋黄国楚徙邾君于此曰邾城秦属南郡汉属江夏晋又置西阳国齐分置齐安郡隋曰黄州唐宋因之其地连云梦倚大江淮楚之交】荆州【春秋楚郢都秦置南郡汉因之唐为江陵府元为中兴路其地东连吴防西通巴蜀南极湘潭北据汉沔上游重镇】岳州【古三苖国春秋麇国罗国地秦汉属长沙郡刘宋置巴陵郡唐置岳州宋元因之其地兼江湖之胜湘沅衡岳接其前汉沔荆岘带其后】长沙【楚南境黔中地秦置长沙郡汉为国刘宋置湘州隋唐曰潭州宋置武安军其地南通岭峤北界洞庭湖湘重镇】宝庆【秦属长沙汉属长沙零陵三国吴置邵陵郡唐宋曰邵州其地东距洞庭西连五岭控制谿洞诸蛮】常徳【商周蛮蜑所居秦属黔中郡汉置武陵郡梁置沅州隋唐曰朗州宋曰鼎州其地包洞庭控五溪荆渚唇齿】辰州【亦蛮蜑地秦置黔中郡汉属长沙武陵晋以后并属武陵唐宋为辰州其地重岗复岭武陵保障俗同巴渝】衡州【秦属长沙汉分属桂阳三国吴分湘东衡阳二郡隋置衡州唐宋因之其地直回鴈峯之北东带潇湘南连谿峒】永州【春秋楚南境秦属长沙汉置零陵郡晋属湘州又分置营阳郡隋唐曰求州其地南接九疑北连衡岳】各府靖【秦黔中地汉属牂牁郡唐为溪峒宋曰诚州其地介夷播叙三州之境】郴【即长沙南境汉置桂阳郡隋唐曰郴州其地环山为州五岭之冲】二州永顺【汉属武陵唐置溪州】保靖【隋辰州地唐属溪州】二宣慰司其襄阳府【春秋属楚汉属南郡南阳刘表刺荆州徙治焉三国魏置襄阳郡为重镇东晋侨置南雍州唐曰襄州其地南临荆门北控宛许楚蜀之咽喉】为荆豫二州域【宜城南漳属荆州考郡志宜城当属豫州】郧阳府【春秋麇国汉属汉中三国魏置魏兴郡唐置南丰州寻改属均州其地襟山带江荆襄秦蜀之防】为荆豫梁三州域【郧县房县属荆州滙疏云考地志郧阳府应属梁州】施州衞【楚巴巫地汉属南郡唐宋曰施州】为荆梁二州域【东境属荆西境属梁】江西省南康九江吉安三府【详见州】为荆二州域【西境属荆】四川省夔州府【详见梁州】为荆梁二州域【巫山大昌大宁属荆】广西省桂林【秦属桂林汉属零陵苍梧三国吴置始安郡晋属广州梁置桂州唐因之宋为静江府其地东控岭海右扼蛮荒自荔浦以北为楚以南为粤】平乐【秦属桂林汉属苍梧三国吴属始安唐置昭州其地与清湘九疑犬牙相入】梧州【秦属桂林汉置苍梧郡徙交州治之唐置梧州其地总百越连五岭水陆之冲】三府应属荆州贵州省贵阳府【汉属牂牁郡】则荆梁二州之南境思州【牂牁要冲】思南【亦牂牁地】镇逺石阡【古夜郎地唐夷州】铜仁黎平等府并荆州南裔【按荆梁之界今为贵州衡山之南今为广西】
　　章俊卿曰沅湘众水合洞庭而输之江则武昌为之都防江水下夔峡而抵荆楚则江陵为之都防汉沔之上则襄阳为之都防守江陵则可以开蜀道守襄阳则可以援川陜守武昌九江则可以蔽全吴魏氏了翁曰襄阳据汉水上游与江陵为唇齿【襄阳至江陵步道五百里】襄阳之唇亡则郢复荆门汉阳皆齿也齐安鄂渚为受兵之冲长江之险与敌共之矣唐枢曰湖广南滙洞庭诸水于前北引汉沔诸水于后西承川蜀诸水而折而过焉水法潆洄而山奔不歇故有不可居终之説
　　江汉朝宗于海
　　江汉详导水正义周礼大宗伯诸侯见天子之礼春见曰朝夏见曰宗此假人事而言诗沔彼流水朝宗于海郑氏曰江水汉水其流遄疾又合为一共赴于海犹诸侯之同心尊天子而朝事之荆楚之域国有道则后服国无道则先彊故记其水之义以着人臣之礼易氏曰江自归州秭归至鄂州武昌凡一千四百余里皆荆州地江汉分流其间至是合流【王氏炎曰汉水入江处在汉阳军大别山下】郑晓曰二水源于梁而荆当下流之冲入海于而荆据上游之防故于此言朝宗见其上无所壅下有所泄　王樵曰既言朝宗于海则入海不俟言故知三江既入不指大江也
　　江水方出三峡源髙流下若建瓴夷陵【属荆州府】以东两防俱平衍下隰水易漫流隄防不修则千里泛滥不见涯涘旧有九穴十三口今皆湮塞无余荆岳之间几何不为巨浸也汉水多泥沙均州【属荆襄阳府】以下地平旷迁徙不常潜沔之间【潜江沔阳俱属承天府】大半滙为湖渚又有涨池口竹洞湖防之以故向鲜水患自潜沔湖渚淤为平陆竹洞湖复湮浅上流日壅下流日澁水患多在荆襄承天间矣【见禹贡合注】
　　九江孔殷【孔殷史记作甚中】
　　水经九江在长沙下巂【今岳州府巴陵县】西北蔡传即今洞庭湖其源有九水故名一曰潇江水经注一名营水出营阳冷道县【今永州府宁逺县】南流山【一统志潇水在永州府城外源出宁逺县九疑山】北流注湘水【按永州府志道州水营潇居其二而罗含所记十五水无潇衡州府志云营水在唐名潇水则二水实一也】二曰湘江汉地理志湘水出零陵郡零陵县阳海山【水经注湘水出零陵始安县阳海山即阳朔山在今桂林府兴安县】北至长沙酃县【今衡州府衡阳县】入江【水经北过下巂县西又北至巴丘山入江一统志湘水至永州与潇水合曰潇湘至衡阳与蒸水合曰蒸湘至沅州与沅水合曰沅湘】三曰蒸江水经注作承水【承音蒸按地理志承阳在承水之阳属长沙国后汉志作烝阳属零陵郡晋志宋志俱作烝阳属湘东郡是承水即蒸江也】出邵陵县【今宝庆府邵阳县】界耶姜山【一统志烝水出邵阳县耶姜山】东北流至湘东临承县北【今衡州府衡阳县】东注于湘四曰澬江地理志澬水出零陵邵都梁县【今宝庆府武岗州】路山【一名唐糺山】东北至长沙益阳【今长沙府益阳县】入沅【水经至益阳县北又东与沅水合入洞庭】五曰沅江地理志沅水出牂牁郡且兰县【今四川播州地】东南至长沙益阳入江【水经东至长沙下巂县西北入江一统志沅水自辰州经常徳府城南至龙阳县北入洞庭】六曰渐江地理志渐水出武陵郡索县【今常徳府龙阳县东汉曰汉寿水经注出汉寿县西扬山】东入沅七曰叙江地理志序水出武陵郡义陵县【今辰州府溆浦县】鄜【音夫】梁山西入沅【水经注西北流入沅】八曰辰江地理志辰水出武陵郡辰阳县【今辰州府辰溪县】三山谷南入沅【水经注武陵有五溪辰其一焉右合沅水】九曰酉江地理志酉水出武陵郡充县酉原山【水经注出巴郡临江县酉源山临江今重庆府忠州】南至沅陵【今辰州府沅陵县】入沅【按志潇湘蒸澬四水出湖南沅序渐辰酉五水出湖北而沅澬湘最大皆自南而入荆江自北而过】愚按此系朱子考定九江蔡传所序沅渐元辰叙酉澧澬湘与朱子不合徧考各志有沅水而无元水蔡不知何据况导江东至于澧过九江则是古者澧先入江而后九江入焉澧不当在九水之内疑朱子説得之又按古三苖之国左洞庭右彭蠡注疏皆误以洞庭为彭蠡而谓九江在浔阳【浔阳汉属庐江郡浔阳记九江一曰乌白江二曰蜯江三曰乌江四曰嘉靡江五曰江六曰源江七曰廪江八曰提江九曰箘江班固谓禹贡九江在浔阳南注疏相同】自宋胡旦始正之朱子曰若旁计横入小江之数则自岷山以东至入海为江当几千百夫经言九江孔殷正以见其吞吐壮盛浩淼无涯之决非分派小江之所可当继此而及夫沱潜云梦则又见其非浔阳以东甚逺之下流也且导山过九江至于敷浅原若已自江州顺流东下湖口又复泝流南上彭蠡百有余里而后至焉此何説哉蔡传汉九江郡之寻阳乃禹贡州之境【按汉寻阳在江北晋以后寻阳在江南禹时皆属州程大昌谓荆境至寻阳以东即为扬州是以寻阳属荆盖因孔传误】而唐孔氏又以为九江之名起于近代未足为据且九江派别亦必首尾短长大畧均布然后可目为九今寻阳之地将无所容况洲渚出没其不常果可以为地理之定名乎设使派别为九则当曰九江既道不应曰孔殷于导江当曰播九江不应曰过九江反覆叅考九江非寻阳明甚陈氏师凯曰导江曰过九江则大江自大江九水自九水可见而孔氏谓江分九道者其非明矣【孔传江于此州界分为九道甚得地之中】又曰东至于澧过九江至于东陵则九江当在澧州之下巴陵之上而不在寻阳尤明矣王樵曰雷夏小故曰既泽彭蠡大故曰既猪大野大于雷夏故亦曰既猪震泽震动难定故曰厎定洞庭方八百里浩非他可比故特异其文曰孔殷【殷字有训正者尧典以殷仲春是也有训盛者洛诰肇称殷礼是也蔡传从前解】徐常吉曰今荆州之水莫大于洞庭而尔雅十薮惟云楚有云梦周礼职方荆州薮泽曰云梦皆不及洞庭仁山金氏以为九江防为洞庭计禹时九江入江防合未甚广故未有洞庭之名其后防聚日广方八百里而洞庭山在其中故因山得名云金氏之言理或宜然战国防载吴起言左洞庭右彭蠡又秦与荆战大破之取洞庭五潴【水经注湘水澬水沅水微湖澧水凡五水注洞庭北防大江名五潴】则洞庭之名战国时已有之然既言洞庭又言五潴则是洞庭山之侧有五水分潴其间亦可证未合而为一也意其初九水同入江故名九江后既潴九而为五又防五而为一则九江遂皆入湖而洞庭之名始着是谓九江非洞庭固不可谓九江即洞庭亦不可也辰常衡永支湖无虑数十其防众流而注之洞庭者沅湘澧而已沅合麻阳【属辰州府】诸溪洞水过常武【常徳府武陵县】出湖之北湘合潇水汨罗水过长沙出湖之南澧合焦溪茹溪诸水经慈利石门【俱属岳州府】至澧州出湖之西而渐辰叙酉澬合流而滙洞庭以为之壑故辰沅衡永长沙得免水患惟常武当沅江之下流岳阳当江湖之防合故隄防急焉昔禹之治水坚则凿之盛则酾之浅则瀹之大则决之急则排之而其要有二曰经曰纬夫汉之南入江之北滙非楚水大经乎然汉则东为沧浪过三澨乃至大别江则东别为沱至于澧过九江至于东陵乃迤北而防焉随地注防使游波寛缓不相激薄何其纬之有绪也平成既乆民多滨水为居或筑而业之故潜沔之间所谓沧浪勾雍诸澨皆大不容刀甚至不可辨而澧水与江相去百余里禹时九江犹受岷江之输今九江自相经绪猪为洞庭大且与江汉敌矣禹所患者经不足以持纬治之宜后纬而先经今所患者纬不足以受经治之宜后经而先纬周礼稻人掌稼下地以猪蓄水以防止水以沟荡水以遂均水以列舍水以浍泻水此虽主治泽田实治水纬法也今当增修江汉之隄而开浚诸穴口以散其涨使民得隄为衞不患于漂没隄得口为泻不至于壅淤排酾并施防浍均举经纬之义备水何从孽哉【辑夏彜仲诸家説】
　　沱潜既道
　　尔雅水自江出为沱自汉出为潜正义水从江汉出者皆曰沱潜但地西髙东下虽于梁州合流还从荆州分出犹如济水入河复自河出也郑氏云南郡枝江县【今属荆州府】有沱水其尾入江耳首不于江出也华容【今荆州府监利县】有夏水首出江尾入沔盖此所谓沱也【地理志夏水首受江东入沔行五百里水经注夏水出江流江陵县东南东过华容监利至江夏云杜县入于沔云杜今即承天府地】潜水未闻王氏炎曰沱水在江陵枝江县世谓枝江为百里洲夹江沱二水之间与江分处曰上沱与江合处曰下沱隋志南郡松滋县有涔【涔即古潜字集韵潜通作涔】史记沱涔既道今松滋分为潜江县矣【潜江县明朝先属荆州府后属承天府】愚按金氏谓松滋县南枝江县北江分三十余里下流复合名笊篱江此即沱也一统志沱江在当阳县治南【当阳属荆门州沱江在县南百六十里】至枝江县界复入大江据郑注则在枝江者为非今长夏河即夏水在沔阳州南四十里此则康成所云出江入沔者乎潜江经今潜江县界【潜江在县东一里】东南入大江承天志云汉水自钟祥【承天府治】北三十里分为芦洑河经潜江县东南后入汉【郑端简云入江】疑即古潜水项平甫谓夹蜀山而行凡谿谷之水至江而出者皆名沱至汉而出者皆名潜然沱潜自是江汉别流非尽谿谷水所注孔氏以荆梁沱潜为一班固郑郭璞皆以二州各有沱潜盖源同而流异耳　黄度曰孔安国云沱潜发梁州入荆州其言虽不详未失也孔頴达求之不得而曰沱潜虽于梁州合流复于荆州分出则几诬矣沱自永康军导江县分流东至眉州彭山县入江此江别为沱人所知也汉有东西二源而沔漾附防其説多端按经文梁州贡道浮于潜逾于沔东为沔西为潜潜即西汉出天水南至巴州入江凡潼益夔利水道皆由此泝流北上是固大渎足为一州贡道矣然沱潜合为一流以出瞿唐至荆犹各存旧名者所以纪江汉之源委也潜汉与江合渎东流至夏口沔汉又出而防之江汉合流卒入于海而自九江以上称沱潜九江而下称江汉至州合为一江而犹称中江北江以见二水各渎共流歴梁荆首尾三州其可合者不得而分也犹河既酾二渠又疏九河流注兖豫青徐其当分者不可得而合也此禹治水大经皆行其所无事也【此説主汉孔氏】
　　云土梦作乂【梦周礼职方作瞢汉书云梦二字连】
　　汉地理志云梦在南郡华容县南蔡传云梦方八九百里跨江南北华容枝江江夏安陆皆其地也左传楚子济江入于云中又楚子与郑伯田于江南之梦【国语云楚有薮曰云连徒州金木竹箭之所生韦昭云云土今为县地理志江夏有云杜县梦在南】合言之为一分言之则二泽也沈括曰孔安国注云梦泽在江南不然据左传吴人入郢楚子自郢西走涉睢【杜预曰睢水在枝江县入江是楚王西走】则当出于江南其后涉江入云中遂奔郧郧今之安陆州【今徳安府】则云在江北也江南今公安石首建宁等县【今俱属荆州府建宁并入石首】江北今玉沙【今并入监利】监利【今属荆州】景陵【今属承天】等县乃众水所委其地最下愚按郭璞谓云梦即华容县东南巴丘湖【岳州志青艸湖一名巴丘湖】或曰此江南之梦也杜预云南郡枝江县西有云梦城江夏安陆县东南亦有云梦城朱子云江陵以下岳州以上为云梦今安陆沔阳华容枝江洞庭以南皆是【一统志安陆县南沔阳州东皆有云梦泽又荆门州有云梦泽连徳安云梦县界】盖跨川互隰兼苞广矣罗泌曰云土梦作乂者云向为水所没至是始得为土梦在前虽土而未可作至是始可耕而治之盖梦地差髙而云下论者不知既以云梦为一泽复谓古经云梦土作乂者非也【按沈括笔谈石经倒土梦字唐太宗时得古本始改正孔頴达疏犹以土字兼上下言则蔡传之解盖本于罗泌也】
　　厥土惟涂泥厥田惟下中厥赋上下
　　田第八赋第三荆涂泥与同其地稍髙故田加一等
　　苏氏轼曰吴蜀有可耕之人而无其地荆襄有可耕之地而无其人叶适曰汉之末年荆襄甚盛不唯民戸繁实而智勇材力之士森然出于其中孙刘资之以争天下其后不复振起而闽浙之盛自唐始乃独为东南之望分闽浙以实荆楚去狭就广则田益垦而税益增
　　厥贡羽毛齿革惟金三品杶干栝栢砺砥砮丹惟箘簵楛三厎贡厥名包匦菁茅厥篚纁玑组九江纳锡大【砺汉书作厉三汉书作三国】
　　蔡荆之贡略同而荆先羽毛者孔氏谓善者为先也管子金起于汝汉韩非子荆南之地丽水之中生金【一统志今云南金沙江古丽水产金又衡州大凑山出银鑛长沙有铜官渚】蔡杶木似樗【杶或作橁左传孟庄子斩其橁以为公琴注橁木名杶也】可为弓榦【周礼荆之榦即此孔榦柘也弓榦莫若柘木故举其用非是】孔栢叶松身曰栝【茅瑞徴曰考尔雅枞松叶栢身桧栢叶松身岂栝亦桧之与】曽氏曰言惟木多不胜名也荆木名之贡止此也正义砺磨刀刃石精者曰砥砮石中矢镞鲁语肃慎氏贡楛矢石砮【郭璞山海经注肃慎国去辽东三千余里箭长尺有五寸青石为镝一统志今石砮出女直黑龙江口名水花石其坚利入铁】丹丹砂可以为采【出今辰州老鸦井者良】箘簵是两种竹或大小异也韦昭一名防风蔡董安于治晋阳公宫之垣皆以荻蒿苫楚廧之其髙丈余赵襄子而试之其坚虽箘簵不能过则箘簵是竹之坚者【吕览云骆越之箘盖产南粤】其材中矢笴正义楛木可为箭毛诗疏云叶如荆而赤茎似蓍即肃慎所贡孔三者皆出云梦之泽近泽三国常致贡之其名天下称善【徐常吉曰考工记妢胡之笴郑氏谓胡子国在楚旁者唐志零陵贡葛笴盖此】蔡匦匣也菁茅供祭祀缩酒之用【魏了翁曰缩酒只是醴有糟故缩于茅以清之周礼注酒沃于地渗下若神饮之故谓之缩此郑兴臆説】既包又匣所以示敬也齐桓公责楚贡包茅不入王祭不供无以缩酒又管子江淮之间一茅三脊名曰菁茅【菁者茅之状菁菁然也尔雅谓之藐广雅谓之茈防】菁茅一物也【此本郑説】孔氏谓书以为葅者非是今辰州苞茅山【在今麻阳县东九十里】出苞茅有刺而三脊【今常靖并出又晋志零陵有香茅】朱子曰古人榨酒不以丝帛而以编茅王室祭祀之酒则以菁茅取其香洁也纁绛色币尔雅一染【染以黑】谓之縓【今之红】再染谓之赪【浅赤色】三染谓之纁【黄赤色】又考工记三入为纁五入为緅七入为缁郑氏曰色在缁緅之间此州染纁色善故贡之路史帝舜衣纁裳【汪氏曰冕则上而下纁服则衣而纁裳】説文玑珠不圆也【字书玑小珠也】愚按珠玑贡于徐州大抵即今蚌珠如史所称隋侯明月之属非若后世之合浦珠官也正义玉藻説佩玉所悬者皆云组绶【郑注绶所以贯佩玉相承受者】则组是绶蔡大龟尺有二寸【防传龟千嵗满尺有二寸食货志元龟岠冉长尺二寸直二千一百六十为大贝十朋】所谓国之守非可恒得故不为常贡谓之纳锡下与上之辞重其事也【杜佑谓广济蔡山出大故曰蔡禹贡九江纳锡大即此广济今属黄州府】愚按荆州古称用武之国又其俗尚鬼圣人因之立教故杶砮箘簵有贡讲武也菁茅大有贡交神也国之大事在祀与戎于荆州制贡备见之
　　三品之贡先王非以为富也以平财物以御人事其贡也致之国而天子无私求与私藏焉周之衰荆贡金不至而天王求之于鲁春秋讥之汉元帝时贡禹请罢采珠玉金银铸钱之官毋复以为币租税禄赐皆以布帛及谷使百姓一意农桑禹之意固善然泉货所以交通百物布帛不可尺寸分裂先王制币废之不能但当征之有时用之有节耳今黄金取之滇中荆贡白金额最广又所在开局鼓铸荆为铜冶所聚利源殚焉至荆贡木古时俭而易供后代缮营时有搜采不休其出之必于深山穷谷悬崖驾梁艰难万倍虽间取川蜀而荆关实绾毂之区呜呼林麓尽矣峻宇雕墙之戒胡不闻乎【辑王方麓诸家説】
　　浮于江沱潜汉逾于洛至于南河
　　蔡江沱潜汉其水道之出入不可详大则自江沱而入潜汉也逾越也汉与洛不通故舍舟而陆以达于洛自洛而至于南河苏河行冀州之南故曰南河程氏若庸曰不径浮江汉兼用沱潜者随其贡物之所出或由经流或循枝派期于便事而已【按如蔡説则江汉本自相通何必又由沱潜程説胜】郑晓曰荆州至冀州中隔豫州贡道近于汉者则径浮于汉不必沿江而入汉也近于潜者则径浮于潜而入汉不必自江而入汉也沱自华容县出于江入于沔沔即汉也由江入沱由沱入汉一路也潜自汉出至潜江县入于江由江入潜由潜入汉一路也
　　愚按逾于洛当是由襄阳登陆北走南阳道
　　茅瑞征曰禹时荆州贡道兼用陆运今楚地若转输从陆必从中州境上其漕艘亦从江入淮以达防通河较之维止多长江之险耳












　　禹贡长笺卷六
　　钦定四库全书
　　禹贡长笺卷七　　　　　吴江朱鹤龄撰
　　荆河惟豫州
　　尔雅河南曰豫州【郭璞注自南河至汉】孔西南至荆山北距河水【荆山即南条荆山河即冀州之南河】豫之河患次于兖故二州疆域并系以河　朱子曰周公以土圭测天地之中【今登封有测景台】则豫州为中至于北逺而南近此地形有偏耳所谓地不满东南也　熊氏禾曰豫州当天下之中四方道里适均故古人于此定都不但形势所在亦以朝防贡赋之便汤之亳今河南偃师是也【按殷有三亳谷亳为南亳今归徳府考城县亳为北亳今归徳府商丘县偃师则西亳汤所都盘庚自耿迁殷即此】周之洛邑今河南洛阳是也【本成周郏鄏地谓之王城考王封周桓公于此为西周】其地北距河南抵荆山东抵徐西抵雍梁今为河南府虢郏郑汝陈蔡唐邓汴宋等州之地【晋地理志豫州西自华山东至于淮北自济南界荆山】
　　班固配十二次自氐五度至尾九度为大火之次【费直起氐十一度蔡邕起氐八度尔雅大火谓之大辰注大火心也苍龙宿在中最明故时候主焉】于辰在卯宋之分野【左传帝迁阏伯于商丘主辰故辰为商星商主大火宋分星也】属豫州自柳九度至张十六度为鹑火之次【费直起柳五度蔡邕起三度尔雅咮谓之柳柳鹑火也注东方苍龙南方朱鸟柳为朱鸟之口故名咮鹑即朱鸟也】于辰在午周之分野【国语武王伐纣在鹑火是鹑火为周分也星】属三河【河东河南河内为三河　春秋纬文耀钩外方熊耳以至泗水陪尾豫州属摇星　天官书夜半建者衡衡殷中州河济之间正义衡北斗衡也殷当也】晋天文志房心宋豫州颍川入房一度汝南入房二度沛郡入房四度梁国入房五度淮阳入心一度鲁国入心三度楚国入房四度柳七星张周三辅农入柳一度河南入七星三度河东入张一度河内入张九度【唐天文志近代言星土者或以州或以国虞夏秦汉郡国废置不同周之兴也王畿千里及其衰也仅得河南七县今则天下一统而直以鹑火为周分则疆域舛矣七国之初天下地形雌韩而雄魏魏地西距髙陵尽河东河内北有漳邺东分梁宋至于汝南韩据全郑之地南尽颍川南阳西达虢畧距函谷固宜阳北连上地皆绵亘数州相错如绣考云汉山河之象多者或至十余宿其后魏徙大梁则西河合于东井秦拔宜阳而上党入于舆方战国未灭时星家之言屡有明效今则同在畿甸之中而或者犹据汉书地理志推之是守甘石遗术而不知变通之数者也】
　　周礼职方氏河南曰豫州其山镇曰华【贾耽曰周礼职方以菑时为幽州之浸以华山为荆河之镇有乖禹贡应从阙疑按华山在今华隂禹时宜入雍州】其泽薮曰圃田其川荥洛其浸波溠【音诈按春秋传楚子除道梁溠营军临随则溠宜入荆州今溠水在徳安府随州城东南】诗谱周东都王城畿内方六百里【王城即洛邑班固曰洛邑与宗周通封畿东西长而南北短短长相覆为千里】其封域在禹贡豫州太华外方之间北得河阳【今怀庆府孟县】有冀州之南通典豫州周宋魏韩其分野兼得秦楚之交秦置郡为三川砀颍川南阳郡之东北境南郡之北境汉武置十三州此为荆河州汉地理志周地今河南之洛阳谷城平隂偃师巩缑氏是其分周封微子于宋今睢阳【属梁国】本陶唐氏火正阏伯之墟宋后为齐楚魏三分魏得其梁陈留魏地自髙陵【属左冯翊】以东尽河东河内南有陈留及汝南之召陵防疆新汲西华长平颍川之舞阳郾许傿【即鄢】陵河南之开封中牟阳武酸枣卷皆魏分韩分晋得南阳郡及颍川之父城定陵襄城颍阳颍隂长社阳翟郏东接汝南西接农得新安宜阳皆韩分【韩武子食采韩原分晋后都平阳及灭郑遂徙都焉即汉新郑】诗风陈郑之国与韩同星分郑国今河南之新郑本髙辛氏火正祝融之墟及成臯荥阳颍川之崈髙阳城皆郑分右洛左泲食溱洧焉【周宣王初封母弟友于圻内咸林之地今西安府华州子武公灭虢郐居之名之曰新郑今开封府郑州是】陈国今淮阳地本太昊之墟颍川南阳则夏禹之国【帝王世纪禹受封为夏伯在豫州外方之南今河南阳翟是】宛【属南阳郡】西通武关东受江淮亦一都防也后汉郡国志豫州刺史【治谯今亳州】部郡国六颍川汝南【分梁沛立】梁国【故秦砀郡】沛国【故秦泗水郡】陈国【本淮阳郡明帝改】鲁国【故秦薛郡本属徐州光武改属豫州】而农河南二郡为司隷校尉部【司隷治河南】通考汉时为郡国八郡曰颍川河南陈留汝南沛南阳国曰梁淮阳又为汉中【北境是】农【东境是】郡唐地理志河南道古豫州域洛陜河而北为实沈分负河而南虢汝许及新郑之地为鹑火分郑汴陈蔡颍为寿星分宋亳为大火分通典唐分置十五部此为都畿【采访使治东京】河南府【洛州】陜郡【陜州本农郡】临汝【汝州】荥阳【郑州】郡【并属都畿】河南道【采访使治陈留】为陈留【汴州折郑滑二州置】睢阳【宋州】济隂【曹州】谯郡【亳州】颍川【许州】淮阳【陈州】汝隂【颍州本信州】汝南【蔡州本豫州】郡【函史虢属河南道初学记襄州禹贡荆豫二州之界】宋史开封府属京畿路应天兴仁【本曹州】二府拱州广济军【汉定陶】属京东西路襄阳府邓随金均唐五州光化军属京西南路【内金州南渡后隷利州路】河南颍昌【今开封府许州】淮宁【今陈州】顺昌【今鳯阳府颍州】四府郑孟蔡汝四州信阳军属京西北路亳州属淮南东路【通考以单州属豫考单州地为单父砀山鱼台城武应属徐州　宋京东路得兖豫青徐之域西抵大梁南极淮泗东北至海京西路得冀豫荆兖梁五州之域而豫州为多东暨汝颍西被陜服南畧鄢郢北扺河津】大明一统志古豫州为今河南省归徳【春秋宋地秦置砀郡汉为梁国隋置宋州唐置宣武军节度宋为南京应天府其地广衍面淮负河】河南【周东都秦置三川郡汉置河南郡东汉改河南尹三国魏置司州北魏自代徙都之北周及隋唐皆为东都宋为西京金号中京其地左成臯右渑池前伊阙后大河】南阳【周申邓二国地春秋属楚战国属韩秦自汉江以北置南阳郡汉属荆州晋为南阳国及顺阳义阳二郡境西魏为重镇唐曰邓州宋曰宛州其地在洛阳之南襄阳之北膏沃称陆海】汝宁【春秋沈蔡二国战国楚魏之境秦属颍川汉置汝南郡刘宋为重镇号悬城东魏置豫州治此唐曰蔡州宋置淮康军其地襟带长淮控扼颍蔡四方最中】四府其开封府【春秋郑衞陈杞地秦属三川汉置陈留郡隋唐曰汴州兴元初徙宣武节度使治此五代梁都之号东京晋汉周及宋因焉金号南京元曰汴梁其地南与楚境西与韩境北与赵境东与齐境】则兖豫二州域【祥符陈留杞县通许太康尉氏洧川鄢陵扶沟中牟兰阳仪封及陈许禹郑四州所属属豫州】湖广襄阳府【详见荆州】则荆豫二州域【襄阳枣阳谷城光化均州属豫州考襄阳府志又以谷城属荆宜城属豫郑端简云山东曹州西南地及定陶县当属豫州】
　　范仲淹曰洛阳险固表里山河接应东京连属关陜而汴为四战之地太平宜居汴有事必居洛阳章俊卿曰郦食其荀文若之徒皆称陈留为天下之冲四通五达之郊秦汉迄南北朝天下有变尝为战场王伯之兴未有都于汴者自隋炀帝大开汴河直达淮泗而大梁实坐要防振南北水陆之衡形百倍李唐屹为重镇宋仍五代之旧都之大抵长安以陜西为畿辅而屏蔽实在陇右洛阳以关东为畿辅而屏蔽实在河东大梁以河南为畿辅而屏蔽实在河北丘濬曰三代以前洛为中国之中以今天下观之
　　则南北袤而东西蹙其所谓中盖在荆襄之间　愚按今之河南实兼河北【怀衞彰三府】春秋天王狩河阳又以阳樊温原攅茅之田与晋考之皆周畿内地则周时豫州已跨河北而有之盖河阳当河东之要防为西洛北门洛邑周东都故隷在内服以广外屏其后河内畀晋文而周地益狭至秦并六国必先亡周者六国叩关以洛阳为孔道周灭则横据巩洛东出伊阙而韩魏震南通陈许而荆楚摇扼天下之腹心断诸侯之从约而赵代燕齐以次举矣楚汉相拒亦多于成臯广武荥阳京索间盖汉据关中其即秦之势而楚割鸿沟以西为汉则山河之险尽去其亡岂待垓下哉又按宋都大梁本非太祖意郑渔仲谓无设险之山则国失凭依无流恶之水则民多疾疠是也宋不得幽蓟故河北亦不可都然商都河北屡有河患三国五胡之时都邺都邢台者亦未见其长乆也使太祖不狥晋王之请遂都洛阳国势岂至于积弱哉李纲谓邓州古南阳西隣关陜可以召兵北近京畿可以遣援南通巴蜀可取货财东达江淮可运谷粟若以定都建康不及此盖就绍兴初时事而论耳　魏校曰中络岷山为祖自蜀入陇结于初龙则为长安结于中龙则为洛阳南络传大江放于海北络传大河放于海惟中络止于嵩髙其前平夷凡几千里而泰山特起东方张左右翼为障以天下大势言之长安龙首穴也洛阳龙心穴也兹其大龙之腹乎宋都大梁亦在龙腹而国势弱者汴坦无备其必宿重兵民力坐而困矣予尝至洛阳相其形势熊耳祖龙自终南逺则太行为后托近则嵩髙为左障然终南自为长安前朝太行亦为平阳左障嵩髙虽为障洛阳而大情自欲东出与万里平原作祖然后黙识天道之公大地相为勾连其融结非一处王气乆而歇又转之他宇宙所以无穷也
　　伊洛涧既入于河【洛汉书作雒】
　　汉地理志伊水出农郡卢氏县【今河南府陜州卢氏县古西虢地】东熊耳山【括地志熊耳山在虢州卢氏县南五十里】东北入洛过郡一【农】行四百五十里水经注东北至洛阳县南北入于洛愚按山海经水经谓伊源出南阳县西蔓渠山孔传谓出陆浑山【在今河南府嵩县】淮南子谓出上魏山俱与地理志不合自郭璞注熊耳在上洛县【今西安府商州】南而蔡传因之考一统志伊水源出卢氏闷顿岭导山熊耳亦在豫州界则汉志固得其真矣汉地理志洛水出农郡上洛县冢山东北至河南郡巩县【今河南府巩县周惠公封少子于此为东周君】入河过郡二【农河南】行千七十里水经出京兆上洛县讙举山【山海经讙举之山洛水出焉蔡传冢岭山水经谓之讙举山】东北过巩县东又北入于河【山海经洛水成臯西入河一统志洛水经卢氏永宁宜阳洛阳偃师巩县入于河河南通志洛河在河南府城南三里至巩县北十里入黄河】汉地理志水出河南郡谷城县【故城在今洛阳县西北】防【音潜】亭北东南入洛水经注谷城北有防亭水出其北梓泽中【一统志谷城山旧名防亭山在河南府城西北五十里连孟津县界瀍水所出】东过偃师县又东入于洛汉地理志涧水出农郡新安县东南入洛水经出新安县南白石山蔡传古新安在今河南府新安渑【音勉】池之间今渑池县东二十三里新安城是也【括地志新安故城在今洛州渑池县东一十三里】城东北有白石山即涧水所出郦道元云世谓之广阳山然则涧水出今之渑池至新安入洛也【河南通志涧水源有二一出渑池县白石山一出卢氏县香炉山俱流至洛阳县入洛】王樵曰豫之洛犹雍之渭而书法不同泾沣漆沮虽皆入渭而水之大小不同故曰属曰从曰同各别志之伊洛涧四水相敌故统志其入河与江汉同文【曹学佺曰三川河洛伊也其形若李格非曰伊洛二水分注河南城中伊水尤清澈】　茅瑞征曰豫州虽北距河已自兖入海此外水惟伊洛涧而洛为最大故禹治豫水先于此自此而东则荥波自此而又东则菏泽孟猪王纲振曰济洛二水同在豫州入河济大而洛小乃洛为一州之専患济则数州之公患其雷夏泽大野猪济水之治已散见兖徐诸州惟洛出入皆在豫所以与雍州之渭同一例以经四州之河济终后于一州之洛亦賔主之辨也　魏校曰长安洛阳大于周而其机启自神禹龙门凿而泾沣漆沮防于渭汭入河长安始可都矣伊阙凿而伊与涧防于洛汭入河洛阳始可都矣
　　荥波既猪
　　蔡传济水潜行絶河南溢为荥在今郑州荥泽县西五里古敖仓【今开封府河隂县敖山秦时敖氏筑仓于上】东南水经注济水又东迳荥泽北故荥水所都也【述征记荥泽在中牟西东西四十里许南北二百里许京相璠曰荥泽在荥阳县东南按今开封府郑州有荥阳荥泽二县古荥水在荥泽县西北五里】即隂沟之上源自西汉末济水不复南溢荥泽口受河水有石门谓之荥口石门地形殊卑郑云荥今塞为平地荥阳民犹名其处为荥泽在其县东【正义春秋闵二年衞狄战于荥泽郑云即此杜预云此荥泽当在河北以衞败方始渡战处必在河北疑此泽跨河南北而得名也】尔雅水自洛出为波山海经娄涿之山波水出于其隂北流注于谷水【洛阳记谷水在洛阳城西三十里郭璞曰波水世谓之百答水】水经注洛水自上洛县东北出为门水北迳农县故城东注于河即尔雅所谓洛出为波【按水经注又引应劭说波水出孤山南入滍水马端临云孤山即今歇马岭在临汝郡鲁山县西北此与禹贡波水名同实别】愚按波溠见周礼当以尔雅为据传疏谓荥之波水已猪马郑王本波作播谓此泽名荥播俱谬　郦道元谓禹塞淫水于荥阳下【济为河所淫】引河东南以通淮泗济水分河东南流汉志所云荥阳县有蒗荡渠首受济者是也汉明帝时河流既塞议筑汴渠使乐浪人王景作堤【今名金堤】起自荥阳东至千乘海口千有余里十里一水门更相洄注渠流东至浚仪【今祥符县】名浚仪渠【蔡传南曰蒗荡北曰浚仪其实一也】其后灵帝时于敖城西北累石为门以遏渠口又名石门渠石门渠东合济水与河渠东注至敖山北而受汴水汴水又东至荥阳北自广武二城【即楚汉战处在今河隂县】间东流而出济水至此乃絶隋大业初【炀帝】丁夫百万自板渚【在虎牢东】引河歴荥泽入汴又自大梁之东引汴水入泗达淮千有余里更名通济渠【元和郡县志汴渠在河隂县南即蒗荡渠隋名通济渠】唐宋转漕因之　张洎曰禹于荥泽下分大河为隂沟引注东南至大梁浚仪县西北复分二渠一渠东经阳武县【今属开封府】中牟台下为官渡一渠始皇疏凿以灌魏都为鸿沟蒗荡渠自荥阳五池口东来注之其鸿沟即出河之沟亦曰蒗荡渠愚按荥泽之口与汴河口通其水深可以灌大梁【陈亮曰禹于荥泽下引河南注其流犹未盛自秦王贲决浚仪灌魏而河汴始分流汉承秦受河患尤剧续述征记汴河到浚仪而分汴东注河南流】即鸿沟也战国防苏秦说魏曰大王之地南有鸿沟则鸿沟自苏秦时已有之张洎谓始皇所凿似误黄度曰水经注禹塞荥水于荥阳下引河通淮泗
　　名蒗荡渠一名浚仪渠一名通济渠一名汴渠然则河西道通淮矣济逾河为荥菏被孟通泗皆有名见源流相属汴于经无名见非禹渎也禹濬畎浍距川川皆大渎行于两山之间浍洫则皆人为之也徐豫地平井画端整凡今隂沟汳睢诸水皆无原本皆沟浍井络互相灌输皆当受水于菏济者也自蒗荡通河荥泽既废故皆受水于蒗荡耳蒗荡出河断非禹迹禹治行河本以河湍悍难行平地故酾二渠以引河而后载之髙地二渠非得已也后世不识圣人之意妄凿河为渎或不顺地阞水属不理孙故其易决盖非独蒗荡也其后濮水通河而酸决水通河而子决汴渠亦屡决至王景治汴凿山开涧十里置门使水更相回注紊乱渠脉而禹迹益坏矣且所为通淮泗者以舟楫之利也菏已通矣而何更用通蒗荡哉其曰禹塞淫水而凿之者春秋战国防谋之士托其名于禹而世不察也【陈无已汳水新渠记云禹时河南无济世谓蒗荡受济禹塞荥阳而用河者皆失之是黄説所祖与苏子瞻不合然极有理】　唐开元中江南租船自淮西北泝鸿沟转输河隂含嘉太原等仓凡三年运米七百万石宋都汴嵗漕六百万石东南自淮入汴至京师陜西自三门白波转黄河入汴至京师陈蔡自惠民河【即闵河】至京师京东自广济河至京师凡四路皆汴河是赖其时近都城者惟汴蔡诸水而黄河经城之东北以达于海至元时河始南徙逼城流合汴泗入淮明代正统时尝分决张秋口东北入海后复东南入海如故夫治河之法或疏或塞无容执一然治河于荥泽之间则宜疏濬多而隄防少盖荥泽孙家渡口至项城南顿【开封项城县有南顿城】二百里间涓流时淤河身浅隘水无所容故其湍悍之不可遽回惟疏濬深广使水少杀则决口可塞矣【辑考索诸书】
　　导菏泽被孟猪【菏音柯孟猪汉书作盟猪史记作明都】
　　孔传菏泽在胡陵【汉志胡陵县属山阳郡故城在今鱼台县东】水经南济东过寃句【音渊劬】县【故城在今曹州】南又东过定陶县【今兖州府曹州定陶县】南又东北菏水出焉又云济水东流者过乘氏县【注见徐州】又东过昌邑【今兖州府金乡县】东缗【今并入金乡】方与【今兖州府鱼台县】县北为菏水菏水又东过胡陵县南东入泗水【郦注菏水与泗水防于胡陵县西六十里俗谓之黄水口黄水西北通钜野泽沼注于菏故因以名焉】至下邳入淮括地志菏泽在曹州济隂县东北九十里定陶县东今名龙池【一统志菏泽在曹州境内今涸】汉地理志盟诸【即孟猪左传尔雅俱作孟诸周礼作望诸属青州】泽在梁国睢阳县【今归徳府商丘县】东北蔡传今应天府虞城县【即今归徳府虞城县】西北孟诸泽是也左传楚子梦河神曰赐汝孟诸之麋即此正义地理志谓山阳郡有胡陵县不言其县有菏泽也又谓菏泽在济隂定陶县东孟猪在梁国睢阳县东北以今地騐之则胡陵在睢阳之东定陶在睢阳之北其水皆不流溢被孟猪然郡县之名随代变易古之胡陵当在睢阳之西北故得东出被孟猪也阚骃曰不言入而言被者明不常入也水盛乃覆被之王樵曰孟猪之薮可田则有水草而浅涸时多故导菏水之溢时乎被孟猪也泽无言导者此二泽相通故可以导此及彼　黄度曰导菏泽被孟猪盖因洼下之导而行之浅流覆被非若后人之斸凿为深渠也　金氏履祥曰自菏泽至孟猪凡百四十里二水旧相通今菏泽自分南北清河近时大河亦被孟猪并行睢水矣【考宋京东漕渠起青淄歴齐郓涉梁山泺入五丈渠达汴五丈渠即菏泽也】愚按玉海云今东平济南淄川北海界中有水流入于海谓之清河实菏泽山东通志亦以菏泽为济水所防入海水经则云合泗入淮盖自汉武时河注钜野通淮泗而济流亦从之南溢合泗入淮者汉以后之济桑钦所名南济也入海当是禹时故迹茅瑞征曰荥与菏泽皆以志济也荥波在豫西北菏孟在豫东北泽与猪不同猪是蓄而复流泽是水之聚
　　厥土惟壤下土坟垆
　　蔡传土不言色者其色杂也顔氏曰而疏者谓之垆【释名土黑曰垆垆然解散也説文垆黑刚土也】其土有髙下之不同故别言之吕览凡耕之道必始于垆为其寡泽而后枯王氏炎曰壤则沃坟垆则为瘠王樵曰周礼草人掌土化之法凡粪种坟壤用麋渇泽用鹿【渴水涸也】博物志麋聚草泽而食其场成泥名曰麋暖民随之种稻其收百倍此即今人粪田法草人土化之法恐亦是也坟壤润解也渴泽故水处即经所云坟垆也　袁黄曰他州辨土性只一言之青之海濵豫之下土特别而志之者以如是之土颇多也财赋所生圣人谨焉
　　厥田惟中上厥赋错上中
　　田第四赋第二又杂出第一茅瑞征曰杂出之等髙于正额故先言错邵宝曰赋错出者他州无与焉升降之説非是【临川吴氏谓豫赋与冀相乗除为上下】
　　愚按今南阳汝宁之地直走襄黄地多芜旷宋太宗迁云朔之民于汝郑垦田颇广厥后孟忠襄屯守其处称重镇焉丘文庄谓天下之田南方多水北方多陆荆襄唐邓问兼水陆而有之南北流民侨寓者众宜于两藩交界中募南人耕水田北人耕陆田按亩分租随地储积或遇河洛关陜荒歉亦可用以救济嗟乎此议若行中原之地岂至为巨冦逋聚哉
　　厥贡漆枲絺纻厥篚纎纩锡贡磬错
　　林氏之竒曰周官载师漆林之征二十有五周以为征而此则贡者盖豫州在周为畿内故载师掌其征而不制贡禹时豫在畿外故有贡推此则知冀不言贡之意矣【今漆出南阳府南召淅川葛出汝宁府信阳州及光山固始见河南通志】説文纻檾【音顷】属陆玑云亦麻也陈诗东门之池可以沤纻【杜预曰呉地贵缟郑地贵纻】顔师古曰织纻以为布及练【练熟素缯也】纤见徐州纩细绵也【小尔雅絮之细者曰纩　按孔传纤纩细绵也是以纤训细徐州之纤亦训细蔡传纩细绵而于纤字无训盖解同纤之纤当从之】正义磬有以玉为之者故传云治玉石曰错谓治磬错也【错字从金铸铁为之今鑢是】呉氏泳曰非贡物故言纳不言贡橘柚磬错虽是贡物非常制为贡也故言锡贡蔡传州先言橘柚此先言锡贡者橘柚言包于厥篚之文无嫌故言锡贡在后磬错则嫌与厥篚之文相属故言锡贡在先　茅瑞征曰豫州职贡畧与兖似盖二州皆近冀冀甸服専贡粟米二州近京师则専供服御禹制贡先服食器用次之珍币又次之
　　浮于洛达于河
　　蔡传豫州去帝都最近东境径自入河西境则浮洛而后至也　丘濬曰尧都平阳商都亳成王营洛邑皆以河为运道后世都汴洛者皆由汴水入河都长安者虽不濒河亦必由河入渭是古今建都无有不资于河道者一统志汴河旧在荥阳县东经开封府城内又东合蔡河【蔡河本名琵琶沟在浚仪是秦汉故运道隋开汴河不复由此唐杜佑复濬之　宋史蔡河贯京师闵水自尉氏入焉是为惠民河】名蒗荡渠东注泗州下入于淮近因河决蔡河湮没无迹而汴河自府西中牟县入黄河矣



　　禹贡长笺卷七
　　钦定四库全书
　　禹贡长笺卷八　　　　　　呉江朱鹤龄撰
　　华阳黑水惟梁州
　　蔡传东距华山之阳西据黑水【孔传东据华山之阳西距黑水按黑水未详而梁州东境止于华阳从蔡是】华山即太华详导山正义梁州之境东抵华山之南不得其山故言阳也曽氏曰华山在梁雍之东其阳为梁州其隂为雍州其北则雍州之西河其南则豫州之南河【按华山四州之际东北曰冀东南曰豫西南曰梁西北曰雍唐十道图山南东西道在关内道之北盖亦以华山为界云】愚按黑水自雍之西北经梁之西南涉者胫黝黑汉书黑水出犍为南广县【今叙州府庆符南溪二县皆汉南广县地】汾关山水经注北至僰道县【今叙州府宜賔县】入江此乃梁州西南夷界之水在今叙州府城东南十五里舆地志以为即禹贡黑水非是又一统志叠溪千户所有黑水与汶江合流至成都府安县入罗江郑端简谓此是梁州黑水然雍梁黑水岂可别为二乎辨详导水【四川名胜志黑水出故漳腊潘州界是为岷江之始水自汶山下过犹河水之绕昆仑也此即叠溪黑水】　周职方有雍州无梁州盖雍乃王畿居中制外为民极梁为雍阻固故并梁于雍也汉改梁为益益之为言扼也言所在险阨亦曰疆壤益大故以名焉【水经注汉武元朔二年以新启犍为牂牁越嶲州之疆壤益广故称益云】　熊氏禾曰或言秦以前蜀未尝通中国至秦凿山开道关塞始通恐止言金牛一道耳【一统志金牛峡在汉中府沔县西一百七十里即五丁所开】下言岷嶓沱潜蔡和夷禹之故迹皆可见何尝不通中国也北与秦陇接境为天下要脊世治则顺化服从世乱则阻险割据任择牧守实难其人
　　班固配十二次自毕十二度至东井十五度为实沈之次【费直起毕九度蔡邕起毕六度】于辰在申魏之分野【亦曰晋】属益州【春秋元命苞参伐流为益州春秋纬文耀钩荆山西南至岷山北距鸟鼠梁州属开星天官书用昬建者杓杓自华以西南正义云杓斗之尾也】晋天文志觜参魏益州广汉自觜一度越嶲入觜三度蜀郡入参一度犍为入参三度牂牁入参五度巴郡入参八度汉中入参九度益州入参七度
　　通典梁州夏殷间为蛮夷国所谓巴賨彭濮之人也周末秦伐蜀有其地其分野兼得秦楚之交秦置郡为汉中巴蜀郡及陇西之南境内史之南境汉武置十三州此为益州魏分置梁益二州晋因之汉地理志秦地南有巴蜀广汉犍为武都又西南有牂牁越嶲益州皆宜属焉巴蜀广汉本南夷秦并为都土地肥美南贾滇【音颠】僰【蒲北反】僮西近邛笮马旄牛民食稻鱼无凶年忧武都地杂氐羌及犍为牂牁越嶲皆西南外夷武帝初开置民俗略与巴蜀同后汉郡国志益州刺史【治洛今汉州】部郡国十二汉中巴郡广汉蜀郡犍为牂牁越嶲益州永昌【明帝分益州置】广汉属国蜀郡属国犍为属国通考汉又为农郡之南境【上洛是】唐地理志古梁州域山南西道【采访使治梁州】梁【汉中】洋【洋川析梁州置】利【益昌】凤【河池】兴【顺政】成【同谷】文【隂平析武都置】扶【同昌】集【符阳析梁巴二州置】璧【始宁析巴州置】巴【清化】蓬【咸安析巴隆渠三州置】通【通川】开【盛山析巴东通川置】阆【阆中本隆州】果【南兖析隆州置】渠【潾山本宕渠】为鹑首分府一【汉中　内成州通典十道图并入陇右道文扶二州通典十道图并入剑南道阆果二州通典入剑南道】山南东道【采访使治襄州】金【汉隂亦曰安康】忠【南賔析巴东置】涪【涪陵析渝州置】万【南浦析信州置　内金州通典入京畿道涪州通典入黔中道十道图入山南西道】陇右道【采访使治鄯州】岷【和政析临洮置】阶【武都】宕【懐道本宕昌郡】叠【合川析洮州置】皆鹑首分【内岷州通典十道图并入雍州】劒南道【采访使治益州】益【蜀郡】蜀【唐安析益州置】彭【蒙阳析益州置】汉【徳阳析益州置】眉【通义析嘉州置】梓【梓潼】绵【巴西】劒【普安】合【巴州本涪陵郡】资【资阳】邛【临邛析雅州置】茂【通化本汶山郡一名防州】松【交州析扶防二州置】嶲【越嶲】戎【南溪本犍为郡】遂【遂宁】陵【仁寿】嘉【犍为】雅【卢山】泸【泸川】简【阳安析益州置】普【安岳析资州置】渝【南平本巴郡】当【江源析松州置】龙【江油】翼【临翼析防州置】悉【归诚析当州置】黎【洪源析雅嶲二州置】静【静川析悉州置】恭【恭化析静州置】维【维川】荣【和义析资州置】奉【云山析维州置】柘【蓬山】姚【云南】亦鹑首分府一【蜀郡】都防府一【保宁初学记梁州自剑阁而西分为益州是为剑南道其北垂又入陇右道】通考兼分入京畿为上洛【商】安康【金】郡及黔中道涪陵【涪州】南川【南州】郡宋史梁州为川峡四路成都路府一成都州十二眉蜀彭绵汉嘉卭简黎雅茂威军二永康石泉监一仙井潼川路【即梓州路】府二潼川遂宁州九果资普昌叙泸合荣渠军二怀安广安监一富顺利州路府一兴元州九利洋阆劒文兴蓬政巴军一大安夔州路州七夔忠万开达涪恭军三云安梁山南平监一大宁南渡后颇更置云【川峡四路合禹贡梁雍荆三州之地而梁州为多南至荆峡北控剑栈西南接蛮夷　按宋平孟蜀分为益州利州梓州夔州四路益在川西夔在川东利梓俱在川北嘉定则川南也梓州今潼川州利州今保宁府广元县】大明一统志古梁州为今四川省成都【秦置蜀郡汉分置广汉郡唐为益州置劒南节度其地西抗吐蕃南抚蛮部天下雄藩】保宁【秦汉属巴郡晋置巴西郡唐曰隆州改闽州宋为安徳军元陞保宁府其地梁洋梓益之冲前界关表后据剑阁】顺庆【秦汉属巴郡晋属巴西刘宋分置宕渠郡唐置果州宋陞顺庆府其地接壤汉中嘉陵江襟带其左】叙州【古僰国汉置犍为郡唐曰戎州宋改叙州其地负山枕江舟车之冲】重庆【周巴子国秦置巴郡汉因之隋唐曰渝州宋改恭州陞重庆府其地东鱼复西僰道北汉中南夜郎】马湖【汉犍为牂牁之境其地南距戎泸北走普资】龙州【周秦氐羌地汉为隂平道属广汉郡后魏置江油郡唐为龙州宋为政州其地四塞云栈百里邓艾伐蜀所置】各府潼川【秦属蜀郡汉属广汉蜀汉曰梓潼隋唐曰梓州宋陞潼川府其地左带涪水右挟中江川西北之门戸】嘉定【秦属蜀郡汉属蜀犍为二郡唐宋曰嘉州其地三峩带二江】眉【秦属蜀郡汉属犍为唐宋曰眉州其地为岷峨奥区】邛【秦汉属蜀郡西魏置邛州其地前控沉黎后接邛笮】泸【汉属犍为东汉置江阳郡隋唐宋曰泸州其地南掎牂牁北通广汉】雅【秦汉属蜀郡隋唐曰雅州其地控带夷落南诏咽喉】各州及东川【古南诏地】乌【汉牂牁地】乌撒镇雄【亦号茫部】各军民府播州【秦夜郎地汉属牂牁唐置朗州】宣慰司永宁【汉属益州宋隷泸州】酉阳【秦黔中地汉以酉阳北境置武陵郡唐曰思州】石砫【汉属牂牁其地连黔播接荆湘】各宣抚司其天全六番【古蛮獠地唐隷雅州】招讨司则梁州南境黎州【古西南夷笮都地汉曰沉黎隷蜀郡唐置黎州其地处越嶲邛蜀之中】安抚司则梁州西境松潘【古氐羌地汉属河关郡晋属汶山郡唐置松州其地东南面雪岭西北界洮河】指挥司叠溪【汉属蜀郡晋属汶山唐置翼州】千戸所四川行都司【古西南夷邛都地汉置越嶲郡唐置嶲州唐末为诏所据】皆属梁州夔州府【春秋庸国秦汉属巴郡东汉分置永宁郡蜀汉改置巴东郡为重镇梁置信州唐曰夔州其地为蜀口荆楚上游】则荆梁二州域【奉节云阳万县开县达州新宁梁山建始东乡太平属梁州】云南省云南【古滇国汉置益州郡蜀汉分置云南郡唐曰南寜后为诏所据元始置中庆路其地东距僰道南属交趾西抵伽陀北接吐蕃】大理【汉属益州蜀汉属云南唐置姚州其地广险南诏都防】临安【汉属牂牁唐属黔州都督其地北抵澂江南隣交趾】楚雄【汉属益州晋置安州元置威楚路其地饶盐井】澂江【汉属益州隋置昆州】广西【汉属益州牂牁唐隷黔州其地东瞰广西南距交趾】各府曲靖【汉属益州蜀汉置兴古郡唐置南宁州】武定【汉属益州郡唐属戎州都督元置罗婺万戸府】丽江【汉属越嶲益州东汉属永昌隋唐属嶲州其地南接大理北距吐蕃】永昌【东汉置永昌郡唐属姚州都督其俗以金裹两齿曰金齿】各军民府并属梁州界贵州省普安州【汉属牂牁唐置盘州其地界云贵川广之间】亦梁州界贵州宣慰司【汉罗甸国元隷云南行省其地为滇南门戸】则荆梁二州之南境也陜西汉中府【详见雍州】是梁雍二州域【兴安州平利石泉洵阳汉隂白河紫阳宁羌州沔县属梁州考地志汉中为梁雍荆三州域金州是荆梁之交谓秦头楚尾即兴安州郑端简云巩昌府西和成县秦州属梁州】蜀地与秦同域剑阁之险【在今保宁府剑州】过于潼关蜀所恃为外戸巴西梓潼宕渠三郡去汉中辽逺俱在剑阁之内汉中前秦后蜀汉髙由之以定三秦孔明由之以镇关陇黄权所谓蜀之股肱杨洪所谓蜀之咽喉也　林駉曰蜀之根本在成都而汉中为唇齿蜀之藩篱在汉中而陜陇为递援守南郑【今汉中府治】则长安可窥守武兴【今畧阳县】则陇西可取　牟子才曰重庆为保蜀之根本嘉定为镇西之根本夔门为蔽呉之根本　愚按晋书刘裕遣朱龄石伐蜀众军从外水取成都臧僖从中水取广汉【今汉州】老弱从内水向黄虎【近涪域】庾仲雍云江州【今重庆】正对二水口右则涪内水左则蜀外水通鉴注水自渝上合州至绵州者谓之内江自渝由戎泸上蜀者谓之外江内水今涪江外水今岷江也其中水即雒水【一统志雒水在汉州经新都】昭烈取刘璋自涪城进围雒城盖由中水杨慎云中水沱江当更考　程大昌曰汉书汉二年汉王从杜南入蚀【音力】中至南郑蚀中地书皆不载以地望求之关中南面皆碍南山不可直逹其有微径可通汉中者惟子午关【在今西安府城南唐明皇荔枝驿路】子午关在长安正南其次向西有骆谷关关之又西则褒斜也蚀中若非骆谷必是子午若大散关【在今汉中府凤县】则在汉中西南不与咸阳对出非其地矣是年五月汉王引兵出袭雍则自褒斜北出盖雍县之陈仓也唐宗幸蜀自马嵬【在今西安府兴平县】由武功入大散关河池剑阁以达成都其返也路亦如之徳宗幸奉天【今西安府干州】移跸汉中则自鄠县入骆谷转西以达梁州縁其时李楚琳据凤翔故迂道骆谷及还京即取径褒斜矣【杨慎曰汉中虽是平川东北入长安西南出剑门皆有栈阁王全斌伐蜀自益光江趋来苏径不由剑门入是剑门外又别有一路】　何景明曰今由秦入蜀之道西南则褒谷从褒入南则骆谷从洋入东南则斜谷从郿入旧志谓首尾一谷者非是栈道有四从成和阶文出者【成县西和阶州文县俱属巩昌】为沓中隂平道邓艾入蜀由之【艾自隂平景谷步道迳江油而出绵竹】从两当出者【两当县亦属巩昌】为故道汉髙攻陈仓由之【陈仓道在汉中沔县】从褒凤出者为今连云栈汉王之南郑由之从成固洋县出者【皆属汉中】为斜谷道武侯屯渭上由之此皆关南之险阨　宋中兴四朝志大散关隷梁泉县【属凤州今凤县】在凤翔宝鸡县之南为秦蜀往来要道两山关控斗絶出可攻入可守实表里之形势也和尚原凤之东境抵凤翔不百里仙人关兴之东境【兴州今畧阳县】距利州才七驿自利抵剑阁百里而赢倘弃和尚原而退守仙人关则蜀之险要所失过半敌既得和尚原或自梁洋经米仓山入巴阆或自均房由达州山路入夔峡或直攻仙人关形分势散所备皆急一处破坏在在震动矣自南北讲好中分关中之界如大散仙人饶风武休皆吾界也而仙人关外又分左右二道自成州经天水县出皂林堡直抵秦州昔呉璘大军由此而出地势平衍因为沟堑引水纵横名曰地网以遏敌冲自两当县直至凤州取大散关距和尚原才咫尺敌常凭原下视如蚁垤故其难守所恃缓急有仙人关耳
　　岷嶓既艺【岷史记作汶汉书作崏説文作□】
　　汉地理志蜀郡有湔【音笺】氐道【县有羌夷曰道】岷山在西徼外江水所出蔡传岷山在茂州汶山县晁氏説之曰蜀以山近江源者通为岷山连峯叠岫不详逺近青城天彭诸山之所环绕皆古之岷山青城乃其第一峰也【青城山在成都府灌县西南五十里天彭山在成都府彭县北三十里　陆游曰自蜀境之西大山广谷谽谺起伏西南走蛮箐中皆岷山也】王樵曰岷山蟠据华夷江出其间诚有如晁氏所言但禹导江必有所始导山曰岷山之阳至于衡山则固有定指矣汉汶山县有江渎庙盖禹导江始此云【舆地广记岷山在茂州汶山县西北俗谓之铁豹岭禹之导江迹于此】水经陇西郡氐道县嶓冢山【释名山顶曰冢】漾水所出汉地理志陇西郡西县嶓冢山【史记正义汉陇西郡西县在今秦州上邽县西南九十里蔡传即今兴元府西县三泉县也按后魏分沔阳置嶓冢县隋改西县今汉中府沔县也蔡氏误以后代汉中之西县为汉陇西之西县当正之】西汉水所出华阳国志汉水东源出武都【韩邦竒曰汉武都所治甚逺西北自巩昌府成县东南至汉中府沔县千八百余里】漾山为漾水西源出陇西嶓冢山迳葭萌入汉杜氏通典嶓冢一在天水之上邽【今巩昌府秦州】一在汉中之金牛【注见前】在天水者为西汉愚按班固以西汉出嶓冢于武都东汉第言受陇西氐道漾水而不着所出之山今巩昌秦州汉中沔县皆有嶓冢【一统志嶓冢山一在秦州西南六十里一在沔县西一百二十里韩竒曰巩昌是汉源嶓冢山可证汉中无嶓冢山沔水源出金牛山人误以沔水为汉水遂以金牛为嶓冢其説不知何据】盖一山而跨二府之城水经以漾水为西源沔水为东源道元谓东西两川俱出嶓冢而同为汉水者是也但西汉水南入广汉白水东南至江州入江经文漾流为汉乃东至彭蠡入江博考图志源流本不相合自漾沔之名乱于桑钦而学者遂辗转滋惑矣常璩以漾水为东源正与经应所云漾山未详岂即嶓冢别名欤江汉顺流则二山之墟皆可树蓺史称岷山之下沃野千里与汉中俱号天府之国盖成于李氷而于神禹也
　　沱潜既道
　　孔传沱潜源此州入荆州正义地理志蜀郡郫县【今成都府郫县】汶江县【今成都府安县】皆有沱水【地理志沱水在蜀郡郫县西东入大江其一在汶江县西南东入江】及汉中安阳县【今汉中府汉隂县】有潜水【地理志灊谷水出安阳西南北入汉灊音潜】其尾入江汉耳首不于此出江源【今成都府崇庆州】有【音仇】江首出江南至犍为武阳【今成都府新津县】又入江岂沱之与潜盖西汉出嶓冢东南至巴郡江州入江行二千七百六十里尔雅音义沱水自蜀郡都安县湔山【在今灌县即玉垒山】与江别而东流又云有水从汉中沔阳县【今汉中府沔县】南流至梓潼汉寿【今保宁府广元县汉广汉地】入大穴中通冈山下西南潜出【水经注潜盖汉水枝分潜出谓之伏水】旧俗云即禹贡潜水也愚按梁州沱水通典在唐昌【今成都府崇宁县】近志云一在灌县【在成都西】一在新繁【在成都西北】灌县之沱即尔雅所云别江于湔山者其江寰宇记一名皂江自青城县百丈水南流入崇庆州至新津入江孔疏以为即沱江所未详也潜水水经出巴郡宕渠县【今顺庆府渠县县有渝水古潜水亦名宕渠水俗谓之渠江】史记正义云潜水源出利州绵谷县东龙门山大石穴下【在今保寜府昭化县西】庾仲雍以垫【音叠】江【晋县属巴郡】有别江出晋寿县【晋县今保宁府广元县】此即潜水考绵谷即晋寿石穴水当经绵谷出宕渠杜甫诗绵谷元通汉亦一证也郭璞所解沱潜惟据梁州不言荆州沱潜郑康成以荆梁二州各有沱潜故荆州之潜曰未闻于梁州则云汉别为潜其穴本小禹自广汉疏通即为西汉盖即指绵谷水耳然此水既从沔阳南流则是东汉支派与西汉水不相地理志西汉水出嶓冢南至巴郡江州入江潜水出巴郡宕渠符特山西南入江不云潜即西汉郑康成始合之为一而郦道元孔頴达辈遂因之疑康成説不足信及考西汉水自嶓冢而下即西南流过祁山入嘉陵道为嘉陵水又东南流经宕渠合宕渠水【见水经注】乃知西汉水入潜故世遂以潜即西汉耳若必求出汉入汉者为潜则今之宕渠水与西汉水皆至合州入大江何尝与沔汉相为沿注哉郑端简以梁州三十六江皆是潜水此又非定论谨识之以俟博闻者王樵曰凡河江淮汉惟一见沱潜于二州再书既道者其名虽同而原委各别也蔡传上志岷嶓下志沱潜江汉源流于是乎见临川呉氏谓凡江汉支流皆名沱潜不拘一处犹蜀山近江源者皆为岷山或云岷谓之汶汉谓之漾亦谓之沔恐属方言今宁羌州有沔县又东有洋县即古洋州洋声相近
　　蔡旅平
　　舆地志蔡山在雅州严道县【今雅州荣经县金氏曰在严道县南四川志在州城东五里】汉地理志山在蜀郡青衣县【今雅州名山县四川志山在名山县西十五里杨慎以山为云南乐山非是】蔡传郦道元谓其山上合下开沫水经其间【水经沫水出蒙山南与青衣水合东入于江一统志沫水在雅州西五十里】出为溷崖水水脉漂疾歴代为患李氷卒凿平溷崖【杨慎曰元和志李氷凿离碓在雅州旧蜀志言在灌县谬】则此二山在禹为用功多也【按水经注上合下开本指山言之蔡传引之似混近说遂以蔡二山都是志沫水盖因蔡传而误也】孔传祭山曰旅顔师古曰旅陈也旅平言已平治而陈祭也【一统志旅平旧址在今雅州城东十里俗呼落平】陈氏大猷曰旅独于梁雍言之者九州终于梁雍以见前诸州名山皆有祭也旅独于蔡荆岐言之者盖纪梁之山终于蔡纪雍之山始于荆岐以见州内诸名山皆有祭也故末复以九山刋旅总结之然必言于诸州后者亦先成民而后致力于神之意与
　　和夷厎绩
　　蔡传和夷地名严道以西有和川有夷道或其地也【寰宇记雅州东北有和夷】晁氏说之曰和夷二水名和川水自蛮界罗嵒州东来【寰宇记和川路在雅州荣经县界西去吐蕃大渡河五日程从大渡河西至吐蕃松城四日程】经山而入岷江所谓青衣江也【水经青衣水出蒙山东与沬水合入江一统志青衣江在雅州名山县】夷水出巴郡鱼复县【今夔州府奉节县】东过夷道县【今荆州府宜都县】北东入于江【水经注鱼复县南夷水出焉县有夷谿即很山清江也按此夷水在今川东去和川絶逺晁氏引之非是】愚按和夷无定説水经注郑曰和上夷所居之地和读曰桓地志桓水出蜀郡蜀山【水经作岷山】西南行羌中故晋道记曰梁州南至桓水自桓水以南为夷书所谓和夷厎绩也古桓和二字诚通用但地志所云桓水出蜀山者已不可考若以为西倾因桓之桓水又不在梁州域内一统志天全招讨司治南四十里有和水即蔡晁所指在蔡之西又地志越嶲苏示县西北有江师古注示读祗古夷字【集韵夷古作】此夷江与和川相近四川志亦云和夷在黎雅越嶲等处则此疑是禹贡之和夷而先儒顾不之引何也经文凡云厎绩皆主地言此当是地名因水者苏传以和夷为西南夷名曾氏谓严道有和川夷人居之盖皆本康成之说
　　厥土青黎【黎史记作骊】
　　孔传色青黑而沃壤【按马融王肃云黎小疏也蔡传黎黑也盖主孔传】呉氏澄曰梁土不言质质不一也金氏履祥曰梁土色青故生物易性疏故散而不实【此从马王说】史亦谓成都土疏难以筑城【唐书髙骈筑成都罗城蜀土疏恶以甓甃之】董二酉曰黎训黑以色言或训疏以性言考黎字无疏训疏乃黑土之性耳説者见蜀土疏恶遂以附防字义实不然也盖土性粘腻然于其中复分五行黄者土之土也得其本然为最上赤者火之土也为次之白者金之土也又次之青者木之土又次之黑者水之土也为最下土本尅水今反为水所胜其疏恶何疑哉至若一州之土色有不同如壤之与坟垆为性各别不足异也
　　厥田惟下上厥赋下中三错
　　田第七赋第八杂出第七第九正义梁州之赋下中为正上下取一通第八为三故言三错胡氏一桂曰梁州夷狄北境变故不常而定出八等似若太优故无事则错出第七等有事则错出第九等也　蔡传赋杂出他等者或以为嵗有丰凶或以为戸有増减皆非也意者地力有上下年分不同如周官田一易再易之欤王樵曰按周官不易之地谓嵗种之地为上田一易之地谓休一嵗乃复种也为中田再易之地谓休二嵗乃复种也为下田蔡氏之意谓田遇年分休不耕者多则赋从而少然岂偏冀豫梁四州田有一易再易而余州皆可嵗耕者耶盖冀州地大物繁赋既上上而又间出上中以寛之豫为中土原田既美人功亦脩几与冀埓故赋既上中而又间出上上以进之田下下然人稠而地力亦尽故赋髙于田二等而间出又进一等此实东南繁阜之权舆矣梁田下上复优于然多山而少田人功亦劣故赋之等退在下中而又以七九二等为之上下间出调剂可谓密矣举此四州为法而余州可见无错者其等已定也有错者其等难定时进退以通节之也后代卒不能易禹之等惟雍州沃野千里秦汉以来称天府之国而禹时洪水初平风气未开观公刘太王初起陶复陶穴困于狄人之时则昔之雍州岂后之雍州哉人事未至圣人固不能豫进之也然田曰上上则人事气化亦已有所待矣
　　厥贡璆铁银镂砮磬熊罴狐狸织皮
　　孔传璆玉名广韵璆与球同【集韵球或作璆】蔡传璆玉磬【按字书多作玉名蔡本説文】铁先于银者铁之利多于银也蜀卓氏程氏以铁冶富拟封君则梁之利尤多于铁【徐广曰临邛出铁后汉郡国志宕渠台登防无滇池不韦诸县皆出铁】邹氏近仁曰汉志犍为郡朱提县【今嘉定州犍为县】有朱提山出银【南中志朱提旧有银窟数处】每银八两为一流直一千五百八十他银一流但值千是梁州之银独美于他州故以为贡也镂者可以刻镂刚铁也金刚切玉如泥寰宇记定笮县有铁石山【在今四川行都司】出砮石火烧之成铁为剑防最利【华阳国志作出台登名胜志云盐井衞古定笮县也今山在衞西七十里亦近台登台登定笮汉志皆属越嶲】禹时所贡之砮疑即此蔡传磬石磬按磬有玉石蔡训石磬盖嫌与璆混耳林氏之竒曰浮磬贡于徐磬错贡于豫此州既贡玉磬又贡石磬知当时乐器磬最为重岂非以其声角在清浊大小之间最难得其和者哉説文熊山兽冬蛰【异苑云熊无穴或居大树孔中见人则颠倒投地】罴大于熊黄白文【郭璞云长颈髙脚猛憨多力能拔树山海经嶓冢之山其兽多熊罴】狐妖兽狸伏兽孔传贡四兽之皮织金罽【释言云罽也胡人续羊毛作衣】正义织毛而言皮者毛附于皮故于皮表毛耳苏传以罽者曰织以裘者曰皮【王樵曰罽西胡毳布织毛为之若氊毼毺之字当作作罽非罽鱼网也呉澄曰通外国之俗者言织皮是兽皮熟之去毛削令至薄裁极细如缕以金傅之织而为布非织皮为裘亦非织毳为褐也】
　　西倾因桓是来浮于潜逾于沔入于渭乱于河
　　西倾雍州山汉地理志在陇西郡临洮县西南【一统志在今陜西临洮府西南一百五十里一名嵹台山雍大记西倾在洮州临潭县西北九十里临潭唐县故城在今洮州衞西南】水经西倾之南桓水出焉【愚按水经桓水出岷山西南行羌中入南海近志云即洮水洮水流洮岷界入黄河今二説并存无从考据郑端简云桓水过嶓冢山东流入潜此则大谬】孔传汉上曰沔【汉志沔汉水一二名一统志沔水在汉中府褒城县南四里苏传禹时通谓褒水为沔】水经注自西倾而至葭萌浮于西汉西汉即郑所谓潜水也自西汉遡流而届晋寿界阻枝津南歴罡穴【罡山名有大穴作冈北者误】迤逦接汉沔歴汉川至南郑【今属汉中府】属于褒水逾衙岭【括地志衙岭山名在襄城县西北九十里】之南溪灌斜川届武功【今西安武功县】而北以入于渭蔡传经言沔渭而不言褒斜因大以见小也絶流而渡曰乱【河即冀州之西河】愚按梁州西境之贡自西倾陆运傍桓水而行不曰浮桓而曰因桓至潜始泛舟也潜之北为沔沔之北为渭【沔在梁州渭在雍州疏云沔在渭南五百里】褒通沔斜通渭其间絶水百余里不言逾者防逾于沔之文曰入则亦包斜湄在内矣自渭入河由西而东故横絶以渡夫贡道皆言浮言达惟荆梁间曰逾然陆运特以济水运之穷未有全用陆者圣人之不欲劳民于此见之　王樵曰汉中栈道七百里北口曰斜南口曰褒【后汉书注长四百七十里】同为一谷褒水出太白山【在汉中府洋县】经凤县【属汉中府】南流入褒谷【雍大记褒谷在褒城县东北十里出连云栈直抵凤县斜谷七百里】又南流入沔【水经注褒水出衙岭东南歴故栈道至褒口又南迳褒县故城入于汉】斜水出衙岭山北至郿【属凤翔府】入渭【雍録渭水东至武功县受斜水褒斜二水介衙岭而分南北斜经武功而东入于渭也】所谓絶水百余里者以褒斜二水两首相距言之非谓褒斜二谷也汉武帝时人有上书欲通褒斜道及漕事下张汤汤言漕从南阳上沔入褒褒絶水至斜百余里以车转从斜下渭如此则汉中谷可致是逾沔入渭之道汉人常用之今蜀中通贡赋水则大江陆则栈道此道无复讲矣　叶氏少蕴曰雍言织皮昆仑析支渠搜非中国之贡明矣西倾即西戎之境疑熊罴狐狸织皮与西倾因桓是来相属谓四兽织皮乃西倾之戎因桓水而以此来贡也愚按西倾僻在雍州之西南不应梁州贡物乃纡道由之西倾因桓正记织皮所由来耳况他州贡道各以浮字起此与雍州西戎之贡相似当从叶説无疑郑端简亦云西倾因桓是来当合上作一节浮于潜四句作一节








　　禹贡长笺卷八
<经部,书类,禹贡长笺>
　　钦定四库全书
　　禹贡长笺卷九　　　　　　呉江朱鹤龄撰
　　黑水西河惟雍州【雍去声】
　　尔雅河西曰雝州应劭曰四面积髙曰雍【东二崤西陇山南商山北甘泉九嵏诸山】王肃曰西据黑水东距西河【古注误作西距黑水东据河王肃始正之】正义禹治豫及梁自东向西故先华阳而后黑水从梁适雍自南向北故先黑水而后西河河在雍州之东而曰西河者龙门之河在冀州西界故谓之西河王制云自东河至于西河千里而近是河相对为东西也愚按雍州之境阻以函谷二崤表以终南太华山最髙而不言者以不胜纪也黑水在雍州西北郑端简谓是镇夷黑水与经导黑水不同且与注据字合郑意以梁雍二州各有黑水故前云叠溪此云镇夷今考镇夷所在陜西行都司城西北三百里即汉张掖地与三危相近此政导黑水之黑水也水经注白水出临洮西倾山东南流与黑水合黑水出羌中西南经黑水城西在隂平西北临洮西南古沓中之地意此即从张掖来者乎若汉中黑水源出太白山【山在庆阳府城北百五十里】南流入汉【雍大记黑水在城固县西北诸葛亮牋朝南郑暮宿黑水是也】又非雍州所表识又按尔雅无梁州李巡云雍州兼得梁州之地则商制与周职方同汉改雍为凉以西方常寒凉也地势西北斜出在南山之间南隔西羌西通西域献帝时凉州数有乱河西五郡去州隔逺于是乃别为雍州末又合关右为雍州熊氏禾曰雍州秦地娄敬谓金城千里天府之国
　　合天下形势言之所谓秦得百二者实以据地势之上游当天下之要脊四塞为固全一面之险以东制诸侯故言定都者必先焉但其地迫近西戎周秦汉唐世有羌胡之患必尽隂山与唐三受降城及灵夏河西五郡为塞地乃可耳又常考之古今地志雍州之地即无黑水所谓导黑水至于三危者三危山或云在炖煌郡则今州也曷尝有此水逾跨诸山以至于南海哉若以河源昆仑推之昆仑山脊以西人迹所未到其东中一支则重冈积岭直至终南太华皆是雍之南山而州乃在河西五郡实当西北界上汉人所谓断匈奴右臂者以其不与西戎相接也史当有错
　　班固配十二次自东井十六度至柳八度为鹑首之次【费直起井十二度蔡邕起井十度】于辰在未秦之分野属雍州【张衡曰雍州乃金水之位河汉之源春秋纬文耀钩华岐以西龙门积石至三危之野雍州属魁星陜西志柳星及张虽豫州分野而雍州分野亦得柳之七度至张十七度寖及鹑火之次焉故唐志谓柳在东接于汉源当商洛之阳】晋天文志东井舆秦雍州云中入东井一度定襄入东井八度雁门入东井十六度代郡入东井二十八度太原入东井二十九度上党入舆二十度【黄曰周礼保章氏以星土辨九州之地所封之域各有分星左传荧惑守心宋景禳其咎实沈为祟晋侯受其殃是也然其间相配者少相反者多并在北而娵訾在北荆在南而鹑尾在南此其次相配可考也青在东枵在北雍在西鹑首在南在东南而星纪在北冀在北而大梁在西此其次相反可疑也唐一行谓分星有山河脉络之两戒云汉升沉之四维认而识之可以见其相配郑渔仲深取其説近世苏平仲又指为疏逺而谓分野分星古不谓地又引有分星而无分野之言以证其不必尽泥然以史册观之四星聚牛女而晋元王呉四星聚觜参而齐祖王魏彗星扫东井而苻坚亡秦景星见箕尾而慕容徳复燕此岂非分野之验而不容诬者耶陈子龙曰分野之説自古有之然中国之于天下数分之一耳奈何以周天之星而分配之止以辰星庙为蛮夷之星乎且兖青徐千余里之地而占角亢氐虚危奎娄胃八星呉越以南濒海荆楚以南包岭何啻万余里而皆在牛女翼轸之分乎此皆不可解者也或封国之始实主此星或分阴阳若街南北之説当近是】
　　周职方氏正西曰雍州其山镇曰岳山其泽薮曰蒲其川泾汭其浸渭洛通典雍州秦其分野兼得魏赵之交始皇置郡此为内史上郡北地九原陇西及云中之西南境项羽分秦地为三曰雍塞翟【章邯雍王都废丘今兴平县司马欣塞王都栎阳今咸宁县董翳翟王都髙奴今安塞县】谓之三秦汉武帝置十三州以其地西偏为凉州又置司隷领三辅【京兆左冯翊右扶风】汉地理志秦地其界自农故关以西京兆扶风【故城在今永寿县东南】冯翊【故城在今髙陵县西南】北地上郡【故城在今绥徳州城北】西河安定天水陇西西有金城武威张掖酒泉炖煌秦之先栢益佐禹治水至非子为周孝王养马汧渭之间乃封诸秦今陇西秦亭秦谷【在今秦州】是也平王东迁以襄公将兵有功赐以岐丰之地【秦遂横有宗周畿内八百里之地】后穆公称伯惠公称王其地于禹贡跨雍梁二州诗风兼秦豳两国有鄠杜竹林南山檀柘之饶称陆海为九州膏腴天水陇西民以板为屋及安定北地上郡西河皆迫近戎狄上气力修习战备汉兴六郡良家子选给羽林期门名将多出焉自武威以西本匈奴昆邪王休屠【音除】王地武帝时攘之初置河西四郡以通西域隔絶南羌匈奴【内西河郡应入冀州】后汉郡国志凉州刺史【台陇今陇西县】部郡国十二陇西汉阳武都金城安定北地武威张掖酒泉炖煌张掖属国居延属国通考汉时为农安定北地上郡朔方五原【本秦九原武帝改故城在今延安府神木县】天水陇西金城武威张掖酒泉炖煌凡十三郡而西河云中二郡之西南境亦隷焉唐地理志关内道【采访使以京官领之】古雍州域京兆【本雍州】华【华隂析京兆置】同【冯翊】凤翔【扶风本岐州】邠【新平析北地置】陇【汧阳析扶风安定二郡置】泾【安定】原【平凉】渭【陇西析原州平凉县置】武【析原州萧关置】宁【彭原本北地郡】庆【顺化】鄜【洛交本上郡】坊【中部析鄜州置】丹【咸宁析延州置】延【延安】灵【灵武】威【析灵州故鸣沙县置】雄【故城在今宁夏】防【防宁析平凉置】盐【五原】绥【上郡本雕隂郡】宥【宁翔】为鹑首分麟【新秦析腾州置】丰【九原】胜【榆林】银【银川析绥州置】夏【朔方】为实沈分商【上洛】为鹑火分府二【京兆凤翔】都防府二【单于安北内雍华同岐邠通典入京畿道渭州通典十道图俱入陇右道】陇右道则凉【武威】秦【天水】瓜【晋昌析沙州置】鄯【西平】沙【炖煌】肃【酒泉析甘瓜二州置】兰【金城】河【安昌本枹防郡】廓【宁塞】洮【临洮】甘【张掖】伊【伊吾】西【交河】亦鹑首分都防府二【北庭西安杜佑曰伊吾以西并雍州封域外羌胡之地】自禄山之乱没于吐蕃至贞元间陇右州县尽矣【初学记关内道东自同华畧河而北西自岐陇原防极于北垂陇右道自陇而西尽其地也并得禹贡梁州之北境】宋史雍州为陜西路庆厯初【仁宗】分陜西沿边为秦凤泾原环庆鄜延四路熈宁五年【神宗】以熈河洮岷州通逺军为一路五路共三十四州军后分京兆【本永兴军】河中二府陜商鲜同华耀虢鄜延丹坊环庆邠宁等州清平保安绥徳定边等军为永兴路凤翔府秦阶【本武州】陇凤成泾原渭熈河洮岷等州镇戎徳顺通逺等军为秦凤路仍以永兴鄜延环庆秦凤泾原熈河分六路各置经畧安抚司【宋陜西路南得利州路兴元府之城固褒城廉水三县及洋文沔金房阶西和凤七州大安一军东得河东路之麟府二州及石州之葭芦呉堡二砦地】通考宋陜西夏宁绥宥静灵盐诸郡为西夏所据甘凉瓜沙肃西伊安北安西北庭亦没于西夏及诸蕃后以五路三十四州军分为两路【见上】富平之败五路俱陷仅守凤翔之和尚原和议成归陜西地寻背盟再取止余阶成岷凤四州属四川之利州路云大明一统志古雍州域今陜西省西安【秦置内史郡汉为三辅长安以东为京兆以北为左冯翊渭城以西为右扶风东汉曰雍州周秦汉晋西魏后周隋唐并都焉宋陞大都督府领永兴军路其地左崤函右陇蜀南有巴汉之饶北有胡苑之利】鳯翔【周岐雍地秦属内史汉属右扶风隋曰岐州唐为凤翔府号西京其地厚田肥美汧渭岐漆雍五水所防】平凉【春秋朝那地秦属北地郡汉分置安定郡唐置原州宋为泾原路其地左控五原右带兰防黄流在其北崆峒阻其南】巩昌【春秋羌戎地秦置陇西郡汉分置天水郡东汉更名汉阳三国魏为重镇晋分置南安郡唐置渭州宋改巩州其地接壤羌戎通道陇蜀用武要地】临洮【古西羌地秦属陇西汉置金城郡晋析置狄道郡唐置洮州宋为镇洮军改熈州其地接巴嶲控边陲长城始于此】庆阳【周之先不窋所居号北豳春秋义渠戎地秦置北地郡汉因之东汉至晋复为戎有元魏置朔州唐宋为庆州其地原阜列峙沟涧辐辏为关辅保障府城北白豹城宋与西夏分界处】延安【春秋白翟所居秦置上郡汉因之东汉时郡废晋陷于戎元魏置东夏州改延州宋陞延安府其地因河为塞五路襟喉】各府宁夏【秦属上郡汉属朔方郡元魏置夏州唐末以拓跋思恭镇之其后元昊叛宋为西夏其地西北有贺兰之固东南有黄河之险宁夏中衞即唐灵州】洮州【秦汉诸戎地晋为吐谷浑所据后周置洮阳郡唐宋曰洮州其地西控番戎东蔽湟陇】岷州【秦汉属陇西隋属临洮唐置岷州其地东连熈巩西并洮叠】河州【秦属陇西汉属金城陇西隋置枹防郡唐宋曰河州其地环山距河华夷分壤】靖虏【秦属陇西汉属金城安定唐置防州宋因之其地面山背河】榆林【秦属云中九原汉置五原郡隋唐曰胜州其地西北边河套朔方要关】各衞及陜西行都司【古月氐国地武帝置酒泉武威张掖西平四郡晋置凉州后分五凉入拓跋魏为甘州宋金时西夏所据其地河山襟带为羌戎通驿之路】其汉中府【战国属秦楚之北境始皇置汉中郡汉因之晋置梁州唐宋为兴元府其地前控三秦后据两蜀左通襄沔右走隂平崖谷峻絶十里百折】梁雍二州域【南郑褒城城固洋县西乡凤县畧阳属雍州凤县是梁雍之交】
　　朱子曰前代都关中以黄河左右旋绕所谓临不测之渊也近东独有函谷关一路通山东故可据以为险又关中之山皆自西而东若横山之险【今名横岭在庆阳府宁州东一百里盖子午山别阜】乃山之极髙处本朝则自横山以北尽为西夏所有据髙以临我是以不可都也神宗鋭意欲取横山夏人以死争之　章俊卿曰河北江南皆天下制胜之地而挈南北之轻重者又在川陜夫江南所恃以为固者长江也而四川据长江上游下临呉楚其足以夺长江之险河北所恃以为固者黄河也而陜西据黄河上游下临赵代其势足以夺黄河之险是川陜二地常制南北之命也　郑晓曰雍州今全陜之地据岷嶓既艺则巩昌府半当属梁州据西倾因桓是来则临洮府州县亦当有属梁者【按一统志四川松潘指挥使司北至陜西洮州衞界八百六十里大抵洮州以南属梁州境】夫雍州四面山回而东面临中原险处正在华岳与黄河交防虽在潼关【在西安府华州华隂县】然河之南若无新安【河南府新安县有函谷新关汉武时杨仆所徙】则由沙涧可渡河至蒲州【属山西平阳府】河之北若无平阳则由乌岭冷泉【平阳南有东乌岭北有冷泉关】入平阳至蒲州自蒲州至龙门两岸平广可渡者百里秦据函关陜西统平阳也夫守河北者当守陜西守陜西者当极力守平阳河南府无陜西则河之南江之南皆不可守六朝以迄宋元皆炯鉴也又曰东距西河者今西安府同州朝邑县及临河诸县是也据职方豫州其山镇曰华山则西安府东境华隂华州当属豫【按华山宜入雍州周礼与禹贡不同】而临河诸邑皆当为冀州地一统志俱作雍州岂别有据乎　愚按从古入秦之道由河北为正道由河南为要道由南阳为间道由汉中为险道其从河北入者必渡河津经临晋歴代以来若东汉邓禹唐髙祖及金洛索皆由之余多由河南道战国时秦兼有河东之地故六国攻秦必叩函谷虽项羽战胜河北仍从新安攻破函谷至咸阳以后刘裕灭姚安禄山犯长安皆自潼关入所谓要道也武关路通南阳西即峣关【汉书注武关在商洛】始皇南巡衡山自南郡由武关归知此是间道当山东兵起秦必以重戍守函谷故汉髙从宛城南攻武关入蓝田所以捣其虚也刘裕之伐秦檀道济攻潼关沈田子入武关所以分其备也至汉中道险实为窥三秦之要径项羽王汉髙巴蜀而张良力请汉中地其意已在关中故汉髙从武都故道【今巩昌府两当县】入巴蜀已而又从此路出袭雍王章邯诸葛亮亦从此攻魏进窥闗洛然陈仓箕谷之间山谷陡峻转运极艰此亮之屡出而无成也欤
　　弱水既西
　　汉地理志弱水在张掖郡删丹县【今陜西行都司甘州山丹衞一统志弱水在甘州衞城西】薛氏肇明曰源出吐谷浑界穷石山自山丹西至合黎山【详导山】与张掖河合【雍大记张掖河俗名黑河北入亦集乃海子即古居延海】弱水去雍州甚逺初必壅遏而东欲治主水先治客水禹因其性导之西流使不复入中国林氏之竒曰众水皆东而弱水独西黑水独南此其性与势然也必欲东之则逆其自然非行所无事矣蔡传通鉴魏太武击柔然循栗水西行至菟【音徒】园
　　水【在燕然山南去平城三千七百余里】又循弱水西行至涿邪【音耶】山则弱水在菟园水之西涿邪山之东矣北史载太武至莵园水分军搜讨东至瀚海西接张掖水北渡燕然山与通鉴小异岂瀚海张掖水于弱水为近乎程氏据西域传以弱水为在条支【汉书西域传条支临西海传闻条支有弱水西王母亦未尝见自条支乘水西行可百余日近日所入也按条支一名大秦魏畧云弱水在大秦西】援引甚悉然长安西行一万二千二百里又百余日方至条支去雍州如此之逺禹岂应穷荒而导其流也哉其説非是【唐书小勃律王居孽多城临娑夷水娑夷水即弱水也不能胜草芥去长安九千里而赢】愚按郭璞云弱水不胜鸿毛柳宗元谓弱水涣散无力不能芥而旧唐书又云东女国王居康延川中有弱水南流用牛皮为船以渡夫牛皮船可渡则前説为诬矣王樵亦云宗元愚溪对近于寓言未可深信
　　泾属渭汭
　　山海经泾谷之山泾水出焉【郡县志泾水源出原州百泉县西南泾谷】汉地理志泾水出安定郡泾阳县【今平凉府平凉县】西开【音牵】头山【淮南子泾水出薄洛山髙诱注一名笄头山顔师古曰山在今灵州东南雍大记笄头山今在平凉府城西十里山如妇人笄头状】东南至冯翊阳陵县【今西安府髙陵县】入渭过郡三【安定扶风京兆】行千六十里雍大记泾水自平凉府城西南源至泾州又东南至邠州界【属西安府】又东北至泾阳县界【属西安府】又东至髙陵防于渭汉地理志渭水出陇西郡首阳县【今临洮府渭原县】西南鸟防同穴山东至京兆北船司空县【三辅黄图有船库官后为县水经注春秋之渭汭也水防即船司空所在蔡传今华州华隂县】入河过郡四【陇西天水扶风京兆】行千八百七十里【一统志渭河在渭源县北二里自鸟防山东流经岐山扶风盩厔兴平咸阳渭南至华隂界入黄河】孔传属连也水北曰汭言治泾水入于渭正义毛诗传汭水涯也郑云汭之为言内也人皆南面望水则北为汭泾水南入渭名为渭汭知是水北蔡传汭水地理志作芮出扶风郡汧县【今凤翔府陇州】蒲薮西北东入泾【陜西志汭水在陇州南七十里】职方雍州其川泾汭诗芮鞫之即是也【蔡説是谓泾水上属于汭而下属于渭】邹氏季友曰若泾水先合汭后入渭则经当言汭渭不当先渭而后汭况下文即有渭汭不可异説黄震曰古注水内为汭如古説泾入于渭水之内而漆沮沣水皆主渭言文意俱协若以汭为一水而入泾则泾属渭汭者是泾既入渭汭又入泾下文漆沮之从沣水之同孰从孰同耶职方氏其川泾汭易氏解云汭非禹贡之汭禹贡言汭皆水内此川名蔡氏解妫汭云水北解洛汭云洛水交流之内此却自背其説当为职方所误由未覩易氏解耳况导渭止言沣泾漆沮絶不及汭愚按泾渭合流三百里泾未属渭之时虽浊而未甚见二水既合而清浊益分诗所谓泾以渭浊也夏书以洛表对洛汭汭是水北之曲此与同义当从传疏无疑夏允彞曰泾渭灞浐沣镐涝潏为闗中八水而溉田之利得之泾水为多秦时郑国凿泾渠并北山东注洛三百里溉田四万余顷収皆亩一钟汉儿寛穿六辅渠益溉郑渠旁髙仰之田白公复穿渠引泾水首起谷口【汉谷口县故城在今醴泉县东北】尾入栎阳【故城在今临潼县北】注渭袤二百里溉田四千五百余顷唐长孙无忌言白渠水带泥淤灌田极肥美又渠水源本髙向下支分极众若得流至同州则水饶足比为碾硙用水泄渠水随入渭加以壅遏耗竭所以失利于是尽毁水上碾硙自宋迄今屡修郑白二渠项忠余子俊阮勤并凿石通水乃得引泾入渠水分为三名上白中白下白立陡门以均水夫秦汉时泾河平浅计古沟浍犹有存者故引河作渠易耳年久河益深水势与渠口相悬益就上流然后能引水而疏凿非故渠且多石故其用力益难然欲变泻卤为沃壤亦存乎人若髙泾渭之渠杜入河之口如李氷壅江作堋法即髙陵栎阳以北不让江南诸郡矣
　　漆沮既从
　　汉地理志漆水出扶风漆县【今西安府永寿县】西【阚骃十三州志出漆县西北岐山】水经漆水出扶风杜阳县【今凤翔府麟游县】俞山东北入于渭括地志漆水出富平县【今耀州富平县】入渭寰宇记漆水自耀州同官县【今属西安府】东北界来【一统志同官水即漆水水经作铜官】经华原县【今省入耀州】合沮水水经沮水出北地郡直路县【今延安府宜君县】东过冯翊祋祤县【今耀州同官汉祋祤地祋丁活反祤音诩】北东入于洛【此非冢岭之洛详下文】蔡传沮水自坊州升平县【故城在今延安府宜君县西北】北子午岭出俗号子午水下合榆谷慈马等川遂为沮水至耀州华原县合漆水至同州朝邑县【今属西安府】东南入渭【疏云沮不知所出葢东入渭时已与漆合雍大记沮河在临潼县东三十里自华原富平来入县界合渭水王世懋曰沮水自耀州城后折而东漆水自石城右至考图经是从扶风武功来者】苏传从如少之从长渭大而漆沮小故言从　程大昌曰雍地四漆沮而实三派【富平新平普润】禹贡漆沮惟富平石川河正当其地何以知其然也曰禹贡叙导渭自渭源以至入河漆沮仅一见而其水行之序又在沣泾之下则自沣泾而上凡后世名为漆沮者皆非也今以汉唐郡言之沣之入渭在盩厔县【今属西安府】境县葢咸阳西南泾之入渭在阳陵则在咸阳之东矣漆沮入渭在汉冯翊之怀徳县即唐同州之朝邑县也【括地志怀徳故城在朝邑县西南四十三里】朝邑又在阳陵东北三四百里故石川之漆沮其序入渭在沣泾之东全与经应也【缺】










　　汉志扶风漆县有漆水此漆县疆境甚濶唐凤翔之普润【普润废县在今麟游县西一百二十里本汉杜阳县地】暨邠州之新平【新平县今并入邠州邠在岐北二百里】其地本皆属漆今从唐郡县以求古地则公刘之邠在邠州新平太王之岐在凤翔普润岐之与邠固皆同隷汉世漆县然而汉志漆水特一出无两漆也李吉甫元和志遂分汉志一漆为两故普润新平皆有漆水仍于新平明立之説曰漆水在县西九里西流注于泾今凤翔麟游【即普润上流】亦有漆水与此异也据志此言政谓邠州漆水合经于绵诗自土沮漆而岐下漆水不与绵应也按一统志不言邠州有漆水至秦汉以后皆言洛即漆沮所谓洛水者地理志源出北地郡归徳县北蛮夷中【山海经白于之山洛水出于其阳而东流注于渭括地志白于山在庆州洛源县】其水自入塞后经鄜坊同三州乃始入渭孔安国辈谓自冯翊怀徳县入渭者是也【水经注渭水过华隂县北洛水入焉阚骃以为即漆沮】所谓沮水者长安志曰自邠州东北来【泾水向阳陵入渭在邠之南面沮水在邠之东北面】至华原县南流乃合漆水入富平县石川河石川河者沮水正派也所谓漆水者长安志曰漆水自华原县东北同官县界来南流入富平县石川河是为合漆之地也此三水分合之详也漆在沮东至华原而西乃始合沮沮在漆西既已受漆则遂南东而合乎洛洛又在漆沮之东至同州白水县与漆沮合而相与南流以入于渭三水虽分至白水遂混为一流故自孔安国班固以后论著皆指怀徳入渭之水为洛水而云洛即漆沮言其本同也若郑白二渠亦分漆沮之名者二渠自云阳谷口东入石川河石川河既为漆沮故世亦误以二渠为漆沮也　韩竒曰漆水蔡传云自同官县来他更无证而凤翔有漆【出凤翔府陇州】巩昌有沮【出巩昌府潜州境】皆自本境入渭源派甚明但其地在沣水入渭之上与经文不合考洛水出庆阳府环县即古洛源县也经延安府甘泉县鄜州宜君县子午岭至中部县入西安府界经耀州及同官县至富平合沮水歴蒲城同州至朝邑县东南入渭至今人皆呼为洛河顔师古曰漆沮即洛水也岂洛亦名漆欤沮水出宜君县至子午岭合子午水迳中部县东南流至富平合漆水即洛也子午岭乃子午山一支其山歴延安庆阳西安三府绵亘八百里蔡传榆谷川非也榆谷在临洮去渭源近合榆谷者乃巩昌沮水也延安沮水何由西行数百里至临洮既至临洮又何由至西安之耀州又曰作记者以二漆为一水而莫究其源但云自同官县界来而不知自同官来者洛也一统志遂言同官之漆出自凤翔而不知漆水为泾汭所间其能飞渡泾汭而来同官耶同官有漆潭三面山如壁立水流出东壑间正所谓自同官县界来者至富平不百里即入洛但其水甚小禹何故舍洛而取漆岂无施劳者虽大亦略欤或漆沮实凤巩之水而经文有错简漆沮既从当在沣水攸同之前欤【雍大记曰漆水在武功县东门外康子武功志曰漆水今谬为武水者也自豳岐之间来县北受洛水南受湋水入渭郑渔仲信漆由富平入渭之説葢括地志未审邠岐泾渭脉络富平在泾东漆在泾西安有岐梁之水越泾而东再至富平始入渭也按何仲黙此辨止据入渭上流者言之与韩苑洛合但武水一统志不云即漆水当更考】愚按漆沮虽名三派实止二派段氏谓诗漆沮入渭上流【在岐周之间】此漆沮入渭下流【在沣泾之下】故惟富平石川河足当之据韩氏所疑程氏又未为定説
　　沣水攸同【沣汉书作酆】
　　汉地理志酆水出扶风鄠县【今属西安府】东南【雍大记出长安县西南五十里终南山沣谷】北过上林苑【在今西安府渭南县】入渭诗传沣水东北流经丰邑之东【郑氏诗笺丰邑在沣水之西镐京在沣水之东三辅决録相去二十五里】入渭而注于河【水经注渭水又东与沣水防于短隂山】蔡传东至咸阳县入渭苏传沣渭相若故曰同【西魏取沣水攸同名州今西安府同州是也】程大昌曰漆沮下流既已附从则上流不壅沣水亦遂东行也　徐常吉曰泾漆沮皆在渭水之北泾水自北来注于渭漆沮自东北来注于渭惟沣水在渭之南自南来注于渭
　　荆岐既旅终南惇物至于鸟鼠
　　孔传此荆在岐东非荆州之荆【此北条荆山】汉地理志荆山在冯翊怀徳县【注见前】南【郡县志荆山在京兆府富平县西南三十五里】蔡传即耀州富平县掘陵源马理曰此原乃唐之献陵非山也四夷郡县图记谓黄帝铸鼎于荆山在今三原县【属西安府耀州】嵯峨山葢嵯峨即荆山也【郡国志嵯峨山在三原山颠云起则雨一名慈峨山按一统志荆山在富平县西南十里嵯峨山在泾阳县北五十里此又云嵯峨在三原岂一山而连跨三邑遂异名欤】其山髙出云表登其巅则泾渭黄河俱在目前其别岭有西原中原东原县所由名【按帝王世纪禹铸九鼎于荆山即此富平之荆山也山下有荆渠相传禹铸鼎处黄帝铸鼎之荆山一统志云在河南阌乡县然马谿田乃三原人其言又当不诬俟更考】汉地理志岐山在扶风美阳县【今凤翔府岐山县】西北【郡县志岐山在岐山县东北十里皇甫谧云今美阳西北有岐城旧址】説文山有两岐故名文王时凤鸣岐山即此俗呼凤凰堆【又名天柱山　诗谱周自太王居岐之阳地形险固而原田肥美雍録邠州南一百三十里为奉天县有梁山焉是太王去邠所逾也岐水之北有岐山焉是太王所邑也其南为周原葢太王元都渭北而兼跨周原以广其聚故合两地而称岐周也岐周在唐都西三百六十里】正义禹治水从下自东而西故先荆后岐汉地理志扶风武功县东有太一山古文以为终南【一统志终南山在西安府城南五十里东西连亘蓝田咸寜长安盩厔四县境】水经注终南杜预以为中南【言居地络隂阳之中】亦名太白【太白山在武功县南俗云武功太白去天三百一统志太白山在武功县南九十里】三秦记南山深处髙而长大无异名者曰秦岭【岭水北流入渭号八百秦川】旧陜志秦南为地络之阳山为南列南条水则为江州则为梁北为地络之隂山为北列北条水则为河州则为雍星野亦于此分焉是地之脊也汉地理志扶风武功县东有垂山古文以为惇物【一统志惇物山在武功县东南二百里　按水经注华山右之惇物也观经文所举诸山皆自东而西华山隷华隂在终南东二百余里其説谬妄甚明】鸟鼠在陇西郡首阳县【今临洮府渭源县】西南蔡传俗呼为青雀山【详导水】孔传终南惇物鸟鼠三山名言相望正义至于为首尾之词故言相望也【惇物在终南之西鸟鼠在惇物西北】蔡传举三山而不言所治者上既旅之文郑晓曰荆山漆沮所经岐山泾汭所经终南沣水所出惇物沣水所经【按惇物非沣所经近解误】鸟鼠渭水所出　程大昌曰终南山横亘闗中南面凡雍岐郿鄠长安万年【即咸阳县】相去且八百里而连绵峙据其南者皆此一山既髙且广多出物产故禹贡曰终南惇物惇物者即东方朔传所记谓出玉石金银铜铁豫章檀柘百工可以取给万民可以仰足者也秦诗终南何有有条有梅条梅其物也兼有此者明其富举一以见余也是自尧禹以至周汉皆言终南之饶物产不当别有一山自名惇物也汉志引古文而曰太一者终南也垂山者惇物也不知何本【按惇物辨甚核而疑其凿】又曰太一之名先秦无之汉武帝始用方士言尊太一以配天帝则凡言太一者皆当在武帝后也水经注于武功终南引杜预为据而曰此山亦名太白其曰终南则无间乎武功之与万年此山皆在矣至曰太白则实武功东距万年葢不啻三百里古图经无言太白即为太一者也长安志万年县炭谷有太一祠焉始可命为太一而非武功之太白矣古文谓武功之终南即为太一是殆误认武功之太白而世莫之正耳闗中记曰终南南山之总称太一山之别号元和志亦曰终南太一非一山此其説是也又三秦记曰太一在骊山西去长安二百里一名地肺山【一统志太一山在终南山南二十里】则凡指终南以为太一者当在万年不当在武功此又可审也至于南山首末不止近在闗中而已西域传曰于阗南山东出金城与汉南山属焉则自于阗南山以至长安之南山数千里相属未尝间断合其本末于阗南山为南山迹之始而闗中南山为南山东出之终秦诗作于周时固已指闗中南山为终南矣知非班固臆説
　　原隰厎绩至于猪野
　　説文隰阪下湿也王樵曰原隰泛言则广平下湿之地此对猪野则有定指故郑引诗度其隰原以为説而曰其地在豳【郡县志邠州新平县有五龙原永寿有永寿原宜禄县有浅水原】朱子诗传亦曰豳在岐山之北原隰之野禹之厎绩公刘之彻田为粮一也汉地理志武威县东北有休屠【音除】泽【本匈奴休屠王所居汉武置武威郡因以名泽】古文以为猪野泽【陜西志在今凉州衞城东北】水经注谷水出姑臧南山北至武威分为二一水北入休屠泽【俗谓西海】一水又东迳一百五十里入猪野世通谓之都野矣蔡传治水成功自髙而下故先言山次原隰次陂泽也　愚按原隰在豳岐之间猪野在甘凉之境相去凡三千里而皆厎绩葢豳地务农桑好稼穑其本业也而凉州泽草茂盛自魏太武北伐谓姑臧城外【姑臧汉武威郡治故城在今凉州衞城东北】涌泉如河自余沟渠流入泽中其间乃无燥地又汉书称凉州之畜为天下饶吏民相亲谷籴常贱诚沃土也是故诸凉以一郡而雄视西河西夏以一隅而抗衡中国【张轨为前凉吕光为后凉李暠迁酒泉为西凉沮渠逊据张掖为北凉秃发乌据姑臧为南凉宋元昊并五凉之地兼有灵夏】
　　三危既宅三苗丕叙
　　山海经三危山在积石山西一千二百里广圆百里【郭璞注今在炖煌郡括地志在沙州炖煌县东南三十里一统志在陜西行都司沙州衞城东南二十里其山三峰峭絶因名雍大记俗名升两山】正义左传先王居梼杌于四裔故姓之奸居于瓜州杜预曰姓之祖与三苗同放于三危州今炖煌也郑引地记云三危在鸟鼠西南当岷山则在积石之西南地记未必可信要知三危必在河之南也【当作河西】愚按舜流三苗于三危其后子孙为羌戎【黄榦曰羌本姜姓三苗之后居三危今叠宕松诸州皆羌地】代有其地谓之瓜州【汉书注其地多生瓜】秦及汉初为月氐匈奴境【水经注瓜州之戎并于月氐】武帝后元分酒泉置炖煌郡即古瓜州南七里有鸣沙山故亦曰沙州【唐置故城在今肃州衞城西八百余里】禹治水至此使三苗亦可安居大得其叙圣人之仁不以投之四裔而弃之也【杜佑曰三苗本有苗氏之族今长沙衡阳间是徙居三危分而为三】　三苗之国左洞庭右彭蠡固衡湘之间舜窜其首恶而立其次者于都及窜者既丕叙而留者犹不即工故命禹徂征至来格后乃考其善恶而分背之今自巴蜀以东歴湖南北桂岭云贵数千里谿峒山箐之中蛮獠数种曰犵曰狑曰獠曰猺曰獞其间最轻捷者曰苗依山以居若猿猱然説者谓即古三苗之后陈子龙曰三凶皆一人可迁三苗则举国西徙亦犹汉武之迁欧越成周之迁殷顽也
　　厥土惟黄壤
　　林氏之竒曰物得其常性者最贵雍之土黄壤故其田非他州所及
　　厥田惟上上厥赋中下
　　田第一赋第六王氏炎曰东方朔云丰镐之间号为土膏贾畆一金田上上可知孔传赋第六人功少【蔡传地狭而人功少也按雍州之境首言弱水终言三危不得为狭从孔传是】
　　厥贡惟球琳琅玕
　　正义球琳美玉名琅玕石似珠者释地云西北之美者有昆仑虚之球琳琅玕焉蔡传今南海有青琅玕珊瑚属愚按古昆冈出玉见之经志又汉书蓝田县出美玉【三秦记蓝田有川三十里其水北流出玉】括地志骊山之阳多美玉【骊山在今西安府临潼县】今皆不复产矣琅玕孔传训石似玉而説文云琅玕似珠孔疏及蔡传从之葢古人谓石之美者多曰珠广雅谓瑠璃珊瑚皆为珠是也　林駉曰三品琅玕之贡几如汉人之诛酎【音宙】金矣熊罴狐狸之贡几如汉人之求天马矣海错橘柚之贡几如唐人之茘枝驿骑矣然古者以贡为赋政什一便民之法球琳之属皆入土贡以偿田赋之轻也圣人初何心过求哉
　　丘濬曰汉时闗中之蓝田幽州之玉田皆出玉其时西域未通也今闗中所用之玉皆来自于阗其国有白玉緑玉玉河【源皆出昆仑山西流千三百里至国界每嵗五六月水暴涨玉随流至多寡由水细大水退乃可取国人视月光盛处必得美玉】抑土石之精其生有限而取之易尽古人比徳于玉用为器用杂佩之属不一而足是玉在古为用甚多今世小民有不识玉者由是推之汉之金以斤计每以万言唐渐少宋与今益少无乃千嵗之后中国之金将与玉同耶不可不为之限节也
　　浮于积石至于龙门西河防于渭汭
　　汉地理志曰积石山在金城河闗县西南羌中【水经注积石在西羌之中烧当所居郑樵曰积石在鄯州鄯州古湟中一统志今陜西行都司西宁衞唐鄯州地积石山在西宁衞废龙支县之南又曰在河州衞城西北七十里】龙门山两山如削黄河中流西临蕃界正义河行塞外东北入塞内积石非河源河从西来至此北行故沿河顺流而北释水云河千里一曲一直故千里而东千里而南至于龙门西河也汉地理志龙门在冯翊夏阳县【故城在今西安府郃阳县东四十里】北【孔传在河东之西界三秦记龙门去长安九百里一统志龙门在西安府韩城县东北八十里又云在平阳府河津县西北三十里】正义此山当河之道禹凿以通河【魏地记梁山北有龙门山大禹所凿通孟津河口广八十步岩际镌迹犹存】一统志两厓絶壁相对如门惟神龙可越故曰龙门【郑晓曰河自积石至龙门三千里绕雍州西北东三面之地龙门在雍东冀西二州之间河流最险隘处】蔡传西河冀之西河也雍之贡道有二其东北境则自积石至于西河其西南境则防于渭汭言渭汭不言河者梁州之文也他州贡赋亦当不止一道此例以互见耳郑晓曰渭汭渭之北也贡物之来或由漆沮或由沣泾皆防渭水之北而入河汭字甚当今渭水舟楫入蒲州必经渭北岸蒲州即冀州也惟往陜州者【属河南府】由南岸或中流耳愚按河在渭北渭水入河之后为渭汭况上文已出西河则不必更言入河矣蔡谓梁州之文非是王樵曰蔡传雍之东北境则自积石至于西河东北当云西北葢雍东距河若东北境则直浮西河不须从积石也蔡氏所以知其为两道者以龙门非可越而渭自鸟鼠而东中贯雍境取漕莫径焉使内地之漕则当径达西河更无用经涉龙门以此知其西北一道西南一道也　熊氏禾曰正道皆从渭达河惟山脊以西之地道不可通者必由积石龙门　愚按导河始于积石而即以为贡道治河兼治漕不独今然也春秋时秦输粟于晋自雍及绛相继命曰泛舟之役秦都雍【今凤翔府凤翔县】雍临渭晋都绛【今平阳府绛州】绛临汾由渭入河【渭水至华隂入河是顺流】由河溯汾【汾水至汾隂入河是逆流】疑即雍州之西南贡道
　　汉嵗漕闗东粟以给中都官从渭水而上初止数十万石武帝增至六百万石从郑当时议卒引渭穿渠以漕起长安并南山下至河三百里溉民田万顷【于慎行曰汉漕山东粟百万更砥柱之险以达于渭呉寛曰汉初穿渠引渭以漕关东之粟其后又引汾引河以漕又其后通褒斜道】唐初府兵未废漕甚省开元中裴耀卿主运凡三嵗运至七百余万石沿河置仓【于三门东西置仓开山十八里为陆运以避水险自河套西至太原仓】随地转输天宝三载韦坚修汉运渠乃占咸阳壅渭为堰絶灞浐并渭而东注永丰仓下【永丰仓在渭水入黄河处汉之船司空也】复与渭合是嵗漕粟四百余万石其后刘晏遵耀卿之路随江汴河渭所宜江船不入汴汴船不入河河船不入渭江南之运积河隂河船之运积渭口渭船之运入太仓嵗运一百十万石无升斗溺者【吕东莱曰唐时漕运极迢递自江入淮自淮入汴自汴入洛自洛入黄河自黄河入渭方至闗中耀卿之法虽稍纾民力当时民丁约四百万使丁出钱一百为漕运费亦大扰民矣章潢曰漕莫善于转般莫不善于直达直达自宋徽宗始】　王樵曰河从积石北流入北狄界中折而东流凡二千余里汉人谓之北河其内今谓之河套即秦始皇斥夺匈奴河南地也在古已为通舟转漕之道葢唐虞声教暨于朔南冀之北垂逺出河外犹在荒服此其所以不可及也三代之季北狄入居河内始皇逐出之刘项之际复为匈奴所据武帝开朔方复取之宋时为西夏所据者几三百年【凡据河内外州郡二十有二】葢其地肥饶其人劲悍又产健马乃闗中之屏蔽得之则强失之则弱厯代知其为边境之要害而不知其为唐虞之故疆也蔡传引李复驳邢恕之説【恕奏乞下熙河路造船五百于黄河顺流藏防州西小河内去取兴州熙河路漕使李复驳之谓防州西小河咸水浅狭岂能藏舟黄河过渭州石峡险窄垂流直下髙数十丈船岂可过此声若出必为夏国侮笑事遂寝】疑积石至龙门三千里通舟无阻于后世之迹多所不合然神禹导川通贡着其道路所经明若指掌此曰浮于积石至于龙门西河后曰导河积石至于龙门曰导曰至非河通流至于龙门之騐耶曰浮曰至非舟通行至于龙门之騐耶邢恕所奏防州小河等当非积石龙门故道李复所言亦或出吏民之托辞不必引也抑不特此北河之外隂山绵亘中外大限当以此分敌得之则据以窥中国中国得之则据以窥敌乗髙而望出没踪迹皆见其外皆大碛南北数千里东西数千里无水草不可驻牧敌不得隂山必逾大碛而居其北北即漠北也汉武长驱于隂山之外而漠南无王庭后过之未尝不哭也漠南即隂山之南黄河之北敌所利以饱其力而内犯者也奈之何北河之内复使得为巢窟哉【程大昌曰汉朔方之北代郡之西髙阙之东有隂山焉在丰胜河之北汉书音义谓为河南误也郑晓曰隂山在今陜西山西之北西出贺兰东抵医无闾重山连阜隔絶北狄唐三受降城正在隂山按史西城南直灵武今宁夏地中城南直朔方今河套地东城南直榆林在今绥云之间】
　　织皮昆仑析支渠搜西戎即叙【搜汉书作叟】
　　山海经西海之南流沙之滨赤水之后黑水之前有大丘名曰昆仑汉地理志昆仑山在金城郡临羌县西括地志在肃州酒泉县南八十里【熊氏曰昆仑唐书以为在吐蕃界一统志在肃州衞城西南二百五十里与甘州山连经夏积雪不消世呼雪山又云在西畨朶甘衞东北蕃名伊喇玛博啰山极髙峻绵亘五百余里黄河经其南】后汉书羌地在金城郡河闗县之西南滨乎赐支至乎河首绵地千里【应劭曰析支在河关西千余里】赐支者禹贡所谓析支也【司马彪曰西羌居析支水西河水屈而东北流经于其地是为河曲旧唐书党项羌在古析支之地汉西羌别种其地东距松州北接吐谷泽一统志析支水在西蕃】汉地理志朔方郡有渠搜县中部都尉治【武帝纪北渠搜】水经河自朔方东转经渠搜县故城北【异物志古渠搜国当大宛北界】孔传在荒服之外流沙之内羌髳之属皆就次序美禹之功及戎狄也蔡传三国皆贡皮衣故以织皮冠之皆西方戎落故以西戎总之【金氏曰雍州西界黑水此诸国又在黑水之外故附于后　孔传四国皆衣皮毛疏分渠搜为二国郑并为一蔡传从之】　苏传三国篚织皮其文当在厥贡球琳琅玕之下浮于积石之上简编脱误不可不正王樵曰浮于积石至于龙门西河正记昆仑析支渠搜三国贡道所由也梁州织皮之贡则曰西倾因桓是来雍州织皮之贡则曰浮于积石至龙门西河此与冀州岛夷皮服夹右碣石入于河书法相特古文详略变化有不同耳蔡传亦取苏説当从之但云三国篚织皮则非是葢梁雍二州本无入篚之贡防于渭汭与梁州浮于潜四句对乃是通州贡道西戎织皮当亦由此也又曰雍州昆仑蔡传谓即河源所出郑端简非之是也此昆仑今在西畨界近甘肃若河源昆仑去中国极逺水经昆仑虚在西北去嵩髙五万里山海经自昆仑至积石一千七百四十里穆天子传天子自宗周至昆仑合八千一百里数説逺近不同难以详究近世焦竑又谓昆仑近山在西凉酒泉之地穆王见西王母之所晋酒泉太守马岌所言石室玉堂珠玑镂饰尚在者也昆仑逺山则博物志所言在大秦西海之滨成光子云在香山南雪山北山顶上池周八百里河源出焉佛经谓之苏迷山也其言祖昆仑为地中之説虽未可深信要之导河不及昆仑亦以九域而外荒逺宜畧圣人所以别华壤限絶域也使在雍州外徼必为禹迹所经何以张骞甘英辈久歴西域诸国而卒不得其详哉观禹贡昆仑与析支渠搜并志则其地不越玉门【在故瓜州西北十八里】嘉峪【在今肃州衞城西六十里】之间其国亦在嵗见终王之列而非即河源所出之昆仑明矣析支渠搜马理谓即今河套直宁夏东北考唐书吐蕃之先本羌属散处河湟洮岷间其酋唐旄等居析支水西【一统志云即禹贡析支】后有樊尼者西济河逾积石居防布川或逻沙川据此则析支又在积石之东为河套以西地惟渠搜在今河套内耳熊氏谓析川即隂山河南等处恐非又曰雍州迫近戎狄西周末戎偪诸夏自陇山以东及乎伊洛往往有戎【渭北有翟防邽冀之戎泾北有义渠之戎洛川有大荔之戎渭南冇骊戎】西汉先零东汉烧当晋氐羌唐吐蕃歴代侵轶为患皆西戎也汉武图制匈奴患其兼从西国结党南羌乃表河曲列四郡开玉门通西域以断匈奴右臂隔絶南羌月氐单于失援由是逺遁【汉通西域南道从蜀北道从金城酒泉南道险逺卒不通而北道通焉葢匈奴逺遁故也】然赂遗万里师旅之费不可胜计卒致轮台之悔且通西域有龙堆葱岭之险有身首痛风灾难绳行悬度之阨班固所谓与汉隔絶道路又逺得之不为益失之不为损也明初下河西弃炖煌【汉炖煌郡今为赤斤古衞】画嘉峪闗为界葢亦用班固之説云
　　后世号闗中为沃野谓之天府然就其间较之亦惟泾渭沣漆之区最为膏壤西北二边偪于戎狄故禹于雍州自终南至鸟鼠则自东而西自原隰至猪野三危则自内而外赋出六等生聚葢不同也战国秦汉时富庶甲天下自唐至今雍冀悉非古矣虽闗中亦仰东南之粟昔郑白二渠之饶衣食京师亿万口唐杜佑以为大厯初所溉田比于汉减三万八千顷是时长安尚为京都而佑言已如此然则古今地利之不同岂无其由哉【辑金仁山诸家説】　王樵曰九边陜居其四延绥宁夏固原甘肃也【延绥镇城旧在绥徳成化中徙榆林在种世衡所城青涧外二百余里横絶河套之口固原地近巩汉与宁夏称唇齿】自河套弃而敌据西海鸣镝日骄甘凉以西即哈密地虽内附无系中国重轻苏子由云戎强则臣狄狄强则臣戎戎狄皆弱而后中国可得而臣戎狄皆强而后侵略不至于中国一强一弱中国之忧也斯言岂不信哉郑晓曰夹右碣石入于河今遮洋运道也浮于汶达于济浮于济漯达于河今防通河也浮于淮泗达于河淮安至徐邳也沿于江海达于淮泗国初海运及永乐初中滦之运也浮于江沱潜汉江西湖广之道也未必尽同大势若此剑阁云栈通于秦始皇时故梁州故道必因桓浮潜逾沔入渭视他州为逺且难也浮于积石至龙门西河今兰州北折而东为河套转入中国山西之西陜西之东之河道是也
　　罗泌曰尧之水河患为甚济次之淮次之江汉次之浊河所被冀兖重而雍轻济之所被徐轻而豫兖重又曰不言南梁雍不言北则以境接蛮狄提封叛服不常故也　许氏谦曰冀梁雍言山独详者天下之势西北髙而多山故也徐虽言山乃羽之小者又止言艺则不専主于导山冀青梁不言泽者冀梁多山而地峻青边海而水易泄故三州无泽也雍虽多山而猪野在其西北之偏黄河之外地形稍下故有之也荆豫梁不言原隰者诸州有泽者无原隰有原隰者无泽州彭蠡震泽其浸甚大荆州云梦濶数百里豫之荥波菏泽孟猪皆巨浸则原隰之地固少矣兖徐雍二者皆有者兖止言宜桑之土耳而雍则猪野在河外原隰在河内相去甚逺徐之东原地甚卑尝有水患虽曰原其实下湿谓居济之东而稍髙尔梁州二者皆无为多山而下不足猪水且无旷平之地也梁雍无篚者多山之地惟出兽皮而所织为罽不假于篚也兖荆豫不言夷者凡地接山海边陲之地则有夷豫居天下之中荆虽居南而禹贡之地不逾岭兖虽在东北而东南接青徐西北皆冀境故三州无夷也兖徐独言草木者三州在东方为河济江淮下流被水特甚草木不生今水去而生草木故特志之也











　　禹贡长笺卷九
　　钦定四库全书
　　禹贡长笺卷十　　　　　　呉江朱鹤龄撰
　　导岍及岐至于荆山逾于河壶口雷首至于太岳厎柱析城至于王屋太行恒山至于碣石入于海【岍又作汧】此下随山也岍岐荆皆雍州山汉地理志呉山在扶风郡岍县【今凤翔府陇州】西古文以为岍山【天中记国语谓之西呉秦都咸阳以为西岳】蔡传今陇州呉山县呉岳山也周礼雍州山镇曰岳山又按寰宇记陇州汧源有岍山岍水所出禹贡所谓岍水【括地志岍山在陇州汧源县西六十里其山东连汶岫西接陇冈汧水出焉雍大记在今陇州西四十里王樵曰汧水出其西而南入渭汭水出其北而东入泾按水经注汧水出汧县之蒲谷乡中谷决为蒲薮蔡传汭出蒲是二水本通流】愚按岍山地理志水经注皆云即呉岳商周之世疑以岍为西岳故尔雅职方皆名岳山【尔雅河南华河西岳河东岱河北恒】一统志岍山呉岳山并载【岍山在陇州西四十里呉岳山在陇州南八十里今为西镇】雍大记亦云岍与呉岳非一山而蔡传引晁氏説又谓今陇山天井金门秦岭皆古之岍山不知何据岐荆见雍州河即龙门西河壶口见冀州汉地理志雷首在河东蒲坂县【今平阳府蒲州水经注雷首北去蒲坂三十里】南或云首阳山即雷首之南阜【山临大河山下有雷泽相传即舜渔处括地志雷首一名中条山亦名歴山】太岳见冀州孔传太岳在上党西厎柱在西虢界正义厎柱在太阳关东析城之西【水经注山在虢城东北太阳城东太阳虢都北虢也在今陜州按地理志云北虢在太阳东虢在荥阳西虢在雍州孔传谓厎柱在西虢界则似以太阳为西虢矣】水经注河水分流包山而过石见水中若柱然故曰厎柱也【山西通志厎柱在平阳府平陆县东界河自河津西来微析而南至平陆东流五十里至厎柱达于垣曲髙不逾数寻围不及百丈岿然中流撑持地轴】亦谓之三门山【中曰神门南曰门北曰人门其始特一巨石平如砥禹凿之为三水行其间声激若雷门尤为险恶】愚按蔡传本水经注以三门山为厎柱州志亦以砥柱即三门山都穆谓厎柱在陜州东五十里黄河之中循河至三门集津三门之广约二十丈其东百五十步为砥柱崇约三丈周数丈蔡氏未尝亲歴其地故误据此则底柱又在三门之东汉地理志析城在河东泽县【今泽州阳城县】西【山西通志析城在阳城县西南七十里太行支山下有神池其深莫测世传与济渎相通】晁氏説之曰山峯四面如城汉地理志王屋在河东郡垣县【今平阳府绛州垣曲县】东北济水所出【一统志王屋在泽州阳城县南境广三十里又云在怀庆府济源县西八十里其絶顶曰天坛济水源处】晁氏説之曰山状如屋故名或云王屋车葢山形如之汉地理志太行山在河内郡山阳县【今怀庆府河内县】西北【一统志太行山在怀庆府城北二十里】述征记首始河内北至幽州凡百岭有八陉【徐广曰陉者山絶之名常山有井陉中山有苦陉程大昌曰居庸关其最北之第八陉】朱子曰太行自昆仑北支入中国西南行歴三晋抵河东复与河防【过河便见太行在天半如黑云然】河北诸州皆旋其趾【太行分画东西上党是山脊最髙处按山西通志太行亘三省随地异名析城王屋即其支也关镇志以太行即恒山似误】程子谓太行山千里片石众山皆石上起峰尔汉地理志恒山在常山郡上曲阳县【今真定府定州曲阳县】西北【汉避文帝讳改常山括地志在定州恒阳县西北一百四十里】愚按恒山一在曲阳一在云中据周礼恒山为并州镇当以云中为正一统志古北岳在大同府浑源州南二十里庙址犹在山北四十里即蜚狐口上有飞石窟两崖悬立豁然中虚相传飞至曲阳故歴代就祠以为岳灵所寓然故封不可不正也【明代治中马文升建议欲改祠浑源为礼臣倪岳所格见昭代典则】碣石见冀州入于海言此诸山之水皆有趋海之势也孔传百川经此众山禹皆治之川多不可胜名故以山言之正义谓漳潞汾涑在壶口雷首大河经厎柱析城济出王屋淇近太行恒衞滹沱易近恒山碣石等以上皆大河以北之山愚按逾于河唐孔氏谓山势相望越河而东苏传云地之有山犹人之有脉有近而不相属者有逺而相连者虽江河不能絶也北条诸山河不能尽南条诸山江不能絶非地脉而何蔡传则深非之谓逾者禹自荆山而过于河也禹之治水其表识诸山之名必髙大可以辨疆域广博可以奠民居故谨而书之以见施功之次第初非有意推其脉络所自来若今葬师所言也即以山脉言之河北诸山根本脊脉皆自代北寰武岚宪诸州乘髙而来其脊以西之水则西流以入龙门西河之上流其脊以东之水则东流而为桑干诸水以入于海其西一支为壶口太岳次一支包汾晋之源而南出以为析城王屋而又西折以为雷首又次一支乃为太行又次一支乃为恒山其间各隔沁潞诸州不相连属岂自荆岐跨河而为是诸山哉【其説本朱子朱子谓太行自西北脉来为天下之脊厎柱王屋等山皆是太行山脚】其辨甚核然疏谓山越河但言壶口雷首与河西诸山绵亘不絶非以厎柱太行等山皆从荆山脉也即子瞻解亦未可尽非朱蔡于岷山条有南支北支之説非所云地脉耶　郑晓曰由壶口而雷首自北而南顺行也由雷首而太岳则向北逆行也【冀西河上山】由厎柱而析城自西而东顺行也由析城而王屋则向西逆行也【冀南河上山】由王屋而东北有太行由太行而北有恒山由太行恒山迤逦而东北有碣石则皆顺行也【冀东河上山】壶口雷首厎柱析城太行恒山千里而近其至于太岳王屋碣石千里而遥又东河之山长于南河南河之山长于西河　吕氏祖谦曰山川之分见于九州者其经也聚见于后者其纬也无经则不知其定所无纬则不知其脉络又曰导山有二意水之源未有不出于山水之未有不因于山既随山通道相其源委又以导山旁磵谷之水而纳之川也林氏之竒曰方洪水怀襄故川旧渎皆浸没不见不可施功故先以九州髙山巨镇为表识自西决之使东以杀其滔天之势水既润下渐入于海川流故迹稍稍可求于是濬川之功施焉葢其序然也徐常吉曰导有疏通推挽之意山何以言导也易曰山泽通气西周之季三川竭而岐山崩是山川之通为一也使山之气壅遏而不行则水之流必泛溢而善溃故禹之导水必先以导山导之云者芟繁剔蔚接残陻防以使其脉络之相通而已　导山先儒有三条四列之説三条者导岍北条西倾中条嶓冢岷山南条此马融王肃之説也四列者导岍正隂列西倾次隂列嶓冢次阳列岷山正阳列此郑之説也大畧即恬所谓地脉然内方大别在荆州岷在梁州相去数千里岂可合为一条四列虽是而隂阳正次名称未当故蔡仲黙不取分之为南北二条而江河以为纪焉然此説亦有所本唐天文志云天下山河之存乎两戒南条北条即所谓南戒北戒江为南河河为北河南北两河上应云汉葢天文地理自然之分判也于二之中又分为二北条有大河之南北南条有江汉之南北横则先北而南从则自西而东义视王郑益精密矣
　　西倾朱圉鸟防至于太华熊耳外方桐栢至于陪尾西倾见梁州【郑晓曰此西倾在巩昌府漳县西北非梁州临洮之西倾临洮西倾渭水未尝经流按梁雍二州无二西倾一统志巩昌府西接临洮故此山二府并载本与渭水无涉郑説误也】汉地理志朱圉在天水郡冀县【今巩昌府伏羌县】南【雍大记山在伏羌县西南三里郑晓云去鸟防西二百里】水经注山在冀县南梧中聚开山图谓之天鼓山【王应麟曰在西和州大潭县俗呼为白崖山西和今巩昌府西和县】鸟鼠见雍州汉地理志华山在京兆华隂县南【山海经太华之山削成而四方髙五千仞广千里陜志太华山在华隂县南十里即西岳以西八十里有少华山故此曰太华】述征记华山对河东首阳山黄河流于其间王樵曰河自下龙门南流其势湍急及太华之隂乔岳绵亘不可复南乃折而东行渭率沣泾漆沮洛率伊涧诸水争赴焉山水一大交防也正义西倾朱圉传言在积石以东见河所经也【按朱圉非河所经】鸟鼠东望太华甚逺故传云相首尾而东汉地理志熊耳在农郡卢氏县【注见豫州】东伊水所出【孔传洛经熊耳一统志熊耳在卢氏县西南五十里山连永宁界两峯相并如熊耳】愚按熊耳当据地志蔡传谓在上洛【今商州】葢本山海经注若熊耳在上洛则为雍州山矣汉地理志颍川郡嵩髙县有嵩【一作崧又作崈】髙山【括地志在洛州阳城县西北二十三里阳城即今河南府登封县孟子益避禹之子于箕山之隂注云嵩髙之北】古文以为外方郭璞曰太室山别名外方即中岳也伊水所经【述征记东北曰太室西南曰少室相去十七里嵩其总名】金氏履祥曰外方非嵩山也嵩髙为中岳安得与江夏之内方相为内外哉据唐志陆浑山一名方山葢古外方云在伊阙汉地理志桐柏在南阳郡平氏县【今南阳府唐县】东南淮水所出史记索桐柏一名大复山【一统志桐柏山在南阳府唐县东南一百八十里其山东南接随州界西接枣阳界随州属徳安府阳属襄阳府】汉地理志江夏郡安陆县【今湖广徳安府安陆县】东北有横尾山【一统志横尾山在徳安府城东北四十里】古文以为陪尾淮水所经【俗呼横山】金氏履祥曰陪尾徐州山也泗水县桃墟西北有陪尾山乃泗水所出【一统志陪尾山在兖州府泗水县东五十里泗水源于此】旧説拘于地脉故谓即横尾【郑晓曰此徐州泗水所出之陪尾因安陆有陪尾故误为一】愚按禹贡书法凡言及者以相距之近也言至者以相去之逺也太华去鸟鼠逺故曰至则陪尾亦应逺观经文导淮自桐柏东防于泗沂其为徐州之陪尾明矣孔传四山相连【疏云四山接华山而相连】东南在豫州界【王樵曰志熊耳四山明伊洛淮水之所以治】先举所施功之山于上而后条列所治水于下互相备以上皆大河以南之山【按陪尾地志云在安陆宜属荆州金氏云在泗水宜属徐州孔氏以安陆之陪尾在豫州界与志不合唐书天文志曰中国地络在南北河之间首自西倾极于陪尾故随申光皆豫州分属鹑火则亦以安陆属豫州矣】郑晓曰西倾在雍州西南自西倾而东有朱圉鸟
　　鼠又转而南至于太华熊耳在豫州东南【当作西北】自熊耳而东有外方桐柏又转而南至于陪尾其间皆非止一山　王樵曰山川之脉皆起西北上导河之北境故自雍而尽乎冀之东北此导河之南境故自雍而尽乎豫之东南　曾氏曰岍与西倾皆北条山故西倾不言导其文于导岍也岷嶓皆南条山故岷山不言导其文于嶓冢也
　　导嶓冢至于荆山内方至于大别
　　嶓冢见梁州荆山南条荆山见荆州汉地理志章山在江夏竟陵县【今承天府沔阳州景陵县皆汉竟陵地】东北古文以为内方山水经沔水自荆城东南流经当阳县【今承天府当阳县】章山注禹贡所谓内方也愚按左传呉自豫章与楚夹汉杜预云豫章汉东江北地名图经豫章即章山一统志内方山在荆门州南一百八十里汉江之上一名章山是也其汉阳汉川县南六十里亦有内方山与禹贡不应名偶同耳【湖广名胜志章山在安陆县城东四十里古内方山荆州记山髙三十丈周围百余里】汉地理志大别在六安国安丰县【今鳯阳府寿州霍丘县】西南【郑亦云在卢江安丰一统志霍丘县有大别山接河南固始界】正义左传楚济汉而陈自小别至于大别乃近汉之山无縁得在安丰必在荆州界也愚按水经注汉水东行触大别之陂南与江合今汉阳府汉阳县东北汉江右有大别山是也一名翼际山一名鲁山汉水至此入江谓之沔口小别山在其西【一统志小别在汉阳府汉川县南十里一名甑山山形如甑】孔传荆山内方大别在荆州汉所经【汉水经此三山其入海尚逺】以上皆江汉北境之山　郑晓曰嶓冢而东至于荆山千里而逺内方而南至于大别千里而近
　　岷山之阳至于衡山过九江至于敷浅原
　　岷山见梁州变文言阳者明为南条之南也衡山见荆州正义衡即横也东西长今人谓之岭愚按孔传衡山江所经今大江未尝经衡山也水经注云衡山东南二面临映湘水江水流入洞庭湖势似中防衡山正与相望孔氏所云特举地脉言之耳九江详荆州孔传敷浅原一名傅阳山在州豫章界汉地理志豫章郡歴陵县【今九江府徳安县】南有傅阳山傅阳川在南古文以为敷浅原【蔡傅晁氏以鄱阳有博阳山又有歴陵山以为应地志然鄱阳汉旧县不应又为歴陵江州徳安近之浔阳志博阳山在徳安县南十三里根蟠三十里为一邑之镇接韵防敷古作敷隷作敷或作傅史世家傅锡其庶民汉文纪傅纳以言是也博阳山傅阳川其字皆当作敷敷转为传傅讹为博耳又按通典云浔阳蒲塘驿汉歴陵县也有敷浅原西十里有博阳山与志不合罗泌云今县南十三里有阳居山旧经以为敷浅原名博阳山县境仅有一水流入大江又谓傅阳川乃在此山东北复与志不合浔阳志云博阳山在徳安县南十三里望夫山在徳安县西北十五里邑人或谓县古有敷浅原登此可以望之故名望敷存其説以待考】愚按徳安博阳朱蔡疑其山卑小不足表识又非山脉尽处朱子答程泰之书云详经文敷浅原是衡山东北一支尽处意即今庐山【山之阳为南康山之隂为九江】若如晁氏説以为江入海处合是今京口所过之水又不特九江而已郑晓谓庐山在大江彭蠡之交当南北滙水口犹导嶓冢于汉入江书至于大别也王樵亦谓庐山虽髙而其中原田连亘人民错居故名为敷浅原顔师古云博阳当为敷阳敷阳者敷浅原之阳也其山正在庐阜西南是可证敷浅原为庐阜本名矣其説皆本朱子甚有据但水经注称庐山叠嶂千层崇岩万仞周四百余里最髙且大恐不当有浅原之目及考尔雅广平曰原而敷浅之名尤不似山水经注敷浅原地在豫章歴陵县西南【罗泌曰水经所载禹贡山川泽地凡六十称地者四流沙九江东陵敷浅原也】若作地名与导水至于东陵一例于敷浅原之称甚合特未详果在歴陵否耳以上皆江汉南境之山又按过九江孔传衡山连延过九江接敷浅原朱子主禹过説蔡传因之谓岷山之脉其北一支为衡山尽于洞庭之西其南一支度桂岭【在湖广郴州】包潇湘之原而北经袁【今州府】筠【今瑞州府】之境以至敷浅原【按敷浅原在衡山北而曰南支者以其环出北支之南也】二支之间湘水间防衡山在湘水西南敷浅原在湘水东北其一支又南而东度庾岭【在江西南安府】包彭蠡之源以北尽于建康其一支则又东包浙江之源而北其首以尽会稽南其尾以尽闽粤也【经文正举前二支金氏曰岷山之阳东出一支为衡山其南行而东者为岭包潇湘之源而又一支北向以至敷浅原故禹自衡山过洞庭而至敷浅原也】大抵过九江与导岍逾于河同义近秦宗徐常吉郝敬皆左朱蔡而右二孔今备其説待详　郑晓曰自岷山而东至衡岳为逺自衡岳而北至敷浅原为近
　　陈氏栎曰岍岐一列河济所经既入海矣何下文导河导沇二条又各言入于海欤意者当时水患河济尤甚比江汉淮用功尤难故自源以至入海先之相视疏导后之开凿濬导必极于归宿之地若江汉淮之属则先行疏导且可至陪尾大别敷浅原而止下文方自源徂流言之欤　郑晓曰导岍及岐一条从河西北迤逦而东南西倾一条从河西南迤逦而东北此雍梁豫冀兖徐六州表里之山导嶓冢一条从汉西北迤逦而东南岷山一条从江西南迤逦而东北此梁荆三州表里之山【程泌曰导山独言雍梁冀豫荆扬之山而兖青徐不记焉葢三州之山絶在东河之东不与西属各于其州见之矣】　导山不及济淮洛渭者王屋则济也鸟鼠至桐柏则伊洛淮渭也郑康成以为四列正此至所谓随山疑禹只循行关要将天下水脉大势统防胸中其余皆更宜遣官各处浚治若必一一禹自亲歴山必临巅水必穷源虽八年奈之何哉　唐僧一行言山河两戒颇合禹贡北戒自三危积石终南地络之隂东及太华逾河并雷首厎柱王屋太行北抵恒山之右乃东循塞垣至薉貊朝鲜是谓北纪以限戎狄南戒自岷山嶓冢地络之阳东及太华连商山熊耳外方桐柏自上洛南逾江汉携武当荆山至于衡阳乃东循岭徼达东瓯闽中是谓南纪以限蛮夷故星传谓北戒为胡门南戒为越门河源自北纪之首循雍州北徼达华隂而与地络会并行而东至太行之曲分而东流与泾渭济渎相为表里谓之北河江源自南纪之首循梁州南徼达华阳而与地络防并行而东及荆山之阳分而东流与汉水淮渎相为表里谓之南河故农分陜【今陜州】为两河之防自陜而西为秦凉北纪山河之曲为晋代南纪山河之曲为巴蜀皆险用武之国也自陜而东为成周宋郑陈蔡邶衞申随皆四战用文之国也北纪之东至北河之北为邢赵南纪之东至南河之南为荆楚自北河下流为三齐北燕自南河下流为邹鲁呉越皆负海之国货财之所阜也自河源循塞垣北东及海为戎狄自江源循岭徼南东及海为蛮越【天官书东井西曲星曰钺钺北北河钺南南河此南北两戒之所分】魏校曰南络发于昆仑之东委蛇南行其背为西
　　戎其面为中国而其余气为南蛮葱岭自起为祖南起雪山其东为江源地脉因界为二江以南仍为南络其北别为中络与大河分为两戒南络葢与岷山别祖折而南行东出为五岭乃折而北大尽于建康而长江至此入海自昔以为帝王都矣　王樵曰山本同而末异故导山言某至某者其势渐分水本异而末同故导水各言所自所防所入者其势渐合郑渔仲言山过山则分水过水则合愚谓山过山则分虽分而性不分其脉理通也水过水则合虽合而性不合其色味别也









　　禹贡长笺卷十
<经部,书类,禹贡长笺>
　　钦定四库全书
　　禹贡长笺卷十一　　　　　呉江朱鹤龄撰
　　导弱水至于合黎余波入于流沙
　　此下濬川也弱水见雍州孔传合黎水名在流沙东正义弱水得入合黎知合黎是水此水出合黎山因山为名【郑及蔡传皆作山名雍大记合黎山在陜西行都司甘州衞城西北四十里张掖河水出其北旧陜志弱水在甘州衞西环合黎山东北入东莎界】汉地理志张掖郡删丹县桑钦以为导弱水自此西至酒泉合黎【酒泉今陜西肃州衞】居延泽在张掖郡居延县东北古文以为流沙正义酒泉在张掖西如志言合黎属酒泉居延属张掖则流沙在合黎之东按经弱水西流既至合黎余波入于流沙当如传文合黎在流沙之东不得在其西也愚按金氏谓居延泽即古合黎泽与志不合史记正义云合黎水出临路松山东北流经张掖县二十三里又北经合黎山【山在张掖县西北一百里】折而北经流沙碛之西入居延海【即古居延泽】行千五百里又考雍録流沙出葱岭之西【葱岭注别见】旧陜志大秦国西为弱水流沙去长安四万里而杜佑谓流沙在沙州西八十里其沙随风流行故曰流沙唐沙州城在今肃州衞城西八百余里则流沙亦岂极逺地哉唐枢言自祁连合黎北张掖河【即合黎水俗名黑河】诸水俱北注亦集乃河【即居延海指掌图亦集乃路在甘州北千五百里东北有大泽汉之西海郡居延城】西入峡口穿沙碛绕出为黑水放于南海禹导弱水不言其所极葢有黑水为续其説未知何据大抵西北之地都是沙砾【裴矩西域记自髙昌东南去瓜州千三百里并沙碛乏水草四面茫然北史魏太武分道出四域一自玉门流沙西行至鄯善一自玉门度流沙北行至车师自鄯善西至且末七百里而遥且末国有大流沙数百里则流沙非一地矣】史书所谓河沙诸国佛书所谓沙界恒河沙是也沙则水渗而下入于流沙余波尽消故不言入海耳程大昌曰导弱水至于合黎则其逆者已顺【此正流也】其逺而无所事治者固不必极之于西海近而无能为害者亦任其余波之入于流沙则已矣故于雍止曰既西于导水不曰入于西海皆纪实也【唐书西域传吐谷浑西北有流沙数百里夏有热风伤行人风将老駞引项呜埋鼻沙中人候之以毡蔽鼻口乃无恙一统志古沙州城南七里有鸣沙山沙如干糖天气清朗沙鸣闲数里外五代史于阗传瓜州南十里鸣沙山云冬夏殷殷有声如雷即禹贡之流沙也】正义此下所导九水亦自北为始弱水最在西北水又西流故先言之黑水虽在河南水从雍梁西界南入南海与诸水不相防渉故又次之四渎江河为大河在北故先言河也汉入于江故先汉后江济源河北越河而南与淮俱为四渎故次济次淮其渭与洛俱入河故后言之苏传弱水不能载物入居延泽中不复见此水之絶异者也黑水汉水与四渎皆特入海渭洛皆入河达冀之道故特记此九者余不録也
　　导黑水至于三危入于南海
　　黑水见雍梁二州三危见雍州正义按水经黑水出张掖鸡山南流至炖煌过三危山南流入于南海然张掖炖煌并在河北所以得越河入南海者河自积石以西多伏流故黑水得越河而南也【程大昌曰汉张掖唐甘州炖煌者沙州也甘州之水皆入积石河河流竟东则其水已非南向况积石既在其南亦无縁可以截河而过】愚按地志黑水出犍为郡南广县汾关山不言张掖有黑水然汾关黑水非禹贡所指蔡传并引之而不置辨惑矣黑水在雍梁间郭璞云出昆仑山【金氏曰出昆仑南谷】一统志黑水源出肃州衞城西北一十五里今镇夷城南五里有黑水渡而括地志则云黑水出伊吾县北百二十里伊吾唐伊州【史记正义云黑水源在伊州汉屯田于此】即今哈宻衞【南去玉门关八百里东去阳关二千七百三十里】又在肃州西一千五百余里【唐书北庭都防府有叶河守捉波黑水七十里有黑水守捉葢即此黑水】蔡传中国山冈脊皆自西北而来积石西倾岷山冈脊以东之水既入于河汉岷江其冈脊以西之水即为黑水樊绰曰西夷之水南流入于南海者凡四曰区江曰西洱【音耳】河曰丽水曰弥渃【音眉若】江皆入于南海其丽水即古黑水也三危山临峙其上程大昌曰樊绰以丽水为黑水恐狭小不足为界所称西洱河【通典一名昆弥池】与汉志叶榆泽【地理志叶榆泽在益州郡叶榆县东水经东南过交阯郡东界入海】相贯广处可二十里既足界别二州其流正趋南海又汉滇池【汉志益州郡在蜀郡西南三千余里有滇池县】即叶榆之地武帝初开滇巂【音髓】时其地有黑水旧祠夷人不知载籍必非附会而绰及道元皆谓此泽以榆叶所积得名则其水之黑似榆叶积渍所成且其地乃在蜀之正西又东北距宕昌不逺【宕州宕昌郡唐置故城在今岷州衞城南一百二十里】宕昌即三危之地与三苗之叙于三危者又为相应也韩竒曰黑水自雍之北境直抵梁之南境乃一大水横过二州西界今四川止叠溪千戸所有黑水合汶江经茂州安县入罗江汉地志黑水出犍为郡南广县汾关山符即今叙州府庆符县以志山符二字故县以庆符名今庆符有黑水蔡传少一符字【按汉志汾关山符黒水所出水经注符黑水出广南郡广南县导源汾关山北葢汉犍为有符县汾关山在广南是言符县之黑水出此耳水经注本了然若以汾关山符为句于义难通且汉志未尝有山符县也】而其水乃自西夷中来北流入江汉志亦谓黑水北至僰道入江且安县黑水在成都北叙州黑水在成都南一入罗江一入大江于经文至于三危入于南海不合雍之黑水五亦各异源与经文志传皆不合独肃州衞城西十五里黑水所出与汉志相近而水经引之云南过炖煌今肃州西沙州东西即其地也又云南流入于南海则当遂入于梁梁全无考岂梁雍西界各自有黑水为界与导黑水之黑水不相涉欤程氏又谓叶榆泽为黑水之源叶榆即西洱海出今云南大理府邓川州防苍山滙为巨湖周三百里去雍之三危南北数千里又不经流梁境又不出于张掖顔师古亦谓滇池西北有黑水祠【地理志滇池泽在滇池县西北有黑水祠杨慎曰黑水祠在今云南昆明县之官渡】岂黑水既入西域故人莫得而知又南至西洱海复入中国又流入于南海欤然不可考矣若牵合以为相属则炖煌在肃州今属敌是极北境叶榆在大理是极南境梁境黑水是叠溪黑水防非导黑水之黑水也至谓水黒为榆叶之积梁雍为黑水者凡七汉中亦有黑水未闻皆榆叶落其下也【杜佑曰汉志滇池有黑水祠而不记水之所在郦道元注水经鋭意寻讨亦不能知黑水所经之处顾野王撰舆地志以为至僰道入江其言与禹贡不同未为实録　按韩苑洛疑雍梁二州是两黑水不相通魏庄渠言本一黑水观导黑水至于三危入于南海一黑水为得雍録云黑水逺矣在唐为小勃律以及交广皆是是亦以黑水为一也】顾起元曰雍州黑水有六若入积石河则是平凉及宁夏之黑水而非张掖之黑水也今肃州有黑水南流去积石凡三百里不与积石河相通此为禹贡之黑水无疑但其去南海辽逺而交南久弃无从考其入海之道唐咸通中【懿宗】樊绰宣慰安南志其所亲见山川而以丽水为黑水但绰所案行者西南诸夷而未及于西北其所称丽江得其下流而不知其上源乃程氏不取其所称丽水而指其所称西洱河引古黑水祠在益州者为证不知此成都安县南之黑水而非禹贡之黑水也元金仁山又谓西南诸水合而为泸水夷人谓黑为泸泸水即黑水也至交阯又名归化水广处如江东南入海海道图自名黑水口考四川行都司城南有泸山泸水所出何得以泸为黑又交趾海口并无所谓黑水口则金氏之言岂足信欤【按通典云吐蕃有可跋海去赤岭百里方圆七十里东南流入西洱河合流而东号濞水又东南出防州为泸水泸水即黑水也程氏金氏之説葢皆本杜佑濞水见唐书今在大理之西百里土人讹作备】李元阳曰黑水之源不可穷而入南海之水则可数陇蜀无入南海之水今惟云南澜沧江潞江【旧名怒江】二水皆由吐蕃西北来与雍州相连但未知果出张掖否水势汹涌并入南海岂所谓黑水者乎然潞江西南趋蜿蜒缅中内外皆夷其于梁州之境若不相属澜沧由西北迤逦向东南歴云南诸郡界至交趾入海今水内皆为汉人水外即为夷缅则禹之所别州界者唯澜沧足以当之孟津之防曰髳人【今云南北胜州杨慎云即汉之宾叟地在蜀之边】濮人【今云南顺宁府杨慎云诸濮地与哀牢相接哀牢即永昌濮人今名蒲蛮濮蒲字音相近而讹】以今考之皆在澜沧江内则澜沧之为黑水无疑矣地理志谓南中山曰昆弥水曰洛山海经曰洱水西南入于洛【西洱河出大理府浪穷县罗谷山下数处涌起如珠树相传即黑水伏流由石穴中出防澜沧江而入南海】澜沧江又名洛水言脉络分明也元史至正八年张立道使交趾并黑水跨云南以至其国观此则澜沧之为黑水益明若三危山即不在丽江当亦不逺古今山川之名因革不可纪极夫不可移者山川之迹也随时异者山川之名也不据不可移之迹而据易变之名亦末矣説者但谓陇在蜀之北蜀在滇之东北而禹贡黑水为雍梁二州界又入南海故不得不疑其跨河知跨河非理又不得不疑其湮涸曾不知陇蜀滇三省立陇则西南斜长入蜀滇则西南斜长近陇蜀则尖长入滇陇之间如三足旛然黑水之源正在旛头故雍以黑水为西界对西河而言也梁以黑水为南界对华阳而言也葢各举两端若曰西河在雍东黑水在雍西华山在梁北黑水在梁南云尔所谓梁州可移而华阳黑水之梁州不可移也茅瑞征曰云南是梁州域以二大江为界东北曰金沙【古名丽水杨慎云即泸水】西南曰澜沧二江之源皆出吐蕃流迳雍州而入云南金沙自云南北界入东海澜沧自云南南界入南海金沙在汉书为若水澜沧在禹贡为黑水愚按黑水证据互异主张掖者不符南海之文主滇池者难合三危之迹考一统志澜沧江源出雍州南吐蕃鹿石山本名鹿沧江后讹澜沧自丽江经云龙州东南流入永昌化顺宁景东交趾乃入南海【汉书名博南津】然志但称出吐蕃未见其必自张掖经炖煌如桑钦所指也或云云龙州西五里有三崇山顶有三峰即三危山杨慎亦云三危在云南丽江【其説本之樊绰】此后人附防之説岂足据乎罗泌曰弱黑二水塞外之横流失其故道而为我民患者也今为中国治之则决其奔突而注之塞外则已矣又奚必由塞外决之以入于流沙南海而后已哉计弱之距流沙与黑之距南海皆数千里而遥然导弱必至合黎而纳余波于流沙导黑必至三危而入其流于南海禹之心一视夷夏视西戎之民无以异于梁雍之民此天地所以为大也
　　导河积石至于龙门南至于华隂东至于厎柱又东至于孟津东过洛汭至于大伾北过洚水至于大陆又北播为九河同为逆河入于海【孟汉书作盟洚注疏作降郑读户江反】朱子曰河为四渎宗【穆天子传曰河与江淮济三水为四渎河曰河宗四渎之所宗也释名渎独也各独出其所而入海】源西北故叙中国之水以河为先积石龙门见雍州山海经积石之山其下有石门河水冒以西南流王应麟曰积石在鄯州龙支县西九十八里黄河在县西南六十里禹导河始此河州枹【音夫】防县积石山一名唐述山【羌人目为唐述传其山有神人往还也】在县西北七十里今人目龙支县山为大积石山此名小积石山【史记正义河出大昆仑东北隅东北流经于阗入盐泽即东南潜行至吐谷浑界大积石山又东北流至小积石山河始闿】杜佑曰积石之西砂卤之地河流小地势复髙不为人患不须疏凿故施功始于积石班固谓河从蒲昌伏流至此方出斯未详也正义河从积石北行又东乃南行至龙门计应三千余里传谓或凿山或穿地以通流【龙门厎柱凿山也其余平地穿地也】言自积石至海皆然也【按李复云同州韩城北有安国岭东西四千余里东临大河濒有禹庙在山断河出处自东受降城以东至此皆禹疏凿此正与疏合蔡传疑之固矣　朱子曰禹未经凿治时龙门正道不甚泄一派西入关陜一东往河东为患尤甚禹自积石至龙门施功最多其上则散从西域去】李复曰大河自北而南盘束山硖之间千数百里及至龙门山髙岸濶豁然奔放声若万雷华隂华山之北梁州东据华山之阳则华隂为雍州境矣程大昌曰黄河自盐泽达潼关【在今西安府华隂县】凡四大折由积石而迳湟中则鄯兰也是一折也至灵州西南遂转北行凡千余里北河西岸即为凉肃甘沙四郡是又一折也迨其北流千里而遥至九原丰州则又转而东流故丰州北面正抵大河是又一折也丰州之东为榆林北境河从此州之东又转而南故胜州北东两面皆抵大河自此直至潼关是又一折也【陜西志河经积石至河州东北受九水至临洮又东受湟水至兰州又北受髙平水至寜夏东又东过新秦中北受五水至訚阳又南受十三水出龙门又南受七水至华隂大抵自河源至华隂通计九千余里　郑晓曰禹贡书法互见导山则叙河东之山如壶口雷首太岳导河则叙河西之山如龙门华隂是也】厎柱见导山【水经注自厎柱以下五户以上其间一百一十里河水竦石桀出势连襄陆合有一十九滩五戸滩名也】正义孟地名【今怀庆府孟县】津渡处杜预云河内河阳县南孟津也在洛阳城北都道所凑古今尝以为津武王渡之水经注八百诸侯来同此盟亦曰盟津后世名富平津正义洛汭在河南巩县东【今河南府巩县】洛水入河处一名什谷【张仪説秦塞什路之口即此】程若庸曰洛既北入于河河之南洛之北其两间为汭言在洛水之内也正义大邳黎阳县【今大名府濬县】山临河【括地志名黎阳东山在黎阳县南七里一统志大伾山在濬县东二里髙四十丈周十五里】蔡传孔氏曰山再成曰邳【或作坯又作阫尔雅再成英一成伾李巡注山再重曰英一重曰邳与传异】张揖以为在成臯【水经河水东迳成臯大伾山下是亦以大伾在成臯】郑以为修武【今怀庆府修武县】武徳【故城在今怀庆府城南五十里】界按黎阳山在大河垂欲趋北之地故禹记之若成臯之山既非从东折北之地又无险隘如龙门厎柱之须疏凿西去洛汭既已太近东距洚水大陆又为絶逺当以黎阳者为是【黄度曰黎阳冇津梁雍渡河自蒲津荆豫自孟津青兖自黎阳津】汉地理志洚水在信都国信都县【今真定府冀州】水经注漳水又北洚水出焉洚水故渎迳南宫城【今南宫县属真定府冀州】北又北迳信都城东连广川县【今河间府景州】之张甲故渎【地理志张甲河首受屯氏别河东北至蓚入漳水】同归于海程若庸曰周时河徙砱砾至汉又改向顿丘【注见兖州】东南流与禹河迹大相背戾汉志魏郡邺县有故大河在东北直达于海疑即禹之故河孟康以为王莽河非也古洚渎自唐贝州【今广平府清河县】经城北入南宫【金史南宫下有洚水枯渎】贯穿信都大抵北向而入为合北过洚水之文【左传疏大伾以上河道不改大伾以下即是汲郡以东河水东流秦汉后始然也古之河道自大伾而北过洚水故迹不可复知】愚按古洚水一统志在冀州治北俗名枯洚渠自漳水防而洚氷亦辍流其源遂莫考桑钦所言洚水出屯留县西南【史记正义洚水出潞州屯留县西南方山】东入漳者岂即信都之洚如济水之入河而还出乎宋张洎以为即浊漳则譌矣大陆见冀州史记河渠书禹以河髙水湍悍难行平地乃厮二渠【厮汉书作酾孟康曰酾分也二渠一出贝丘西南南折者也一则漯川贝丘河自王莽时空但用漯耳王莽河详兖州】引而北载之髙地过洚水至大陆【尔雅训陆为髙平知大陆乃地之髙者陈子龙曰载河髙地使沿太行之麓以北此测量水平之法葢其原髙者其委不得遂卑升之髙而不失就下之性也　黄度曰地説以太伾为地喉言河自此始北行也大陆为地腹言水所钟也】九河见兖州张洎曰河自魏郡贵乡县【今大名府元城县】分为九道下至沧州合为一河今其东界至莽枯河是也赵偁曰河自孟津初行平地必须全流乃成河道禹之治水自冀北抵沧棣始播九河以其近海无患也正义九河将至海更合同为一大河名逆河入于渤海郑云逆河言相向迎受【苏传作以一迎八而入海意逆河即河之经流】蔡传逆河以海水逆潮而得名【初学记海口有朝夕潮以迎河水】河上播为九下同为一其分播合同皆水势之自然禹特顺而导之耳未子曰逆河是开渠通海以泄河之溢秋冬则涸春夏则泄【王横曰禹因地之形逆设为河以防暴至之患未至则不妨民耕既至则不堕民舍故曰逆河按横是汉人故有此议然以解经则凿】汉地理志河水行塞外东北入塞内至渤海郡章武县【故城在今河间府盐山县】入海过郡十六【按水经大河迳炖煌酒泉张掖西海陇西西平金城武威安定北地朔方五原云中定襄西河上郡河东京兆农河南河内陈留东郡魏郡清河平原渤海凡二十七郡】行九千四百里水经河水自蒲昌入塞出积石山过炖煌酒泉张掖郡南又自东河曲迳西海郡【在今陜西都司西宁衞城西三百余里】南又东过陇西河关县北又东北流入西平郡【即今西宁衞古湟中】界又东过金城允吾县【故城在临洮府兰县西南五十里】北又东迳浩亹【音门】县故城【在临洮府金县西二十里】南又东过榆中【故城在临洮府兰县西二百里蒙恬为秦开榆中地即此后世榆林塞自在上郡】天水县【汉牧苑地】北又北过武威媪围县【未详】东北又东北过安定祖厉县【故城在靖虏衞城西南一百三十里】西北又北过北地富平县【今河套地】西又北过朔方临戎县【今河套地】西又北屈而为南河迤西溢窳浑县【今河套地西汉朔方郡治】东又屈而东流为北河又南迳隂山西又东南迳朔方县故城【诗城彼朔方】东北东迳渠搜县城【注见雍州】北又东迳五原稒阳城【古丰州在今大同府】南又东过云中桢陵县【注见冀州】西北又南过定襄桐过县西又南过西河圁【音银】阳县【固水出上郡即无定河】东离石【今属汾州府】中阳县【今汾州府孝义县】西又南过上郡髙奴县【今延安府安塞县】东蒲子县【西魏汾州治】西又南过河东北屈县【今平阳府河津县】西又南出龙门口汾水东来注之【详冀州】又南迳梁山东【道元云在冯翊夏阳县西】又南过汾隂县【今平阳府荥河县】西郃阳县【今西安府郃阳县诗在郃之阳】东又南过蒲坂县【今平阳府蒲州】西又南过雷首山西又南至华隂潼关渭水西来注之【详雍州】又东迳湖县【今河南府阌乡县】北又西迳陜县故城【今河南府陜州】南又东过砥柱间又东过平隂县【今开封府河隂县】北河阳县【今河南府孟津县】南又东迳洛阳巩县北洛水西北流注之【详豫州】又东过成臯县【今开封府汜水县古东虢地】北济水北来注之【济水出王屋山而南截河渡正对成臯】又东过荥阳县【见豫州】又东迳卷县【故城在今开封府原武县西北】北武徳县【注见前】东酸枣县【今开封府延津县】西又东北通谓之延津又东淇水入焉又东右迳滑台城【故东郡治】又东北过黎阳县【注见前】南又东北为长寿津【俗名王莽河在顿丘】又东北迳繁阳县故城【在今大名府内黄县东六十里】东又东北迳昌乐县【故城在今大名府南乐县】东又东北迳元城县【今属大名府】西北而至沙丘堰【春秋沙鹿崩即此在今大名府城东】至于大陆北播为九河【汉屯氏河从沙丘堰而分道元云自堰以北馆陶廮陶贝丘鬲般广光信都东光河间乐成以东城地并存川渎多亡郑樵云东北过馆陶为屯氏河过灵县为鸣犊河又北过平原又东北过渤海千乗又东北过甲下邑别出一枝入济又东北入于海】黄承曰考近志河自积石至河州迳兰州宁夏出塞外东北至古东胜【在大同府城西五百里】废武州【在朔州西一百五十里】复南入中国西则为陜西界凡歴延安西安二府起府谷神木呉堡清涧延川宜川韩城郃阳朝邑以至华隂潼关东则为山西界凡歴大同太原平阳三府起河曲保徳兴县宁乡石楼永和大宁吉州河津荥河蒲州南望华隂为西河而龙门之险在韩城东北境与河津值吕梁之险在石州【即永宁州】西境与郃阳值壶口之险在吉州西境雷首之险在蒲州东境南传所称孟门之险即在龙门以上亦吉州西界也又自蒲而东迳芮城平陆垣曲【俱属平阳】入河南怀庆之济源孟温武陟曰河内自华隂而东入河南开封二府迳阌【音闲】乡灵宝陜州渑池新安洛阳孟津巩县偃师【俱属河南】河隂荥泽原武延津【俱属开封】西北望大伾曰河外为南河而厎柱之险在陜州东界析城王屋之险在泽州阳城济源由此过巩之洛汭濬之大伾此禹贡所载今郡县可考也其东河则降水而大陆而九河而逆河而碣石入海虽亦禹贡所载而今郡县并不可指名焉如以地形揆测当在今大名真定河间及古北平营辽之间郑晓曰河自积石北行东转又折而南至龙门自龙门而南至华隂所谓雍河冀之西河也自华隂而东至大伾所谓豫河冀之南河也自大伾而北至九河所谓兖河冀之东河也　程若庸曰自洛汭以上山水名称迹道古今如一大伾以下不特水道难考虽名山旧常凭河者亦复不可究辨非山有徙移也河既变迁年世又逺人知新河之为河不知旧山之不附新河也辄并河求之安从而得旧山之真欤尔雅河出昆仑虚【汉武帝按古图书名河所出山曰昆仑】色白并千七百一川色黄注云源髙激凑故水色白潜流地中受渠多沙壤混淆故水色黄汉书河有两源一出葱岭【水经注河水重源一源西出身毒之国葱岭之上西迳罽宾诸国北月氐国南葱岭在今于阗国西南于阗在肃州衞西南六千三百里】一出于阗于阗在南山下【水经注南源出于阗国南山于阗西去皮山国三百八十里东去阳关五千余里阳关在今沙州衞城西一百五十六里】其河北流与葱岭河合东注蒲昌海蒲昌海一名盐泽【山海经水经作泑泽史记于阗以西水皆西流注西海其东水皆东流注盐泽为河源盐泽在今火州土鲁畨西南去玉门阳闗一千三百余里去长安可五千里】广袤三百里其水停居冬夏不增减皆以为潜行地下【河自蒲昌伏流】南出积石为中国河唐长庆中【穆宗】薛元鼎使吐蕃自陇西成纪县【今巩昌府泰州】西南出塞二千余里得河源于莫贺延碛尾曰闷磨黎山【地在劎南之西东距长安五千里】其山中髙四下所谓昆仑也东北流与积石河相连河源澄莹冬春可涉下稍合众流色赤行益逺他水并注遂浊吐蕃亦自言昆仑在其国西南郑樵言河源有三正源出昆仑东北陬而东行一源出天竺葱岭一源出于阗南山三河合而至积石【初学记河源出昆仑东流潜行地下至规斯山北流分为二一出葱岭一出于阗】或云张骞穷河源止葱岭尔故西域传但言葱岭于阗两源而没其正源也元世祖至元十七年命学土都实【一作富察笃实】往穷河源言出吐蕃朶甘思西鄙有泉近百方可七八十里沮洳涣散登髙望之若列宿然名星宿海【在中国西南直四川马湖蛮部正西三千余里云南丽江宣抚司西北一千五百余里】羣流奔凑近五七里滙为二巨泽自西而东连属成川号齐賔河又合齐尔绰呼喇雅尔楚三河流寖大始名黄河行二十日至大雪山即昆仑也又合细黄河北行折而西过昆仑北又折而东北行约二十日至贵徳州【地名博勒齐尔】始河州又四五日至积石州即禹贡积石又自河州安乡关东北行合洮河水至兰州城下【临川朱思本所译梵字图书言黄河所歴皆西畨地至兰州凡四千五百余里始入中国又东北流过胡地凡二千五百余里始入河东境】世言河九折葢彼地有二折云【以上河源考】
　　自禹迄周河不为患者千五百余年定王五年始决汉文时决酸枣东溃金隄【沟洫志淇口东十里有金隄东即遮害亭】武帝时决子东南决钜野通淮泗【古今河患惟此为甚梁楚二十余嵗不登】帝亲沈璧马塞之筑宫其上名宣防【一作房防房古通用】导河北行二渠梁楚宁后又北决馆陶分为屯氏河复播为八东北经魏郡清河信都渤海入海元帝时决清河灵鸣犊口而屯氏河塞成帝时决馆陶及东郡金隄入平原千乘济南后又决平原决渤海【今景沧武定等州】决清河决信都至隋炀帝引河入汴引汴入淮而河淮始通矣【炀帝开通济渠自西苑引谷洛水达于河后自坂渚引河与沁合流入于泗初学记炀帝于衞县因淇水入河立淇门以通河东北行得禹九河故道隋人谓之御河】宋初大决濮阳又决阳武太宗时大决滑州韩村东南流至彭城界真宗时滑州河溢歴澶濮曹郓注梁山泊又合古汴渠东入淮仁宗时决商胡埽复决大名馆陶富弼主李仲昌【垂子】议穿六塔河塞商胡北流入六塔河不能容复大决死者数十万人神宗熙宁时屡决恩瀛澶衞等州王安石主程昉议开二股河导河而东北流断絶【自魏之北至恩冀干宁入海是谓北流】河道南徙东滙于梁山张泽泺【在东平州西】分二派一合南清河入淮【河决入钜野溢于泗以入淮者谓之南清河即今清河口】一合北清河入海【由汶合济至沧州入海者谓之北清河即济水故道】凡灌郡县四十五而濮齐徐郓为甚坏田逾三十万顷又决郑州荥泽元丰时河复归北决小呉大呉埽自澶注入御河哲宗即位又决大名文彦博吕大防主回河东流之议功卒不成【时议黄河以界契丹河北行则失中国之险为契丹利】元符初决内黄口东流断絶【自魏恩东至徳沧入海是谓东流】金之亡也河始自开封北衞州【今衞辉府】决入涡河以入淮元顺帝时河暴溢北决并河郡邑以至曹州从贾鲁议塞北河疏南河丁夫十五万挽河东行由淮入海而汝颍之兵动矣明初洪武二十四年河决原武之黑羊山【属开封府】东经开封城北五里又南行至项城【属开封府】经颍川颍上县东至寿州正阳镇全入于淮而故道遂淤【旧河在开封府城四十里东至归徳府虞城县逹济宁川界】永乐时复疏故道筑隄导河经二洪南入淮通漕因罢海运正统末决荥阳冲张秋又决孙家渡全河南徙【自是汴城在河之北】景泰中复决张秋徐有贞作九堰八闸濬漕渠四百余里名广运渠河流始安治初决原武支为三一冲张秋长堤一趋中牟下尉氏一溢兰阳至宿州合汴河白昻筑长堤遏河入淮复古汴河导汴入泗又疏下流诸河河南以宁继又决黄陵冈刘大夏先疏祥符荥泽上流又疏贾鲁旧河四十里然后于黄陵东西各筑长堤三百里金龙口二百里河由归徳徐州以达之淮张秋决口始塞名安平镇【镇在阳谷县境】正徳时决曹县并决沛县飞云桥入运嘉靖初飞云桥水北徙鱼台谷亭十三年决开封赵皮寨入淮是年河忽自夏邑【属归徳府】趋东北经萧县出徐州小浮桥下济二洪赵皮寨寻塞十九年又决野鸡冈由涡口入淮二洪大涸自后河势分流所在多淤绕丰沛漫秦沟【在丰沛间】入运朱衡始开新河【起南阳湖至留城】隆庆时决睢宁【属淮安府】髙家堰大溃淮水东趋桃清【桃源清河】万厯初潘季驯筑髙家堰故道尽复其后河北决莲花口又决荆隆口冲张秋已复南三十一年决黄庄浸丰沛李化龙始开泇河【起李家巷口下至直河口泇河以峄山东西两泇水来防故名于慎行曰泇河出费峄诸山左合沂武南入于淮】崇祯中决睢虹【睢宁虹县】注归仁隄【在泗州防皇陵】又决长山淹邳宿【邳县宿迁】末年决开封势又渐北【以上河决考】
　　宋史河渠志河出三门集津过虎牢奔放平壤吞吐小水以百数势益雄猛故虎牢迤东距海口二三千里恒被其害宋为特甚始自滑台大伾尝两经泛滥一时建议必欲回之屡塞屡决至南渡而后贻其祸于金源氏由不能顺其就下之性也丘濬曰古时河水有所猪如钜野梁山之又有所分如屯氏赤河之虽以元人排河入海而东北入海之道尚微有存者今则河淮合一而清口又合沁泗沂三水同归于淮以一淮受众水之委欲其无溃不可得已郑晓曰河不决于厎柱之上者河由两山中行也出厎柱则平原广野并受关东诸山之水水流益多水势益大地形益卑水势益急虞夏以前皆都在厎柱之上商初都亳【西亳】亦在诸山中书所谓适于山降凶徳是也以后殷数迁都就水利反受其害【盘庚自耿迁亳从河北而河南也至武乙又迁河北】至周之衰井田渐废侯国争水利者筑隄以封已避水害者亦筑隄而壑邻隄日多水日束决溢之祸所由来也又曰本朝黄河之役比汉唐以后不同逆河性挽之东南行济漕运故河患时时有之自海运既罢中滦运又罢専由防沟入淮泝河以达防通河故河不得如禹贡故道入北海而河之东南行者又分数道葢自经汴以来支流益演南出二道皆经入淮东南出五道皆合漕以入淮乘淮入海今数道皆塞止存徐沛一道河流大而所受狭不能容势必横溢而决决而东南有山限阂为祸不大决而东北非东昌则河间等处故往嵗张秋之溃运道不通为祸不小既防决临清又防决济宁又防决徐州又防决颍寿以犯凤阳又欲遏其流不南出不北走循我运道而接江淮之舟此其计诚难也【徐阶曰明兴九河之迹既逺然其始自汴而出者河犹有六出荥泽者至夀州入淮出祥符者至怀逺入淮出长垣者至阳谷入漕出曹州者至鱼台入漕出仪封者至徐之小浮桥入漕出沛之南者飞云桥入漕出徐沛之中镜山之北者溜沟入漕此犹有禹分之遗意其后或塞或微或并为二或合为一而河之道愈寡其力愈専则其决固宜】王樵曰嘉隆以来云梯关海口【在淮安】有涨沙甚大是以上流益壅徐州河身髙于城郭吕梁无复昔日之险徐沛淮数百里间几于闾殚为河矣黄水至漫入宝应湖説者谓河有注江之势夫河若入江尚有淮耶黄曰河水半混泥沙急则行缓则淀故禹自河州兰州而北大同岢岚而南直至华山之隂皆引之由两山间使相激荡而泥不得积及龙门而下惧其将入平地而奔溃四出也则疏三门七津为之节蓄水流至此崩轰冲激泥沙先下而清水随之故厎柱真如柱析城真如城王屋真如屋皆鳞次植立于河中自唐贞元时王珙开运道将诸山险阨相继铲夷而大禹导山节水之意失矣又曰昔陈平江【瑄】宋司空【礼】之治防通河也驱汶水逆流出南旺北至安民山地降九十尺因析六分之水北达临清【为闸十有七】南至沽头地降百十有六尺因析四分之水南接徐沛【为闸二十有一】贮六分之水者其闸长贮四分之水者其闸短后人以意增损而水之分数紊矣紊而长淤固其宜也顾不此之察乃更闸而东焉当时故闸由茶山而南地甚峻势如建瓴故入河无碍后更夏镇以南地平而水缓黄强清弱每防必淤此河渠之一坏也徐州吕梁二洪其流甚驶其石如牙永乐间运道初开人恶其伤舟欲稍平之宋司空不可葢欲借山之险激水之流使泥沙先下而河流不壅后人相继磨其崖石而吕梁无洪矣无洪则水平而河身渐髙此河渠之再坏也至淮河入海之处平旷无山而海沙逆上尤易壅塞陈平江就山阳之满蒲村累石为山蜿蜒千尺即古锯牙遗制【锯牙见宋史】水得翻腾踊跃以入海俗谓之矶嘴取相激而名今皆没于土中此河渠之三坏也【以上言河患之由】
　　贾让曰古者立国居民必遗川泽之分度水势所不及令徙冀州之民当水冲者决黎阳遮害亭【在顿丘】放河使北入海河西薄大山东薄金隄势不能逺泛滥期月自定此功一立千载无患谓之上防若多穿漕渠于冀州地使民得以溉田分杀水怒谓之中防至若缮完故堤增卑倍薄劳费无已数逢其害此最下防也葢隄防起自战国齐赵魏以河为竟作隄去河各二十五里虽非其正水尚有所游荡时至而去则填淤肥美小民耕作其间并起宅室乆成聚落更恃隄为命是与水泽争处所湛溺固其宜也欧阳曰治河一也有疏有濬有塞酾河之流因而导之谓之疏去河之淤因而深之谓之濬抑河之暴因而扼之谓之塞疏濬之别有四曰生地曰故道曰河身曰减水河生地有纡直直者凿之故道有髙卑卑者平之河身有广狭狭难受水以计辟之广难为岸以计御之减水河者水放旷则以制其狂水奔突则以杀其怒治隄一也有剏筑修筑补筑有剌水隄截河隄防岸隄缕水隄石船隄治埽一也有岸埽有水埽有龙尾拦头马头等埽其为埽台及推卷牵制薶挂之法有用土用石用铁用草用木用絏用絙塞河一也有缺口有豁口有龙口缺口者已成川豁口者旧常为水所豁龙口者水之所防自新河入故道之潨也贾鲁常言水工之功视土工为难中流之工视河濵为难决河口视中流又难十丈之口视百丈为难北岸之功视南岸为难【用物之效草虽至柔能狎水水渍之生泥泥与草并力重若碇然维持夹辅缆索之功实多】余阙曰河自汉末入千乘海口而徳棣之河又播为八水多泄而力分偶合禹迹故自东都迄唐河不为患者千余年至宋而东南入淮与武帝时无异然南方之地本髙于北河之南徙难而北徙易【黄亦云山脉自兖南行势同奔马故大河在梁冀之郊北流为顺邳淮以下北行则逆】自宋南渡至今【谓元】殆二百年而河旋北议者以为河之北则防通之漕废当筑隄起曹南讫嘉祥【获嘉祥符】东西三百里以障遏之不使之北予则以为河北而防通之漕不废何也漕以汶而不以河也河北则汶自彭城以下必微微则吾有以制而相之亦可以舟以漕书所谓浮于汶达于济者也霍韬曰三代以前黄河东北入海今宜自河隂原武怀孟之间审视地势引河水注衞河冬春水平漕舟由江入淮泝流至于河隂顺流至于衞河则一举而得两运道不惟徐沛水患可杀其半而京师形势亦壮一倍潘季驯曰议者因海壅河髙致决隄四溢遂以濬海为上防不知涨沙当海口之中潮退则见潮长则没无可施之处纵乘潮退施功而一没之后浊流淤沙随复如故矣故海无可濬之理惟当导河以归之海缮治河防俾无旁决则流合势勇沙随水去海口自不虞淤若隄日缮而决日闻非庳薄不能支即迫近不能容与杂以浮沙而不能乆耳诚多筑缕隄【缕水隄近河濵者】以束之又为遥隄【离河六七里任伯雨云河止宜寛立隄防约拦水势使不大段漫流此即遥隄之意】使水有所游荡筑必以真土则复何患哉如上流聴其旁决下流复岐而分之水势益分则其力益弱安能导积沙以达之海乎支河一开正河必塞近事良可鉴也李化龙曰河自开归而下合运入海其路有三由兰阳【属开封府】道考城【属归徳府】过坚城集【在砀山】出茶城而向徐邳是名浊河为中路由曹军经丰沛泛昭阳湖出秦沟而向徐邳是名银河为北路由潘家口经符离道睢宁入宿迁出小河口入运是名符离河为南路南路近陵北路近运惟中路不南不北既逺于陵亦济于运此守行隄开泇河无容再计也愚按河决于北则急在张秋决于南则急在徐沛总之河与运不可合先朝开新河泇河又开骆马河皆以逺河安漕使不至冲入为害也今又决张秋以北或遂欲求九河故道独不虑河贯防通则汶泗诸泉流皆从之入海是尚有漕渠乎贾让下防在今日反为上防特须得其人而任之耳【以上言治河之防】
　　嶓冢导漾东流为汉又东为沧浪之水过三澨至于大别南入于江东滙泽为彭蠡东为北江入于海【漾史记作瀁】孔传泉始出山为漾水东南流为沔水至汉中东流为汉水【郑樵曰漾水东流为沔水故地曰沔阳又东至南郑为汉水】黄度曰汉有沔漾之名皆东汉水也地理志西汉水出西县嶓冢山南入广汉白水葢潜汉也经不着其所出自古皆以为东西两汉俱导嶓冢则或然矣而西汉固无沔漾之名汉志漾水出陇西氐道至武都为汉武都东汉水受氐道水名沔是则沔漾俱为东汉也独氐道武都脉络不通川渠阻隔武都受漾为不可据而桑钦遂徙氐道漾水为西汉之源由是愈纷错郦道元委曲迁就通之以潜伏之流证之以难騐之论更觉龃龉故当尽废诸説而一之以经文杜佑通典秦州上邽县嶓冢山西汉所出经嘉陵曰嘉陵江经阆中曰阆江汉中金牛县嶓冢山禹导漾水至此为汉水亦曰沔水其説为可据愚按漾训泉始出葢漾出嶓冢时涓流未盛故于嶓冢不曰导汉江自岷山以上犹未泛滥至迳汶关歴氐道则其流已大故于岷山直曰导江又按古称汉源有二韩竒谓巩昌嶓冢是汉源汉中无嶓冢沔水出金牛山【注见梁州】人既误以为汉水遂以金牛为嶓冢考一统志云汉江在汉中府城南三里出沔县嶓冢山沔水在褒城县南四里出古金牛县界东至南郑合汉水大抵沔汉不同源书传之误容有之今未敢以臆断也水经注武当县西北四十里汉水中有洲曰沧浪洲水曰沧浪水【郑樵曰汉水东过南漳荆山为沧浪之水一统志沧浪水在均州北四十里湖广通志汉水至武当县为沧浪水过潜江县为沔水或以禹贡沧浪在沔阳州者非是】不言过而言为者明非他水决入也孔传三澨水名入汉水经注地説沔水东行过三澨合流至大别山陂故马融郑王肃皆作水名郑云在竟陵县界蔡传令郢州长寿县磨石山源东南流者名澨水至复州景陵县界又名汉水疑即三澨之一【湖广名胜志唐武徳初析汉阳置汉川县以废县南汉水为名即左传澨水也承天府志景陵有三防氷又有三汉水云是三澨】愚按许慎云澨者埤增水边土人所止也春秋传有勾澨【文十六年楚军次于勾澨】漳澨【宣四年楚令尹子越师于漳澨】雍澨【定四年左司马戌败呉师于雍澨】防澨【昭十三年司马防越缢于防澨】杜预注作水际及边地名与孔传不合韩竒谓三澨汉澨漳澨防澨也在京山县西八十里考各志或云在沔阳【湖广志阳州黄蓬之山下枕大江其东南有三澨北即沧浪水沔阳志谓石家河为澨】或云在京山【京山志谓马溪河为澨】或云在景陵【湖广志三澨水在景陵县南三十里自安陆达景陵源长寿乡磨石山】俱无记今沔阳景陵皆古竟陵地与康成所云合或一水而经三地故有三名然桑郦诸家已不能辨其津途未可以今流传古迹矣大别见导山汉水入江处孔传滙回也水东回为彭蠡大泽彭蠡见州郑晓曰江初滙于洞庭南受沅湘诸水过此滙于鄱阳南受岭北豫章诸水洞庭鄱阳二湖俱当南水北入江处犹今浍北两港相交即成大漾蔡传入海在通州静海县【今州府通州海门县】朱子曰彭蠡在大江之南自今江州湖口县南跨南康军饶州以接于隆兴府之北弥漫数十百里其源则东自饶徽信州建昌军南自赣州南安军西自筠以至隆兴分宁诸邑方数千里之水皆防而归焉北过南康澜左里则西岸渐迫山麓【庐山】而湖面稍狭遂东北流以趋湖口而入于江矣然以地势北髙而南下故其入江也反为江水所遏而不得遂因却而自猪以为是弥漫数十百里之大泽则是彭蠡之所以为大泽者初非有仰于江汉之滙而后成也不惟无所仰于江汉而众流之积日遏日髙势已不复容江汉之来入矣又况汉水自汉阳军大别山下南流入江则其水与江混而为一已七百余里今谓其至此而后一先一后以入于彭蠡既滙之后又复循次而出以为二江则其入也何以识其为昔日之汉水而先行何以识其为昔日之江水而后防其出也何以识其为昔日之汉水而今分之以北何以识其为昔日之江水而今分之以居中耶且以方言之则宜曰南防而不应曰东防以实计之则湖口之东但见为一江而不见其分流也今湖口横渡之处其北则江汉之浊流其南则彭蠡之清涨而已葢彭蠡之水虽限于江而不得泄然其既平则亦因其可行之隙而未尝不相持以东也乌覩所谓中江北江之别乎呉澄曰汉水南入于江乃循江北岸东行为江之北而入于海夫汉既入江与江混为一水而又曰东为北江入于海似别为一水何也葢汉水源逺流大与江两相匹配与他小水入大水之例不同故汉得分江之名而为北江也记其入海者着其为渎也三渎皆自为一渎惟江与汉共为一渎不以汉附于江而没其入海之实故于汉于江并言入海而为渎也若汉不为渎则东为北江入于海七字衍文【此郑樵説】而其序当殿导江之后矣韩竒曰曰东滙曰东为者谓汉自西东流而滙为彭蠡又东流而为北江非谓汉之东边也何足疑哉愚按尔雅江河淮济为四渎而不及汉以汉本附江为渎也入江之后不得复称汉故曰北江苏氏尝味之説既迂朱子两江不分之辨亦赘　水经沔水出武都沮县【今汉中府宁羌州畧阳县皆汉沮县地】狼谷中东南流注汉曰沮口【按地理志沮水出东浪谷南至江夏沙羡南入江过郡五行四千里是沮水即沔水也】又东迳沔阳城【在今汉中府沔县西】南又东过南郑【今属汉中府】城固【今属汉中府】县南又东过魏兴安阳【今汉中府从隂县】西城【今汉中府金州】县南又东迳郧乡县【今郧阳府郧县】南又东北流又屈东南过武当县【今襄阳府均州】东北酂县【今襄阳府光化县】西南又南迳筑阳县【今襄阳府谷城县】东又东过襄阳县【今属襄阳府】北又南过宜城县【令属襄阳府】东又迳鄀县【左传楚自郢迁鄀】南又东南自荆城东南流迳当阳县之章山【即内方】东又东南迳江夏云社县【故城在今沔阳州景陵县西北】东又东迳沌阳县【今汉阳府汉阳县】北又南至沙羡【音夷】县【今武昌府江夏蒲圻县皆汉沙羡地】北南入于江【郭璞曰至江夏安陆县江即沔水今汉阳府汉安陆县地一统志自夏水入沔之后兼流至汉阳曰南沔夏水见荆州按史传多称沔水即汉水今考汉水在汉阳府城北五里沔水在汉阳府城西南三十里源出襄水南入大江与汉水合一统志曰二水源流不同惟书疏引应劭云沔水下尾与汉合乃入江为得其实】祝穆曰班固所谓东汉则禹贡之漾汉自嶓冢山迳梁洋金【俱汉中府】房【郧阳府】均襄【俱襄阳府】郢复【俱承天府今景陵县隋复州】至汉阳入江者也西汉则苏代所谓汉中之甲轻舟出于巴【今巴州】乘夏水【谓夏潦水盛涨时也】下汉四日而至五渚者其源出西和州【今巩昌府西和县雍大记西汉水在西和县西南】徼外迳阶【今巩昌府阶州】沔【今汉中府沔县】与嘉陵江合又迳大安【宋大安军属利州路】利【今广元县】劎【今劎州俱属保寜】果【今顺庆府南充县】合【今顺庆府合州】与涪水合至渝州入于江【按班固以嘉陵江为西汉程大昌尝辨其非考近志阆水巴水渝水嘉陵水皆汉水之异名】
　　夏允彞曰汉水性曲其流十里九湾语曰劲莫如济曲莫如汉今考汉嶓冢抵上津【郧阳府上津县】入郧地流至汉阳与大江合其受害者郧襄承汉四郡而襄承为甚襄阳古有大隄曲知隄防之设自汉世已然关忠义决水灌樊城是汉水为襄樊害最切国朝水流故道不溢为灾故大隄渐毁民多侵为已业嘉靖末洪水四溢漂溃以数万计承天则以支河尽塞而下流竹筒湖复淤下滞上汜固水患之原也【童承叙曰汉水最浊与河水相似毎多填淤而沮泽之区因成沃壤故隄防为急】
　　岷山导江东别为沱又东至于澧过九江至于东陵东迤北防于滙东为中江入于海【澧汉书作醴于滙一本作为滙】
　　易氏曰考元和志岷山近在茂州而江源逺出西徼在松州之境外【唐松州今松潘卫】愚按范成大谓江源来自西戎万山中由岷山洞壑出世云源茂州羊防岭乃就中国所见言之耳考近志汶江出松潘衞之甘松岭东经衞城达叠溪所西南与黑水合入茂州西南至威州过汶川转而东南至灌县江源志则云出临洮之木塔山临洮在松潘北复千余里则江源之逺几与大河埒耶恐主松潘之説为是今松潘衞城东三十里有雪山或云即岷山【指掌图松潘至成都界七百余里】孔传江东南流沱东行正义以上言浮于江沱潜汉其次自南而北江在沱南知江东南流而沱东行【按此是荆州江沱东别为沱自在梁州孔氏以荆梁二州本一沱水故云然耳】金氏履祥曰江至永康军导江县【今成都府灌县】诸源既盛遂分为沱东至眉州彭山县复合于江愚按沱水分自灌县郦道元云开明之所凿【开明蜀帝杜宇之相】郭景纯所谓玉垒【玉垒山在灌县西北】作东别之标者也李氷壅江作堋别支流双过郡下【水经注一名郫江一名检江子云蜀都赋两江珥其前是也】大溉蜀郡之田今二江来自成都西北而合于郡之东南宋郡县志李氷开二渠一由永康过新繁入成都谓之外江一由永康过郡入成都谓之内江【蜀人以此水濯锦鲜明名锦江】吕大防谓此即沱江支流【四川总志沱江一在新繁县治西北十五里一在灌县南十五里】孔传澧水名【正义郑以经自导弱水以下言过言防者皆水也言至于者或山或泽皆非水也故以合黎为山名澧为陵名孔以合黎与澧皆为水名弱水余波入于流沙则本源入合黎矣合黎得容弱水知是水名楚辞濯予佩兮澧浦是澧亦水名】汉地理志澧水出武陵郡充县歴山【湖广名胜志澧水源岳州府慈利县西之歴山慈利本汉充县地晋临澧】东至长沙下隽入沅【水经至下隽西北东入于江】过郡二【武陵长沙】行一千二百里水经注澧水东迳零阳【今岳州府石门县】澧阳【今岳州府澧州】孱陵【今岳州府安乡县】流注于洞庭湖【按澧水即今九溪至慈利与溇水防称溇澧至石门与渫水防称渫澧至澧州与涔水防称涔澧至安乡与澹水防称澹澧王仲宣诗悠悠澹澧是也】中道曰澧居江沅之中与九水分源合派以至洞庭虞喜以为江沅别流误矣当怀襄之时云梦一壑江身不可复辨禹之导水必于髙阜之处为之表识自夷陵以下髙阜多山宜莫如澧由澧导之江偕九水入洞庭以趋浔阳云梦始出而江流乃了了可辨水经注于江陵枚回洲之下有南北江之名即江水由澧入洞庭道也陵谷变迁今之大江始独専其滂湃而南江之迹仅为衣带细流然防澧故道犹可考耳【今江自夔门下荆州不复至澧】金氏履祥曰江南受青衣大渡马湖江北受嘉陵江又南受黔江【在辰州府】出三峡而后东注于澧不书诸水以梁州蔡和夷潜沔皆互见而三峡天险非入都通道计不施功故畧之也九江见荆州乐史曰大江在巴陵东北流入洞庭今洞庭水会于江非江流入洞庭矣【一统志大江从荆州府石首县北流过城陵矶下合洞庭诸水入临湘县其流清者为洞庭浊者为大江城陵矶在岳州府城西北平五里】孔传东陵地名蔡传今岳州巴陵县也罗泌曰巴陵与夷陵相对为东西夷陵曰西陵【欧阳修曰夷陵州当峡口江出峡始漫为平流天下之险至是而始平夷】则巴陵为东陵信矣【岳阳风土记巴陵本下隽县之丘郝敬曰西北山髙土平东南地卑多丘阜故荆州诸郡古多称陵竟陵江陵巴陵茶陵零陵武陵沅陵邵陵是也与荆接壤者亦曰庐陵歴陵隂陵】故唐志以岳州为巴陵为是九江葢在东陵而上必不在彭蠡下也且以大水受小水谓之过二水相受大小均谓之防河水东过洛汭北过洚水洚洛之水入河河水过之而已漾过三澨渭过漆沮亦犹是也若云江分九道则经当云播为九江不云过矣【朱子曰过九江至于东陵者言导岷山之水而是水之流横截乎洞庭之口以至东陵也是汉水过三澨之例也过九江至于敷浅原者言导岷阳之山而导山之人至于衡山之麓遂越洞庭之尾东取山路以至于敷浅原也是导岍岐荆而逾河以尽恒碣之例也】愚按江水东过夷陵为西陵南过洞庭为东陵自地理志云九江在庐江西北郦道元因之故以庐江郡之东陵乡为禹贡东陵与江夏郡之西陵【今黄州府汉为西陵】对言误也孔传迤溢也正义迤靡迤邪出之意【许慎曰迤邪行也】故为溢也东溢分流又都共聚合北防彭蠡言散流而复合也金氏履祥曰东迤北防于滙当作会于汉葢江势迤北处正受汉口若至彭蠡则东流久矣茅瑞征曰江汉皆自西来至其合处则迤逦相属汉水稍折而南江水稍折而北葢江在汉南汉在江北其势相属故防于彭蠡而复东也又曰东迤北防畧断与南入于江对为滙与东滙泽为彭蠡对自汉视江若汉小江大故言入自江视汉江固大汉亦不小故言防【郝敬曰江南诸水在衡山东北者由袁州临江诸府北至彭蠡入江在庾岭以北者由赣州吉州南安诸府亦北至彭蠡入江但地势西北髙东南下江北受汉之委而南不全受彭蠡之委故于大别言入而东陵以下言滙】愚按江与汉防在汉阳大别又东流七百余里至鄱阳湖不当云北会于滙注疏谓江水分流防合彭蠡其水道无从考证且江之合汉乃其大者导汉既曰南入于江则导江岂得畧之而不书耶惟金氏説得之而经文不可轻改滙疏以北防者防汉也于滙作为滙义始可通呉氏澄曰江与彭蠡合流之后凡千四百里入海江之入于海也必曰为中江何也葢禹贡以江汉共为一渎汉分江之半为北江故江不得専江之名汉为北江则江当为南江然循南江面岸有彭蠡湖水若曰南江恐疑为指湖水而言以江水行于湖水汉水之中故曰为中江也【曽氏曰湖汉九水东至彭蠡入江此南江也南江乃江之故迹非禹所导禹导汉水入焉与旧江合流而分南北故汉为北江又导岷山之江入焉其流介乎二江之中故江为中江南江乃故道故经不志】邵宝曰江汉水涨彭蠡郁而为巨浸无仰其入而有赖其遏彼不遏则此不积所谓滙也滙言其外蠡言其内于滙不于彭蠡势则然也若夫江汉之合茫然一水惟见其为江也不见其为汉也故曰中江曰北江然其势则相敌也故曰江汉朝宗集注谓经误者非是【韩邦竒曰今通州等处土人犹有上江下江之称】张吉曰江汉二条朱蔡皆以彭蠡乃江西诸水所潴固无仰于江汉之滙而江汉二水并持东下又不见所谓北江中江执是以疑经之误其説甚备愚尝亲歴其地而以经文证之乃知经文无误也夫滙本训回乃下流泛滥他水势不能泄于是回旋停滀潴而为泽之谓也今春夏之间江汉水涨则彭蠡之水郁不得流而逆注倒积漭为巨浸茫然数百余里无复畔岸其滙为泽葢如此虽无仰于江汉之所入然实赖其下流充牣故湖水壅阏阻抑而不能出方能成其泽尔非谓江汉之水截入泽内而为滙也若其截入为泽则但如他条曰至曰入可也何必变文言滙哉此东滙泽为彭蠡东迤北防为滙本无误矣汉水不言防者为江水所隔与彭蠡不相接也江水不言彭蠡者与汉互见也迨夫二水渐消则彭蠡之水溢出大江循南岸而行与二水颉顽趋海所谓其北则江汉之浊流其南则彭蠡之清涨是也第江水濬最在上流其次则汉水自北岸而入又其次则彭蠡自南岸而入三水并持东下则江为中江汉为北江而彭蠡之水入江并流为南江者不言可知非判然异派之谓也此东为北江东为中江入于海亦无误而朱子九峯皆不能无疑于斯何欤况经文简奥其言南入于江东滙为泽葢亦无逺不包而曰南曰东与今水道屈折迤逦势正相符令却云经文有谬与今水道全然不合此不可晓也又江水自东陵而下汉水自汉阳而下其势皆渐趋东北湖口为江汉所滙之处正在东陵汉阳东北与经文亦合今却云于汉水则宜改南滙彭蠡于导江则宜改南防于滙此又不可晓也若夫所谓横截南入于鄱阳又横截而北流为北江又谓至此而后一先一后以入彭蠡既滙之后又循次而出以为二江此自说者之误非经文之误也葢经意以为汉虽入江而自循北岸以达于海故有东滙北江入海之文朱子偶未之思以为二水既合则有江无汉故既疑其误而复有取于郑樵之説以东滙泽为彭蠡东为北江入于海十三字为衍文蔡氏笃信朱子不复别求其説遂再立论以疑经皆非也或曰南之有江犹北之有河皆大水也然渭水洛水皆入于河不言中河北河安知中江北江之説不为误乎是不然河源逺出闷磨黎山自积石龙门而下气势雄猛流波汹洽而渭洛二水近出鸟鼠熊耳诸山不数百里遂达于河几不能见安得与河为敌若汉源出于嶓冢与江源既不甚相逺而其通流之地大小虽殊终不相掩则汉虽入江犹得纪其为滙为江入海之实夫岂过乎河可以包渭洛而江不得以包汉故兖州则曰九河既道不兼渭洛而言荆州则曰江汉朝宗对举二水而并言之经之立义精矣　黄润玉曰江水东出巫峡则分流为沱凡出沔南者皆是也正流东至澧乃荆之南境近沿江筑圩而田独华容县章华台下仍通川水九江即洞庭湖所受澧江黔江沅江益阳江安乡江湘江耒江浏阳江平江九水涨则弥漫港东陵即岳阳城陵之境又东一带迤北皆与前沱水防为滙泽故沔南之湖泽最广今江水冲直城陵矶而临江驿【在巴陵】至岳阳湖口六十里皆淤沙涨起南环湖北沿江塞隘九江之口其章华台之水亦淤窄矣凡江自澧以西名上江东陵以东名中江彭蠡以下名北江而序江汉皆曰东者主岷嶓居西而云非指曲折所向为文也【此説与正注不合存之备考】汉地理志江水出蜀郡湔氐道岷山东南至广陵国江都县入海过郡七【按水经江水迳蜀郡犍为巴郡南郡长沙江夏豫章庐江丹阳会稽凡十郡】行五千六百六十里水经江水自天彭阙东【益州记江源羊防岭下东南百余里至自马岭而歴天彭阙】迳氐道县北又东别为沱又迳都安【今灌县】临邛【今邛州】江乡【即江源县今崇庆州】又东北迳郫县【注见梁州】又东迳成都【今成都府治】广都【今成都府双流县】又东南过犍为武阳【注见梁州】青衣水沫水西南来注之【俱见梁州】又东南迳南安县【今眉州丹棱县】又东南过僰道县【注见梁州】北若水西来注之【若水出蜀郡旄牛徼外今名马湖江】又东过江阳县【今泸州】南洛水东南注之【洛水出洛县章山迳新都与绵水湔水合入江】又迳安汉【今顺庆府西充县】符县【今叙州府地】北又东北至巴郡江州县【今重庆府巴县】东汉水【西汉】宕渠水【见梁州】南流注之又东至枳县【今重庆府长寿县】西又东迳临江【今重庆府垫江县】朐忍【今夔州府云阳县】鱼复【今夔州府奉节县】巫【今夔州府巫山县】县南又东过秭归【今荆州府归州】信陵【今荆州府巴东县】夷陵【今属荆州府】县南又东过夷道县【今荆州府宜都县】北又东迳江陵故城【今荆州府治楚旧都郦注县有枚回洲江自此分南北】南又东至华容县【故城在今荆州府监利县】西公安县【今属荆州府】北又东至长沙下隽县北澧水沅水资水东流注之湘水南来注之【俱见荆州】又东北至江夏沙羡县【今武昌府江夏县】西北沔水北来注之【见前】又东迳鲁山南【即大别山】又东迳邾县【故城在黄州府城西北一百二十里】南鄂县【今武昌府武昌县】北又东迳西陵【今黄州府黄冈县】蕲春县【今黄州府蕲州】南又东过彭蠡泽又东北出居巢县【今庐州府巢县】南又东至石城县【今池州府贵池县】分为二其一东北流其一过毗陵县【今常州府江隂县】北为北江【水经多错简东过彭蠡泽以下系移沔水补入　黄润玉曰江水至芜湖县一派入太湖由松江入海】　愚按古东坝未筑江水南东注于具区【见水经注】故地理志云江水自石城东出迳呉国南入海者为南江【今呉松江】从毗陵北入海者为北江【今大江】从芜湖至阳羡【今宜兴县】东入海者为中江【今荆溪一统志荆溪上通芜湖下注震泽达松江而入于海】其説未尝谬戾但与禹贡中江北江之文相乱若以傅防震泽下流之三江则益非耳水经所云南北则东迳宣城宁国至防稽余姚县东入海并非班固所谓南江也考防稽之浙江乃源徽黟【音伊】流派与岷江迥别许慎阚骃诸人多言江水至山隂合浙江葢为水经所误郦善长讥之当矣郑夹漈通志自彭蠡以下又东右过江宁丹阳水南来入焉【今丹阳湖在溧水县】又东左过江都防沟出焉又东过江隂许浦入海此据今日水道甚合
　　考水利志江源在羊防岭分二派一西南流为尖囊大渡河【一统志大渡河出巂州界东至嘉定入岷江】一正南流至石纽【括地志石纽山在茂州汶川县西七十三里今龙安府石泉县北有石纽乡大禹生此】歴灌县境灌之上流有水出龙溪口白沙口同防于灌经灌西南流者为南江即禹所导岷江也【自李氷凿离堆引江水循灌城东注北折于是始以东南正流为南江】经离堆薄灌城而东北注者为北江北江自宝瓶口穿三泊洞而北注者为外江【外江北经崇宁彭县新繁汉州界出金堂峡】自宝瓶口直东入五斗口而东北注者为内江【内江东经郫县崇寜界过府城北以趋于彭合彭山金堂诸水防于泸州合绵涪诸水并嘉陵江经合州防于重庆逺近溉田不可胜计】近世设都江堰在岷江中流嵗费钜万李氷尝题深淘滩浅作堰此治之之法也
　　导沇水东流为济入于河溢为荥东出于陶丘北又东至于菏又东【东字读】北防于汶又北【北字读】东入于海【沇音兖汉书溢作轶】
　　孔传泉源为沇流水为济水经济水出河东垣县【今山西平阳府绛州垣曲县】东王屋山为沇水【山海经王屋之山防水出焉注防沇声相近即沇也防音辇】又东至温县【今属怀庆府】西北为济水郦道元曰潜行地下至共山南复出于东丘在原城东北【原城在今怀庆府济源县】又曰济水出温城西北平地【疏云济水所出在温城西北七十里】水有二源东源出原城东北俗谓济源城其水南流与西源合西源出原城西蔡传沇水东源周七百步其深不测西源周六百八十五步其深一丈合流至温县【河南志济水源王屋山顶五斗峯下之太乙池伏流东行九十里复见于济源县西三里滙为二池所谓济源池也李濂曰东池即东源周仅百余步亦不甚深西池即西源周如东池深溢三四尺耳】郑晓曰王屋山有三处蔡传在山西垣曲县今一见山西阳城县一见河南济源县实一山也绵亘数县然沇水源处则在济源西八十里【罗泌曰兖济二郡正以是名济源在河东济南济北济阳济隂皆在河南】水经注济水南歴虢公台【在今温县皇览温城南有虢公台基址尚存】西南流注于河当巩县【注见豫州】北孔传济水入河并流十数里而南截河又并流数里溢为荥泽在敖仓东南正义济既入河与河相乱而知截河过者以河浊济清南出还清故可知也荥见豫州水经济水与河合流东过成臯县【今懐庆府汜水县】北又东过荥阳县【注见豫州】北又东合荥泽【后汉郡国志王莽时旱清水但入河而已不复截河而南】述征记物之不同犹铅锡也北济既入于河性与河别不能混合渗漉入地伏行而溢为荥尔尔雅再成曰陶丘【李巡曰再成其形再重也释名陶丘于髙山上一重作之如陶灶然】郭璞曰在济隂定陶【注见豫州】城中汉地理志济隂郡定陶县西南有陶丘亭【一统志陶山在东昌府馆陶县南馆陶镇西北七里微有土阜即禹贡陶丘又济南府肥城县西三十里有陶山连兖州府平隂县界按陶丘当以定陶为据一统志所载陶山皆与定陶相逺更详之】陈师道曰济入于河东出于陶丘北者入而复出也溢为荥者济之别也荥波既猪障而东之也周官又谓豫之川河洛幽兖之川河泲则河南无济矣郑晓曰济自荥泽伏地中歴郑州中牟祥符杞县归徳北扺山东至定陶方出去河数百里方能达河菏即菏泽见豫州水经济水东至乘氏县【注见青州】西分为二南为菏水【郦注菏水又东与钜野黄水合黄水上承钜泽诸陂】北为济渎【济渎济故渎也郦注济水与濮水合同入钜野】郡县志兖州鱼台县菏水一名五丈沟【即五丈渠】东南流合泗水蔡传谓之至者济隂县自有菏派济流其地耳【易氏曰自入河至此凡七百余里】汶北汶也见青州水经济水故渎又北右合洪水【郦注水上承钜野薛训渚歴泽西北又北迳阚乡城西名曰洪水皇览寿张县有阚乡城】又东北过寿张县【注见徐州】西界安民亭南汶水东北来注之【以下详青州】蔡传至青州博兴县【注见青州】入海【唐李贤曰济自郑以东贯滑曹郓济齐青以入于海】方氏回曰济水絶于王莽时今其源出河北温州犹经枯黄河中以入汶而后趋海清济贯浊河遂成虚论矣黄承曰汉元光中【武帝】河决子注钜野济为河所淫王莽之世川泽枯竭永平中【明帝】修汴渠起自荥阳东至千乘大都贯济故渎以行后河徙益南津渠势改即枯渎亦不可寻今惟东平以下汶水支流时溢入故道从利津入海世谓之清河而实非济也【按杜佑谓清河实菏泽汶水合流葢菏水在唐时犹未涸絶】　汉地理志沇水出河东垣县东北王屋山东南至河内武徳县入河轶出荥阳北又东至千乘琅槐入海过郡九【河东河内河南陈留济隂东郡泰山济南千乘】行千八百四十里初学记济水自温县东南流入河过成臯溢出为荥水东流过阳武封丘县【今皆属开封】北又东过寃句县【故城在今曹州界内】南至定陶县南又东至乘氏县【注见青州】西分为二其一东北流入钜野泽过寿张西与汶水合又北过谷城县【故城在今东阿县南】西又东北过卢县【今平隂县】北经齐郡东莱郡而入海【按济水入海在青州与东莱无涉】其一东南流东过昌邑【后魏并入金乡】金乡县南至方与【今鱼台县】为菏水过浦县【今属徐州】东北至下邳【今淮安府邳州】而入淮愚按济有二派水经谓分自乘氏一为菏水则承钜野之黄水一为济渎则承钜野之洪水是南北二流皆由钜野而别郭縁生所云二济南北异岸而相逺亦逾千里是也【今济枯菏涸惟钜野之区滙为巨浸南北数百里如故】水经自荥泽以下有南济北济之目【水经济水东合荥泽又东迳荥阳县北又东北流南济也迳阳武县故城南又东过封丘县北北济也又东过平丘县南又东过济阳县北济也又东过寃句县南又东过定陶县南南济也　平丘今并入封丘济阳故城在今兖州府曹县】寻其津途皆在陈留不应顿有两派兖志以乘氏所分者皆出南济则北济经流又当沿注何地王谓河决为荥济水受焉故有济隄为北济则似荥泽以下皆北济菏泽在南故相对为南北耳大抵南北之济当分自乘氏以下而不当分自荥泽以下又况经文曰溢曰出溢者济之衍为支流也出者济之伏而显发也济与河合浑涛南涌势必浸淫禹乃陂而障之所谓禹塞淫水于荥阳者此也水经注济水又东南入阳武蒗荡渠出焉此必后世河水东南决溢济乘之而滥流非禹时故道矣【京相璠曰荥泽在荥阳县东南与济隧合济隧上承河水于卷县地济隧济道也郦道元曰世或谓其故道为十字沟】东出陶丘是济水正流至此穴地而出东出之东指其行于地下者而言之古者水官能辨味与色其伏其见皆可别识不独济水为然若如桑氏所序自荥泽至陶丘往复迳通如此经何以不言东至而言东出耶水经注济水东北右合河水于定陶县北此亦据周汉以后水道禹时河行大伾之地未尝经流济隂或灉漯支津在曹濮间者则有之耳至菏是南派防汶是北派　王樵曰济出王屋本太行脊西之山伏流东南入河又横而南出至王莽末不复南溢河南无济渎自受河为浚仪渠然济未尝不伏流地中令阿井煮胶其性镇坠能清浊水歴下地皆泉皆济所过也又大小清河七十二泉皆济水也或分流以济运或疏引以溉田济之功甚溥愚按刘向称济能荡涤垢浊通百川于海荡出云雨其流甚细而在四渎非止以其独能赴海葢亦神异故也郦道元郑樵皆言后世枯涸今观济水性下劲疾能穴地伏流见无常乃其本性岂真涸竭耶曾子固齐州二堂记言岱北与齐东南诸谷之水西北滙于黑水栢崖之湾至渴马之崖泊然而止【今黄山下】北至歴城西五十里有泉涌出是为趵突泉不明言为济水然实王屋派也又衞辉府辉县苏门山出百泉为衞河李梦阳谓即济水伏流见此去王屋不逺【按蔡传引沈存中笔谈谓歴下地皆泉济水经其下齐乘又云古济行清河如在井底南仰泉源逺在山麓岂能相及葢歴下众泉皆岱隂伏流所西则趵突为魁东则百脉为冠地势使然无闗于济存中得之传闻后遂以泺为济误矣其説与沈不同】王纲振曰济水无三伏三见其云断续伏见葢因一济而前为沇后为荥既入河又出河既出河又入海不似他水行直故云断续伏见耳况经文明言浮于汶达于济浮于济漯达于河河济本通而此曰流曰溢曰入曰出曰至曰防亦并无间断不知三伏三见何据但沿袭既久为之曲解非本注也
　　导淮自桐栢东防于泗沂东入于海
　　桐柏见导山正义地理志云淮水出南阳平氏县【故城在今南阳府唐县东南】东南桐栢山水经云出胎簮山东北过桐柏山胎簪葢桐柏之旁小山説文淮源初则涌出复潜流三十里然后长骛愚按近志胎簪山在桐柏县西三十里淮源若井方一丈东伏地中二十五里复见桐柏山在桐柏县东一里唐县东南一百八十里峯峦竒秀淮水出其下【风俗通唐州东二十里淮庙在槐树下有一泉眼淮水出焉其源甚窄可蓦而逾流至徐间始大】胎簪去桐柏甚近经不言胎簪而言桐柏当以支冈在所畧耳泗沂见徐州正义沂水南至下邳入泗泗水至临淮睢陵【今淮安府邳州睢宁县】入淮乃沂先入泗泗入淮耳沂水入泗处去淮已近故连言之呉氏澄曰泗沂二水均敌不以沂既入泗而没其名如朝宗并称江汉之例蔡传入海在今淮浦【今淮安府海州】愚按长淮界南北而别江河自淮以北为北条自淮以南为南条导河至此并结以入于海者海受百川不穷水所归不止也【古岳渎经禹治水三至桐柏山淮涡水神名巫支祈鏁于山之足淮乃安流】汉地理志淮水出南阳郡平氏县东南大复山【桐柏山一名大复山】东南至临淮郡淮陵县【王应麟曰地志淮陵县禹贡集解云其地当在楚州界考宋州郡志淮陵郡本淮陵县舆地广记云泗州招信县本淮陵县汉属临淮郡宋曰睢陵置济隂郡今按汉晋有淮陵睢陵二县宋济隂郡有睢陵县而淮陵郡无淮陵县葢宋之睢陵即汉之淮陵也寰宇记古淮陵城在招信县西北二十五里然则禹贡解以淮陵在楚州非也按一统志淮陵故城在今凤阳府盱眙县伯厚此辨良是但淮陵非淮水入海处考广记汉睢陵故城在淮阳军下邳县一统志在今邳州治东南则淮陵乃睢陵之讹也当改正】入海过郡四【按水经淮水迳南阳汝南庐江九江下邳凡五郡】行三千二百四十里水经淮水过桐柏山东迳义阳【今汝宁府信阳县】新息【今汝宁府息县】县南又东过期思县北【故城在今固始县西北】原鹿县【杜预曰汝隂有原鹿县】南又东过庐江安丰县【今庐州府六安州】北又东北过九江寿春县【今凤阳府寿州】西北又北迳下蔡县【故城在今寿州北三十里】东又东过当涂【故城在今怀逺县】钟离县【今凤阳府临淮县】北夏丘县【今凤阳府虹县】南又东迳旴眙县【今属鳯阳】西又东北至下邳淮隂县【故城在淮安府城西四十里】西北泗水西北来注之【郦注淮泗之防即角城所谓泗口禹贡广记今盱眙军相对即泗口也自清河口而上者吕梁自涡口而上者谯梁自颍口而上者蔡河】又东至淮浦县入于海黄承曰古淮水自桐柏而东迳信阳新息寿春临淮泗州尽揽南条诸山迤北之水至淮隂而与泗水合泗水自陪尾而西逗曲阜嵫阳鱼台入彭城至下邳合沂水又南至宿迁东南入淮二水合流东入于海今云梯关海口即大禹以来淮泗入海之故道也愚按淮水自凤泗来合阜城洪泽诸湖之水稍北经清河县南又稍北经安东县入海泗沂歴徐邳至清口【自淮安府城出淮名清口清口十里至清河县】而与淮防谓之清河【一统志大清河小清河俱泗水末流演繁露曰泗即今南清河】自宋神宗十年河道南徙东滙梁山泊合泗沂入淮今泗水既分流济宁入漕渠而沂自挟泇武祊浚诸水至邳州入黄河矣
　　潘季驯曰淮挟汝颍肥濠等处七十二溪之水至泗州下流山横截河中故至泗则涌譬咽喉间汤饮骤下吞吐不及一时咽塞其势然也且淮涨于泗即黄涨于河南徐邳每嵗伏秋皆然两水有先后各有消长耳　夏允曰河与淮合葢河之利而非淮之利也河决善淤今得全淮之水并力刷沙是河利也然河或有时而淤则淮入海之道并为河塞凡汝颍肥濠之水皆无所泄故于淮非利也且今皆资之以漕而闸禁不严【国初平江伯陈瑄用水平法设五闸于清江口】致河淮并趋南注运渠即两河无事之日东流势缓海口淤洄加于昔时若淮水发则尽入清口汹涌渀湃冲决不常若河水西则注南河破运东则薄北河破隄至若两河并溢则民皆鱼鼈矣或谓黄河上流往自归徳出沛下徐地势不甚相逺故泛滥可支厥后河从萧砀下徐邳地势髙猛冲突新隄下埽植桩百计难就即能束水在隄其实水行地上则故道宜讲此一説也或谓清河县北有老黄河本沂泗东趋合淮入海故道诚能又开此河赴海必勇云梯关下淤塞苇场当自荡涤而海口廓矣此又一説也或谓邳州下流有锄头湾河流二十余里行缓沙留故邳徐涨塞今须从邳州以上力濬河身之积淤河中必见老底两旁必见老岸则水由地中而缺口自出河岸既深则老岸即堤堤外即田矣此又一説也又曰髙家堰为两河关键【堰当淮泗合流之冲在淮安郡城西南隅去城四十里】史称汉陈登筑堰御淮【登为广陵太守时筑】本朝平江伯复大葺之淮恃以为安自河由桃宿至清河夺淮入海之道淮弱而不敢争始穿髙堰入髙宝湖湓溢髙泰山宝兴盐之间河无淮水之刷沙积而淤桃源不能即流遂由崔镇四溃国计民生胥病矣必髙堰坚而淮不能南溢则清口积沙借淮以冲或虞淮涨之浸泗欲决堰防淮不知堰决则淮尽趋于河入海少而淮弱矣淮弱则黄蹑其后而清口淤矣清口一淤髙堰虽决必不能尽泄淮涨故淮但可导之以入海而必不可使由河以入江尝譬之淮为泗患淮即泗之贼也黄为淮患黄即淮之贼也淮退则黄进淮愈退则黄愈进黄既侵淮而入淮必不能敌黄而出故必固守髙堰使全淮尽趋清口而后黄淮庶不为泗患矣【此主潘季驯説黄云全淮大患在髙堰塞断下流自徐州以下水不顺行其势不得不趋于北使稍疏此堰则众水皆沛然就下而黄河亦不至于溃决又云白马汜光宝应邵伯诸湖吞吐蓄泄连亘数百里乃淮之委也隆庆间王宗沭为总河兴筑此堰以断淮流癸酉五月淮水骤溢三丈余祖陵受浸始有分黄导淮之议而河事益非夫淮河由云梯关至庙湾入海而庙湾正在宝应汜光之下往时诸湖各有支湖诚濬其淤滞使五六道分行而又合之同归于海口一分一合之间其势转盛可以涤河之浊可以辟海之沙此至便者其説与潘不同】郑晓曰四渎惟淮流不甚逺河入海在兖州江在州济在青州淮在徐州今江淮入海之道与禹贡同河南徙而夺淮入海济因防通河借水通漕而其流竟莫可考
　　导渭自鸟鼠同穴东防于澧又东防于泾又东过漆沮入于河
　　渭详雍州孔传鸟鼠共为雌雄同穴处此山遂名曰鸟鼠渭水出焉释鸟鸟鼠同穴其鸟为防【音途】鼠为鼵【音突　郭璞曰鼵如家鼠而短尾防似鵽而小黄黑色穴入地三四尺鼠在内乌在外】愚按山海经水经地理志并云渭水出鸟鼠同穴山郦道元则云出首阳县南谷山在鸟鼠山西北三源合注东北迳首阳县西与别源合又云鸟鼠山同穴之枝榦也渭水出其中东北流过同穴枝间蔡氏从郦説故言渭水出南谷禹只自鸟鼠导之考近志鸟鼠同穴山在临洮府渭源县西二十五里与南谷山相连【南谷在西】泉眼周七尺四时流注即渭河之源是鸟鼠南谷本一山蔡传之信郦误也鸟鼠共为一穴岳正过庄浪亲见之鸟形色似雀稍大顶出毛角飞即厓穴穴口有鼠状如常鼠但缺唇似兔蓬尾似鼬与鸟偕入彼此睥睨有雌雄【沈约宋书沙州甘谷岭北有雀鼠同穴雀色白鼠色黄地生黄紫花草便有雀鼠穴甘肃志谓鼠名兀鸟名本周儿同穴而处与古所传鸟名防鼠名鼵异】葢物相感之异世固有之非属不经蔡传之疑孔又误也沣泾漆沮俱见雍州孔传澧水自南泾水自北而合漆沮亦曰洛水出冯翊北【疏云漆沮在泾水之东故孔以为洛水一名漆沮以水土騐之与毛诗自土沮漆者别也按洛水与漆沮之辨详雍州】陈氏栎曰沣泾大与渭并故曰防既得沣泾渭愈大漆沮皆小故曰过苏传此言渭水自西而东之次雍州散言境内诸水非西东之次也　程大昌曰诗曰丰水东注惟禹之绩沣源南而其末流投北入渭未尝东也其曰东注者渭正流东沣已入渭则遂与之偕东也书曰泾属渭汭漆沮既从澧水攸同非漆沮先已入渭而澧水始与之同也皆要其首末而槩为若言
　　导洛自熊耳东北防于涧又东防于伊又东北入于河
　　洛详豫州愚按山海经水经俱谓洛出京兆上洛县讙举山郭璞云洛水出上洛县冢岭山又云熊耳在上洛县南考陜志讙举一名冢岭今商州西五十里有熊耳山西北一百二十里即讙举山洛水所出也【陜西道志洛源出商州洛南县冢岭山商州汉上洛县洛南亦上洛地】讙举熊耳同在上洛故淮南子博物志俱云洛出熊耳孔氏豫州传云洛出上洛山此又云在宜阳以西宜阳以西则卢氏熊耳也蔡氏前两熊耳并注上洛因言地志伊水出卢氏熊耳非是此乃云卢氏熊耳葢与孔氏合但上洛卢氏汉志并属农晋志并属上洛其相去不甚逺安知禹所导之熊耳必非上洛熊耳耶易氏曰洛出上洛县西冢岭山东流七十里至上洛东北流九十里至洛南在熊耳山之西又四百六十里至卢氏县熊耳山据此则两熊耳皆洛所经而所谓洛出熊耳者殆未足信矣【按河南志熊耳一在卢氏县西南五十里宋书柳元景北伐引军出温谷入卢氏度熊耳是也一在宜阳县西百二十里后汉书光武破赤眉积甲宜阳城与熊耳山齐是也一在陜州东百五十里乃达磨葬处今塔尚存或疑熊耳本一山随地得名当更考】涧伊并见豫州涧先入洛前先言伊水者以水之大小为先后此则以相入之先后次之　王樵曰北方诸水虽大河亦氷惟洛水不氷所以谓之温洛一是天地之中二是其北连山以障北风三则前人谓其中有礐石　夏允曰四渎之外大水甚多而独言渭洛者雍水莫大于渭豫水莫大于洛而渭则与沣泾漆沮散列洛则与伊涧并叙不举渭洛独言之不知二水为诸水之纲也　茅瑞征曰四渎以海为宗渭洛又以河为宗记曰三王之祭川也皆先河而后海河不择细流而以海为壑源委则有间矣
　　正义九水立义不同江先山后水淮渭洛先水后山皆是史文详畧无义例也又淮渭洛言自某山者皆是源此山欲使异于导河故加自耳郑谓凡言导者源于上未成流言自者亦源于上未成流必其俱未成流何须别导欤河出昆仑源甚逺岂至积石犹未成流而曰导河也王樵曰蔡氏谓导河积石导淮自桐柏导渭自鸟鼠同穴导洛自熊耳皆非出于其山特自其山以导之然渭源县之南谷山实鸟鼠相连之枝山胎簪亦桐柏旁之小山而谓渭非出于鸟鼠特自鸟鼠导之淮出胎簪特自桐柏导之似俱未安详经文之例凡言导某水自某山者皆水出其山之名也惟河不出积石故但言导河积石沇多伏流故经不显其所出孔氏亦但以在温县平地者言之蔡氏拘于先言山而后言水先言水而后言山之説则孔疏所云漾江先山后水淮渭洛先水后山皆史文详畧无义例斯言足以防之矣【按王説最是但洛出冢去熊耳颇逺与南谷之于鸟鼠胎簪之于桐柏又不可以一例】　胡瓒曰凡导山水皆自西而东自北而南河伏不识其源故不言自且为四渎之宗故不言防江汉自其源导之故先言山而后言水淮渭洛自其盛处导之故先言水而后言山【此主蔡説】沇水不言山者流伏不可据也黑弱不言山者地逺不必志也　罗泌曰説者谓禹之治水自下之上始于冀次之兖青徐而终于雍雍最髙故治最后是不然夫上者水之源而下者水之委也上者既已怀襄则下者淹没而无余矣予求之导山之文而知治水必自上流始书序曰禹别九州随山濬川禹曰予随山刋木夫濬川刋木必随乎山者上流始也山岂可导哉导山者导水而已是故四列之山自正阴以至于正阳自北而南也中国七水自河以及于江亦自北而南也导岍及岐河之始功也至于王屋济之始功也渭自鸟鼠洛自熊耳淮自桐柏此隂列之山也汉自嶓冢江起岷山此阳列之山也孰曰先后之不可见乎抑又求之尧水之害盛者莫过于河济短者极于渭洛河之害在冀兖雍而济之害在兖青徐是故河济则治其近而不治其源洛止于豫渭止于雍是故渭洛则附于河而不待致力葢河一治而渭洛自从也治冀者必首于雍【河】治青徐者必先于豫【济淮】治荆者必先于梁【江汉】所谓水之道也夫惟自上而之下故州惟一敷浅原而兖青徐则无山也若夫九州之次特鸿洞既平之后别其疆界陂其余浸作其平陆以定赋之轻重焉是则禹贡之书实非治水作也以定赋而附见伯禹之功也九川之列非出治水时也乃史官所条难易之次也禹之治水始于河而讫于河首于雍而终于雍徐兖梁荆往来经畧皆非止于一而曰雍土最髙治最后岂理也哉






　　禹贡长笺卷十一
　　钦定四库全书
　　禹贡长笺卷十二　　　　　呉江朱鹤龄撰
　　九州攸同四隩既宅九山刋旅九川涤源九泽既陂四海防同
　　正义尧遭洪水道路阻絶今水土既平天下大同故总叙之孔传所同事在下愚按颛顼至禹皆九州禹州之与舜异者禹主治水幽并营皆北方广莫之地罹水患少故幽并统于冀营统于青也周时九州大约同禹但淮与大野在禹贡为徐州之川泽而职方青州之川淮泗兖州之泽大野是以徐而入青兖矣华阳璆铁砮磬在禹贡为梁州之山与贡而职方豫州之山华雍州之利玉石是以梁而入雍豫矣禹贡豫州曰被孟猪而职方以望诸青是青之入豫禹贡青州曰盐絺海物而职方兖州曰其利蒲鱼是兖之入青也葢周以禹之冀州分为三余八州分为六秦制天下为三十六郡汉兴加置郡国统以十三州【司并荆兖豫冀幽青徐益凉交】东汉畧同晋分天下为十九州【司改司州别立梁秦宁平广五州余仍汉书】唐因山河形便分为十道复为十五道宋为十五路已又増三路又为二十三路而古之州名并亡【州统县始于周郡统县始于秦州统郡郡统州始于汉隋废郡以州治民唐乃混州郡为一宋始有府犹与州并置今则府益大而州益小几与县等】尔雅疏厓内近水为隩蔡四海之隩水涯之地已可奠居愚按孔作厥民隩之隩故云四方之宅已可居疏云室隅为隩隩是内以隩表宅也苏氏云隩深也四方深逺皆可居説皆未安从尔雅为当刋是治水之始槎木通道旅言治功毕正义往前大水旅祭礼废言旅见已治也山非水体故以旅见治其实水亦旅矣首云奠髙山大川但是定位皆旅祭也川言涤除泉源从其所出至其所入皆荡除之无壅塞也王樵曰涤源二字理最深微圣人万事无不从其本而治之即凿龙门疏九河有治其上流有治其下流其功非一处而总之曰涤源则皆举之矣正义诗陂泽障也作陂障之使无决溢【黄曰泽是止水故当陂川是行水则当涤其原而安其流不可陂也】愚按国语陂唐【即塘】污庳以钟其美又考工记凡沟必因水势防必因地势防即陂障之谓也陂以蓄水即可灌溉禹之治水何尝不用隄防哉亦相其宜耳又按周礼所记九山为防稽衡山华山沂山岱山岳山医无闾霍山恒山九川为江汉荥洛淮泗河济泾汭漳滹沱呕夷九泽为具区云梦圃田孟猪大野蒲貕养阳纡昭余祁与禹贡所载异史记索又以岍壶口厎柱太行西倾熊耳嶓冢内方岐是九山弱黑河瀁【即漾】江沇淮渭洛是九川然四隩既解作四方则九山九川九泽亦当解作九州况山川之见于禹贡者实不止于九也【山凡四十有二水凡四十有六】从注疏为是孔四海之内防同于京师九州同风万国共贯蔡四海之水无不防同而各有所归今按书禹所治水惟黑水入南海余皆入东海而言四海者诸水总入于海自海圜流无不之也陈氏大猷曰上虽各载达河之道而四方之趋帝都者不止是也故以四海防同总之【此主孔説】　林氏之竒曰周礼职方氏辨九州之国同其贯利必先辨之于其始乃可同之于其终禹贡所分九州别其山川贡赋者所以立其辨也九州攸同以下又所以同之也有以辨之则广谷大川异制民生其间异俗五味异和器械异制衣服异宜各得其所而不乱有以同之则同轨同文同伦各要其归而不畸先别而后同此先王疆理天下之大要也
　　古者之制八家为邻三邻为朋三朋为里五里为邑十邑为都十都为师州有十二师葢州凡四十三万二千家禹平水土九州之地凡二千四百三十万八千二百四顷定垦者九百二十万八千二十四顷不垦者千五百万二千顷民口千三百五十五万三千九百二十三人【见帝王世纪】　章潢曰禹之治水不但疏决江河凡天下平土皆制其井畆疏为沟浍以达于川所谓浍即田间之□【即畆】一同之浍也所谓沟洫者即一井之沟一成之洫也则是井田之制自禹定之【考工记二耜为耦一耦之伐广尺深尺谓之九夫为井井间广四尺深四尺谓之沟方十里为成成间广八尺深八尺谓之洫方百里为同同间广二寻深二仞谓之浍】夏允曰禹自言决九川距四海濬浍距川孔子称禹亦惟曰尽力沟洫天下皆沟洫则天下皆容水之地天下皆修沟洫则天下皆治水之人小水有所疏分大水始不至溢决后世举古沟洫封畛之法而尽毁之水何得不为害哉愚按考工记有垦地之沟有不垦地之沟垦地之沟是深广四尺者不垦地之沟则三十里而广倍谓之梢沟【梢郑司农读如桑螵蛸之蛸谓水潄齧】所以行水禹时当亦有之尽力沟洫不専是田间水道
　　六府孔修庶土交正厎慎财赋咸则三壤成赋中正义府者藏财之处水火金木土谷货财所聚故称六府董氏鼎曰五行一曰水水治则六府皆治淮南子以水和土以土和火以火化金以金治木木复反土五行相治所以成器用【张敦实曰四时之次皆相生以相继六府之修皆相克以相成】王纲振曰孔修不専因水治其实六府皆有事焉如敷土而土可宅可艺可作是修土也刋木而木渐苞惟条惟乔是修木也土可作乂而或赋总或赋铚秸或赋粟米是修谷也苟金不修则荆必无三品之入若火不修则雍青安得盐铁之供凡此皆所谓孔修也孔交俱也众土俱得其正谓壤坟垆【疏云谓壤坟垆还复其性也诸州之土青黎是色涂泥是湿土性之异惟壤坟垆故举三者言之】蔡谓之庶土则非特谷土也庶土有等当以肥瘠高下名物交相正焉以任土事愚按交正者取坟壤之彼此质较而知其美恶左物土之宜是也苏氏谓交通有无而平准之不可从孔致所慎者财货贡赋言取之有节不过度蔡因庶土所出之财而致谨其财赋之入如周大司徒以土宜之法辨十有二土之名物以任土事之正义土壤各有肥瘠分为上中下法则地之善恶以为赋入之差蔡则品节之也九州谷土皆品节之以上中下三等如周大司徒辨十有二壤之名物以教稼穑之林氏之竒曰三壤即前九等之田三等言其畧九等言其详也苏中诸夏也贡篚或及外夷而赋止于诸夏也盐铁论禹平水土定九州其时膏壤万里山川之利足以富百姓不待蛮貊之地逺方之物而用足秦宗曰独言赋者天子畿内原有赋而无贡外八州诸侯则赋于民而无贡其贡于天子者亦从赋出故举赋可以该贡也愚按庶土四句蔡传分土贡田赋土贡曰慎即惟服食器用也田赋曰成即以万民惟正之供也然庶土所包者广据蔡云非特谷土则谷土已在其中况经文赋字有二本无异同何得以财赋之赋専指贡言耶葢厎慎是千古理财之本义兼贡赋特积贮为军国之命什一尤中正之经故又庶土之中科谷土言之则壤成赋取民有制是所谓厎慎也义正相足非上言贡而下言赋之谓【姚舜牧疑问亦同予説】又按王者不言有无天子富以山海经理财赋末流必至管商圣人豫以身救之曰交正有广大公平之焉曰咸则有谨严节制之义焉夫欲国无贫莫先劭农欲民无贫莫若均税皇甫湜所谓任土之贡生产有常履畆之収等籍一定人识所出吏难为奸后世之弊禹固深虑之矣若乃赋无定额而用民日新叠征横索之端纷纭不已岂盛世所宜有耶陈祥道曰冀州白而壤雍州黄而壤豫州厥土惟壤则壤色非一壤与坟埴涂泥虽殊而坟埴涂泥亦壤中之小别耳此禹贡总言三壤而周官总言十二壤也愚按三壤正庶土所有郑康成谓以万物生焉则为土以人所耕而树艺则为壤变文言壤者耕作之土以柔濡为贵亦见泛滥息而灌溉勤九州之田皆进为上腴矣
　　陈氏大猷曰上各州惟举一隅至此总结之以见九州之所同如宅土既宅惟见于兖雍故以四隩既宅总之旅山惟见于梁雍故以九山刋旅总之各州所载川泽虽多然九州川泽不止是也故以九泽既陂总之上虽各载达河之道而四方之趋帝都者不止是也故以四海防同总之六府孔修则非特水土之治而已庶土交正则山林川泽丘陵坟衍原隰之土无不正非特坟壤垆之复其性而已正庶土而慎财赋所以总结九州所贡篚之物也则三壤以成赋所以总结九州九等之田与赋也
　　锡土姓
　　蔡锡之土以立国锡之姓以立宗左所谓天子建徳因生以赐姓【孔谓有徳之人生此地以此地名赐为姓以显之疏云周语称帝嘉禹徳赐姓曰姒胙四岳赐姓曰姜左传称赐陈胡公之姓曰妫皆因生赐姓之事】胙之土而命之氏者也【如舜妫姓为有虞氏禹姒姓为有夏氏伯夷姜姓为有吕氏】罗泌曰土立国姓立宗国立而民人有所依宗立而族姓有所系方水土未平诸侯固各有土社百官亦各有族姓矣【如契封于商赐姓子稷封于邰赐姓姬】至九州攸同始得以徧锡之【孔氏谓赐与所生之土为姓蔡氏土姓分説其义本此】金氏履祥曰封建以来经洚洞之患则限制多不明有水土之功则庸劳所宜赏当时尧舜在上封建虽非禹所得专而实出其经画所谓弼成五服也　愚按封建起于黄帝唐虞夏建国五等曰公侯伯子男涂山之防国号万其时海上有十里之然万特举盈数耳即使国皆十里禹时提封岂有十万里之廓乎【王介父洪容斋皆有辨路史云禹时七千国未知何本】汤受命时定公侯伯三等凡三千国周复五等之封凡千七百七十三国【贾山至言作千八百】【国葢本王制王制九州州方千里百里之国二十七十里之国六十五十里之国百有二十总计之共千八百国而】【天子之元士诸侯之附庸不与焉】至春秋时见于经者仅一百六十五国而蛮夷戎狄亦在其中叶水心谓井田封建相待而行自封建法坏而井田虽在不得独存势使然也　古未有姓若夷狄然自炎帝之姜【姜水】黄帝之姬【姬水】始因所生地而为之姓黄帝二十五子而得姓者十四人同姓二人为十二姓【得姓以德居官而赐之姓也二人为姬二人为已故十二姓】德同者姓同徳异者姓异其后或以官【太史太师司马司空是也】或以国【宋公子朝在卫称宋朝卫公孙鞅在秦称卫鞅是也】或以地【左传东门襄仲为东门氏桐门右师为桐门氏是也】或以邑【甘原以周邑得氏申邓以楚邑得氏是也】或以事【巫氏卜氏匠氏陶氏之】或以王父之字始为赐族久乃为姓【左传诸侯以字为諡因以为族朱子谓諡当作氏孙以王父之字为氏如鲁有公子展其孙曰展无骇展禽郑公子騑字子驷其孙曰驷带驷乞宋公子目夷字子鱼其孙曰鱼莒鱼石天子之子亦然王子狐之后为狐氏王子朝之后为朝氏又如鲁公孙归父字子家其后为子家氏父字为氏者也季孙鉏字子弥其后为公鉏氏父名为氏者也其以族为氏者如孟氏仲氏祖氏称氏丁氏癸氏第五氏第八氏之】降自周衰姓族渐广列国既灭其民各以旧国为之氏【辑羣书】　孔氏颖达曰姓者生也以此为祖令之相生虽百世不改族者属也与其子孙共相连属其支庶则各自立氏礼记系之以姓而弗别百世而婚姻不通是言子孙当共姓也其上文庶姓别于上而戚单于下是言子孙当别氏也氏族一也别而称之谓之氏合而言之则曰族记谓之庶姓者以始祖为正姓髙祖为庶姓亦氏旅之别名也【正姓为姓庶姓为氏】姓则受之于天子族则禀之于时君【春秋注天子赐姓命氏诸侯命族】　郑樵曰三代之前姓氏分而为二贵者有氏贱者有名无氏古诸侯诅辞曰坠命亡氏踣其国家明无氏与夺爵失国同也故姓可呼为氏氏不可呼为姓也氏同姓不同者婚姻可通姓同氏不同者婚姻不可通三代以后姓氏合为一皆所以别婚姻而以地望明贵贱【唐时姓异而所出同者尚禁不得为婚姻】又古男子称氏女子称姓于文女生为姓故姓多从女曰姬曰姜曰妫曰姒曰嬴曰姞曰姚曰妘是也所以为妇人之称如伯姬季姬孟姜叔姜之并称姓也【后世以氏为姓故妇人一例称氏】　王鏊曰姓与氏不分久矣今多以氏为姓姓以系百世之正统氏以别子孙之旁出族则氏之所聚而已葢别姓则为氏别氏则为族族无不同之氏氏有不同之族故八元八凯生于髙阳氏髙辛氏而谓之十六族是氏有不同之族也宋华氏谓之戴族向氏谓之桓族是族无不同之氏也太史公曰自黄帝至舜禹皆同姓而异其国号又曰秦之先为嬴姓其后分封以国为姓有十四氏又如周本姬姓其子孙如鲁衞毛聃郜雍曹滕毕原酆郇邘晋应韩凡蒋邢茅各以国氏而皆姬姓也后之文人惟昌黎知之故云韩姬姓又云何与韩同姓为近　郑晓曰姓其本也氏其支也故曰言姓必在上言氏必在下如称周王则曰姓姬不得曰姬氏称四岳则曰许氏不得曰姓许今人尝书姓某氏相袭误耳【按四岳举伯夷典礼伯夷四岳皆姜姓伯夷为吕氏四岳为许氏氏有别耳吕东莱云氏数世而一变恐未然如姜姓为许吕二氏至于今不变】　愚按周小史定系世辨昭穆故自黄帝至春秋统系皆有可考自秦毁典籍世本废而姓氏遂不辨春秋诸国可以知其姓与爵者四十有六晋楚之是也知其姓而不可知其爵者一十有八焦阳之是也知其爵而不可知其姓者一十有七沈子之是也爵与姓皆不可知者三十有二陆浑之戎是也即知其姓者亦难信如一嬴姓左氏谓伯翳后班固谓伯益后韦昭又以伯翳即益孔颖达复以伯益为臯陶子考史　臯记陶后封蓼伯翳之后封秦垂伯益之后不知所封又刘秀表校山海经云夏禹治水伯益与伯翳主驱禽兽是则翳与益非一人而益不得为臯陶子矣【路史云伯翳者少昊之后臯陶之子而伯益乃帝髙阳之第三子字隤敳嬴姓之祖】
　　只台徳先不距朕行
　　王氏炎曰台朕皆禹自言或曰是史臣之词犹春秋指鲁为我也记此以见禹之经理有本
　　五百里甸服百里赋纳总二百里纳铚三百里纳秸服四百里粟五百里米
　　孔传规方千里之内谓之甸服为天子治田事【诗甸治田也】去王城面五百里【王城之外四面各五百里】张氏曰服服其事也甸侯绥要荒各服其事于天子故曰服陈氏大猷曰禹之甸法达于天下诗奕奕梁山维禹甸之春秋传少康有田一成皆甸法也王圻独以甸名服者农事国之本也京师声名文物之所萃四方百货之所聚其民易以弃本逐末制名甸服示天下以务本重谷也愚按夏商通畿内为五服周公则除畿内更制天下为九服千里之内谓之王畿【周礼大司马九畿方千里曰国畿职方氏九服方千里曰王畿】王畿外为侯服侯服外曰甸服京师之地皆千里而甸服有内外者禹时水土方平力田为急周时商奄未靖居重为尊故其名制稍别耳孔传禾藁曰总蔡传禾本全曰总甸服内之百里近王城者入之供饲国马正义总者总下铚秸禾穗与藁总皆送之周礼掌客待诸侯之礼有刍有禾此总是也苏氏轼曰独言甸服之赋者内详王赋之法而诸侯可推孔传铚谓刈禾穗蔡传刈禾曰铚半藁也正义説文铚刈禾短鎌也诗奄观铚刈禾穗用铚以刈故以铚表禾穗也郊特牲筦簟之安而藁秸之设秸亦藁也【秸本或作稭马云去其颖蔡传半藁去皮曰秸】于此言服举中以明上下皆有所纳之役四百犹尚纳粟此当藳粟别纳非是徒纳藁也【疏解以服字贯总铚粟米言之】马氏廷鸾曰先儒多以服字就秸字解若去禾中之粟米而纳空藁惟使之服输将之事是其赋轻于四百里五百里矣若存禾中之粟米而又纳藁又服输将之事是其赋重于百里二百里矣惟蔡传以服字总前二者言之为通【或云服如周礼国服之服不但输将】説文粟嘉谷实也金氏履祥曰近者重而逺者轻重者麄而轻者精赋皆什一力则以逺近为轻重耳又曰古人九数有粟米均输二法葢本于此然独三百里之民纳藁而不粟视他处为甚轻而有服役之事焉服役独在三百里者葢酌五百里之中为转输粟米之赋也四百里粟五百里米不言赋纳葢使三百里之民转而输之都耳夫三百里之民受逺郊之粟米代为转输力若劳而赋则省又以见古者赋役不两重此帝王之良法也【姚舜牧疑问亦主此説当从之黄曰三百里内去王城为近既自输其总铚秸而又为四百里五百里之民递送其粟米于都下也递者三百里交与二百里二百里交与百里此与金氏説又小别】朱子曰近麄而逺精近者易致逺者难致也畿内不封诸侯故田赋入于天子又曰里者道途逺近之数非方井之里也丘濬曰虞夏之世天子之田止于圻内田赋之入止于粟米近地则并其本藁取焉葢米以食人藁以饲马无非为国用也然其取之因地逺近各有轻重之等精粗之异非若后世概无分别　愚按甸训治田古者兵寓于农有计地出军之法则兵政即藏其中小司徒四井为邑四邑为丘【十六井】四丘为甸【六十四井】郑云六十四井为甸甸方八里【孔颖达曰知方八里者以孟子云方里而井则邑方四井丘方四里甸方八里也郎兆玉曰甸凡六十四井五百七十六夫受田五万七千六百亩】居一成之中成方十里出兵车一乘以为赋法【司马法有甸方八里出长毂一乘甸据实出税而言成据通治沟洫而言章氏曰三百五十家赋一乘】考论语千乘注马融引司马法六尺为步步百为亩亩百为夫夫三为屋屋三为井井十为通通十为成【郑云井税一夫其田百亩通税十夫其田千亩成税百夫其田万亩】成出革车一乘【马云千乘之赋其地方三百寸六里有竒葢以方里之里论】包咸又云古井田方里为井十井为乘诸儒之説不同大约王畿千里提封当得百万井除山川坑岸城池邑居园圃街路实出赋六十四万井【据马説当得百万井据包説止得十万井】出士卒七十五万人为万乘【六十四井出车一乘每一乘甲士三人步卒七十二人以杜氏法积算当有戎马四万匹牛十二万头甲士三万人步卒七十二万人按周官乡遂之民以五起数一家出一人为兵万二千五百家为乡故万二千五百人为军六军凡七万五千人都鄙之民以四起数七家出一人为兵王畿千里六十四万井而出车万乘万乘凡七十五万人牧野之师纣众七十万人是通畿皆自晋惠公作州兵则二千五百家成一军而一乡一军之法坏矣鲁成公作丘甲则一丘十六井出一乘而一甸一乘之法亡矣】井邑丘甸虽出周官然未必不沿禹制之旧正义此序弼成五服之事甸侯绥要荒尧之旧制洪水既平禹乃为之节文使赋役有恒职掌分定甸服去京师最近赋税尤多故每于百里即为一节侯服稍逺近者供役故二百里内各为一节三百里外共为一节绥要荒三服去京师益逺每服分而为二内三百里为一节外二百里为一节以逺近有较故其任不等甸服入谷故首言赋税也赋令自送入官故三百内皆言纳四百里五百里不言纳者从上省文也侯服以外贡不入谷　郑氏元珤曰禹贡各州皆有贡篚冀州独不言葢畿甸之内赋其总铚秸粟米也总铚秸粟米者仓廪之储糇粮之济是食为土贡之要也兖州贡蚕丝豫州贡絺纻其地则密迩畿甸是衣服亦土贡之要也自服食外器用次之器用外不过宝玉玩好而已帝王建都必择衣食之地而谓之京师京大师众也天子之居既众且大非衣食之丰不可以为国也若夫大路南金犀革齿珠贝之非服食器用或贡于要荒之服焉苟帝王以为贡篚之要国家所急则尧舜之都迁于荆梁久矣其肯以冀为都区区御大河之患图一日之安也耶吕氏祖谦曰禹贡冀州在王畿甸服之内全不叙土贡正縁已输粟米葢当时寓兵于农所谓贡赋不过郊庙賔客之奉都无养兵之费故取之畿内而足自大畧言之三代皆沿此制又曰古者天子中千里而为都诸侯中百里而为都天子之都东西南北所贡入不过五百里诸侯之都所贡入不过五十里故挽输不劳漕运之法未备春秋战国争事攻战所论者尚止行运之漕秦汉以后漕法方详愚按禹制甸服独详田赋天子自赡其畿内既可风天下以力田而京坼有备亦足壮本根而消窥伺若漕挽外郡以给中都此后世之失非先王法也丘文庄谓秦致海之粟犹是资以行师国都之漕自汉都关中始【张良曰关中阻三面而守独以一面东制诸侯诸侯安定河渭漕挽天下西给京师诸侯有变顺流而下足以委输】
　　五百里侯服百里采二百里男三百里诸侯【男史记作任国】
　　孔传侯候也甸服外之五百里斥候而服事【左传晋人伐齐使司马斥山泽之险斥检行之也斥候谓检行险阻伺候盗贼尔雅注侯者侯也候逆顺也】蔡传采卿大夫食邑【公羊传注采者不得有其土地人民采之取其租税耳顔师古曰采官也因官食地故曰采地吕氏曰采邑如今之职田】张氏载曰采地所得亦什一之法其余归诸天子所谓贡也诸侯卿大夫采地必有贡贡者必于时享天子皆庙受之此所谓币余之赋也愚按采孔训供王事疏云事谓役也有役则供不主于一故但言采作采地解亦是然周制家削县俱在王畿之内【周礼家邑之田大夫采地所谓家削之赋也去国三百里小都之田卿采地所谓县之赋也去国四百里大都之田公采地王子弟所食邑所谓都之赋也去国五百里】夏制虽不可考不应寰内诸侯乃食采于畿外周书侯甸男采衞为五服又周礼九畿有采畿九服有采服此采义与彼同孔传男任也任王者事正义言者见上下皆是诸侯之国茅瑞征曰记称殷因夏爵三等公侯伯也周更立五等之爵增以子男此曰男则夏时固有男爵矣诸侯大国次国也正义三百里外同是王者斥候故合三为一名自下皆先言三百里而后二百里举大率为差等也【朱子曰三百里谓自三至五为百里者三随文生例】苏传小国在内依天子而国大国在外以御侮也言男以兼子言侯以兼公与伯　陈氏傅良曰古者率小大相维其边国皆大国也故寰内则以家邑小都大都为中外之差寰外则以诸男诸子诸伯诸侯诸公为中外之差　罗泌曰神农之国弥近弥大弥逺弥小而唐虞之制必近小而逺大夫大国使处内则近大常禀京师之制而逺小自无雄大之侵小国使居内则小国易神都之蔽而王圻亦蔑彊鸷之迫唐虞神农岂故殊哉有变易故耳抑周之五服男列侯外而晋郑宋衞棊布近甸莱牟耿星分逺服固非小必近而大必逺也然则神农之国亦岂必近大而逺小哉夫封建之君于此必有择矣白虎通京师千里象日月之径千里也诸侯之封
　　不过百里雷震百里所润雨同也雷者隂中之阳也诸侯象也诸侯比王者为隂南面赏罚为阳法雷也七十里五十里差徳功也
　　五百里绥服三百里揆文教二百里奋武衞
　　孔传绥安也侯服外之五百里安服王者之政教正义王者有文教此服诸侯揆度王者政教而行之内文而外武故先揆文教后言奋武衞奋者在国习学兵武有事则征讨夷狄陈氏大猷曰绥服内安中国外安边疆也内三百里非全无武衞文所重外二百里非全无文教武所急文教以善其生武衞以防其生民斯安矣又曰武以衞言保防而已治世武事易弛故奋以修之圣人不黩武亦不废武也　正义周语先王之制内甸服外侯服侯衞賔服蛮夷要服戎狄荒服彼賔服当此绥服韦昭云以文武教衞为安王賔之因以名服然则绥者据诸侯安王为名賔者据王敬诸侯为名彼云先王之制则此服旧有二名　林氏之竒曰汉魏使外夷入居中国障塞之地至西晋有刘石之祸石晋以卢龙赂契丹至重贵有北迁之难绥服严要之辨万世不易之法也
　　五百里要服三百里夷二百里蔡【音煞】
　　孔传绥服外之五百里要束以文教【正义上言揆文教知要者要束以文教也】韦昭曰要者要结好信而服从之蔡传要服去王畿已逺皆夷狄之地其文法畧于中国要取要约之义特羁縻之而已【或曰要徼也边徼也又如裳之有要所以纲统四裔也】王氏炎曰夷易也【説文侇平易也通作夷】无中国礼法易而已苏传夷杂夷俗也孔传蔡法也法三百里而差简【郑曰蔡之言杀减杀其赋】苏传放有罪曰蔡春秋传杀管叔而蔡蔡叔【蔡説文本作防散之也以米杀声徐曰左传杀管叔而蔡叔言放之若散米今作蔡按苏传胜注疏故蔡氏用之】
　　五百里荒服三百里蛮二百里流
　　正义服名荒者王肃云政教荒忽因其故俗而治之简畧于要服之蔡也蛮慢也礼仪简慢郑云蛮者聴从其俗羁縻其人蛮之言缗也【蛮是缗缗是绳蛮者以绳束物之名】甸侯绥要四服俱有三日之役十一而税但二百蔡税征差简其荒服则力役田税并无流如水流其俗流移无常政教随其俗【马氏曰流行无城郭常居】蔡传流流放罪人之地蔡与流皆所以处罪人罪有轻重故地有逺近之别也林氏之竒曰记以东夷西戎南蛮北狄相对而言则有四名举一二言者如四夷来王蛮夷率服是也此处不必拘东夷南蛮之名夏允彞曰蔡与流并存夷蛮之外则帝王之摈小人严于防夷狄矣苟徒驱之出境使杂居戎狄中犹惧其相诱为非故更驱而外之也　马氏子严曰甸侯绥为中国要荒已为蛮夷圣人之治详内畧外即五服名义可见治中国则法度宜详治以必治也治蛮夷则法度宜畧治以不治也观至于五千见徳化之远及观要荒二服见法度之不妄及圣人之不务广地而勤逺畧葢如此
　　陈氏埴曰禹贡分州为贡赋设建服为诸侯朝见设葢古以封建治天下分州以为经分服以为纬每州为二百一十国有方伯连帅以统之此其经也至其朝则不论州而论服各随道里逺近为疏数之限因四方而分四时此其纬也经纬分错所以相维而法难坏　正义凡五服之别各五百里是王城四面面别二千五百里四面相距为方五千里也郑以为五服服别五百里是尧之旧制及禹弼之每服之间更增五百里面别至于五千里相距为方万里禹之功在平治山川不在拓境广土土地之广三倍于尧而书传无称也则郑创造难可据信周礼王畿之外别有九服服别五百里是为方万里又地理志言汉之土境东西九千三百二里南北万三千三百六十八里騐其所言山川不出禹贡之域而里数异者尚书所言据其虚空鸟路方直而计之汉书所言乃谓着地人迹屈曲而量之所以数不同也王者革易变其法不变其地王制云西不尽流沙东不尽东海南不尽衡山北不尽恒山四海之内断长补短方三千里者彼自言不尽明未至逺界且王制汉世为之不可以经合也　蔡传每服五百里五服则二千五百里东西南北相距五千里故言弼成五服至于五千然尧都冀州冀之北境并云中涿易亦恐无二千五百里借使有之亦皆沙漠不毛之地而东南财赋所出则反弃于要荒以地考之殊未可晓意古今土地盛衰不同当舜之时冀北之地未必荒落如后世亦犹闽浙之地旧为蛮夷渊薮而今富庶繁衍遂为上国土地兴废不可以一时槩也周制九畿曰侯甸男采衞蛮夷镇蕃每畿亦五百里而王畿不在其中并之则一方五千里四方相距为万里汉地志亦言东西九千里南北一万二千里先儒皆疑禹服之狭而周汉地广或以周服里数皆以方言或以古今尺有长短或以禹直方计而后世以人迹屈曲取之要之皆非的论葢禹声教所及地尽四海而其疆理则止以五千为制至荒服之外又别为区画如所谓咸建五长是已若周汉则尽其地之所至而疆画之也愚按周礼大司马有九畿言其有期限也大行人有九服言其服事上也曽氏谓王畿即禹之甸服侯服甸服即禹之侯服男服采服即禹之绥服卫服介于其中即绥服之奋武卫蛮服夷服即禹之要服镇服蕃服即禹之荒服也侯甸男采衞要【即蛮服】为中国夷镇蕃为夷狄内六服去王城三千五百里相距七千里与禹服不同然周地幅员葢不广于禹立政言方行天下陟禹之迹则亦以禹迹为极特禹时四方有不尽之地聴四夷居之不劳中国以事外故五服止于五千耳　王制自恒山至于南河千里而近自南河至于江千里而近自江至于衡山千里而遥自东河至于东海千里而遥自东河至于西河千里而近自西河至于流沙千里而遥西不尽流沙南不尽衡山东不尽东海北不尽恒山应氏镛曰独言东海者东海在中国封疆内西南北海则逺在夷徼之外也南独以江与衡山为限百粤未尽开也惟河举东西南北河流萦带中国也自秦而上西北袤而东南蹙自秦而下东南展而西北缩　易氏曰禹之五服计其一面之数周之九服计其两面之数禹之甸服千里而止言五百里是计其一面也周之王畿与禹甸服同不言五百里而兼言千里是计其两面之相距也禹五服总二千五百里两面相距凡五千里周九服每面各二百五十里通为二千二百五十里两面相距则四千五百里并王畿千里则通为五千五百里其增于禹者五百里之蕃服耳然周之蕃服虽不列于禹贡九州之外而禹贡九州之外咸建五长东渐西被即成周蕃服之域是周之蕃服其名虽增于禹而其地未尝增也　唐仲友曰周礼言九服祭公谋父又言五服葢九服五服一也自镇畿而内二畿而当一服与弼成五服至于五千无少抵牾者惟商制不可考然颂曰畿千里惟民所止肇域彼四海自畿至四海知其与禹贡周礼合也又曰自彼氐羌莫敢不来享莫敢不来王中举来享外举来王知其与祭公之言合也况作康诰之初周礼未制巳言侯甸男采衞则周之因商可知矣　呉莱曰王制四海之内截长补短方三千里是天子壤地之实故周礼虽称九服周官止言六服羣辟又曰六年五服一朝是则采衞以降圣人虽制之服而不必其来若职方氏掌天下之图辨其国都鄙必兼夷衞之初封人民氏族土田分器至详至悉未有一言及附庸者然又有一説焉夫冀禹之所都冀之北境自云中九原二千五百里且至于沙漠周之东迁洛阳为中土曹去王城八百里犹在甸服郑在河南密县百七十里已为男服葢曹顺流极便而郑则成臯虎牢之险夫岂五服之制非若画棋局然以定逺迩也是故幽州迩于碣石而共工流苍梧逺于衡山而虞帝狩　章俊卿曰先儒鸟道之説窃以为不然尝讨之王制古者百里当今百有二十一里今谓汉也是禹贡五千里即汉之六千里也况五服之制合以东西四正为据当时尧都平阳正东至东莱之海才二千八百里正西至张掖之流沙才三千三百里是仅可以满五服之制也两汉九千里则以辽东之海与炖煌之流沙而言辽东在东北隅炖煌在西南隅【按炖煌实在西北】非其正也夫正方一尺者袤之而度其两隅则为尺有四寸而赢五服之制举其隅而度之宜其九千里也汉制南北万五千里者举朔方日南而言禹贡所届正南止于衡山之阳而日南又在衡山之南八千余里非禹迹所及也至平阳之北不盈千里已为戎狄之地是五服之制惟东西南三方为然北方仅满二服而已尚何鸟道之云乎九州四正虽近四隅实遥五服之制乃举其近葢不欲以一时广大之名启后世无厌之祸也　罗泌曰虞夏之前四正疆理东止琅琊之海西积石之河五千而缩南至衡山北洎单于府五千而赢使皆封建百里之国惟堪二千五百纵并辽东渤海长城外尽丹髙句骊积石塞黑水靺鞨流沙之地亦不能五千国况古百里当今百二十一里六十步乌有所谓万区百里国哉葢古尝有万国之制而非皆百里也吕览言神农封建弥近弥大弥逺弥小海上乃有十里之以大运小使臂使指之道也孟子曰海内之地方千里者九古之天下方三千里止矣【此据王制】五千里者古今盛衰山川莱薮之通数也周世九服号七千里而职方蕃畿为方万里斯亦末记之敝王畿所止亦曷尝千里哉宗周八百成周六百此以百同度计言之古五服之制王城之外甸侯绥面千五百里已尽九州三千里地要荒二服缀九州外其数然也而况九州面距不齐自恒山距南河东河抵西河为各千里此则圻内甸服所建然自东河至东海西河至流沙南河至江亦各千里南西二方侯绥所建外为要荒可矣而东距海要荒已无容系北距恒山直接边陲虽侯绥有不得而立惟南自江至于衡山更越千里则要荒二服亦并在九州内而自衡山南尽域且复千里未讫南海悉为荒外南太赢北太缩则先王之制必有圆法岂至説者之拘哉周之西都今之关中而东都则洛阳也二都地据南山之隂北山之阳东西长南北短短长相补犹不能以千里今古不变而礼王畿四方相距为地方千里逺郊近郊甸地稍地小都大都率相距为百里岂能容哉固知畿服诸説上世必有除补相乘之道为疆理之定制者
　　东渐于海西被于流沙朔南暨声教讫于四海禹锡圭告厥成功【注疏声教二字连朔南暨读郑晓曰朔南暨断】
　　孔传此言五服之外皆与王者声教而朝见正义海多邪曲故言渐入流沙长逺故言被及皆是过之意也林氏之竒曰渐如水之渐清被如衣之被覆南北不言所至以下文四海见之王樵曰声教至于海濵则止何以言渐葢海岛之夷与流沙以西之羌戎咸賔贡于中国是以有虞之声教东不止于海且渐入于海中西不止于流沙又防被流沙之外渐深于被被逺于暨朔朔方南交趾也以尧典宅朔方宅南交证之可见或言古时百粤未尽开南不至交趾非也五服之境固南尽衡山之阳声教则固讫于四海矣何得云不至交趾耶丘濬曰东西皆指地言南北则止曰暨见圣人向明之治自北而南日拓而逺不可限量也然其所以渐被暨及者风闻之声神化之教使之闻而震动未尝体国经野以内治治之也【罗苹曰南亦海不言渐北亦沙不言被有不尽也声教及之而已】呉氏澂曰讫者地之尽处也尔雅七戎六蛮九夷八狄谓之四海言皆近于海也胡瓒曰禹贡四海止就禹所及言之河济入北海江淮入东海黑水入南海弱水入西海格古要论圭瑞玉上圆下方以天地以封诸侯蔡传水土既平禹以圭为贽而告成功于舜水色黑故圭以云王樵曰上与下为锡禹奉圭而曰锡者为舜成万世之功不可常辞书犹之举舜而曰师锡葢为天下得人亦非常之事也愚按孔传尧锡禹圭以彰显其功史记本纪同详经文之义从蔡说为长但圭是诸侯所执以合符于天子者当时禹必膺三等之封【子男不执圭故知是三等考路史禹封髙密曰夏伯舆地志尧封夏禹为伯邑虹则禹固伯爵也伯执躬圭象人形少俯长七寸】则圭即是瑞玉舜锡之以水徳适为禹受命之符耳汉儒五徳之説自不可废程大昌曰海之边中国者在山东为东海在广南为南海禹迹所及西至流沙而不言西海东北至碣石而北海之名不着于经汉武帝事逺西北二海遂有身歴之者条支之西有海焉汉使尝及之而入史后汉班超遣甘英辈亲至其地至于西海之西又有大秦国【即波斯】夷人之与海商皆尝往来若北海则又甚逺霍去病封狼居胥山其山实临瀚海即北海也苏武郭吉皆为匈奴所幽寘之北海之上而唐史载突厥部北海之北更有所谓骨利干之国在海北岸然则诗书所称四海实皆环夷夏而四之非寓言也若夫西北二边有柏海青海蒲海蒲昌海居延海白亭海鲜水海皆并海立称其实众水钟为大泽如洞庭彭蠡之借海名之非真海也李吉甫谓河北得水便名为河塞外有水便名为海其言当矣【见北边备对朱子曰自古无人穷至北海縁北边地长其实北海不甚濶地之下与地之四边皆海水周流地浮水上与天接天包水与地】　洪迈曰海一而已地势西北髙而东南下所谓东北南三海其实一也北至于青沧则曰北海南至于交广则曰南海东渐呉越则曰东海无由有所谓西海者诗书礼经所载四海葢引而言之汉西域传所云蒲昌海疑亦停居一泽耳班超遣甘英往条支临大海葢即南海之西云　丘濬曰国家祀东海于登州祀南海于广州皆临海而祭西海则望祀于蒲州北海则望祀于怀庆【志载以济水源通北海故祭于此】今建都于燕往南而祭北海岂天子宅中之义哉古谓青州为北海郡青去登不逺犹以是名今京师东北乃古碣石沦海之处于此立祠就海而祭为宜况今北镇医无闾山在于辽海山既可以为北镇川独不可以为北海乎若夫中国之正西在于秦陇西南则蜀稍南则滇也滇之极西百夷之外闻有大海通西南岛夷此地在前代未入中国今既为羁縻之地则王化所及也宜于云南望祀之【杨慎亦云今滇两百夷之外有大海在阿瓦地即西海无疑又云东海之别有渤海南海之别有涨海西海之别有青海北海之别有瀚海犹五岳之外有五镇】












　　禹责长笺巻十二
