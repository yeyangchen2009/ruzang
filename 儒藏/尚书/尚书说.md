　　钦定四库全书　　　　　经部二
　　尚书说　　　　　　　　书类
　　提要
　　【臣】等谨案尚书说七卷宋黄度撰度字文叔新昌人登绍兴进士为御史劾韩侘胄宁宗时累官礼部尚书龙图阁学士卒諡宣献度笃学穷经老而不倦于易诗周礼俱有撰述是编其尤著者也陈振孙称度晚年制阃江淮著述不辍时得新意往往晨夜叩书塾为友朋道之可见其学之勤矣平日与朱子叶适陈傅良等相善周礼诗说皆为适所称许是编虽但因孔传而明之然指论三代兴衰治乱之迹与推明执中建极等旨皆深得理要非徒治章句之学者也乾隆四十五年正月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀















　　钦定四库全书
　　尚书説卷一　　　　　　宋　黄度　撰
　　虞书
　　昔在帝尧聪明文思光宅天下将逊于位譲于虞舜作尧典【尧典虞书虞书首尧典见授受之所由也尧名姓伊祈帝髙辛子初封唐侯今太原故晋阳县也为天子都平阳今晋州临汾县也聪明天徳也夫子序尧舜之徳以聪明为首人王非是则何以照临四海尧有聪明文思四徳而有辉光越宅即嵎夷南交西朔方四隩既宅皆其光明之所覆被也逊遁也微子吾家耄逊于荒春秋夫人逊于齐皆遁也天子之位遁而去之何也尧厯象日月星辰敬授人时而洪水未治地未平则天不能成也尧老矣故欲自遁使有大徳者居是位于是举舜使摄遂譲之譲权也权非圣人莫能行行权而协于正则可为万世常法其书为典夫子表尧典之所为作者如此所谓撮其宏纲举其机要也】尧典
　　曰若稽古帝尧曰放勲钦明文思安安允恭克让光被四表格于上下【若顺稽考勲功钦敬允信克能格至夫子曰述而不作信而好古安有无所本始而作之者故典谟皆称若稽古放古仿字放勲谓仿古而有其功也举尧之徳其可见如此而后世或以为尧之号且曰名者非也敬缉熙尽心之学缉熙光明文章焕心思深逺而未尝不出于安行也安安从容中道盛徳之形容也敬天尊贤本于中心故恭为允恭举舜敷治为天下得人故让为克让由是光明周徧四表至于天地地平天成也大抵尧典専为让舜作也】克明俊徳以亲九族九族既睦平章百姓百姓昭明协和万邦黎民于变时雍【平均章明协合黎众于叹辞时是雍和克明俊徳尊贤也记曰脩身则道立尊贤则不惑以亲九族齐家也平章百姓治国也百姓甸内天子所自治民也皆能昭明其徳诗曰商邑翼翼四方之极协和万邦平天下也建万国亲诸侯合和之无彼疆此界而众民皆化于是大和此大学本末先后之论也凡今典籍之言道徳者皆本此故推以为道原】乃命羲和钦若昊天厯象日月星辰敬授人时分命羲仲宅嵎夷曰旸谷寅賔出曰平秩东作曰中星鸟以殷仲春厥民析鸟兽孳尾申命羲叔宅南交平秩南讹敬致日永星火以正仲夏厥民因鸟兽希革分命和仲宅西曰昧谷寅饯纳日平秩西成宵中星虚以殷仲秋厥民夷鸟兽毛毨申命和叔宅朔方曰幽都平在朔易日短星昴以正仲冬厥民隩鸟兽氄毛帝曰咨汝羲暨和朞三百有六旬有六日以闰月定四时成歳允厘百工庶绩咸熙【羲和世掌天地四时之官古曰重黎若顺厯推筭象占黄帝迎日推策喾厯日月而迎送之是则厯法其来久矣至尧始大备史记曰数法日月星辰厯虽定数象为不定之法也而必本于敬顺析因夷隩仁民之政孳希毨氄爱物之心无非顺天者羲和居中厯象授时仲叔分职于外春夏秋冬各主一方是为四子盖羲和之属也申重也分命分其事也申命因而重之也东南属羲主生西北属和主成是为分命南因于东北因于西故叔皆因命有仲有叔则厯象敬授为伯伯长也羲和封国不可攷今绛州稷山县犹有羲和墓焉授时之政万国承之民功举矣嵎夷南交朔方皆古地名嵎夷今登州诸夷依山而居者交孔氏曰夏与春交非也秋亦与夏交先儒尝难此义或曰南夷足趾交名交趾故称南交案汉初置交趾郡后置交州杜佑通典曰复禹旧号是则本名交其曰交趾者后世増益之也禹贡西被流沙自流沙以西皆夷界山川不纪于职方故称西以见境域之不止此也朔始也北限沙漠荒茫悠逺山川不可见故称朔方以为大界而亦有独称方者诗往城于方是也南阳位而一隂生于午在易为姤初六其曰交者隂交阳也往来推迁盛衰之变也北隂位而一阳生于子在易为复初九其曰朔者阳始生也终则有始其道无穷也嵎夷地也南西位也方大界也交与朔着隂阳消长之义焉疆表所至皆为王土民各奠居命令听于一人二帝三王所以垂中国之统也孔氏曰日出于谷天下明故曰旸谷日入于谷天下冥故日昧谷都聚也幽隂所聚故曰幽都或曰山海经有幽都山今在北荒乐史寰宇记幽州有幽都山皆为附防旸昧幽皆有名义南独无之何也日朝出为旸夕入为昧昼中则明盛矣是故圣人南面而听天下虽然日中则昃月盈则食圣人存消息盈虚之象故南阙其名义而北称幽都以备昼夜昧犹有见幽无所覩寅敬賔导饯送日导而出之送而纳之昼作夜息日成月要歳防由是生焉必賔必饯短长之差分至啓闭之所由正也秩序在察平秩平而序之平在平而察之验于既往脩之将来故其事益有序诗曰以兴嗣歳是也讹化南讹敬致遂其化育无所不尽也而必本于敬夏主丰大化育不遂则无以致一歳之功矣易更代也鸟以体言大以次言虚昴以星言孔氏曰互相备是也中星正则天运可求分至定则日行可凖厯象之法备于此矣殷亦正也春少阳秋少隂非隂阳正位故称殷大夏大冬正位南北故称正析分夷平隩室平言禾稼之入均也孳生尾交毨毛更生整理氄耎毳夏希革冬氄毛天地生物之仁也秋曰宵中冬复曰日中崇阳抑隂裁成辅相董仲舒尝推明之尧典中星与月令不同今又差矣天地之运为难齐也唐僧一行干防复还之论委之定筭犹当是臆度暨及也四子分职于是以帝命緫申勅之事当联合也朞三百有六旬有六日以闰月定四时成歳此尧厯也秦颛顼厯置闰在歳后尧厯考中星定分至随月置闰故四时不差遂为后世法朞三百有六旬有六日以闰月定四时成歳此为厯法大要故特举而申勅之而其所以为此者将以信理百工使庶绩皆广而已熙广也六府三事未能尽脩则庶绩为未广始命其长曰敬授人时终勅其属曰允厘百工庶绩咸熙尧治厯本意可见】帝曰畴咨若时登庸放齐曰子朱启明帝曰吁嚚讼可乎【畴谁庸用畴咨无所主名博询之也若时登庸承上允厘熙绩之文言有能顺是允厘熙绩者将登用之也或曰庸功也登进之使图其功也允厘熙绩此人主之职也尧盖有让意矣放齐测知尧意故举丹朱盖以为子尚矣自有记载太昊氏而来有天下者皆世嗣也孔氏曰国非吁疑怪之辞啓开放齐以丹朱为开明而尧以为嚚讼放齐称其材尧称其徳也言不忠信恃辨好争岂君徳哉】帝曰畴咨若予采驩兜曰都共工方鸠僝功帝曰吁静言庸违象恭滔天【采事也工官所掌邦事也水土之政属工官有能允厘熙绩则水清土平在其中矣登庸未有其人遂独出事典以求之左氏驩兜为浑敦帝鸿氏子共工为穷竒少昊氏子鸠聚僝见也驩兜举共工固以其居是官也居是官而行其职方聚见其功尧以共工静言用违象似恭敬而矫诞充其至可使漫天象恭生于其心也矫诞见于其行事也僝鸠之功必多诋妄然则共工为当黜矣驩兜殆党恶欤静古训谋】帝曰咨四岳汤汤洪水方割荡荡懐山襄陵浩浩滔天下民其咨有能俾乂佥曰于鲧哉帝曰吁咈哉方命圯族岳曰异哉试可乃己帝曰往钦哉九载绩用弗成【四岳孔氏曰羲和四子分掌四岳诸侯故称四岳四子分掌诸侯则是即以四子为四岳则不然周官内有百揆四岳四岳只一人居中緫四子所掌诸侯四岳与羲和合职命官详略古今之变也四岳之后申甫齐许姜姓治水専咨四岳以其典主四方能知其人也众举故称佥曰佥皆也登庸若采皆非其人故直以水患使举贤而治之鲧崇伯史记鲧帝颛顼子汉书颛顼五代而生鲧据左氏梼杌为鲧崇国在今永兴鄠县四岳众举鲧鲧才髙也于叹之见其为可表异也咈戾方命方执不顺理也天命之性物理具焉穷理尽性以至于命理性命同也圯毁族类也箕子口鲧堙洪水汨陈其五行帝乃震怒不畀洪范九畴彛伦攸斁水失其性而五行皆乱彛伦由是而斁是之谓毁其类尧见微知著众人固不识也夫有材而不知道逆而施之鲜不败其类者异己鲧世称其材故四岳欲尧姑自沮止而试之共工静言庸违驩兜犹保任之而得不废鲧古命圯族四岳佥举而遂试之圣人不敢以独智髙天下也丹朱嚚讼共工象恭鲧方命圣人观人之法详其心而略其事非有聪明天徳不能如是】帝曰咨四岳朕在位七十载汝能庸命巽朕位岳曰否徳忝帝位曰明明侧陋师锡帝曰有鳏在下曰虞舜帝曰俞予闻如何岳曰瞽子父顽母嚚象傲克谐以孝烝烝乂不格奸帝曰我其试哉女于时观厥刑于二女厘降二女于妫汭嫔于虞帝曰钦哉【共工不修其官鲧特命无功于是举舜是则昬垫巢穴禽兽食人尧之忧诚不能已也四岳能用天命故欲让之以位巽卑降伏藏也尧在位久髙而能降显而知晦故欲以位巽四岳易巽彖曰以木巽火火出而木泯也明明明其明者也举朱举共工举鲧皆其明者而既无其人故使之侧陋必又曰明明者犹冀其有人也师众锡予师锡公举也谓之锡尊贤也虞今解州安邑县舜黄帝子昌意七世孙昌意帝颛顼父也按左氏因生赐姓胙之土而命之氏舜生于妫水故赐姓妫封虞故氏虞四岳举舜已称虞不知何也岂以其居于虞故以名系地欤不然则自穷蝉敬康以来有胙土命氏者矣无妻曰鳏言此者有二义一见告不得娶二见未有以观厥刑也孝友已着此独未有覩焉俞然也或吁或俞予夺素定聪明之徳也心不则徳义之经为顽傲慢谐和烝进乂治和之以孝而进进治理不至奸恶女妻刑法厘理降下也贵贱之势可以言降也厘降则妇从夫理之不可易者也后世直改为下嫁孟子舜尚见帝尚犹上也虽贵而上之夫妇后先之义也后世训其义为配皆失理孟子帝使九男事之二女女焉百官牛羊仓廪备以事舜于畎畆之中嫔妇也易二女同居为睽二女能执妇道于顽嚚傲慢之间尧于是以舜为果可敬也孔氏曰言能脩己以敬诗首关雎正始之道王化之基治天下必有其本也故尧以此首试舜嬀水名水北曰汭郦道元注水经妫汭水出蒲坂县南流曰妫北流曰汭异源合流西入河其说与古不同蒲坂今河中府河东县】
　　虞舜侧微尧闻之聪明将使嗣位歴试诸难作舜典【舜自虞即帝位都安邑或曰蒲坂或曰平阳自厘降以至賔门纳麓皆试也必试而后让司马子长尝云】舜典
　　曰若稽古帝舜曰重华协于帝濬哲文明温恭允塞徳升闻乃命以位慎徽五典五典克从纳于百揆百揆时叙賔于四门四门穆穆纳于大麓烈风雷雨弗迷【华光之辉彩也以圣继圣是谓重华协合也与尧合徳也史称舜之徳其凡如此濬深塞实幽是侧微升闻于上徽典司徒百揆冡宰賔门四岳诸侯长也皆位也五典五常父子君臣夫妇兄弟朋友之交也慎厥身修而致美焉使各由其理分是谓克从人人亲其亲长其长也孟子曰瞽瞍底豫而天下化瞽瞍防豫而天下之为父子者定穆穆美也言四方诸侯来朝觐者以賔礼接于四门而皆穆穆有美徳也麓孔氏改为録言大録万几之政隂阳和风雨时是盖三公燮调之职也改麓为録固未可据论语迅雷风烈必变越裳氏曰天无烈风暴雨此言风烈非和风矣何以言夑调烈风雷雨则必陵震可畏惧而能不迷故为异耳史记尧使舜入山林川泽暴风雷雨舜行不迷此亦尚书家所传未可废也纳麓在诸难之后盖其最难者禹治水随山刋木益焚山泽禽兽逃匿驱龙蛇放之菹神奸物怪固当有之禹益有不能为者尧纳舜于是而其患息此事本无足怪今释老氏宫室或言本蛟龙之居驯服道徳委之而去人不以为怪也十三州志曰麓林之大者也其后秦置钜麓郡尧将禅舜合诸侯羣臣百姓纳之大麓风雨不迷致之以昭华之玉此出纬书虽难尽据而与史记相符】帝曰格汝舜询事考言乃言厎可绩三载汝陟帝位舜让于徳弗嗣正月上日受终于文祖【舜于是摄行天子之事孔氏曰舜让尧不听使摄位恐不然尧在舜固当摄耳摄则犹在臣位也舜让禹率百官若帝之初经文可见盖权制也此义不明故其乖忤甚者则有咸丘蒙之论受终于文祖尧不得専与舜亦不敢輙受也尧于是不为政故曰终】在璿玑玉衡以齐七政【在察玑衡器也璿美玉敬之斯寳之矣日月五星之行度玑衡可以察之而可以齐之洪范五纪歳日月星辰厯数尧传舜舜禹皆曰天之厯数在尔躬是故圣人在上日不食星不孛占候虽有器齐平必以徳也此治厯本论】肆类于上帝禋于六宗望于山川徧于羣神【肆遂也遂使主祭也以事祭天谓之类告摄位也宗尊也六宗孔氏曰四时寒暑日月星水旱虽不见所据而孔氏书出于屋壁本有恐其説或有所自也诸家皆后出臆断与不得已寜从孔氏郑康成曰星辰司中司命风师雨师此据周礼实柴祀日月星辰槱燎祀司中司命风师雨师也是皆天神故称宗月令祈年于天宗是也然去日月恐不可或曰日一月二星三辰四司中司命五风师雨师六此恐当是】辑五瑞既月乃日觐四岳羣牧班瑞于羣后【后君也羣后诸侯周初诸侯犹称后四岳统羣牧敛公侯伯子男之圭璧岳牧各统率之既尽乃有继之辞正月上日受终尽其月乃日日见岳牧与羣后而班瑞焉班瑞即黄帝合符釡山也自后朝觐皆行之见觐礼】嵗二月东巡守至于岱宗柴望秩于山川肆觐东后协时月正日同律度量衡脩五礼五玉三帛二生一死贽如五器卒乃复五月南巡守至于南岳如岱礼八月西巡守至于西岳如初十有一月朔巡守至于北岳如西礼归格于艺祖用特五载一巡守羣后四朝敷奏以言明试以功车服以庸【孔氏曰律法制非也度量衡皆生于律与厯通后世厯犹有律无矣故厯亦难精律厯本一学同律为考乐也东岳岱即防山在今袭庆府干封县南岳衡山在潭州湘潭县西岳华山在华州华隂县北岳恒山在定州曲阳县王文中子曰舜巡守一嵗徧歴四岳仪卫简而徴求寡也至周改为十二载事稍繁矣然成王作洛宣王防诸侯于东都亦未见一嵗徧巡也敷奏明试大行人春朝图事秋觐比功夏宗陈谟冬遇协虑本比史记黄帝东至海西至空同南至江是为巡守事如舜巡守正为观省诸侯职业将行黜陟五载一巡三考再巡则功罪皆见巡守制度至此始详】肇十有二州封十有二山濬川【舜十二州冀并幽青营兖豫徐荆雍梁肇始也黄帝置左右监尧四宅舜始置十二州州置牧封山言有厉禁也濬川使通流曲防遏泽皆在所禁禹曰州十有二师外薄四海咸建五长各迪有功于是告成功矣】象以典刑流宥五刑鞭作官刑扑作教刑金作赎刑眚灾肆赦怙终贼刑钦哉钦哉惟刑之恤哉流共工于幽洲放驩兜于崇山窜三苗于三危殛鲧于羽山四罪而天下咸服【象者像也像其事也典常也刑有轻重像其事而用之是谓常刑宥寛也舜作五流之法以寛肉刑肉刑圣人之所甚不忍也故寛之其所不忍而不废禁暴诘奸为不可已也而谓之常刑肉刑之行于世久矣不得已而存之而使其民迁善逺罪则有其道焉禹益臯陶陈谟为可求也鞭扑之施犹非得已汉孝文帝能知尧舜之用心也虽公用为不足而犹能使黎民醇厚海内富庶兴于礼义公卿耻言人过失少近古矣汉魏诸儒诐狭之见安能识此鞭周官条狼氏鞭五百鞭三百官刑也扑比长小胥觥挞敎刑也金职金受士罚金赎刑也眚灾司徒荒政缓刑也天患民病不幸而陷于辜则缓而赦之肆缓也春秋肆大眚怙终三谤三罚教之不悛者也贼害也司宼所谓害人者也舜刑典歴三代至于今虽因革不同而大意常在流宥鞭扑金赎多为之制可谓尽其心矣方且儆戒钦恤形于辞防惓惓焉刑典既修乃正四罪共工伪驩兜党且狠苖顽鲧戾其事皆由治水治水绩効未着则共工自以为有鸠僝之功驩兜自以为有举贤之功苗自以为有能治其国之功鲧自以为有陻塞之功其罪不可得而正也土平水清吾事已定则其所谓象恭比周顽弗即工汨陈五行凡作于其心害于其事于其事害于其政者始可见故正其罪以谢天下而天下服彼四人者亦奚辞焉此用刑之法也何以知水土已平而后行四罪之诛也曰其事载于封山濬川之后而又敷奏明试先赏功而后罚罪先进贤而后黜不肖圣人行事皆有次第也然则自受终至此皆为治水他事则其相因者也放重于流窜重于放殛重于窜皆行其流宥之法而轻重有权流有舍法大司寇其能改者反于中国三年不齿今法编配放还是也放屏废今法永不放还是也窜投之荒逺今法配逺恶是也殛罚作多方曰我乃其大罚殛之今法重役居作是也驩兜之罪如经文不应重于共工而禹曰何忧乎驩兜左氏掩义隐贼好行凶徳则其强悍暴横敢为患害为可忧矣独力保任共工亦可见三苗恃险不禀政教欲自用其国其罪为叛故窜于荒逺以见其自絶于中国也鲧大兴民力壅塞水道九载绩用弗成故罚作以苦之驩兜举共工抵罪四岳举鲧而不坐四岳贤举鲧非私天下以鲧为材四岳逹天下之情使尧试之也此定罪重轻之权也三苖姜姓国左洞庭右彭蠡洞庭湖在今岳州巴陵县彭蠡鄱阳湖在南康军都昌县苖境东西横亘千余里为山泽林薮富饶之国幽州史记作幽陵崇山在沣州沣阳县或曰今驩州恐非三危山名在沙州炖煌县羽山在海州胊山县】二十有八载帝乃殂落百姓如防考妣三载四海遏密八音【臣为君服三年始于此未尝不本于人心也孔氏曰四夷絶音则华夏可知言盛徳恩化所及者逺】月正元日舜格于文祖【孔氏曰舜服尧丧毕将即政故复至文祖庙告有终斯有始也后世逾年即位免防即政皆用明年正旦其事始见于此】询于四岳辟四门明四目达四聦【四岳耳目之官也举贤命官其四为可见辟四门受四方诸侯行其职掌以辟四门而后明目达聪自国中以及四海皆无壅塞也古语君门万里】咨十有二牧曰食哉惟时柔逺能迩惇徳允元而难任人蛮夷率服【咨亦问也天下万事不问何由知之中庸曰舜好问皇皇者华君遣使臣咨事咨难咨义咨亲柔逺扰驯之也能迩教治之也惇徳允元亲君子也难任人逺小人也洪水既平治安之策不过此数语天下无事起祸生乱必自小人询岳君体咨牧治要牧统理诸侯故训告之如是颂曰无竞维人四方其训之唐虞三代中国皆有戎夷杂居】舜曰咨四岳有能奋庸熙帝之载使宅百揆亮采惠畴佥曰伯禹作司空帝曰俞咨禹汝平水土惟时懋哉禹拜稽首让于稷契暨臯陶帝曰俞汝往哉帝曰弃黎民阻饥汝后稷播时百谷帝曰契百姓不亲五品不逊汝作司徒敬敷五敎在寛帝曰臯陶蛮夷猾夏寇贼奸宄汝作士五刑有服五服三就五流有宅五宅三居惟明克允【奋起庸功治道当有缉熙之功常惧其頽堕委废不能自起也有能奋庸则尧事可广矣尧若时登庸舜有能奋庸一意是为君相之职于是谋百揆之官前此舜盖以百揆摄行天下之事舜旣即位乃复置此官亮明采事恵顺畴类一事失纪必咈其类理势常相连属也故其官名百揆伯长禹鲧子赐姓姒国于夏今颍昌阳翟县也河州大夏县禹所出故以氏其国九官惟禹与夷二人以伯系名三公也史记黄帝置左右大监监万国此即后世二伯也公羊春秋曰自陜以东周公主之自陜以西召公主之一相居于内是则本三公也故谓之王官之长又谓之诸侯长共工司空皆事官共工未黜故使禹以司空治水稷播种契敷教臯陶明刑皆有功禹功最髙故卒令为百揆其曰汝平水土惟时懋哉盖言水土已平而后熙帝之载为可勉也稷契皆喾子稷赐姓姬国于邰今永兴武功县契赐姓子国于商今商州商洛县臯陶左氏为庭坚颛顼子其后赐姓封于六蓼六夀春六安县蓼霍丘县史记曰封英六或在许春秋有英氏庐州庐江县许颍昌府也品程式也厚薄轻重各有成式夷子二本不用其品矣逊顺不顺故不亲本末舛也敷教在寛优而柔之使自得之也猾乱羣行攻劫曰寇杀人曰贼在外曰奸在内曰宄中国五教所加七政所施不应有此惟蛮夷猾夏为当惩也中国而为寇贼奸宄则夷刑也不待教令而诛之五刑墨劓剕宫大辟服言罪各有状使服其刑司刺上服下服是也五刑以轻重为三等曰三就就犹成也成其罪也大辟重宫剕次之劓墨又次之刑有五流而宥之亦有五若今所谓加役牢城不刺面之等当时宜有其名也而亦以所居逺近为三等曰三居约略调人不同国千里之外海外是也然四凶皆居王略则唐虞之世无逾海之法】帝曰畴若予工佥曰垂哉帝曰俞咨垂汝共工垂拜稽首让于殳斨暨伯与帝曰俞往哉汝谐【禹自司空为百揆于是不复置司空官故使垂掌百工还其旧名与三公举三公为工官盖使兼之禹百揆伯夷秩宗皆兼官三代三公多兼官命官选材三公尚徳】帝曰畴若予上下草木鸟兽佥曰益哉帝曰俞咨益汝作朕虞益拜稽首让于朱虎能罴帝曰俞往哉汝谐【名山大泽不以封皆属天子故名之曰朕虞其属诸侯者皆特赐也谓之锡益后亦为伯史记作伯翳一曰即隤敳赐姓嬴其后封秦益本佐禹治水奏庶鲜食山泽之政与水土通污池园囿皆虞官之职渔猎芟伐当有政令仁民爱物事固有序也左氏八恺有伯虎仲熊岂即朱虎熊罴与】帝曰咨四岳有能典朕三礼佥曰伯夷帝曰俞咨伯汝作秩宗夙夜惟寅直哉惟清伯拜稽首让于夔龙帝曰俞往钦哉帝曰夔命汝典乐教胄子直而温寛而栗刚而无虐简而无傲诗言志歌永言声依永律和声八音克谐无相夺伦神人以和夔曰于予击石拊石百兽率舞帝曰龙朕堲谗説殄行震惊朕师命汝作纳言夙夜出纳朕命惟允【典礼在工虞之后文武小雅终鱼丽而其序曰美万物盛多能备礼事序如此百揆三礼皆咨四岳其事重也不独选求于朝廷之上恐四方犹有其人焉伯夷孔氏曰姜姓舜命之不名与禹异史亦承之夷有师父兄之义也夙早寅敬也言早夜者平旦夜气之常存也坤六二曰直方大仰不愧乎天俯不怍乎人故能塞乎天地之间曲则馁矣惟清故直清天徳也平旦夜气之所以能常存者惟其敬也系辞曰通乎昼夜之道而知通言昼夜一也通则常知昼扰夜昬何知焉志直气清昼夜常知悠久纯一与天同徳故能交于鬼神然则秩宗之选诚难其人矣礼之用博矣命职独使典祭何也礼必本于敬敬莫严于祭也周礼以五礼防万民之伪而教之中伪则不直中则敬也故十二教一曰以祀教敬则民不茍往钦哉使往敬其事也胄子公卿大夫士之子弟也胄也胄子世业教之为详天子之子弟亦学焉直温寛栗刚不虐简不傲和也所谓乐徳也礼教中乐教和必有其徳故在心为志者皆徳心言为诗者皆徳言乐本于诗而后有声有律八音克谐无相夺伦皆徳音也大师教六诗以六徳为之本以六律为之音是也神人以和通幽明之故也夔于是叹而言曰予击石拊石百兽率舞石磬也拊亦击也百兽洪纎之异名与磬统众乐商颂曰依我磬声人莫不击磬也惟夔击之而百兽率舞发于其心应于其手至和之所感召者与人不同也夔自献其能如此者以见作乐必能如舜之命也茍无其徳虽夔之妙于声亦无所施师旷语晋平公可攷舜曰予欲闻六律五声八音在治忽以出纳五言又曰工以纳言时而飏之龙与夔联职其事通乎乐也堲疾殄絶絶行异行异行不同伦为当絶也为我之义兼爱之仁乡原之善斯可已皆是也孔子论四代礼乐终之曰放郑声逺佞人佞人郑声同乎其心之邪也言为心声佞言僻行声随而变桑间濮上郑卫之音皆由此作此舜之所疾而孔子之所逺也古乐中正故难聴郑声滛哇故易溺郑卫作而天下靡然从之不徒禁其声必先遏其行是之谓有本孔氏曰纳言喉舌之官此据诗出纳王命王之喉舌也出纳王命王之喉舌在周为内史之职内史掌叙事之法受纳访掌书王命而出之可以为喉舌之官而非乐也与龙所掌不同舜恶庶顽谗説而使工纳言时飏之则纳言者工也工在周为大师纳言时飏类若陈诗之事变风变雅之作防説殄行之莫能正也屠蒯饮师旷酒曰汝司聪是则舜纳言司聪也司聪掌出纳帝命而通于乐至周其职遂分有出有纳何独以纳名官出口徳纳耳徳出容可谨而纳每易惑故易曰巽而耳目聪明荀卿子曰入乎耳着乎心出纳何以皆称朕命出纳相因也内史受纳访访而纳之犹王命也此与太仆出入王命不同太仆出入已成之命此有咨访则犹有议论也谓之喉舌之官取往来通塞之义诗曰邦国若否仲山甫明之有若有否而必明其所以然者是则容有议论矣夙夜出纳惟允宣布流通不使其少有壅滞也言与行相应一或不然何以能行故惟允此司聪者所当察也工之亲近人主其所关系岂轻哉】帝曰咨汝二十有二人钦哉惟时亮天功【岳牧九官职掌遂为万世常法虽古今更易不同而其大经不出此二十二人孔氏曰禹垂益伯夷夔龙新命四岳十二牧凡二十二人稷契臯陶不与恐不然四岳一人耳尧欲巽位于四岳则一人何疑】三载考绩三考黜陟幽明庶绩咸熙分北三苗【庶绩咸熙终尧厯象之言也熙广也庶绩皆广三苗独否于是分北之此当在禹徂征之后舜摄尝流三苗仍顽弗率至于用武及其既格则别其善恶使不得相从叛上法当死分北犹宥之也】舜生三十徴庸三十在位五十载陟方乃死【陟方孔氏曰升道南方巡守死于苍梧之野而葬焉此据礼记也案孟子舜卒于鸣条鸣条在安邑则故舜都也舜禅与尧有不同者舜世禹虽摄大政令犹自舜出故舜亲巡守陟四方髙山祭天觐诸侯谓之陟方颂曰陟其髙山后世縁此谓之登封谓之升中】
　　帝厘下土方设居方别生分类作汨作九共九篇槀饫【汨作九共槀饫皆书名凡十一篇皆亡】
　　臯陶矢厥谟禹成厥功帝舜申之作大禹臯陶谟益稷【矢陈申重也反复之也书名谟序称功何也禹之谟实纪功也其先臯陶何也臯陶之谟推明君德本末该贯禹功虽髙其行事要不出于臯陶之所陈述也是故臯陶非无功而称其谟禹非无谟而称其功圣人之言初无异者治水明刑各见诸行事而地平天成禹之功为独髙也臯陶曰朕言恵可厎行禹曰乃言厎可绩臯陶之谟必可行也禹曰予思日孜孜臯陶曰师汝昌言禹之功必可言也舜所以反复之使互相发明也是故二典为万世之常道圣人大寳不可以浅徳居也三谟为万世之格言禹之功臯陶之谟皆行其君师之职也】大禹谟
　　曰若稽古大禹曰文命敷于四海祗承于帝曰后克艰厥后臣克艰厥臣政乃乂黎民敏徳帝曰俞允若兹嘉言罔攸伏野无遗贤万邦咸寜稽于众舍己从人不虐无告不废困穷惟帝时克益曰都帝徳广运乃圣乃神乃武乃文皇天眷命奄有四海为天下君【禹功髙遂受舜禅故史称大禹以别于诸臣禹亦考古而行之命者令也敷布也文徳命令布于四海禹贡东渐西被朔南暨声教也鸿水方割尧独忧之禹治水有功文徳命令由是布于四海是谓敬承于帝史表禹之功如此然则禹谟之所以为谟实纪功也虽然未尝无其言焉曰后克艰厥后臣克艰厥臣政乃乂黎民敏徳禹之言也禹所以文命敷于四海祗承于帝皆本乎斯言也为君难为臣不易君臣克艰故其政治而黎民敏徳黎齐人有士君子之行也敏疾进徳脩业欲及时也此所以为尧舜之民舜承禹之言而申之以为信乎其如此博询广问故嘉言无所伏俊乂在官故野无遗贤周人乡自五家为比野自二十五家为里比长里正爵皆下士野无遗贤非虚言也岂独天子之国哉四方万国莫不皆然故咸寜稽于众舍己从人试鲧可见鳏寡孤独天民之无告者也不虐不废匹夫匹妇无不与被其泽者惟尧能之尧盖知为君之难矣孔子曰尧舜其犹病诸夫岂易事哉益承舜之言而推美尧徳以为尧之所以能如此者由其有大徳也变动不居周流六虚广运也大而化之之圣也圣神武文不可执一端而求圣而不可知之神也尧有大徳天眷命之诗曰乃眷西顾此惟与宅天之择君也精矣奄有四海为天下君天下一统中国一人也天下大物也非有大徳奚能居之】禹曰惠迪吉从逆凶惟影响益曰吁戒哉儆戒无虞罔失法度罔游于逸罔滛于乐任贤勿贰去邪勿疑疑谋勿成百志惟熙罔违道以干百姓之誉罔咈百姓以从己之欲无怠无荒四夷来王禹曰于帝念哉徳惟善政政在养民水火金木土谷惟修正徳利用厚生惟和九功惟叙九叙惟歌戒之用休董之用威劝之以九歌俾勿壊帝曰俞地平天成六府三事允治万世永頼时乃功【禹又陈逆顺吉凶之理而益承之吁嗟而致戒焉吁嗟之者去其逆也忽无虞废法度游佚滛乐贤不肖倒置违道干誉咈众从欲怠荒罔终皆逆者也去邪弗果庸闇不论中主以上未免有之疑谋而欲成之徼幸行险得失猜忌此心何由而熙广哉大抵明照聪逹奚有疑谋谋之而疑必有逆于理者故其事难成虽强而成亦难保也疑而舍之其心泰矣百志言此心无适而不然也虽然共工尧知其邪而容之鲧堙水尧知其不可而听为之尧天徳也岂得而窥测哉勿疑勿成戒人之不善学尧者也人各有分量必当自知蓼萧其徳不爽夀考不忘蛮夷之所以恱服也怠荒一作萧墙不戒况疆场之外乎禹承益言则乂叹美之叹美之者效其顺也德懋政修六府三事允治戒董劝各以其道皆其顺者也禹使舜念其事六府三事必欲其勿壊则凡益之言皆当念也徳惟善政而后有及物之功虽有仁心仁闻而民不被其泽者无其政也政在养民而已六府三事皆养民也正徳仁义礼乐外此邪矣利用共工邦事厚生稷播种虞山泽皆是也正徳先于利用厚生者自古皆有死民无信不立也修故不壊和故不争茍不正徳不夺不餍休选贤与能威挞罚不齿以九功之叙作诗章使人歌咏之以此劝天下仁声之入人深也圣人由是作乐焉舜承禹言而推其功于禹勿壊之训诚不敢忽也是则大禹谟一君臣克艰为承尧也二逆顺吉凶戒舜保其功于无穷也舜反复之益推明其间于是而禅禹焉故曰禹谟纪功也】帝曰格汝禹朕宅帝位三十有三载耄期倦于勤汝惟不怠总朕师禹曰朕徳罔克民不依臯陶迈种徳徳乃降黎民懐之帝念哉念兹在兹释兹在兹名言兹在兹允出兹在兹惟帝念功【益怠荒禹勿壊其戒切矣舜方耄期倦勤而禹能不怠于是禅禹文言曰知进而不知退知存而不知亡知得而不知防其惟圣人乎知进退存亡而不失其正者其惟圣人乎此尧舜之徳也迈犹过也禹以为臯陶种徳过人而降于民民实懐之帝所当念也虽有其徳不能推以及物为不降念兹在兹无一念不在是也释舍也舍之而不复念也然犹未尝忘之是则无时而不在是也名言名之必可言也司勲勲功庸劳力多其名也其事皆可指述则言也既不可名又不可言则诬也名言此必在此矣而又惧其言之出不本于诚也则又使信出之必信出之者至诚乐与也诗日中心好之曷饮食之此人主念功之道也臯陶之降徳无一日而能已也臯陶无一日能已舜为可已乎是故舜能念臯陶之功如此则其自进徳为可知矣】帝曰臯陶惟兹臣庶罔或干予正汝作士明于五刑以弼五教期于予治刑期于无刑民协于中时乃功懋哉臯陶曰帝徳罔愆临下以简御众以寛罚弗及嗣赏延于世宥过无大刑故无小罪疑惟轻功疑惟重与其杀不辜寜失不经好生之徳洽于民心兹用不犯于有司帝曰俾予从欲以治四方风动惟乃之休【期犹要也明刑弼教要其君于治刑不得已而用之而必要之于无刑协中则无过差不协虽善犹过差也况凶徳乎必丽于法矣此臯陶之功舜所能念也罔愆躬率以正也简寛君徳也烦苛急蹙岂所以君天下哉罪不相及赏延宥过刑故功罪疑轻重皆为天下后世法孔氏曰忠厚之至与其杀不辜寜失不经哀矜恻怛如此故好生之徳洽于民心民皆自爱不犯有司此非茍为归美之言也人主无好生之心有司得寛平之名此岂可行汉文帝本仁厚张释之辅其不及耳如使事武帝岂得行其志乎君视民如禽兽而猎之民有很心扞格滋甚秦法烦密刑人如恐不胜由是天下羣起为盗汉初约法三章号为纲漏吞舟之鱼而人知自爱重犯法至文景几致刑措其事一一可验然则臯陶之推功于舜本之于君徳诚非茍为归美也故舜亦遂任之于己以为予固欲之然能使予从欲以治风动四方则由臯陶推明之是则臯陶之美也稷契臯陶同功一体禹命宅百揆让稷契臯陶命禅独让臯陶不及稷契何也臯陶彰明君徳其功大不当在诸臣之下也试使治水粒食彛教各共其事而民不丕应忿疾傲虐之遂作失徳刑之序废君师宠绥之职则虽一夫向隅而泣犹为君道不尽是故王功曰勲事功曰劳臯陶辅导君徳功当为冠禹治水犹为事功独以懐襄患大功遂独出耳稷契之功皆因于禹固不能先臯陶也故夫子序三谟独以臯陶配禹而犹加诸禹之上史记禹为天下举臯陶荐之且授政臯陶卒始荐益】帝曰来禹降水儆予成允成功惟汝贤克勤于邦克俭于家不自满假惟汝贤汝惟不矜天下莫与汝争能汝惟不伐天下莫与汝争功予懋乃徳嘉乃丕绩天之厯数在汝躬汝终陟元后人心惟危道心惟微惟精惟一允执厥中无稽之言勿听弗询之谋勿庸可爱非君可畏非民众非元后何戴后非众罔与守邦钦哉慎乃有位敬修其可愿四海困穷天禄永终惟口出好兴戎朕言不再【降水儆予天降洪水以儆人君使知惧也舜承尧安敢不任之于己天下大灾患非人主以其身任之将谁使属哉书皆曰尧有九年之水尧以前盖无此也自开辟而来水未顺道则地为未平于是天将平之尧舜禹益稷数圣人俱生于斯时而尧舜为能承天意任其事于己故尧举舜舜使禹治之舜曰勑天之命惟时惟几茍失此几不知何时可平哉九年浩荡滔天之势天意为可知也禹治水十三载四海赋功自非懐襄大菑民心同厌苦之则亦安敢兴此大役乎由是观之圣贤不作天命流行几之不察而失之有不可胜言者矣降孟子作洚共工鲧皆尝治水障塞亦或言功而非所谓成允成功也禹声为律身为度左准绳石规矩载四时是为厯数在躬孔氏曰言天道在其身是也元首也众建诸侯而天子加焉故称元后人心应缘接物与民同患者也易流故危典礼兴行人纪攸立故曰人心道心冥漠虚寂不可名象者也无迹故微卓乎独立道体斯在故曰道心道心体也人心用也用之而危则害道不用则偏体孤徳堕于荒茫不可以同乎人精纯一曰熟一致一大雅曰无然歆羡无然畔援歆羡畔援皆二也武王牧野无贰尔心孟子不动心有道皆致一之学寂然不动感而遂通天下之故虽本末未尝动也故曰允执其中舜执两端而用其中于民机熟而力全也不堕于无不没于有然则有无皆迹也故谓之两端无所稽验其言勿听未尝咨询其谋勿庸禹闻善言则拜虚受可知也舜犹惧其有听受之失故戒之舜乐取诸人以为善其用此精矣君民分殊而势敌自古圣贤常为匹敌之言君为可爱则义之尽民为可畏则仁之至后世法家者流严而少恩盖以为不如是则无以正君臣上下之分于是威劫而势压之不得意则杀戮殄灭使不敢喘民始疾视其上上下愈隔絶不可合众非元后何戴天下岂容有两统哉后非众罔与守邦无民岂能独立乎可愿即孟子可欲可欲不可欲隠之于心无不自知者可欲为善不可欲为恶善当积恶当消性之所固有也天之置君専以为民而使困穷无告岂能独丰天禄长絶矣终絶也大雅曰命之不易无遏尔躬君子于言无所茍也虽至于兴戎大事必自其口出岂敢不慎孔氏曰虑而宣之成于一也】禹曰枚卜功臣惟吉之从帝曰禹官占惟先蔽志昆命于元朕志先定询谋佥同鬼神其依筮协从卜不习吉禹拜稽首固辞帝曰毋惟汝谐【益稷诸臣不独有功而皆有君徳故禹欲枚卜之伯夷柳下惠得百里之地而君之皆能朝诸侯有天下皆为有君徳也舜志先定询谋又同宜有以当鬼神之心矣然而隐幽不可见也故托之于筮而无不协从者古人不茍卜也己卜而又卜则为习习因仍也卜不习则吉习则为渎渎则不告为凶】正月朔旦受命于神宗率百官若帝之初【孔氏曰神宗文祖之宗庙非也舜祖颛顼而宗尧盖尧庙也率百官摄行天子之事也舜摄曰受终尧虽在位不复为政也禹摄曰受命命使摄也大政令犹自舜出征苗可见】帝曰咨禹惟时有苗弗率汝徂征禹乃防羣后誓于师曰济济有众咸听朕命蠢兹有苗昬迷不恭侮慢自贤反道败徳君子在野小人在位民弃不保天降之咎肆予以尔众士奉辞伐罪尔尚一乃心力其克有勲三旬苗民逆命【舜摄巡守禹摄苗皆新其事也事亦渐变矣不禀政令为不率苗依水为国其君已伏罪而其民犹有保山泽逆命者三旬须暇之由不伏故至于既格遂分北之】益赞于禹曰惟徳动天无逺弗届满招损谦受益时乃天道帝初于歴山往于田日号泣于旻天于父母负罪引慝祗载见瞽瞍夔夔斋栗瞽亦允若至诚感神矧兹有苗禹拜昌言曰俞班师振旅【日号泣于旻天于父母孟子曰怨慕也諴和和理顺也故至和能感神昌盛其言盛大也尧舜之盛徳而用武诚为不得已反己而求虽非不足而亦不见其有余臯陶得刑之叙益谦满损益之戒是或一道也此责难之义故禹拜之而大禹谟终焉歴山在河中府河东县即首阳山也或曰在濮州雷泽县或以为在济隂今兴仁府也】帝乃诞敷文徳舞干羽于两阶七旬有苗格【舞干羽于两阶偃武修文也两阶朝位禹复命帝益修文而苗格】
　　臯陶谟
　　曰若稽古臯陶曰允迪厥徳谟明弼谐禹曰俞如何臯陶曰都慎厥身修思永惇叙九族庶明励翼迩可逺在兹禹拜昌言曰俞【允迪厥徳谟明弼谐臯陶之言也禹虽称谟实以功见故史先述其功而后载其言臯陶不以功见而専以谟称故史直着其言焉夫能信蹈其徳故其为君陈谟而明弼丞之而谐固未有不自治而能治人者也禹既然其言而欲尽其义乃致问焉臯陶于是称美而详之慎厥身修其理身长在所思也不思则不得矣诗曰思无疆思无期思永也徒思不学则殆慎厥身修学也学则知识开明而能钩深致逺矣惇叙九族自身而推之家也庶明励翼迩可逺在兹自家而推之国自国而推之天下也励勉翼敬万里昭明一勉以敬推而放诸四海而准矣臯陶守约用博言近指逺条理一贯本末兼举自后圣贤之言徳行者皆祖述之其言盛大矣当其初脱臯陶之口诚可敬异故禹拜而受之虽然臯陶固亦有所受也故史称之曰稽古】臯陶曰都在知人在安民禹曰吁咸若时惟帝其难之知人则哲能官人安民则恵黎民懐之能哲而惠何忧乎驩兜何迁乎有苗何畏乎巧言令色孔壬【修身本也知人要也安民体也臯陶刑官推明君徳刑期无刑其事必当有本也知人安民亦本于修身而已诗曰尔徳不明以无陪无卿此知人之本孔子曰修己以敬修己以安百姓此安民之本身修矣而民不被其泽者不知其体要也故臯陶次第指陈之禹以其言益盛大故嗟叹之而以为知人安民虽尧犹难之哲明之盛也小大长短各当其任故为能官人饥食寒衣无一夫不获其所惠也故黎民懐之明生于止善惠推于不忍之固有尧舜安之而为仁汤武身之而为徳五霸假之而为力下此虽假不能直情径行何难之有故自假等而上之至于安用力为愈难孔氏曰巧言静言庸违令色象恭滔天指谓共工驩苗之恶易见共工之恶难知巧佞每能使人溺也故不着其名而表其状然四罪共工独轻何也行法与立言不同行法据其事立言原其心象恭必求自盖其心虽甚无状而其迹多隐伏圣人行法终不以其所不可见者深文坐之至于立言为世训则常推其所未为而知其所必至故尧以为滔天禹以为孔壬孟子辟杨墨而以兼爱为无父为我为无君皆禽兽之道其极必至于食人亦若是也公孙假春秋诛心之法以杀人惨矣哲能知人凶慝不敢肆惠黎民懐之本根不摇虽四凶不能独为乱故尝杂仕于尧朝矣然则舜诛之为有遗憾欤曰徳刑之叙君师宠绥之职而彼四人者独不与被其泽岂圣人之心哉故皆贷其死而流窜之艺祖皇帝读书以为四凶之罪止于流窜遂轻刑是知尧舜之用心矣此举四凶之恶不及鲧禹当为亲讳也禹虽功髙不能免鲧鲧得罪于天禹不敢私也箕子曰帝乃震怒】臯陶曰都亦行有九徳亦言其人有徳乃言曰载采采禹曰何臯陶曰寛而栗柔而立愿而恭乱而敬扰而毅直而温简而廉刚而塞彊而义彰厥有常吉哉【知人虽难而亦有可见之行言人之徳亦必有可称之事成徳为行其别有九载则采事也条数之曰则某事则某事九徳刚柔之差也其差本不甚逺而名輙异铢称寸量以为官人之式程寛患纵解故贵栗柔患不立愿弱多堕恭则谨乱治明辨者也戒忽贵敬扰顺气易卑贵洪毅简率贵防隅刚多浮贵实彊多悍贵知义寛柔愿乱扰直简刚彊其材之不能不偏也栗立恭敬毅温廉塞义各救其偏以成中徳也乱扰敬柔直近刚必能彰明此九者各有常吉言善也苟有是徳不问多寡皆可为善士】日宣三徳夙夜浚明有家日严祗敬六徳亮采有邦翕受敷施九徳咸事俊乂在官百僚师师百工惟时抚于五辰庶绩其凝【九徳之中有其三日布而行之而又早夜浚明之譬之水日浚之而益深譬之镜日蠲之而亦明深源光日新之功此可使有家九徳之中有六焉日严敬之而能明于是此可使有邦君国子民其事广矣翕合不惟三六下有其一上备其九皆合受而敷施之事仕九徳皆仕俊又无不在官同官为僚工治事之名师师尚徳有余不足迭相师也人才虽众而无相师之风则其患更多惟时进修及时各有职业傲诞从康则失时矣抚安也五辰纬星凡星皆出辰没戌故五星为五辰十二舍经星亦为十二辰嵗星司肃典致时雨荧惑司哲典致时燠太白司又典致时旸辰星司谋典致时寒塡星司圣典致时风经星有常不变纬星有伏有息有进有退与日相终始变则不可凖难齐惟圣人能安之而以日星为纪日成月要嵗防由是而出故庶绩凝焉孔氏曰辰时谓五行之时则吕氏月令是也】无教逸欲有邦兢兢业业一日二日万几无旷庶官天工人其代之天叙有典勅我五典五惇哉天秩有礼自我五礼有庸哉同寅协恭和衷哉天命有徳五服五章哉天讨有罪五刑五用哉政事懋哉懋哉天聪明自我民聪明天明畏自我民明威达于上下敬哉有土【有邦位最髙列爵分土与天下之贤有徳者共理之此治要也天子惟君万邦百官承式天子勤俭则有邦皆勤俭天子逸欲则有邦皆逸欲是为天子教之也故切戒之兢兢愼也业业惧也几者动之微吉凶之先见者也一日二日几之非见者且万焉几失时逝吉凶乖逆乱亡至矣其敢不戒惧省察而逸欲之行乎旷空孔氏曰非其人为空官不可以天官私非其材建官代天理物而不材非据废天职矣天叙此有典必勅我五典使皆归于厚秩言有品式也天秩此有礼必自我五礼使可通行庸通也五典君臣父子夫妇兄弟朋友五礼吉凶军賔嘉出于天者理之所固有也修之于人者其事至五而尽也勅勅而正之自言有所自也非天子不制度不议礼不考文也我我人君也典之治乱礼之兴废在人而不在天也五惇各致其厚不相陵也有庸礼之变多端吉凶相袭君国相错不可执一务使通之而后可常行也此皆天工而人代之者也事为有联治为有体必将同敬合恭以和其衷则可以代天职矣衷于其中者也左氏信不由衷人之智识固不同若皆由衷则是非可以相资短长可以相补而终归于和若挟伪饰情则多端矣谁能和之故所谓和者如和羹之和咸酸不同齐而使各适如和乐之和清浊不同等而使必谐天命有徳故制为五股而各使章明天讨有罪故设为五刑而各致其用徳之大小不同故五服五章罪之轻重不同故五刑五用数参于三伍于五可以察天地之情可以尽万物之理故曰参伍以变服彰厥善罪罚厥死黜陟幽明劝惩行焉于是政事为可勉矣天之聪明必自民其明畏亦必自民威用之斯可畏民不能自用其威也天之聪明明威因于民而用之是则命徳讨罪必顺于民心斯能合天意矣此道逹于上下虽一家之事此理不差而况于有土其可不敬乎】臯陶曰朕言恵可厎行禹曰俞乃言厎可绩臯陶曰予未有知思曰賛賛襄哉【恵顺顺于理也可致而行臯陶在诸臣之中实主议论而自称其言如此言所以明道当仁不让也禹称其言行之可致成功言之而不可行与行之而无功皆为空言臯陶犹恐无以致其效也故曰予未有知其果能成功与不凡今致思而言者必当賛賛其君使登进之襄上也舜圣人也臯陶犹欲賛賛而登进之是以知学无止法】
　　益稷【益稷佐禹有功因禹称其事故以名篇孔氏之言是也】
　　帝曰来禹汝亦昌言禹拜曰都帝予何言予思日孜孜臯陶曰吁如何禹曰洪水滔天浩浩懐山襄陵下民昬垫予乘四载随山刋木暨益奏庶鲜食予决九川距四海濬畎浍距川暨稷播奏庶艰食鲜食懋迁有无化居烝民乃粒万邦作乂臯陶曰俞师汝昌言【禹后克艰厥后臣克艰厥臣臯陶慎厥身修庶明励翼益稷予思日孜孜是为三谟纲领臯陶之论道悉矣禹奚复以言为哉在力行而已矣八年于外手足胼胝所谓思日孜孜者言莫加乎此也臯陶故尽其义故叹息而问之四载舟车橇樏随山刋木川依于山而路因于川也刋木通道也匠人曰两山之间必有川焉大川之上必有滁焉益虞官奏进鲜食鸟兽茹毛饮血在粒食前洪水草木畅茂益烈山泽而焚之乃奏鸟兽鲜食九州之川皆因其自然趋下之势而通于海大水既入无泛滥之患则于其中为畎达沟为沟达洫为洫逹浍为浍达川稷农官艰食稼穑鲜食鱼鼈川渎沟浍本为播种因奏鱼鼈鲜食懋勉勉迁有无使之相通化其居积使无壅滞而后蒸民乃粒万邦作乂凡此不过数十言禹之治水规模尽在此益山泽之政稷播种与契敷教其次序亦尽在此可谓能言矣言贵于可行也而其见效如此则岂不深切着明矣哉臯陶昌言禹拜之禹昌言臯陶师之服善无我圣人之心一也故曰师师】禹曰都帝慎乃在位帝曰俞禹曰安汝止惟几惟康其弼直惟动丕应徯志以昭受上帝天其申命用休【夫既万邦作乂则天下无复事矣怠忽将至邪佞乘隙而入六府三事壊而弗修前功丧矣故禹谓帝当慎乃在位而舜然之禹又详其义焉为人君止于仁为人臣止于敬为人子止于孝为人父止于慈与国人交止于信莫不各有所当止也而安之为难不安则易畔也几当察康当戒弼直当亲夫能安于其所止而察几戒逸亲近忠直则君徳益进治功益懋不动则己动则四方大应待志而行上帝亦故歆之不庸释申命用休斯能昭受之矣】帝曰吁臣哉邻哉邻哉臣哉禹曰俞帝曰臣作朕股肱耳目予欲左右有民汝翼予欲宣力四方汝为予欲观古人之象日月星辰山龙华虫作防宗彝藻火粉米黼黻絺绣以五采彰施于五色作服汝明予欲闻六律五声八音在治忽以出纳五言汝听予违汝弼汝无面从退有后言钦四邻庶顽谗说若不在时侯以明之挞以记之书用识哉欲竝生哉工以纳言时而飏之格则承之庸之否则威之【安于所当止几康之必戒舜固能自尽其心矣弼直之言禹臯陶益稷诸臣岂得辞其责乎邻近也臣哉邻哉非其臣之近而谁近邻哉臣哉近者惟臣而安得不尽其道乎左右有民二伯之职分天下为左右而使其民皆正王面左右不相应和则其体不举矣宣刀四方四岳十二牧之职四方当相保合也四方不相聨属则其体不全矣然而治有本始也一人作徳万邦丕应是故逸欲之作长主于耳目之娱五色不能不视而能使人司视者所当正也故绘绣之施于作服则可矣用于靡曼之观而不能正是无目也五声不能不聼而能使人聋司聪者所当正也故律吕之施于中正则可矣施于哇之适而不能正是无耳也日月星辰山龙华虫宗彞藻火粉米黼黻十二章古人皆当象物明义施之于绘绣之事矣舜于是观之以作服然则尧舜何事而不稽诸古哉日月星辰照临山出云气润泽万物龙变化华虫孔氏曰华象草华虫雉郑康成注周礼鷩以画雉谓华虫华虫有文章也或曰非雉也当是鳯舜服以鳯配龙画之于衣衣六章皆神物也鳯知时非其时不出夫子曰鳯鸟不至河不出图郑又以防为缋恐当是字当作绘恐脱或古宇简宗彝周人刻虎蜼周礼毳冕自宗彝而下则舜物宗彞有虎矣蜼有无不可知大抵龙鸟虎武四方之兽先儒谓雉能知晴雨为智是当为北方之兽藻水草洁清火明粉米养古说黼若斧形黻两已相背予案画缋之事青与赤谓之文赤与白谓之章白与黒谓之黼黒与青谓之黻所谓杂四时五色者也文谓物生而有华采也章物相见章明也黼从甫甫美也丈夫之称物美成也黻从犮物之终始除旧更新之义也文章黼黻皆杂四时五色文章不为物形独黼为斧黻为两已相背未必然也孔氏曰絺葛之精者其説乖当从郑古字藻或为缫粉或为纷米或为防皆从系与黼黻从黹皆以刺绣立义也大抵舜服十二章日月星辰云气干之施化也干阳物也龙东方鸟南方皆阳也阳轻清故皆画于衣虎西方刻虎于翼以礼乐伏挚猛也必备四方之兽则蜼为北方之兽然虎蜼皆凡兽必登之于宗彛使服习于礼乐而后虎挚蜼智为可贵不以周人旗物画日月龙鸟虎服章画龙鸟虎不画日月周人敬故与日月俱不画于章服而画虎蜼谓之毳冕舜服章恐当有也藻火粉米列宗彛之下所以供神只也水火粉米皆养人也而先用之于祭祀教民敬也藻火粉米品物流形坤之效法也坤隂物也隂重浊故皆绣于裳易系曰黄帝尧舜垂衣裳而天下治葢取诸乾坤此之谓也龙虎鸟蜼四方之兽青赤白黒四方之色藻青火赤粉米白皆以物见黒独不以物而直以色何也北方万物归终土归于壑水反其泽故北方之星为虚其辰为枵而色为黒释氏谓之空老氏谓之皆黒也是故作服直以其色见言物就尽也黼白与黒见万物之所终归也黻黒与青见万物终而复始皆由此出也屠蒯曰服以旌礼乐以行事事有其物物有其容然则观象作服彰施五色目视之而明心存之而敬于是有穆穆之容焉周礼大仆正王服位屠蒯以嬖叔为司明供仆御之职也阳律六隂律六曰吕阳倡而隂随故六律包六吕官乱君骄商乱臣壊角乱民怨徴乱事勤羽乱财匮五者皆乱迭相陵谓之慢律和声声成文谓之音音托于金石丝竹草木陶匏谓之八音在察也古人必知乐审声以知音审音以知乐审乐以知政是之谓察治言六律五声八音各适其理数也忽乱也忽而不省则乱矣中正为治滛邪为乱其变甚焉其极遂至于流荡而不可止故必察之之为贵史记索隐曰古文尚书在治忽今文作采政忽史记作夹始滑滑之言乱也谓声律汨乱也又或作防郑康成曰笏也其义絶乖五色五声五味皆本于五行也五言仁义礼智信之言亦五行也一理之变也耳目口鼻各着其徳焉单穆公曰耳内和声而口出美言以为宪令又曰口纳味而耳纳声声味生气然则听和而视正耳目聪明心平气固而形于言则体之者仁也宜之者羲也节文之者礼也通变者智也贞固者信也皆一理之变而一气之贯也出信诸已纳徴诸人出当如是纳亦不容其差忒也礼节民心乐和民声奸声乱色不留聪明淫乐慝礼不接心术则安得有不协于仁义礼乐之言哉微不中理一接而知之邪诐淫遁各推之于其所终极此孟子所谓我知言者也舜以命纳言而使龙为之龙盖工官也侍御仆从防为嬖幸祝史工瞽鄙为伎艺商周之衰也仆司明而工司聪朝夕在人主左右视听言动邪正由之是故体均于公卿大臣事要于股肱羽翼而可以不择乎同心一体之臣绳愆纠缪职也而面从后言其亦为谗矣乎朝廷为之天下效之咎将谁执故人君必敬四邻以为近臣进道则庶顽谗説为可止矣前曰谗说殄行后曰庶顽谗説谗説声由一机也纳言工官而聨于乐其防逺矣礼以道其志乐以和其声政以一其行刑以防其奸礼乐刑政其极一也侯明挞记书识皆刑政也侯明周礼乡五物询众庶其事始此挞教刑也并生同底于善也盘庚曰生生自庸生故其继无穷善为可继恶必当絶格至有耻且格工纳言时飏上察其能变有所至则承之用之否则威之让罚不悛桎梏而坐诸嘉石甚者纳之圜土其又甚者迁徙之】禹曰俞哉帝光天之下至于海隅苍生万邦黎献共惟帝臣惟帝时举敷纳以言明庶以功车服以庸谁敢不让敢不敬应帝不时敷同日奏罔功无若丹朱傲惟慢游是好傲虐是作罔昼夜頟頟罔水行舟朋淫于家用殄厥世予创若时娶于涂山辛壬癸甲啓而泣予弗子惟荒度土功弼成五服至于五千州十有二师外薄四海咸建五长各迪有功苗顽弗即工帝其念哉【哉疑辞政刑为当明也而又有所未然者帝徳光华海隅草木之生亦与被焉人万物之灵贤其秀也杰出易见虽散在侯邦而一统共尊皆为帝臣惟帝防而举之敷奏明试舜巡守旧政也明庶孔氏谓功以大小为差是也言事显车服登用如此则礼让兴而顽嚚革矣上意所向下必敬应帝不是务而一槩施之贤能无所旌异日进茫茫功积不着何能使人自勉于徳业哉禹盖推广臯陶知人之言也夫子曰举善而教不能则劝又曰举直错诸枉能使枉者直意皆本此傲为不恭不恭则侮人不复屈意亲贤慢游是好傲必虐虐则任威治安无事人主怠荒傲虐皆势使之然也頟頟无休息无水陆行舟虐戏也与朋无度皆为不循理禹之治水行其所无事也方遏潴堰而驾舟过之皆为罔水行舟皆为逆理非禹行水之道而后世方以为利事之如此者多矣圣人之意不复能知岂容止絶也朱尧以为嚚讼禹以为傲一也不循天理其傲可知恃力矜夸其争可知尧让舜固为洪水一大事而朱不肖不可以君天下自应殄其世天位岂容以凉徳居之尧固以天下为公也是故禹惩创其事娶四日而出啓生而弗子涂山在今濠州钟离县治水本为昏垫而田功遂兴五服各五百里四方相距为五千里水去土出禹弼成之也州犹丘也丘之训聚于是置十二州师众也言各聚其众也舜分冀置幽并并河南之首幽下流分青置营连亘幽并五千之外薄于四海皆为夷蛮而亦使为畎浍之制均地利焉五长公侯伯子男皆长民者也周礼长以贵得民或日五国以为属属有长故曰五长或曰自属长等而上之聴于天子之二伯谓之五长众建诸侯各迪有功禹治水规模也共工鸠僝亦然其异者大体散而不合于是有障山泽専其利者矣三苗是也禹志在生民勤劳身率攘除大葘徳盛业钜天下趋承之而苗独顽不就功四渎惟江顺道不为患与洞庭彭蠡防合南北诸水苗控为形胜之地泽薮富饶苗人擅之不肯受畎浍厉禁之令左氏缙云氏有不才子贪于饮食冐于货贿侵欲崇侈不可盈厌聚敛积实不知纪极不分孤寡不恤穷匮天下谓之饕餮此苗之罪状也夫治水赋功岂为无政五长各迪车服旌表岂非作徳而苗之顽若此人心为难齐也然而忿疾于顽求备于一夫皆傲也帝当念此舜欲修明刑政使顽谗并生意本忠厚也而挞记书识未免尚威一念所存长傲孕虐臯陶知人安民之言禹四凶流窜之戒舜岂忘之乎舜隐恶而善无乃与此稍乖违乎此禹所以既然之而又疑之反复其言焉】帝曰迪朕徳时乃功惟叙臯陶方祗厥叙方施象刑惟明【舜承禹言而知禹迪其徳为有叙因又知臯陶方敬此叙以施象刑天下称其明由是言之三谟専推明主徳使民日迁善逺罪而不自知不使其君恃势倚法以操劫其民而后为行君师之职禹之思日孜孜臯陶之言惠可厎行皆主此耳故自修身知人安民惇典庸礼命徳讨罪皆为有叙而民协之中不犯有司岂一主之力哉】夔曰戛击鸣球搏拊琴瑟以咏祖考来格虞賔在位羣后徳让下管鼗鼓合止柷敔笙镛以间鸟兽跄跄箫韶九成鳯皇来仪夔曰于予击石拊石百兽率舞庶尹允谐【孔氏曰戛击柷敔搏拊以韦为之皆难信防文求义戛击搏拊皆考击之名磬称戛击亦称击拊琴瑟称搏拊夔曰击石拊石周礼大师帅瞽登歌令奏击拊皆谓磬也古言铿金戛玉正谓钟磬郑司农曰乐或当击或当拊又曰拊者击石是也搏拊皆击意琴今犹称拊周礼乐器无搏拊郑康成谓拊形如鼓以糠实之盖出孔义孔氏屋壁书有恐有此则不可知求之六经则未有据也球玉磬鸣言有声中乐即所谓天球也此谓登歌周礼有颂磬歌颂则击之石尚角角清浊之中琴瑟尚宫宫声大乐器重者从细轻者从大故登歌以磬合琴瑟细大谐也自昔言乐者如此予尝闻之知乐者以为三代之乐皆准于磬鸣球天成而不可易者琴瑟笙竽皆人为之髙下难齐故皆协之以磬登歌琴瑟协之以磬戛击鸣球搏拊琴瑟以咏是也间歌笙协之以磬笙磬同音是也笙镛以闲镛钟也案登歌琴瑟有磬而无钟间歌笙有钟而无磬互相备也有钟则有磬矣所谓终始条理金声而玉振之声淫液之振鼓作之也磬在堂下登歌钟磬在堂上由汉而来非古也钟磬当在悬祖考来格虞賔徳让神人和也丹朱傲嚚而能与羣后徳让舜徳照临之久矣于是乐感之后郑曰管如篴而小并两而吹之又曰鼗如鼓而小持其柄摇之旁耳还自击太师下管播乐器令奏鼓朄先郑读朄为道引之引谓小鼓为大鼓先引小师下管击应鼓后郑亦曰小鼓应鼙又曰柷如漆筒中有椎敔木虎先郑曰笙十三簧此皆诸儒据汉大予乐说诗书乐器其间亦有所出然终不能知其为是否下管堂下乐也后郑曰堂下特言管贵人气也播鼗击鼓以应管合止以柷敔吹笙击钟是为间歌燕礼曰乃间歌鱼丽笙由庚是也于是鸟兽跄跄焉箫后郑曰编小竹舜舞名韶周礼作磬箫左氏作箾曰箫韶者吹箫而舞犹周人吹籥而舞欤九成九变韶舞九变故曰九磬鳯灵鸟仪有容仪击石拊石夔又特言之于此尹正也众正官之长信和谐也舜命九官济济相让是也鸟兽无知矣于此而率舞苗顽驩悍尝患其难服矣于此而允谐夔言乐效盖终禹敢不敬应之言也卒申明此义则以为其能致此者大岂特以器与工俱妙哉舜徳盛矣夫是谓之泰和之世】帝庸作歌曰勅天之命惟时惟几乃歌曰股肱喜哉元首起哉百工熙哉臯陶拜手稽首飏言曰念哉率作兴事慎乃宪钦哉屡省乃成钦哉乃赓载歌曰元首明哉股肱良哉庶事康哉又歌曰元首丛脞哉股肱惰哉庶事堕哉帝拜曰俞往钦哉【庸用也舜用夔言乐效而作歌也勅天之命惟时惟几作歌之意也夫虽治定功成而事变为无穷其敢自已乎勅正也时至几动可以观天命矣此惟圣人为能和同天人之际秦汉以来岂无功业而人事利害参错其间奚能尽勅正天命哉股肱有乐趋之意则元首有兴起之功然后百工为能熙广矣几康弼直禹尝以此戒舜故舜于此复求之于禹臯陶然其事必在人主也主徳不昭臣力何施臯陶大声疾言诚恐此意之或失也故以为必念之哉事几之来当有率作之也要在慎乃法度无作聪明以乱旧章而主于敬又当屡省而后能成则亦主于敬强明小智果锐忽略皆难恃也赓续载则也元首明则股肱良庶事康此所谓率作兴事也然而事必有体君举其纲臣治其纪若使君废大体而亲小事自以为明则君任其劳而臣居其逸其体不顺虽有良臣无所効之君苛臣惰庶事必堕矣大抵好安常失之惰喜事常失之苛也舜拜而受其言以为吾固有以自尽而诸臣亦宜往而各致其敬哉禹臯陶事舜责难尽忠无言不入益怠荒逸乐之训禹傲虐之训臯陶率作丛脞之训皆微有形象而遽勦絶之惟圣罔念作狂固不容其或滋长也而歴数百千嵗庸君闇主之所为乱亡之状无能出此数事者言皆预立其效必至譬若岐扁论医人之百骸九窍荣卫腑臓莫不洞究其厎蕴如是则为肠胃之疾如是则为肤体之疾如是则可治如是则不可治皆不待目见而预言之世遂操之以为验稽之以为决差失其指必至颠蹷是故禹臯陶之言皆以谟称谟犹模也万世之楷模也】
　　右虞书十六篇其十一篇亡



　　尚书説卷一
<经部,书类,尚书说>
　　钦定四库全书
　　尚书説卷二　　　　　　　宋　黄度　撰夏书
　　禹别九州随山濬川任土作贡【禹辨九州界域川行两山之间随山而濬之使不壅塞于是水各顺道水去土岀任土所生以制贡法四方诸侯由是各修其职入贡天子人文灿然矣肈十二州禹并为九州商周因之疆域进退微有不同因时之宜也以职方界域与禹贡合观为可见杜佑通典禹都在今太原或在今平阳或在今河东郡安邑或在今河南阳翟阳翟禹封国非都也五子之歌有此冀方乐史寰宇记曰禹自安邑都晋阳桀徙安邑】
　　禹贡【禹贡夏史之所作也禹平水土王业基焉故夏史追记制贡之法而作禹贡以冠夏书夏后氏五十而贡其赋法本名贡】
　　禹敷土随山刋木奠髙山大川【敷布也布土功于天下使五长各迪水土演而民用足土无所演民乏财用治水为出土也故称敷土草木蒙蔽山川不可辨随山刋木髙髙下下而山川之位定奠定也髙山山之防也岗麓分衍谿壑随大小行其中众水辏合于大川大川所以纪理众小水也于是画为九州封濬有政令禹治水大经如此九州皆有髙山大川不独五岳四渎所谓刋旅涤源者也】冀州既载壶口治梁及岐既修太原至于岳阳覃懐厎绩至于衡漳厥土惟白壤厥赋惟上上错厥田惟中中恒衞既从大陆既作岛夷皮服夹右碣石入于河【冀州帝都而河患为大治水在所先也孔氏既载句絶非壶口山在今慈州吉乡县韦昭曰载事也治水壶口为事始也梁山在同州韩城县岐山在鳯翔岐山县注水经曰梁山北有龙门山禹所凿通孟门广八十歩岩际镌迹尚存始事壶口遂治梁次第至岐禹贡皆属冀孔民曰雍州山据汉言也周梁山属并今韩城县韩侯国也韩奕曰奕奕梁山韩侯受命是为晋望案禹贡冀界自龙门南逾河而西自梁山至岐山虞夏皆都安邑若但南薄河为界形势迫陿岂所以为帝王之都哉逾河自梁至此包长安于其中是为汉三辅帝都西界形势为可见矣春秋传曰中国曰太原夷狄曰大卤説题曰髙平曰太原原端也平而有度也广延曰大卤地不生物为卤卢晋太原大卤太夏夏灵晋阳凡六名岳即霍泰山在晋州霍邑县山南曰阳覃怀古河内地今懐孟也清漳出平定军乐平县浊漳出潞州长子县至磁州武安县入清漳孔氏注漳水横流入河故曰衡漳地理志亦曰漳水入河然则汉世河道未尽改漳犹入河也注水经漳水至斥漳县有衡漳之名今洺州曲周县岂故漳于此入河故其名犹存乎漳自此东北行东西为横南北为纵漳过曲周不当复以衡名矣郦道元失其义也漳入河当与河共渎今漳自为渎河滹沱易入海又与河故渎隔逺津渠迁变不可详矣厎致绩功也原隰畎浍山川厉禁皆致其功焉河不泛溢土始可辨无块曰壤色白而无块也错杂赋上上杂出第一第二之赋田中中于九州为第五先赋后田与八州异甸赋不专出于田山泽薮牧关市百工皆有赋也恒水出中山曲阳县东流合滱水至瀛州髙阳县入易卫水出真定灵夀县东北合滹沱过信安军入易大陆泽也十三州志曰尧为大麓禹为大陆秦郡为钜鹿钜亦大也今邢州钜鹿中山束鹿深州陆泽赵州昭庆皆有大陆泽则其斥地广矣河未入海则恒衞合而为弥漫之势大陆沦焉自河北流不壅恒卫皆顺从大陆于是可耕作矣是为冀之北土舜分置并州周亦如之太康地记曰并州居常山卫水之间不以常卫为名而曰并者以其在两谷之间也自古为戎夷之地故恒卫大陆纪于田赋之下下属岛夷与青之莱夷徐之淮夷之岛夷同例皆夷贡也左氏传周封鲁卫疆以周索封唐疆以我索以禹贡职方参攷之禹贡冀州太原岳阳覃懐衡漳皆行贡法则所谓周索者也恒卫大陆不行贡法盖戎索也职方冀州山曰霍川曰漳浸曰汾潞并州山曰恒川曰滹沱瓯夷浸曰涞易其界域亦可见周太原属并以封唐叔宣王命韩侯为并牧而其诗曰以先祖受命因时百蛮王锡韩侯其追其貊奄受北国以为之伯即封唐戎索也唐衰而韩兴故以命韩春秋狄为中国患西灭黎东灭邢卫齐霸城五鹿邺以衞中夏其后晋遂尽诸戎今洺州曲梁赤狄也中山安喜鲜虞国真定鼓城鼓国槀城西肥累国皆白狄也是皆为大陆之野赤狄白狄大种类与东北岛夷同气类服皮而以皮充贡故韩奕曰献其皮赤豹黄罴或曰自恒山至南河千里而近是为侯服而斥为戎区何也曰禹之治水咸建五长各迪有功大行恒山天下巨险岩嶂阻塞草木防蔽狐狸所居豺狼所嘷戎生长其间剔攘驱除实赖其力裂土胙国固当与天下敷土有功者同之而其地不可尽井牧戎之饮食衣服又不与华同故因其所有与其所能使奉职贡皆当时事宜如此虽其人鸷悍难驯服而尧舜盛徳天覆日照礼乐文明之化有教无类有圣人之事焉若曰狼子野心近在肘腋养虎遗患非为逺图始别异之遂屏攘之又至于翦除之皆后世之事不可以论帝王之圣也岛夷自恒山以北诸夷居于山谷者碣石山在平州石城县春秋山戎国也舜分置幽州周亦如之岛夷入贡右海壖右碣石夹之南趋河冀州无贡贡者诸侯贡天子也惟诸侯有贡故独载岛夷贡道岛夷自外至也冀州不着疆域东兖西雍南豫三面临河以余州之境见之】济河惟兖州九河既道雷夏既泽灉沮防同桑土既蚕是降丘宅土厥土黒坟厥草惟繇厥木惟条厥田惟中下厥赋贞作十有三载乃同厥贡漆丝厥篚织文浮于济漯达于河【古济入河溢为荥泽东行至今青州博兴县入海古河自今濬州黎阳县北行至平州石城县入海兖界东南济西北河尔雅九河徒骇太史马颊覆釡胡苏简洁钩盘鬲津水经河至元城县而北播为九河郦注引风俗通曰河播也播为九河自此始而汉许商言古九河有徒骇胡苏鬲津在城平东光鬲界中自鬲以北至徒骇间相去三百余里徒骇在今沧州清池县胡苏在饶安县鬲在徳州安徳县顔师古注汉志般县有钩般在今德平县杜佑通典又有覆釡马颊在安徳县然则九河今见于书者犹存其六也然汉王横言河入渤海地髙天尝连雨海水溢西南出浸数百里九河之地已为海所渐又不知顔杜犹存其处又何所据乎雷夏泽在濮州雷泽县九河川也雷夏泽也九州皆有川泽川行水泽潴水也灉沮注水经瓠子河引尔雅水自河出为雝许慎曰雝者河雝水盖为河水雝出而为瓠也瓠河故渎在今澶州濮阳县北乐史寰宇记灉沮二水俱出雷泽县西北平地案瓠河首受河东引错行于濮济将邓之间本无源委后世穿凿通注往复非禹渎也水出河之隂者惟济漯见于经为禹渎其余皆非乐史言灉沮出平地岂非河脉壅而潜故得灉名尔雅意或当如此若有口受河是导非壅也沮初出沮洳渐渍之义孔氏曰二水防同雷夏泽中然则泽资二水灌输也土宜桑水去土反其性茧丝致利于人人之避水居丘者皆降而宅于平土兖居河下流患最大故史特记此黒坟色黒而坟起也繇茂条长草木长茂见黒土之宜草木也田第六贞正也九州之赋庶土交正以相补除冀上上一兖下下九豫上中二梁下中八荆上下三下上七青中上四雍中下六上下相比而得中中之赋兖冀相次故着交正之义举一以包其余可以例通矣禹治兖防二渠播九河作十三载敷土之功始与诸州同冀述既载兖记乃同治水功次嵗月着焉枲麻也篚物之轻细藏于筐箧者也盖朝飨币献欤织文素丝织绫绮之属漯自开徳朝城县受河至青州博兴入海孟子曰禹疏九河瀹济漯而注之海决汝汉排淮泗而注诸江禹治水其大者四渎汉与江合流江淮异渎河分济漯又为九河孟子举要数语而足司马子长河渠书曰河至大伾禹以为河从来者髙湍悍难以行平地酾二渠以引其河北载之髙地至大陆播为九河其言最精自昔言禹治水得其防者孟子子长而已二渠济漯也济通荥濮钜野旁连菏孟为停涵游缓之势漯行魏博淄齐间逶迤千余里乃入海皆所以杀河暴怒然后得引而载之髙地也案地理志东郡东武阳注禹治漯水东北至千乘入海盖言禹治漯自此始也平源髙唐注桑钦言漯水所出盖据钦言漯道源髙唐也武阳今朝城髙唐今济南禹城河自朝城东出行四百余里始得禹城漯乃导源于此郦道元曰漯水即武水郦意武阳以水得名武漯防流相接故得互称然则河自朝城而下行武渎自禹城而下行漯渎武入漯故通称漯欤大抵禹贡济入河溢为荥因荥渎也自朝城分河为漯因漯渎也非有所因则无渎则水不可强行则易决不则易塞平故易决髙故易塞也汉世河患正为此孟康曰二渠一漯一出贝丘西南南折者王莽时空葢世称为王莽河者非也王莽河乃是汉间河渎自周河徙故渎难凭矣兖贡道或浮济或浮漯而皆逹于河】海岱惟青州嵎夷既略潍淄其道厥土白坟海濵广斥厥田惟上下厥赋中上厥贡盐絺海物惟错岱畎丝枲鈆松怪石莱夷作牧厥篚檿浮于汶达于济【岱泰山青州西岱东海嵎夷尧典旸谷略封略四宅东嵎夷禹贡以为东略地尽东海荒服畿疆亦至此止也潍水出宻州莒县潍山北至潍州昌邑县入海淄水出淄州淄川县原山北至青州愽兴县入海道言由其道也青州水皆入济汶惟潍淄入海故别出海濵之地广阔斥卤鱼盐所出别于白坟之土可耕植者也青州无泽薮而擅海濵鱼盐之利太公甞以辐凑人物管仲用之遂富其国致伯功周礼薮以富得民是必有理财正辞之义焉田第三赋第四絺细葛错杂杂贡海物不能尽举其名畎谷枲怪石皆出于岱山之谷夷居莱地故曰莱夷今莱州黄县古莱国太公封齐莱人争营丘耕作畜牧皆有贡檿山桑古说檿丝韧中琴瑟弦汶水五源皆出袭庆奉符县界至东平中都县贯钜泽入济青州贡道由汶入济由济入河不言河兖己见也】海岱及淮惟徐州淮沂其乂蒙羽其艺大野既猪东原厎平厥土赤埴坟草木渐包厥田惟上中厥赋中中厥贡惟土五色羽畎夏翟峄阳孤桐泗濵浮磬淮夷蠙珠暨鱼厥篚纎缟浮于淮泗达于河【徐州东海北岱南淮淮水出髙唐州桐柏县桐柏山东至楚州盐城县入海沂水出沂州新泰县艾山南至淮阳军下邳县入泗乂治也治水之辞三又道从乂用力多道次之从又次之蒙山在沂州费县羽山在沂州临沂海州朐山县界淮沂既治蒙羽乃可种艺大野今钜野泽在济州钜野县水所停曰猪张华曰东原汉东平郡今郓州郓在钜野东钜野受诸水不能停蓄则泛郓故大野既猪而后东原底平土黏曰埴赤埴坟也赤而黏且坟起也渐长包果也凡果皆皮故称包赤埴之土所宜也田第二赋第五土五色所以封社夏翟雉名羽中旌旄羽山之谷有之峄山在袭庆邹县山阳特生之桐中琴瑟古説以为下邳之葛绎山非也峄绎字异泗水出袭庆泗水县至淮阳宿迁县入淮濵厓浮磬孔氏以为泗水中见石今下邳有磬石山采供乐府或曰泗水徙矣不可知也淮夷夷依淮而居者商周之世常与徐戎相应和扰中国蠙鱼生珠暨及也贡珠又枯其鱼贡之山海经文魮之鱼背如覆釡鸟首蛇尾是生珠玉葢蚌属若今鳆鱼矣徐水宜染纎细缟素徐州贡道自淮泗逹河或曰汉志水经皆作荷出古文荷水分济东为荷泽入泗徐州贡道由泗入荷由荷入济乃逹于河今文误作河非也九州贡道皆入河惟青逹济南青因于兖兖浮济逹河也逹淮泗因于徐徐浮淮泗逹河也史省文见之济淮皆大渎菏小渎不足特出郦道元曰地理志乘氏县泗水东南至睢陵入淮此菏济也自陶丘北至菏无泗水志称泗者诸水可以终归泗便擅通称然则泗终逹河岂待更举入菏而后见哉河之为菏恐是古文写误】淮海惟州彭蠡既猪阳鸟攸居三江既入震泽底定篠簜既敷厥草惟夭厥木惟乔厥土惟涂泥厥田惟下下厥赋下上上错厥贡惟金三品瑶琨篠簜齿革羽毛惟木岛夷卉服厥篚织贝厥包橘柚钖贡防于江海达于淮泗【州北界淮东南距海阳鸟鸿鴈也鸿鴈随日南北故曰阳鸟彭蠡既猪而鸿鴈居其洲渚以见水去土出也鸿鴈随日至此止不复南南则景愈短暑益多书东着旸谷南纪阳鸟见经略微防是故疆理外薄四海而五服五千断长补短三千而已隂阳之运犹有限量秦汉以来茍务广地尽置郡县而徳不足以洪覆反罢弊中国岂先王之所尚哉三江之名见于禹贡职方者江汉彭蠡也见于吴越春秋者浙浦阳剡濵海小渎别为三江称谓偶同也自孔安国班固桑钦説州三江皆乱其源委错缪不可据近世苏文忠谓自豫章而下入于彭蠡而东至海为南江自蜀岷山至于九江防彭蠡以入于海为中江自嶓冡导漾东流为汉过三澨大别入于江汇彭蠡以入海为北江其説经本具之自昔诸家皆未尝言此经之证有二禹贡荆州出江汉州出彭蠡其下遂称三江是则江汉加彭蠡为三一也导山嶓冡汉源岷山江源衡山彭蠡之源二也故曰文忠之说经本具之浙浦阳剡三江合于今防稽县东北其入海处俗犹称三江口有三江斗门范蠡伐吴葢由此而出防海入秀州澉浦即水经谷水也或更防海而北自青龙江入即松江也皆逹五湖水经松江竒分谓之三江口郦道元引庾仲初都赋注松江七十里水口分流东北入海为娄江东南入海为东江与松江而三东江即谷水娄江今为顾浦由是説者遂谓范蠡出此三江案松江在五湖下范蠡审于此出则入海矣若由此入则是泝流逹于源谓之入可也岂得谓之出哉由是説者孟牵合谓禹贡三江既入震泽底定其文相顾正谓此三江各得所入震泽始防定亦非也震泽今太湖在今吴江县上承苕霅诸氷旁连五湖其下流为松江江汉与彭蠡合流至今苏常间与震泽相襟带若江汉彭蠡淼漫之势未能顺入则苏常泛溢与震泽波流相接震泽固未能防定也三江州川震泽泽也三江入海不泛溢故震泽防定得潴水焉此自然之势也篠箭竹簜大竹彭蠡震泽皆大泽薮长江大山经络其间竹箭布生遂擅东南之美少长曰夭乔髙也先竹箭草木而后辨土与徐兖异竹箭草木不生于涂泥之土也田第九赋第七杂出第六金三品金银铜也古者黄金为上币白金为中币赤金为下币金银重币铜轻币也瑶琨玉齿象牙革犀皮羽毛羽毛旄牛尾木楩梓豫章之属岛夷山越也卉草蕉葛木绵之属州吴越之域地尽南海皆土也杜佑分岭南为古南越以为非禹贡九州之域何所据依哉禹贡冀北界标碣石而着岛夷则地穷沙漠凡今云朔燕蓟诸夷居于山者皆是也南界表海而着岛夷则地穷涨海凡瓯闽交广诸夷居于山者皆是也是葢声敎所暨闻盛徳而皆徕臣为唐虞之盛安有四海之内而非禹贡九州之域者织贝织色丝为锦绮如贝今犹称透贝贝诗曰萋兮菲兮成是贝锦此殆类毯罽之属果之有包者惟橘柚钖命则贡不常贡锡贡在篚下见其为非常制也橘柚逾淮为枳自古贵其珍竒皮更中药州贡道防江入海自海入淮泗而后逹于河海运险逺春秋吴城防沟通江淮然则江淮固可通欤曰凡川必行两山之间是皆有天地常性神祗定位禹之治水皆因其自然之势顺导之江淮各渎顺导入海虽运道陟险回逺而终不敢断堑横截以堕天地之性汨神明之位也独龙门底柱截河行髙地皆有不得已者而亦必因其有所附属而行之非直取便利而已也故孟子言决汝汉排淮泗汉与江合渎则决而就之淮与江不当合则排而逺之皆行其所无事也孟子时江淮已通故言此以见治水大经考工记曰凡沟逆地阞谓之不行水属不理孙谓之不行阞沴属其所附入也】荆及衡阳惟荆州江汉朝宗于海九江孔殷沱濳既道云土梦作乂厥土惟涂泥厥田惟下中厥赋上下厥贡羽毛齿革惟金三品杶榦栝柏砺砥砮丹惟箘簵楛三邦防贡厥名包匦菁茅厥篚纁玑组九江纳锡大浮于江沱濳汉逾于洛至于南河【荆州北界荆山南逾衡山荆山在襄阳南漳县尚书家谓之南条荆山杨纪阳鸟荆界止衡阳今衡岳南峰为回鴈峰其号名犹有然欤自南河至江千里而近自江至衡山千里而遥荒服至此止而不曰南略者一视同仁不使有内外之限也东略傅海而止尔禹贡声教讫于四海西北逺海荒昧难言然流沙以西常山以北犹以戎夷见之衡阳钜海舟车所能至人迹所能及岂当殊异内外使阻隔王化哉故禹贡荆州画界至衡阳见荒度弼成之意其外为州画界至海见徧覆包含之意江汉曰于疆于理至于南海纪召虎之功是也江水自茂州汶山县至通州海门县入海汉水二源一源出秦州天水县谓之西汉水至恭州巴中县入江一源出大安军三泉县谓之东汉水至汉阳军入江朝宗用诸侯尊王之名沔水曰沔彼流水朝宗于海本此江汉必朝宗于海物各从其类也江汉至荆州合流去海犹逺而已有朝宗之势荆州居中国而其风俗躁强常欲与天子抗衡尧舜盛徳苗民犹逆命故此示训焉殷人责楚之辞曰维汝荆楚居国南乡昔有成汤自彼氐羌莫敢不来享莫敢不来王曰商是常言荆楚在经略之中而不知有一统之义曽不若氐羌之能尊天子也然则荆之傲慢所从来久朝宗之训为有防也寻阳记九江在寻阳郡北五里其名乌江蚌江乌白江嘉靡江畎江源江廪江提江菌江皆大禹所疏桑落洲上三百余里合流张须九江图曰九江参差随水势而分其间有洲或长或短百里至五十里始别于鄂陵终防于江口寻阳今江州桑落洲在徳化县鄂陵一曰西陵今鄂州武昌县孔甚殷众也江汉将趋海九江居其下分流枝派甚众水去通利故沱潜之自峡而下者得引而东沔汉之自大别而南者得与江合云梦泽薮土出可耕治沱濳行水云梦猪水江汉既合于是有行水有猪水今鄂渚江陵上下沌水与江连接春夏间淼漫无际葢川泽相因也沱潜释曰水自江出为沱汉出为潜沱自永康军导江县分江东至眉州彭山县入江此江别为沱人所知也桑钦水经潜水出巴郡宕渠县郦道元注汉水枝分潜出故称潜今有大穴潜水入之通罡山下西南潜出谓之复水或以为古之潜水郑康成曰其穴本小水积成潭流与汉合禹自广汉疏通为西汉别为潜世或未能尽知也然此皆属梁州流入荆州而犹有其名何哉汉至南郡枝江有沱水郑康成以为尾入江首不受江不应尔雅而以夏水自华容分江入沔为沱岂非牵合欤孔安国曰沱潜梁州入荆州其言虽不详而未失也孔颖达求之不能得而曰安国武帝博士地理志无容不知沱潜虽于梁州合流复于荆州分出由济入河还从河出几于诬矣余按经文梁州贡道浮于潜逾于沔东沔西潜中隔东东为沔西为潜汉此经文也诸儒固能言汉有二源俱出嶓冡谓之东西汉水然而沔漾附防源委交错其説多端郦道元引汉中记曰嶓冡以东水皆东流以西皆西流即其地势源流所归故俗以嶓冡为分水岭以此推沔水无西入之理纠桑钦之误是矣然犹以引漾入西汉又谓东西俱受沔汉之名则何欤经导漾东流为汉西汉安得复有漾哉浮潜逾沔则嘉阆以南安得又称沔哉潜为梁州贡道葢大渎也嶓冡山起秦州天水县东南行县延至三泉县东汉水出三泉西汉水出天水西汉水南入白水至巴中县入江凡潼益夔利水道皆由此泝流北上是固大渎足为一州贡道矣其名为潜郑康成所言通罡潜穴恐当是也然沱潜合为一流以出瞿唐至荆犹各存旧名者所以纪江汉之源委也潜汉与江合独东流至夏口沔汉又出而防之江汉合流卒入于海而自九江以上称沱潜九江而下称江汉至州合为一江而犹称中江北江以见二水各渎共流歴梁荆首尾三州其可合者不得而分也如河既酾二渠又疏九河流注兖豫青徐其当分者不可得而合也此禹治水大经皆行其所无事也梁州沱潜既道而后其功被黎惟诸夷荆州沱潜既道而后云梦泽薮富为天下饶云梦楚泽也孔颖逹引司马相如赋云梦方八九百里以为此泽跨江南北故每处名存汉志云梦泽在华容南西陵编皆有云梦官郭景纯説云梦今巴丘湖即岳州巴陵之洞庭也韦昭说云土今云杜县属江夏杜预说南郡枝江华容皆有云梦而郭思说江北为云江南为梦郑渔仲遂以左楚子济江入于云中今监利玉沙景陵等县田于江南之梦今公安石首建寜等县薛士龙谓云梦在今江陵以东蕲黄以西潴泽不一皆云梦县隷徳安景陵县有古云梦城长林安陆巴陵等县皆有云梦则江北不得専名云也字书江波为云竹泽为梦云梦谓水草间也乐史寰宇记云梦半在江南半在江北其水中有平土有髙丘其言与孔氏正义合云土言江波间土出梦作乂言草泽间可耕作且安治也涂泥下地职方荆种皆宜稻泽国也田第八赋第三杶古椿字榦柘也弓榦柘为良栝古桧字砺砥磨石砮石中矢镞丹朱砂箘簵美竹楛亦竹也中矢榦三邦大国也次国小国也分土为三底致也荆州贡道舟车互载竹木石皆重难致故使有无相补轻重相备足其名数而已菁茅独见于下是为不可阙者也包裹匦匣菁茅三脊刘蕡说今辰州卢溪县包茅山出三脊茅晋地道记缩酒香茅零陵县贡之将以交神明故包裹匣盛而贡以致敬焉荆水宜染纁玑珠类组绶类荆州工善织组尺二寸曰大茍不阙用则不使贡神物不敢防不多畜藏也不曰贡而曰纳异其名也异其名者贵之也杜佑曰蕲州广济县蔡山出大九江纳锡即此贡道独言沱潜则不及东境独言江汉则不及西境故兼称之荆州初水运泝江汉而上乃舍舟陆运出汝叶至洛阳西逾洛不复渡河至孟津而止故曰至于南河不使冒防柱之险也东南诸州贡道入河者皆不过底柱】荆河惟豫州伊洛瀍涧既入于河荥波既猪导菏泽被孟猪厥土惟壤下土坟垆厥田惟中上厥赋错上中厥贡漆枲絺纻厥篚纎纩锡贡磬错浮于洛达于河【豫州南荆山北河伊水出虢州卢氏县熊耳山东北至河南洛阳县入洛洛水出商州上洛县冡领山东北至巩县入河瀍水出故谷城县朁亭东至偃师县入洛谷城今并入河南县涧水出新安县东南至河南县入洛荥波荥泽也河溢为荥故称荥波见腾涌之势在今郑州荥泽县荥波之猪于泽者为豫境其流出陶丘而东者非豫也菏自兴仁乗氏县分济至单州鱼台县为菏泽导其波流覆被孟猪孟猪豫泽也在应天虞城县菏之流而南下被孟猪者为豫境其泽一于鱼台与流入泗者非豫也是为纪事之法菏至鱼台县东南故湖陵县入泗由泗入淮由是淮泗通河故着其源流焉注水经曰禹塞荥泽滛水而一于荥阳下引河以通淮泗名蒗荡渠一名浚仪渠一名通济渠一名汴渠然则河两道通淮矣曰汴非禹渎也何以言之汴于经无名见也济逾河为荥菏被孟通泗皆有名见源流相属汴无名见非禹渎也禹濬畎浍距川川皆大渎行于两山之间浍洫则皆人为之者也徐豫地平井画端整凡今隂沟汳睢诸水皆无源本皆沟浍井络互相灌输皆当受水于菏济者也自蒗荡通河荥泽既废故皆受水于蒗荡耳蒗荡出河断非禹迹禹治行河本以河湍悍难行平地故酾二渠以引河而后载之髙地二渠非得已也后世不识圣人之意妄凿河为渎或不顺地力或附属不理孙故其势易决葢非独蒗荡也其下濮水通河而酸枣决瓠水通河而瓠子决汴渠亦屡决至王景治汴凿山开涧十里置门使水更相回注紊乱渠脉而禹迹益壊矣且所为通淮泗者以舟楫之利也菏已通矣而何更用通蒗荡哉其曰禹塞滛水而凿之者春秋战国之际商功利而忽逺图并植私徇欲而不顾大经防谋之士托其名于禹而世不察也河渠书曰荥阳下引河东南为鸿沟以通宋郑陈蔡曹卫与济淮泗防于楚其在春秋战国之际明矣子长不可诬也土有二等壤不言色非一色坟垆土疏而黒其下土也田第四赋第二杂出第一纎纩细绵磬错攻磬错石锡则贡豫州贡道由洛入河】华阳黒水惟梁州岷嶓既艺沱潜既道蔡蒙旅平和夷底绩厥土青黎厥田惟下上厥赋下中三错厥贡璆铁银镂砮磬熊罴狐貍织皮西倾因桓是来浮于潜逾于沔入于渭乱于河【梁州北界华山之阳西距黒水黒水出甘州张掖县鸡山亦名悬圃谓之丘之水南至沙州炖煌县三危山经徼外界南入海汶古岷字岷山亦曰蜀山在茂州汶山县蜀西之山皆岷东皆嶓冡也山国地髙本无甚水患故岷嶓序于沱潜之上蔡山在雅州严道县诸葛武侯征蛮至此梦周公更名周公山蒙山在雅州名山县旅祭也九州山川皆当祭蔡蒙在戎夷之中于是疆理其地而山川亦始命在其地者祭之礼乐彬彬矣语曰颛臾为东蒙主平平其秩也山川有大中小之秩和夷和川诸蛮今黎雅以南汉所开牂柯越巂之属厎绩言皆致水土之功遂行贡法也是则唐虞之世西南诸夷皆为内臣商周之衰中国多事由此各据险与中国隔絶秦惠王始伐蜀通蜀道始皇并天下置巴蜀汉中郡则岷山以东嶓冡以南亦尝不通矣黎黒也土青黒色田第七赋第八杂出第七第九璆玉镂铁刚可以镂者罽曰织裘曰皮出于西夷禹贡织皮两见梁熊罴狐貍织皮西倾因桓是来雍织皮昆仑析支渠搜皆夷贡也西倾雍州山在洮州临潭县西南土谷浑界中杜佑通典曰桓水所出汉志桓水出蜀山西南行羌中入南海郑康成诸儒説西倾因桓是来皆牵合郦道元曰岷山西倾俱有桓水二水别名两川通称恐或当如是然其行西倾浮潜汉以逹于沔则更支离难据直以经求之必当有水自西倾可以逹蜀者沙州记曰洮水与垫江水俱出嵹台山山南即垫江源山北则洮水源西倾一名嵹台又山海经白水出蜀郭景纯注云从临洮之西倾山东南流入汉而至垫江是则白江垫江皆自西倾东南逹蜀世代迁易号名变殊】【不可得而知也西倾夷国织皮其土物也由西倾之南因桓水来蜀随梁州入贡织皮中国贵之而夷亦爱蜀】【物汉开西域固以大夏有卭竹杕蜀布而大夏言市之身毒国其开西南夷亦以夜郎得枸酱也然则夷之爱】【蜀物有自来矣汉之所以甘心疲弊中国民开道使者赍币相望又至于万里逺伐覆师杀将者亦不过为马犀象橐驼珠玑瑚璧流离诸难得之物而已司马子长曰耳目欲极声色之好口欲穷刍豢之味身安逸乐而心夸矜势能之荣流俗之渐民久矣虽户説以眇论终不能化故善者因之其次利道之其次教诲之其次整齐之最下者与之争遏絶商贾严阑出入之禁皆争道也赵它曰髙后别异蛮夷出令曰毋予蛮夷外粤金铁田器马牛羊葢虽蛮夷亦以此望中国而轻犯边禹贡戎夷贡土物于中国则必纪其道理所由葢不独通道九夷八蛮为中国盛徳所致而遂以见华戎通货为懋迁利道之术周礼懐方氏致逺物夫岂为茍贵难得成哉子长又曰蜀地饶巵姜丹砂石铜铁竹木之器南御滇僰僰僮西近卭筰筰马旄牛然四塞栈道千里无所不通惟褒斜绾毂其口天水陇西北地上郡与关中同俗西有羌中之利北有戎翟之畜畜牧为天下饶而地亦穷险惟长安要其道然则梁雍从来挟戎狄为富故周人建国并梁于雍汉遂因之而关中之富居天下什之六世道之变不可不知也梁州贡道浮潜逾沔即注水经所谓东西两川俱出嶓冡同为汉水者也舟运浮潜阻嶓冡陆运逾沔复舟行入渭防渭入河截流而渡葢蒲津也直渡曰乱渭水出熈州狄道县鸟鼠同穴山东南至华州华隂县入河孔氏曰还帝都白所治事言贡物虽上而诸侯至者必当亲诣帝都白所治事周礼所谓陈谟献功功也它州可以槩见】黒水西河惟雍州弱水既西泾属渭汭漆沮既从沣水攸同荆岐既旅终南惇物至于鸟鼠原隰底绩至于猪野三危既宅三苗丕叙厥土惟黄壤厥田惟上上厥赋中下厥贡惟球琳琅玕浮于积石至于龙门西河防于渭汭织皮昆崘析支渠搜西戎即叙【雍州西距黒水东界河自龙门而上冀雍分河为界雍居其西故称西河犹豫在冀南而称南河也弱水出吐谷浑界穷石山自甘州删丹县西流入合黎禹贡水无西行者惟弱水西行东南皆讫海西北悠逺不可究见于此始有西行之水焉西域曰于阗以西水皆西流注于西海又曰自条支乗水西行百余里近日所入云弱水不能胜芥而可以皮船渡此水之异者也泾水出泾州平凉县笄头山东南至永兴髙陵县入渭属附也水之交口在水北者名汭洛入河为洛汭洛之北也泾入渭为渭汭渭之北也汉志扶风漆县漆水在西今邠州新平县也入泾又水经漆水出扶风杜阳俞山入渭今鳯翔普润县也二水不与沮水合皆非是沮水出坊州升平县子午山东至耀州华原县入洛郦道元曰沮水合浊水又分二水一水东南出即浊水俗谓之漆水又谓之漆沮水入渭一水东出即沮水也下复注浊水亦得漆沮之名入洛郦説一水入渭合经一水入洛合孔为精详矣然恐未免附防也洛水出庆州废洛源县至同州白水县入渭予案禹贡雍州有漆沮无洛职方有洛无漆沮孔漆沮二水一名洛沮洛源委皆可攷岂洛一名漆与沮合乃名漆沮欤谓别有漆水与沮俱入洛故一名洛欤未能尽攷也酆水出永兴长安县终南山北至咸阳县入渭荆山在耀州富平县尚书家谓之北条荆山终南一名大白惇物在永兴武功县或曰华山别名猪野在凉州姑臧县今名野猪泽孟子曰洚水者洪水也水逆行淮南子曰龙门未辟吕梁未凿河出孟门之上大溢逆流无有丘陵髙阜灭之雍东为雷首南为潼华西则陇山也三面大山扼之水汛其中则自今同耀而北至鄜坊西连邠岐泾原浑沦为一大泽尧之所谓懐山防陵为可想也弱水西流渭循南山东流泾洛自北来注之水积不泄渊停浩荡泾洛反西与弱水合是为逆流河既东下雍州诸水源委始正弱水自西流泾乃属渭洛亦从之酆水自南山北流亦同入渭逆流之势遂熄荆岐二山始出秩在祀典岐冀已见又见于雍者二州分岐为界也而雍主其祭泾渭洛为川津荆岐终南鸟鼠猪野为山泽三农播殖虞衡作材事神有礼奉上有功九功之徳无不可歌者故称防绩禹贡三防绩皆为与戎夷接界行中国贡法而见也夷地畧矣三危本空地徙苗居之故曰三危既宅苗始以贪饕顽不受令窜于此而皆宅邑力畋自为齐民大有次叙故特纪之孟子曰以善养人然后能服天下三苗丕叙葢能使贪顽罪戾之人亦皆恱服矣土黄色而壤土之最美者关中膏腴号为陆海田第一赋第六田虽美地狭多山不若徐豫大田多稼也球琳玉也琅玕旧説石似珠葢瑚之属一州贡物惟球琳琅玕其土地所有也而为世所贵圭璋璧琮祭祀朝飨皆用之雍州独无篚物之珍贵轻细者莫如玉则亦用玉欤玉固有特美者也积石山在鄯州龙支县雍州贡道二北自积石浮河至龙门止于西河不使乗险也荆贡道至于南河雍贡道至于龙门西河皆避险也其南道浮渭而东与自泾南下者皆防于渭汭然后顺流而东各因其便也昆仑析支渠搜皆西戎服皮罽而以充贡即就也西戎种类多此三国其最大者服属诸小国故就而次叙之有叙则有帅有从虽夷狄圣人未尝不教之以长幼之节也序于贡道之下世一见无贡节来斯受之禹贡夷三种和夷出田赋与中国同故叙于赋上岛夷莱夷淮夷入贡不出田赋故叙于贡下昆仑析支渠搜无贡节故又叙于贡道之下昆仑自张骞穷河源而以为河一源出葱岭一源出于阗合流注蒲昌海潜流地下南出积石为中国河司马子长谓张骞固未尝见禹本纪山经所谓昆仑者桑钦始歩武缀缉隃度而通之然所谓三层为昆仑丘去嵩髙五万里其髙一千里者卒莫知其处也禹纪山经固诙怪难信至唐薛元鼎使吐蕃自成纪西南出塞二千余里得河源于莫贺延碛尾曰闷摩黎山而谓之昆仑河东南流与积石河相连隐测其地在劒南之西杜佑通典痛诋张骞之妄桑钦郦道元之附防而断以为昆仑在吐蕃然犹持河源为证案禹贡道河积石雍州出昆仑与析支渠搜同见其为西戎朝贡中国而已本未尝言河源自昆仑出也以经推之雍西界黒水而序昆仑析支渠搜则必皆当在黒水之东黒水正在吐蕃界中则昆仑恐或在其界然既以禹纪山经为难信而犹以河源定昆仑闷摩黎山耳一旦遂袭昆仑之号亦恐有未然者两存其説阙疑可也析支汉曰赐支在金城郡河关西应劭曰东去河关千余里无弋羌畏秦出锡支河曲数千里谓之河曲羌汉朔方有渠搜县朔方今夏州李膺説凉州古渠搜国禹贡雍北界至甘凉则今凉夏皆中国也汉置郡县大抵取古名以示服逺非必真是其地不可尽为据也禹贡九州冀青徐梁雍皆有戎夷统于牧伯以为外臣天子有道守在四夷四夷东南脆弱自汉置郡县中间虽反覆寻即抚定故自涨海以北列为中国久矣惟西北诸戎自三代已不能制禹栉风沐雨勤劳一身夺波涛鱼鼈之区而疆理之其谁敢不听命夏徳之衰后稷之孙不窋失职逃于戎狄之间葢今庆州也其去禹实未及百年而已胥为夷矣周室东迁西戎八国服于秦岐梁山泾漆之北为义渠乌氏朐衍之戎汉初长安北去七百里为胡地武帝虽斥逐置郡亦不能尽复禹迹自永初羌叛侵扰并凉内连三辅羌虽弊而汉亦衰五胡乱华关陇河湟沦为戎区其后唐都长安而吐蕃为腹心之疾然则禹域九州兼制万里中国尊而四夷安何也侯衞賔服蛮夷要服欲与声教即理之不欲与者不理葢自淮南厉王贾捐之虞诩范晔江统之俦皆能言之然而夏商之间王制未改封豕长蛇抵巇伺隙蜂蚁屯聚遂至萧墙之内驱之不可却之不能非必尽因强欲臣妾之也葢尝观舜禹臯陶之谟训而得其所以治夷狄者三焉其道甚平易明白而后世有夷狄之患者则皆反其道者也舜之咨十二牧曰食哉惟时柔逺能迩惇徳允元而难任人蛮夷率服一也益之戒舜曰儆戒无虞罔失法度罔游于逸罔于乐任贤勿贰去邪勿疑疑谋勿成百志惟熙罔违道以千百姓之誉罔咈百姓以从己之欲无怠无荒四夷来王二也其颂尧曰帝徳广运乃圣乃神乃武乃文皇天眷命奄有四海为天下君四方肈域茍无大徳何以徧覆万国共尊茍无天命何能昭受三也】导岍及岐至于荆山逾于河壶口雷首至于太岳底柱析城至于王屋太行恒山至于碣石入于海西倾朱圉鸟鼠至于太华熊耳外方桐柏至于陪尾导嶓冡至于荆山内方至于大别岷山之阳至于衡山过九江至于敷浅原【孔氏曰凡此皆先举所施功之山于上而后条例所治水于下互相备是也班固马融王肃皆言岍为北条西倾为中条嶓冡为南条北条行河中条行渭洛济淮南条行江汉葢约经文也郑康成谓岍为正隂列西倾为次隂列嶓冡为次阳列岷山为正阳列则赘矣随山濬川川行两山之间先列诸山河渭济洛淮江皆可因山而见岍秦之西岳在鳯翔天兴县东行为岐山岍在渭之北荆山今名堀陵原古説禹铸鼎于此荆山在泾之北梁山在洛之北经逾于河孔此谓梁山能门西河葢河西岍岐荆之外更当有梁山而经省文直言逾于河故之河西治岍岐荆梁行渭泾洛皆入于河于是逾河而东治壶口诸山其次序如此经逾洛逾沔逾河皆一义谓渉之也而郑康成乃独以逾河为山之脉络江河不能断意谓自壶口至碣石皆梁山逾河为之遂合而为正隂列岂非诬哉山行界水则止岂有横度江河而行者禹贡南山西自吐蕃界由今洮岷秦渭东行于河之隂故岍岐与嶓岷为宗北山自隂山界由今朔武岚石南行于河之阳故壶口雷首与太行衡山为宗梁山壶口夹河相距其广狭虽不能亿度要之脉络本不同也壶口为孟门山雷首今名三山在河中府河东县太岳西南行为雷首底柱在陜州硖石县太岳东北行者为析城山在泽州阳城县又东为王屋山在绛州垣曲县太行山在懐州河内县一名五行山导山行河先列岐荆于西然后出壶口雷首于东则河行于两山之间也西为壶口东为太岳汾水行其中汾水出岚州静乐县管涔山南至河中府寳鼎县屈而西入河壶口界汾而止河自华隂折而东行雷首界河而止西南为王屋山东北为太行山沁水行其中沁水出大通监緜上县羊头山南行屈而东入河王屋界沁而止漳水在太行山北漳水东行入河河自黎阳屈而北行太行界河而止恒山在中山府曲阳县衞水在其南衞水东合滹沱东北入易恒山界滹沱而止凡此诸水皆行两山之间山界水必止岂能横截江河而行也漳水之北滹沱之南犹有山川禹贡皆略之汾沁漳滹沱导水亦不复出水自髙而下各循其渎不施疏导之功两山之间皆可因见故不纪载太行恒山皆东行水亦随山而入于河自然之势也碣石直载河之所入而已此自岍至碣石古説以为北条者也自西倾东行为朱圉山在秦州大潭县俗称白岩山自朱圉而北行为鸟鼠山鸟鼠东行至太华西岳也行河先列岍岐于北至此又列鸟鼠太华于南渭葢行于两山之间也华山东南行为熊耳山陆浑山在西缑氏山在东洛行于两山之间也熊耳东北行为外方嵩髙中岳也在河南登封县济水自河南出为荣泽郦道元曰荥口石门西带山隰盖嵩髙北麓也商山东南为桐柏山又南为陪尾山今曰横尾山在徳安安陆县此自西倾至陪尾古説以为中条者也内方山亦名漳山在荆门军长林县大别古説在汉阳军汉阳县名鲁山或曰汉川县甑山左楚御吴济汉而陈自小别至于大别则在汉南矣导山桐柏至陪尾在汉北嶓冡至大别在汉南源流可见今皆以为在汉北不能详也陪尾大别皆以见云梦陪尾云梦北境大别东境也自嶓冡而东至荆山又南至内方又东至大别以行汉水是为北江汉于此与江合岷山之南至衡山之北以行江水是为中江敷浅原今曰博阳山在江州徳化县江过敷浅原与彭蠡合衡山之南则彭蠡上流贑彭诸水俱入彭蠡是为南江凡此古説以为南条者也北条起岍南条起嶓皆称导水莫大于江河东西横贯南北川渎之宗中条渭洛济淮各行东西之半或不及焉大抵北条皆水尾専为行河曲折之势中条皆水源南条三江源委并着江略汉颇详焉汉水东行有曲祈之势而两川俱赴已患浑沦大泽复浸之固当详之使有攷也然自后世通渠汉川云梦之际禹迹固多湮没矣】导弱水至于合黎余波入于流沙【合黎山亦名羌谷在甘州张掖县西北流沙居延海也在张掖东北徼外一千六百里杜佑谓沙州西八十里有沙随风流行曰流沙案段国沙州记浇河西南有黄沙周回数百里不生草木州取名焉不曰沙随风行也佑当别有据弱水西行至合黎与张掖河合曰黎水其余波入居延以地势隐测之居延在合黎东北山川悠逺水一东一西书无所纪载不能详也导弱水至合黎止合黎之西为夷界故不复纪其所经歴而西行山川实始于此西境讫海为可知也禹贡北海无所着见何也北海最逺中隔沙汉广袤数千里汉霍去病伐匈奴始度漠北临瀚海而弱水西北有蒲类海居延海鹿浊海雷翥海蒲昌海皆海曲泽渚因中国事夷狄始各见于书至突厥并服朔漠诸国其地自辽海以西西至西海万余里南自沙漠北至北海五六千里云】导黒水至于三危入于南海【黒水自三危经夷界入南海其源委皆可见中间隔夷界故不复纪犹弱水自合黎而西也南海亦夷界而纪黒水之入何也南海疆理之所及也和夷在王略之内矣西戎因其帅属叙之而已不及以政故山川之在其界内者皆不纪导水先弱黒弱水包西戎以讫西海黒水定梁雍之界以逹南海是为华夷疆域】导河积石至于龙门南至于华隂东至于底柱又东至于孟津东过洛汭至于大伾北过降水至于大陆又北播为九河同为逆河入于海【河源在夷界自积石入中国始施工故自积石而下纪其所经歴焉龙门上口曰孟门山在慈州文城县下口曰龙门山在河中府龙门县河本行于两山之西而鄜丹以西地势下河湍悍行卑地潄齧多败故禹凿山为渎扼束之乐史寰宇记曰河自丹州汾川县南入鄜州鄜城县岸顿狭人呼为石槽河出龙门而南触华山之隂折而东行底柱特立于河之中禹析为三门今名三门山河流包之亦所以扼束之也尤为险阻汉杨炎建议镌广底柱石投水中不能去湍流沸怒为害滋甚汉武帝曰圣人功通于神明岂易继哉其言是矣孟津在孟州河阳县洛汭洛入河处过言且行且入相渐被也自华山东行为嵩山伊洛瀍涧合为一川北流入于河是为山川一都防周人卜洛葢自古以为令居矣大伾水经以为在成臯北济入河处许慎曰今黎阳之黎山郑康成曰在修武武徳界瓉注汉书谓尔雅山一成曰伾成臯山不一成修武武徳间无此山今黎阳山一成临河隄为大伾孔颖逹谓瓉言为然黎阳今濬州导河南至华隂折而东行至大伾折而北行所谓千里而一曲也经文次第当有黎阳黎阳有津梁雍渡河自蒲津荆豫自孟津青兖自黎阳津降水水经降作绛当从今文作降郦道元以为源屯留下乱漳津今恩冀州界皆有枯降渎本无源委水经河至沙丘堰郦注或曰沙丘堨不遵其道曰降亦曰渎堰障水也余谓禹疏二渠载河北行髙地水无有不下者也茍非堰遏何以能载之髙地哉今澶州临河有鲧隄自黎阳入北至恩州清河歴亭皆有之然则降水者自元城以北隄堨之水是也隄堨遏水可谓不遵其道矣然使放纵行于卑地则青兖徐豫皆被其害鲧亦知筑隄障水不能行卑地矣而龙门未凿其患在雍底柱未析其患在冀豫不行济漯上流壅并推荡而下其患在青徐不疏九河水积髙于隄兖更病之此其首尾相因之势也隄障不得尽为非鲧为其一而废其余功何以能立漯在朝城堨在元城相去甚迩王横曰禹之行河随西山东北去贾让曰河西薄西山东薄金隄则汉世犹以隄随出夹河而行也今恩冀间犹有降渎者河本行漳渎降水浸淫亦引入河而行之河徙漳降自行其渎人犹记其名耳导河积石龙门华隂底柱孟津洛汭大伾大陆九河逆河皆河之要防如诸家説降水果若有源委不过与漳淇洹滱等耳漳淇洹滱皆不出非河之节防也顾独出降何哉大陆泽左氏魏献子田于大陆还卒于甯杜预曰大陆吴泽在卫州修武据经河过降水始至大陆止使如桑钦之説大伾在成臯而修武犹在降水之西郦道元欲两存之故谓自甯至钜鹿皆为大陆非也循经而求当废杜説大伾在黎阳降水在元城以北大陆当自邢连中山深赵界地説曰大伾地喉言河始自此北行也大陆地腹言水所钟也关并曰河决率常于平原东郡左右其地形下而土疏闻禹治河时本空此地以为水隈盛则放溢少稍自索而贾让亦谓陂障卑下以为污泽使秋水多有所休息左右游波寛缓而不迫然则降水是非隄障放溢之水欤大陆岂非泽薮潴蓄之水欤汉世言治河者大抵犹识古意不大诋妄也九河当以许商为据商言自鬲以北至徒骇间相去三百里经大陆又北播为九河则当沧徳间明矣桑钦起元城非是逆言迎受之也禹河自碣石入海此不言已见也逆河碣石今皆沦于海】嶓冡导漾东流为汉又东为沧浪之水过三澨至于大别南入于江东汇泽为彭蠡东为北江入于海岷山导江东别为沱又东至于澧过九江至于东陵东迤北防于汇东为中江入于海【漾水出三泉县嶓冡山孔氏曰泉始出山为漾水东南流为沔水至汉中东行为汉水是也又曰汉上曰沔言为汉上流也汉中今兴元汉水东经均州武当县为沧浪之水今曰沧浪州刘澄之曰沔口古沧浪水渔父歌濯缨在今汉阳军去大别太近经沧浪犹隔三澨乃至大别三澨失其处地説汉水东行触大别之陂南入于江水回曲曰汇汉水入江又东廻曲为泽是为彭蠡然则彭蠡受鄱赣诸水又得汉水回曲停涵乃始能为泽汉于是东行为北江入海澧水出沣州石门县东合涔水至安乡县入洞庭湖洞庭巴丘也合沅湘诸水至岳州巴陵县入江东陵汉志庐江西北有东陵乡水经江水过下雉县北刋水自东陵来注之下雉在兴国军永兴县经行中江其所经歴皆在江南而志称东陵在庐江西北又过九江至东陵州九江尽于此而寻阳记桑落洲上三百里合流皆所未详迤连延也东行连延而北防于彭蠡之汇又东为中江入海赣水合彭蠡豫章湖淦浊余鄱僚循大庾峤衡山之阳緫纳十川下钟彭蠡是为南江入海经不误出南江三江既入为已见史省文也孔氏曰有北有中南可知是也导山虽出衡山为彭蠡上流彭赣诸水略不纪载何也其水顺道未尝施治理之功且无可识之事也潜漯诸水皆如此苏文忠引陆羽三沴味别之説何如曰三沴见波流相渐被而各槽行千余里不相殽杂味别即是辨识之精以为三江赴海之证则甚的确而非禹导水所急也凡水顺道不泛溢而后有浸润之功舟檝之利故其或分或合经一一叙其源委味别虽精乃其细者耳经中江北防于汇今彭蠡自南康星子县东北至湖口入江则差与禹贡不同水道改矣汉有沔漾之名皆东汉水也地理志西汉水出西县嶓冡山南入广汉白水葢潜汉也经不着其所出自古皆以为东西两汉俱　嶓冡则或然矣而西汉固无沔漾之名汉志漾水出陇西氐道至武都为汉武都东汉水受氐道水名沔是则沔漾俱为东汉也独氐道武都脉络不通川渠阻隔武都受漾为不可据而桑钦遂徙氐道漾水为西汉之源由是愈纷错郦道元委曲迁就通之以潜伏之流证之以难验之论更觉龃龉故当尽废诸説而一之以经文杜佑通典秦州上邽县嶓冡山西汉水所出经嘉陵曰嘉陵江经阆中曰阆江汉中金牛县嶓冡山禹导漾水至此为汉水亦曰沔水其説为可据上邽今废入清水金牛今废入襃城常璩华阳国记漾水出漾山漾山寻求不得其处汉志沮县沮水出东狼谷中水经推为沔水之源今兴州和政县汉沮县是否姑存之要与孔不同矣三江孔为误班固桑钦承之其失愈逺孔彭蠡江分为震泽遂为北江入于海江至彭蠡合为一未尝分也地理志北江自防稽毗陵县入海中江出芜湖自阳羡入海南江从吴县入海具区在吴县西自石城分江水至余姚入海桑钦尽据之以行三江其最舛缪者沔与江合流至石城分为二南江迳宣城寜国为长渎注具区东则松江出焉竒分为三江口又东至余姚入海宣城与具区隔山江岂能越山而过也郦道元知范蠡乘舟出三江口别为三江引庾仲初吴都赋证桑钦竒分三江而不知自余姚入海即吴越春秋所谓三江者也松江自从吴江入海与余姚逺矣备攷本末指其谬误以伸经文使学者无所惑焉岷江出峡禹之所凿欤曰不可知也水经江水迳西陵峡歴禹断江郦道元曰南峡北有北谷村两山间有水清深潭而不流耆旧昔是大江禹治水以此江小不足泻水禹更开今峡口水势斥冲此江遂絶今谓之禹断江必当是也峡险不减龙门砥柱人遂乘之岂禹之旧乎曰不然梁贡道浮潜逾沔以入于渭荆贡道浮于江沱潜汉逾于洛至于南河东西各行葢亦使人避峡险矣】导沇水东流为济入于河溢为荥东出于陶丘北又东至于菏又东北防于汶又北东入于海【山海经王屋之东防水出焉郭景纯曰防沇声相近发源为沇东流为济郦道元曰重源潜出今孟州济源县平地导水皆有所自始沇独无之而与弱黒同例以其皆于平地也潜源虽有之而难徴故史不纪载济至温县入河南当巩县之北洛口也河南受洛北受济孔氏曰济与河并流十数里而南截河又并流数里溢为荥泽在敖仓东南故荥济通脉络然河自东行济自南行世所谓十字沟者皆人为也若以为出于天造则断是不然以理推之济出王屋其余麓东行自河北截河南行而没于水中不可见今所在水中石碛如此者多此则济渎也河过洛汭兼受济洛势益湍悍禹欲载河行髙地因济水有出南之势疏荥泽以受之河水泛溢荥泽待于其南有口纳之固当奔趋而往截河之势诚不足怪然河本东行波流盛大济不能挟之而南也故济水截河而河大势自东禹更疏其下使通利由是济南而河东为十字沟诚有人为之力焉水经荥渎受河有石门王莽时天旱济渎在河北者遂断不复入河川流固自有竭涸时而济为大渎不应絶其所以絶者所在穿凿引水源浅流缓防逢旱干由是而枯耳郦道元曰其后水流迳通津渠势改不与昔同其言是也葢事又变矣夫岂独济哉河亦因穿凿失东注之势郑国凿泾其利溥矣而终为失古人之意司马子长作河渠书致意深矣其后张戎能知之世岂以其言为是哉荥泽亦遂塞正坐汴渠自长安以东凿河灌溉漕运河流已患迟缓汴渠居荥泽之上先受河水水皆南去其东岂复更有波涛浩荡溢出为荥如禹故事哉泽无流注之水久当浅塞泽髙而渎下水虽有盛时亦不能入此皆自然之理也郦道元曰荥口石门地形殊卑又曰荥渎东南流今无水又曰泽自西縁带山隰秦汉以来亦有通否济水与河浑涛东注皆纪实也今水虽断人犹谓其处为荥播识禹迹也禹河南出为荥东出为漯荥虽废漯犹通行而自昔荥漯皆未尝决周衰凿河南出者浪荡瓠子酸枣无不决者禹行水有渎后世无渎妄而已荥泽钟水盈则行之陶丘在广济军定陶县济水通定陶至乗氏分流为菏东合汶水入海苏文忠曰禹随山濬川随山者随其地脉而究其终始也地之有山犹人之有脉也有近而不相连者有逺而相属者此言是也独江河不能絶之语本郑康成非也近而不相连者潼华雷首趾麓相距仅能容河而实不相连逺而相连属者嵩髙东南皆平野而与泰山脉络不断山分二条北条为原维蒙羽南条为芒砀北盛南微泰山居北为之宗泗水行其中防山西对太行山河济故渎行其中南对桐柏以东至扬楚间诸山而淮行其中防水之源流则山之脉络皆可求也故曰随山濬川河过洛汭势当就卑禹既疏济然后引河而东过大伾又当就卑禹又疏漯然后引河而北于是河行漳降渎合滹沱滱易以入海此所谓不逆地阞附属孙顺者也惟河入泗自北而南为横絶阜麓然经导菏泽被孟猪葢是因洼下之势导而行之浅流覆被不敢劚凿为深渠也后世兴水利者大抵凿山断壍以堕天地之性虽其势小大不同要皆与方命圯族同科蒙恬自以为不能免诛戮是矣经溢为荥导菏泽被孟猪溢被皆一字之工足以观禹迹杜佑通典力诋桑钦以为济渎已断复行济水与禹贡不同为谬何如曰非也济水虽絶其渎犹在虽中间皆经穿凿变易或断或续然水之附入于其渎者犹可寻求缉之以存禹迹非无理也佑言为过桑郦之失自是多牵合耳】导淮自桐柏东防于泗沂东入于海【导水书法有四弱黒沇不着所自水出平地也黒水出鸡山则犹沇之王屋欤导河不曰自积石者河有源也河源在夷界至积石为中国遂于此治理之非如淮渭有所止截也江岷山汉嶓冡皆自其源导之岷山今在徼外夷界虞夏为中国也地理志南阳平氏县大复山在东南淮水所出水经以为出胎簪山东北过桐柏山郦注潜流三十许里平氏金废入桐柏县水经渭出陇西首阳县渭谷亭南鸟鼠山郦注引地说鸟鼠山同穴之枝榦明非一山也首阳今渭源县山海经讙誉之山洛水出焉地理志以为出冡领山然则淮自桐柏而上渭自鸟鼠同穴而止洛自熊耳而上犹皆有源而不足疏治潜流更难徴故各着其所从始此导水书例所为不同者也淮自桐柏而下不待疏治而皆顺道故独记与泗沂防而已沂入泗泗入淮】导渭自鸟鼠同穴东防于沣又东防于泾又东过漆沮入于河【导山称鸟鼠导渭称鸟鼠同穴果若地説本支之不同欤尔雅谓其鸟为防其鼠为□大抵去中国渐逺人物稍稍有变其常者天地之偏气也海外诸国则甚有怪异者矣漆沮与渭且行且入而俱入河今漆沮之洛入河处与渭稍离亦水道改矣】道洛自熊耳东北防于涧瀍又东防于伊又东北入于河【导洛以水入先后为序豫州伊洛瀍涧以水之所出逺近为序洛出冢领逺于伊先伊后洛导洛自熊耳其潜源非所纪载也而洛犹为之宗焉】九州攸同四隩既宅九山刋旅九川涤源九泽既陂四海防同六府孔修庶土交正底慎财赋咸则三壤成赋中邦【九州攸同攷礼正刑一徳以尊天子也四隩既宅即尧典四宅隩即厥民隩之隩也地非隈隩不可居夹其皇涧遡其过涧望楚与堂景山与京皆其隩也刋犹变易之变易而定其等秩也涤源言蠲除其泉源无敢壅塞之者陂障也障固而厉守之以待政令山川泽皆属虞衡名山大泽不以封诸侯有功徳则锡之山川九山九泽旧説九州之山川泽也司马子长説九山岍壶口砥柱太行西倾熊耳嶓冡内方汶山九川弱黒河漾水江沇淮渭洛九泽雷夏大野彭蠡震泽云梦荥阳孟猪猪野虽皆有据旧説为是四海戎狄蛮夷道路关通防同于京师六府水火金木土谷庶土冀壌兖黒坟青白坟徐赤埴坟扬荆涂泥豫壤坟垆梁青黎雍壌以此辨其肥瘠而知其生殖厚薄以参正贡赋载师任土闾师任力县师行车人牛马之政令有一不慎必为民害出之甚易反之实难故使致慎焉壌田上中下本三等三三而九之犹三等也咸皆则法九州之内悉程三等而成赋法赋法不加是为夷狄】锡土姓只台徳先不距朕行【天子建徳因生而赐姓胙之土而命之氏禹治水咸建五长各迪有功于此遂定功载赐姓胙土命之氏焉姓纪其所自出氏别族也旧有土者功髙则加锡已有姓与非大功大徳不别赐水患已除土谷致用其民丰殖而不作徳岂所谓克绥厥猷哉众建诸侯使各教其所治之民然而其事必有本也一人躬行于上四方承式于下矣祗敬不距顺也诗曰我求懿徳肆于时夏允王保之又曰有觉徳行四国顺之其斯之谓乎】五百里甸服百里赋纳总二百里纳铚三百里纳秸服四百里粟五百里米五百里侯服百里采二百里男邦三百里诸侯五百里绥服三百里揆文教二百里奋武卫五百里要服三百里夷二百里蔡五百里荒服三百里蛮二百里流【去王城四面各五百里为甸服孔曰为天子治田赋谓授田当出赋也包铚秸粟米总谓禾稾皆入孔曰稾供饲国马周礼所谓秣也铚刈谓禾穗秸服稾事也不独畜饲积以待薪刍稾借之用四百里五百里去王城稍逺入粟米总铚秸粟米轻重必均王国赋法推行之于邦国又四面五百里为侯服采公卿大夫之食邑也周人稍地在畿内南邦小国五十里诸侯大国次国百里七十里孔氏曰三百里同为王者斥侯周晋为甸侯郑为男伯是也又四面五百里为绥服绥安也是为牧伯之国作军锡之山川土田附庸揆度也度行文教鲁卫是也奋振武卫齐燕是也成王命太公曰五侯九伯汝实征之诗称召公日辟国百里内揆文教外奋武卫中国之所由安也又四面五百里为要服要言治之有大要也夷有全用中国之法者嵎夷和夷是也有虽奉行疆理之政而事不能尽与中国同者莱夷淮夷是也蔡孔曰法也又四面五百里为荒服治之荒略而不详也蛮视夷益蠢流移也言政教随其俗也或曰蔡流皆放有罪者之名春秋杀管叔而囚蔡叔舜流宥五刑五宅三居蔡千里之外流九州之裔此为二等更一等则不同国也】东渐于海西被于流沙朔南暨声教讫于四海禹锡圭告厥成功【东海西流沙通三千里南衡北恒通三千里是为断长补短为三千里者也然而自南河至衡山二千里自恒山至南河仅千里短长不等而声教所暨必尽海而止故自流沙以西以衡山之南恒山之北皆同也中庸曰天之所覆地之所载日月所照霜露所队舟车所至凡有血气之属莫不尊亲此唐虞之盛也天色孔氏曰锡圭天功成是也禅禹定于此矣】
　　啓与有扈战于甘之野作甘誓【与贤与子孟子论之尽矣讴歌狱讼朝觐皆归啓啓是以嗣禹而立不知扈何以不服至于天子亲征而犹大战于其国野哉禹禅征苗啓继征扈人心不同故事变多端也国语夏有观扈周有管蔡皆同姓也夫子序书直曰啓与有扈战于甘之野啓以君讨臣扈为抗天子其罪可见扈在永兴鄠县有甘水甘亭案崇为鲧本国在鄠县鲧殛禹自夏有天下以鲧配天其支庶改封扈欤】
　　甘誓
　　大战于甘【乱臣贼子世固有之不得已至于讨伐已非盛事而况至亲骨肉哉故史不复书其所由战之故】乃召六卿王曰嗟六事之人予誓告汝有扈氏威侮五行怠弃三正天用勦絶其命今予惟恭行天之罚左不攻于左汝不恭命右不攻于右汝不恭命御非其马之正汝不恭命用命赏于祖不用命戮于社予则孥戮汝【召六卿使听誓也六事言各有军事也数扈之罪以誓告军帅然后中军出号令司马左右陈行而以天子之命誓之各行有司之事常武可攷鲧汨陈五行彛伦攸斁洪范九畴初一曰五行三正子丑寅之正也三正其来久矣禹与子而天下归之啓厯数在躬厯数起于五行三正举而措之天下之民谓之事业者也五行扈威侮之三正扈怠弃之称兵以抗天子是为威武之实怠慢弃灭不禀正朔其誓辞只二语见扈为反叛逆天害理故天勦之勦截也断截絶灭之也恭行天罚是为天吏故曰啓贤能敬承禹之业一车甲士三人左射右执兵御主马政作一车之将右与御佐之张侯曰此车一人殿之可以集事射人曰使有爵者乗王之倅车葢将选也攻治也各治其事谓之共命王良曰吾为之范我驰驱终日而不获一为之诡遇一朝而获十诡遇御非其正之谓也师以持重为不可胜进退动静莫不有法舍法而诡遇或可幸胜而不可以济众为法是故御非其正为不恭命三代节制如此楚许伯御乐伯摄叔为右以致晋师许伯曰吾闻致师者御靡旌摩垒而还乐伯曰吾闻致师者左射以取代御执辔御下两马掉鞅而还摄叔曰吾闻致师者右入垒折馘执俘而还皆行其所闻而复此为致师之法兵车戎广阙苹轻郑康成曰轻车驰敌致师之车然则五车左右御皆当有法载于正典与司马法不独致师也春秋时已亡许伯乐伯摄叔各有所闻行之车政修而纪律严天子亲征以迁庙之主及社主行无迁庙则以圭帛曰主命古者大封必于庙大刑必于社示弗敢専也军之赏罚速不俟反国而行之周礼司厉掌盗贼任器货贿其奴男子入于罪女子入于舂稾郑司农曰谓坐为盗贼而为奴者输于罪舂人稾人之官也由是观之今之为奴婢者古之罪人故书曰予则孥戮汝如郑司农注则古书孥作奴盗贼男女没为官奴婢者杀敌而不用命党逆同恶以致盗贼之法治之也古人制法必有义又掌戮郑康成曰戮犹辱也既斩杀又辱之葢搏磔之也杀而搏磔之为辱称戮男女没入亦为辱之而称戮欤故春秋传曰身死妻子为戮字或作僇此本古法非啓创为之至文王罪人不孥遂为后世法予则孥戮汝谓反国以王命行之或轻或重随其事故与戮于社别出】
　　太康失邦兄弟五人须于洛汭作五子之歌【太康啓子书言厥弟五人则皆弟也序言兄弟五人五人自相兄弟也须待也】
　　五子之歌【虞书赓歌夏书五子之歌皆诗也诗言志歌永言】
　　太康尸位以逸豫灭厥徳黎民咸贰乃盘游无度畋于有洛之表十旬弗反有穷后羿因民弗忍距于河厥弟五人御其母以从徯于洛之汭五子咸怨述大禹之戒以作歌【尸主也以逸豫下属灭厥徳句絶太康既主大位而以逸豫灭厥徳好乐喜逸堕其四肢心志涣散色禽酣湎皆由此而作其何徳之能存一生一灭必然之理也民已贰矣而方甚为盘乐也盘乐游逸无复法度畋于洛表至十旬弗反有穷国后羿因民弗忍而距之于河民虽愤怨然犹能忍而不决者其势卑不敢肆也奸盗乘之不复忍矣然则奸盗必有因而民本不能遽乱也其弟五人御其母从畋于洛汭太康舍其母而往洛表百日不见其母更失子道五子咸怨与舜怨慕之怨同以子从母以弟从兄皆不可离者也而宗庙委弃母子播越岂得不怨奈何不敬今失厥道皆怨语也夏史直书太康之恶而弗讳法之所不当讳也太康自以为子代父位如天之不可倾覆不复作徳忘其祖之训戒民弃不保以取灭亡若更讳之则继世而有天下者何惩焉左传羿自鉏迁穷石鉏在澶州卫南县穷石在吐谷浑界是则羿既据冀又并兖又并雍】其一曰皇祖有训民可近不可下民惟邦本本固邦寜予视天下愚夫愚妇一能胜予一人三失怨岂在明不见是图予临兆民懔乎若朽索之驭六马为人上者奈何不敬【得乎丘民而后可以为天子是故近之则情亲下之则势絶以一人而视天下至眇也而愚夫愚妇或能胜予况合天下以为吾敌哉禹之恭如此孟子曰恭者不侮人三数之多也一人而三失其心怨丛于其身何能堪之葢不待显明始为怨也凡乖离于冥冥之中皆当图度而消散之朽索之驭六马马蹶而车偾可必也敢不恐惧而反肆乎归藏易王度纪公羊春秋皆言天子驾六马虞夏以前车制欤禹之训大要敬而已一有不敬灭徳之事随作】其二曰训有之内作色荒外作禽荒甘酒嗜音峻宇雕墙有一于此未或不亡【与乱同事也】其三曰惟彼陶唐有此冀方今失厥道乱其纪纲乃底灭亡【陶唐尧氏本必先顚而后枝叶从之既失君道纪纲岂能复存必至于灭亡尧舜禹皆都于冀以临制四海垂中国之统太康失国固无可言者而羿安敢窃有之哉其迁穷石实为巢窟自固之谋寰宇记拱州太康县城太康所筑故以名其县太康既逐而居此欤】其四曰明明我祖万邦之君有典有则贻厥子孙关石和钧王府则有荒坠厥绪覆宗絶祀【五权百二十斤曰石关通也轻重之所由通也三十斤曰钧和平也轻重之所由平也律度量衡皆典则也藏于王府为国之守器禹之垂创典则无不备以贻子孙皆可凭藉茍不至乱荒坠失其绪则何至覆絶哉】其五曰呜呼曷归予懐之悲万姓仇予予将畴依郁陶乎予心顔厚有忸怩弗慎厥徳虽悔可追【其母子兄弟皆流离无归矣夫民之志于忍而逐其君必且并与其父母兄弟仇雠之而将谁依哉郁陶郁结顔厚色愧忸怩心慙民本以一时之愤奸盗挟之以窃太康遂见逐然禹之功徳在人心者未泯也事已决而反之民岂能无悔心哉五子咎太康失民非民之罪禹虽有大功在天下而不能救其子孙之顚覆皆所以感切人心也故其歌五章皆有意义一章言禹之谦恭得民自有谟训而太康弗克敬承二章言逸豫之违祖训遂至亡国三章言冀为天下宗有尧舜禹相之懿太康失之为忝厥祖而羿于帝王大统意在言外四章言禹法度明备太康荒废之然乗四载八年于外万世永赖之功岂能便至覆絶意亦在言外五章流落失所惆怅无聊几使人不忍闻而不敢尤其民歌诗流其谁不动心羿之所为不敢遂荡灭之少康中兴而羿浞皆诛此歌实有所感动焉卫亡许穆夫人赋载驰葢得五子之歌余意】
　　羲和湎淫废时乱日往征之作征【羲和本一人居中授时四子其属也分治四方诸侯羲和总之兼称四岳至此葢独掌隂阳不治方岳之事欤尧命羲和曰钦若昊天厯象日月星辰厯象本于钦若昊天而沈湎于酒废时乱日只此固当诛羲和有职守在王朝侯乃往征于其国叛官离次可以因见令之不肯从召之安肯至遂至用师跋扈甚矣夫子定羲和罪状如此国阙】征【告众孔曰奉辞伐罪是也征者正也上讨下之名也】
　　惟仲康肇位四海侯命掌六师羲和废厥职酒荒于厥邑后承王命徂征【太康崩仲康立于河南左氏传称羿因夏氏代夏政又虞人之箴称帝夷羿则羿尝自立代夏称帝矣太康已失河北羿已代夏政而夏史曰仲康肇位四海正天下之大义也春秋大一统之义也肇始侯命掌六师受命为司马之官也羲和废职逃畔荒酒九伐之法当行故承王命而往征之此夏史定羲和之罪也】告于众曰嗟予有众圣有谟训明徴定保先王克谨天戒臣人克有常宪百官修辅厥后惟明明每嵗孟春遒人以木铎徇于路官师相规工执艺事以谏其或不恭邦有常刑【圣有谟训典简人亦以汤官刑为圣谟徴证必有明证故可使天下后世定保之天子必奉天人臣必奉天子百官无小大皆当修辅故其后惟明明诗曰明明天子又曰明明不已明明有断之辞也百官修辅厥后惟明明人臣之常宪也此皆圣禹之谟训也故每嵗申儆之孟春正月遒人宣令之官以木铎徇于路周礼道人木铎徇戒为小宰之职宦师百官之长于是承训相规正虽百工之贱亦执艺事以谏而况于公卿大夫近臣亲戚乎其有不恭皆有常刑凡此虽为羲和昏迷天象而而意有含蓄太康以游洛失邦凡有位于王朝者责之以修辅之义皆当有罪孔子曰天子有争臣七人虽无道不失其天下今至于亡国覆宗奔窜以死则所谓修辅之职果安在而况畔官离次序私归其邑酗酒自逸者哉】惟时羲和顚覆厥徳沈乱于酒畔官离次俶扰天纪遐弃厥司乃季秋月朔辰弗集于房瞽奏鼓啬夫驰庶人走羲和尸厥官罔闻知昬迷于天象以干先王之诛【羲和不以仲康初立时逃去明矣羿乱羲和畔归于其邑仲康已立犹不返俶始羲和世典天地前此未有扰乱天纪如此者日月之防是为辰季秋九月日月合朔于大火其宿为房一行説古文辑集义同日月嘉防隂阳辑睦变而相伤则为弗辑瞽乐师凡救日伐鼓于社乐师掌之啬夫承命奔驰庶人在官者胥徒也啬夫有秩府史之属汉有斗食啬夫孔传曰主币之官驰取币礼天神庶人走供救日之百役日食大变自天子至庶人祗惧如此而羲和厯象之官乃无所闻知昏迷于天象是为忽天道侮谟训废常宪以干先王之诛虽然太康之亡羲和不御卫仲康之立羲和不朝觐是皆王法之所不赦者法皆不行乃始因日变而兴师何哉孟子曰子以为有王者作将比今之诸侯而诛之乎其教之不改而后诛之乎太康危难之际诸侯顾望首鼠必非独一羲和也既不可悉诛治而修明典宪当中机防羲和职在奉天而忽不变戒其罪为重是故以此为诛首】政典曰先时者杀无赦不及时者杀无赦今予以尔有众奉将天罚尔众士同力王室尚弼予钦承天子威命火炎昆冈玉石俱焚天吏逸徳烈于猛火殱厥渠魁胁从罔治旧染污俗咸与惟新【六典司马政典孔氏曰先时谓厯象之法四时节气望晦朔先天时则罪死无赦不及时谓厯象后天时若此果出政典则専为厯象之官设此条其它官司干犯宪令当讨伐者宜各有条也或曰政典行兵之法也先时后时皆为违节度其罪皆杀昆山出玉山脊曰冈奉行天讨是为天吏为天吏而有逸徳则其暴甚于火矣今当取其渠魁殱灭之渠大魁帅也王师之至而犹不面缚助恶旅拒皆叛逆若威力迫胁不能自拔而当勿治己经诛讨便为染恶皆与之自新】呜呼威克厥爱允济爱克厥威允罔功其尔众士懋戒哉【非不爱也而以威克之临敌之戒所以用民命一死力非可以为常也羿与羲和其罪孰轻孰重曰羲和慢天罪固重而羿反叛岂轻哉然而事必有次第势亦有屈仲正百官以正朝廷正朝廷以正四方太康亡国固以百官废脩辅常宪诛羲和正朝廷百官使体统皆正斯有以临制天下且太康固为失民心也民心未回羿岂易治哉胁从乱之民据险固之地轻以治之羿未即罪乱何日可解唐河北藩镇之祸根株百五六十年至于唐亡正坐此耳书载羿浞之事羿既逐太康终不敢废夏祀听仲康自立于河南其后浞杀羿因羿室生浇及殪使浇灭斟灌氏斟寻氏二斟夏同姓也至帝相居帝丘浞又灭相后缗方娠逃于有仍生少康浞处浇于过处殪干戈跨据河南北少康为仍牧正浇使椒求之奔有虞为庖正虞邑之于纶浞意不尽灭夏之遗种必不已少康布徳以收夏众夏之遗臣靡自有鬲氏收二国之烬灭浞而立少康使女艾灭过季杼灭戈然后祀夏配天不失旧物浞暴逆甚于羿矣少康之兴固有天意要亦由浞穷凶极恶人心思旧反本而后其事可回不然少康一旅之众二斟灭亡之余岂能暴兴如此虽然亦五六十年矣一败涂地之势不能遽反自非禹之功徳天命奚所眷顾茍非仲康少康之贤人心何攸繋属王叶复兴夫岂易哉】
　　自契至于成汤八迁汤始居亳从先王居作帝告厘沃【汤名论语名履故或以汤为字或以为諡史记名天乙契至汤十四世国凡八徙孔氏曰喾尝都亳汤自商丘徙焉故曰从先王居十二州志梁国有二亳南亳在谷熟北亳在蒙谷熟今应天县蒙今拱州考城县亦谓之景亳地理志梁国谷县有髙辛城寰宇记曰在谷城县帝系谱颛顼封喾邑于此商丘今应天理帝告厘沃孔氏曰告来居治沃土二篇以宇训与序意求之恐是如此凡释逸书名义未必尽然史记作帝诰无厘沃】汤征诸侯葛伯不祀汤始征之作汤征【孔氏曰为夏方伯得専征伐葛今应天寜陵县邦国皆有命祀不祀为犯令陵政已应讨伐而况于杀人夺饷乎一童子不以罪而死是为残贼仁义王法所当治为匹夫匹妇复雠汤葢行方伯之职以司牧人自任也遗之牛羊使亳众为之耕将与之同善也而傲虐滋甚不可训诲于是征之】
　　伊尹去亳适夏既丑有夏复归于亳入自北门乃遇汝鸠汝方作汝鸠汝方【伊氏尹名经尹躬暨汤则名也或曰名挚尹正也官名孔氏曰字力牧之后伊尹耕于有莘之野莘国名今曹州济隂县东南有莘仲城汤进之于桀古者贡士壹适谓之好徳再适谓之贤贤三适谓之有功伊尹五就桀幸桀之改徳也丑言其徳垢秽为可丑也于是为不足事矣伐桀定于伊尹丑夏归亳之日始入国门而遇汝鸠汝方与论夏事二臣商贤人二书必有异同之论惜乎其亡也伯夷之清伊尹之任皆存义也汤已征葛而伊尹犹自亳适夏鸣条诚不得已矣目帝告而下五书皆商史所作迁亳今夏王命征葛行夏方伯职事汝鸠汝方犹论夏事故皆为夏书尧典为虞书帝告厘沃汤征汝鸠汝方为夏书始终之际皆可攷也自禹至桀十七世史记桀名履癸】
　　右夏书九篇其五篇亡

　　尚书説卷二
<经部,书类,尚书说>
　　钦定四库全书
　　尚书説卷三　　　　　　宋　黄度　撰
　　商书
　　伊尹相汤伐桀升自陑遂与桀战于鸣条之野作汤誓【伊尹白予弗克俾厥后为尧舜其心愧耻若挞于市一天不获则曰时予之辜其自任以天下之重如此故汤誓师之书而夫子序之曰伊尹相汤伐桀言其事出于伊尹也前末有此事誓辞乃出师之日誓于国中而序述鸣条之战终伐夏也今解州安邑县东北十五里有鸣条陌陑在县北二十里汤自陑升与桀战孔氏曰出桀不意非路当出此耳升陑与记武王渡孟津同鸣条与牧野同皆临其国都于是战矣史官与夫子序书皆详之事之变也汤十一征皆为行方伯之职桀不谅其忠而方忌恶之昬虐愈甚汤于是誓师而出征葛之后汤誓未出师之前桀能改徳事为可已也曰果可已乎曰何以不可文言曰上下无常非为邪也进退无恒非离羣也此圣人之事常人安能与此可上而不可下可进而不可退秦汉以来盗贼僭篡之所为人遂比之骑虎此岂足以论圣人哉】
　　汤誓
　　王曰格尔众庶悉听朕言非台小子敢行称乱【王誓众正大义也夫是之谓天讨格至称举君臣有定分而至于放伐世固或以为乱也尧舜之禅汤武之伐皆权道也徳必若舜禹而又有尧舜荐之者乃可为禅让孔子不有天下继世而有天下继世而有天下亦必若桀纣而又有如汤武者乃可以言放伐是故非圣人而论权则乱而已矣】有夏多罪天命殛之今尔有众汝曰我后不恤我众舎我穑事而割正夏予惟闻汝众言夏氏有罪予畏上帝不敢不正【穑事轻正夏重以农敛获时出师桀之罪一日不可容于天下矣众言奚敢不恤上帝为可畏也】今汝其曰夏罪其如台夏王率遏众力率割夏邑有众率怠弗协曰时日曷丧予及汝皆亡夏徳若兹今朕必往【今汝其必谓夏罪其如我所云者犹曰固知其然也率犹一切也言一切遏絶众力不得用于养生丧死之事而又一切割剥之使独丰夏众知大命近止亦一切怠惰人各有心不相和合所谓农夫释耒工女下机靡衣媮食以待灭亡也时是曷何是曰丧矣特不知其事状如何耳予及汝不能相救皆亡而已民非后罔事后非民罔使而夏徳若此岂复可以君斯民哉必徃言遂伐之也】尔尚辅予一人致天之罚予其大赉汝尔无不信朕不食言尔不从誓言予则孥戮汝罔有攸赦【天命殛之予畏上帝致天之罚惟有天徳者能知之大赉功大者锡爵封国赉大封于庙】
　　汤既胜夏欲迁其社不可作夏社疑至臣扈【古说汤革命创制变置社稷而后世无及句龙者故不可非也夏社大社王社也天子之社也将迁去之而义不可夏社疑至臣扈三书宜有议论至周黜殷而犹存亳社用汤故事三书皆亡】
　　夏师败绩汤遂从之遂伐三朡俘厥寳玉谊伯仲伯作典寳【桀载其寳玉保于三朡汤伐之桀奔南巢遂俘其寳玉三朡今广济军定陶县东北有三朡亭古国也典主也伯仲伯二臣作典寳述兴亡之戒云】
　　汤归自夏至于大坰仲虺作诰【大坰地阙仲虺名或仲氏奚仲之后为汤左相孔氏曰以诸侯相天子】
　　仲虺之诰
　　成汤放桀于南巢惟有慙徳曰予恐来世以台为口实【汤武应天顺人然君臣之名终不可废是故谓之放谓之杀而不敢辞舜迁苖谓之放流宥之也封象亦或谓之放不及以政也南巢今无为军巢县放杀不幸而有此也尧舜禅让犹有子哙之事况放杀乎其为口实何疑是岂能无慙君子言而世为天下法行而世为天下则今举动如此若稍有可议使天下后世不肖无耻有所并縁以行其奸则安能不忧易坤上六龙战于野其血黄汤武战矣必伤黄天地之色言上下皆伤也其至于此诚不幸矣】仲虺乃作诰曰鸣呼惟天生民有欲无主乃乱惟天生聪明时乂有夏昬徳民坠涂炭天乃锡王勇智表正万邦纉禹旧服兹率厥典奉若天命【民皆有欲无主则各求遂而乱矣聪明君徳也人无欲则志定气清而耳目聪明桀聪明非必不若人也纵欲而昬昬故不能聼徳视逺岂惟不能乂民反涂炭之人主天下之表也表正则影从君不作徳而纵欲以竞其民岂得不乱汤勇足以断天下之大事智足以察天下之大变天所锡也禹弼成五服使万邦惟正之供皆有典常与天命流行天使汤表正万邦纉禹旧服汤禹是率其旧典以奉顺天命是则桀为弗克若天矣】夏王有罪矫诬上天以布命于下帝用不臧式商受命用爽厥师【凡其出令为割剥之事皆为矫诬天未尝使人君厉民以独丰也式用也桀为昬政天不善之故用商受命以爽明其众记曰大学之道在明明徳在新民】简贤附势实繁有徒肈我邦于有夏若苖之有莠若粟之有秕小大战战罔不惧于非辜【简忽也简忽贤徳附托势力韦顾昆吾之属助桀为虐商始不见容于夏矣莠在苗必芟耡秕在粟必簸飏而邪之丑正乃亦如是有徳则兴无徳则亡不可得而私故谓之天位尧舜授受汤武放伐本一道耳岂尝有私意哉桀惟失徳而后天命改授乃不自省畏而欲刬商去之是尚可与言尧舜荐贤之事乎汤之诰万邦曰尔有善朕弗敢蔽罪当朕躬弗敢自赦惟简在上帝之心故夫子诵其言桀既私留大位而同恶助之将贼害贤徳故小大之民无不战战惧陷非辜桀暴乱天下天下所恃者汤而已汤亡谁拯其乱哉此商师之所以遂出也史记自孔甲以来诸侯多畔夏桀不务徳而汤伤百姓弗堪乃召汤而囚之夏台已而释之桀放而死谓人曰吾悔不杀汤使至此】矧予之徳言足听闻惟王不迩声色不殖货利徳懋懋官功懋懋赏用人惟已改过不吝克寛克仁彰信兆民【夫岂尝以天下为私哉汤执中立贤无方其程度皆自已出改过不吝汤武反之也十一征无敌于天下天下信之惟其无私而已】乃葛伯仇饷初征自葛东征西夷怨南征北狄怨曰奚独后予攸徂之民室家相庆曰徯予后后来其蘓民之戴商厥惟旧哉【是可以君天下矣】佑贤辅徳显忠遂良兼弱攻昧取乱侮亡推亡固存邦乃其昌【上无明天子方伯为政诸侯之贤者佑之有徳者辅之忠者显之良者遂之弱者兼之使有所附属昧者攻之乱者取之亡者侮之改其社稷羣祀降其宗亲皆侮道也凡此大要不过因其亡而推之因其存而固之所谓因其材而笃焉汤代行天职如此商邦之所由以昌盛也十一征规模可见矣】徳日新万邦惟怀志自满九族乃离【此存亡得丧之机也】王懋昭大徳建中于民以义制事以礼制心垂裕后昆【汤既伐夏实任君师之职仲虺以其慙也故言昔之所已为又言今之所当为天下任重放伐虽蒙其慙不得已也己徳不明欲民之协中难矣自昭明徳民被皇极之福君子创业垂统为可继也以义制事以礼制心使足以遗其子孙此皆今日之当务也此书皆言桀纵欲故昬不能乂民汤无欲故聪明民奉之以为主而终篇制事制心实为举要之语大抵人主之欲为难制也益戒舜犹曰罔咈百姓以从己之欲汉武帝曰多欲不可以君国子民信哉】予闻曰能自得师者王谓人莫已若者亡好问则裕自用则小【此专论伊尹汤之于伊尹学焉而后臣之故王桀自谓伊尹不若己而舎之故亡】鸣乎慎厥终惟其始殖有礼覆昬暴钦崇天道永保天命【有其始矣克终为难殖有礼覆昬暴此理为不可易也钦崇永保安敢废诸蘓文忠谓仲虺诚忠矣而汤之慙口实之病仲虺终不敢谓无放杀之名虽其臣子不能盖夫惟汤武未尝求盖也夫不盖其名是以为仁义之尽使有其实而欲盖之则私而已矣何以为汤武】
　　汤既黜夏命复归于亳作汤诰【夏命虽黜复归于亳以待诸侯之至】汤诰
　　王归自克夏至于亳诞告万方【正天子号令】王曰嗟尔万方有众明听予一人诰惟皇上帝降衷于下民若有恒性克绥厥猷惟后【衷古训善性之有也天降衷于民使顺有常性能安其道则有君焉故伊尹曰予将以斯道觉斯民也非予觉之而谁也】夏王灭徳作威以敷虐于尔万方百姓尔万方百姓罹其凶害弗忍荼毒并告无辜于上下神只【民弗能忍其心离矣】天道福善祸淫降灾于夏以彰厥罪肆台小子将天命明威不敢赦【降灾彰其罪犹不悛汤遂伐之】敢用牡敢昭告于上天神后请罪有夏聿求元圣与之勠力以与尔有众请命【出师类祭行王事也聿述述古事也元大圣伊尹黄帝尧舜以来传记所传皆有圣师圣人义礼之防也告于天无愧辞谋于圣人而协桀之罪为当讨矣】上天孚佑下民罪人黜伏天命弗僭贲若草木兆民允殖【天佑下民信矣桀于是退黜屏伏去夏归商岂有差忒天下更新焕然贲饰如草木之华精神气象为不同矣兆民信能生殖】俾予一人辑宁尔邦家兹朕未知获戾于上下栗栗危惧若将陨于深渊【天使予辑宁尔君公卿大夫而未知所以自免于戾故惧孔子曰治天下者不敢失于小国之臣而况于公侯伯子男乎】凡我造邦无从匪彞无即慆淫各守尔典以承天休【于是为商诸侯故称造邦彞常慆慢周官冢宰掌建邦之六典以佐王治邦国】尔有善朕弗敢蔽罪当朕躬弗敢自赦惟简在上帝之心【伐夏天下之公义也此义未尝废诚使尔诸侯有如舜禹之盛徳吾且荐之于天使吾不可以任天下之重释位去之何敢遏天命哉然则尧舜汤武之道广大公平禅让征伐所遭不同皆未尝以天下为私也】其尔万方有罪在予一人予一人有罪无以尔万方【汤既伐夏而其民犹不能迁善逺罪犹不可与入尧舜之道绥猷之言不其病诸】呜呼尚克时忱乃亦有终
　　咎单作明居【咎单臣名明居书亡】
　　成汤既没太甲元年伊尹作伊训肆命徂后【史记汤崩太子太丁未立而卒于是立太丁之弟外丙外丙即位三年崩立外丙之弟仲壬仲壬即位四年崩伊尹立太丁之子太甲太甲汤适长孙一曰祖甲孟子外丙二年汤没六年三易君外丙犹未终丧而没歳月易相乱恐疑后世故序书称太甲元年且以见迁桐即元年事伊训肆命徂后三书继作太甲不受敎而迁之太甲序太甲既立不明与此相类】
　　伊训
　　惟元祀十有二月乙丑伊尹祠于先王奉嗣王祗见厥祖侯甸羣后咸在百官总己以听冢宰【商纪年曰祀十二月商正月商周改正朔以一号令而诗书纪月不改夏正天时不可易也嗣王逾年即位伊尹主祠事奉嗣王朝庙此古者冢宰摄政之礼也侯甸在千里之外来见新王周礼侯服嵗一见甸服二嵗一见夏商侯服为王畿甸服则周侯服】伊尹乃明言烈祖之成徳以训于王曰呜呼古有夏先后方懋厥徳罔有天灾山川鬼神亦莫不宁暨鸟兽鱼鼈咸若于其子孙弗率皇天降灾假手于我有命造攻自鸣条朕哉自亳【造哉皆始也始攻桀自鸣条而出令则自克夏归亳孟子天诛造攻自牧宫朕哉自亳赵岐曰牧宫桀宫】惟我商王布昭圣武代虐以寛兆民允怀【为人君止于仁】今王嗣厥徳罔不在初立爱惟亲立敬惟长始于家邦终于四海【本立而道生不立无本道何由生是故立爱于其亲充之而无所不爱立敬于其长充之而无所不敬亲亲之杀尊贤之等始于家邦终于四海以此嗣汤徳】呜呼先王肈修人纪从谏弗咈先民时若居上克明为下克忠与人不求备检身若不及以至于有万邦兹惟艰哉【肈始也汤人纪之修自立爱立敬始从谏顺先哲居上明为下忠待人恕治已严皆人纪也爱敬之充也中庸九经爱敬而已桀废弃人纪汤始修之而遂以有天下大要惟克艰故能致此】敷求哲人俾辅于尔后嗣制官刑儆于有位曰敢有恒舞于宫酣歌于室时谓巫风敢有殉于货色恒于游畋时谓淫风敢有侮圣言逆忠直逺耆徳比顽童时谓乱风惟兹三风十愆卿士有一于身家必丧邦君有一于身国必亡臣下不匡其刑墨具训于蒙士【官刑虽设茍无哲辅杲何益哉恒舞酣歌近于巫觋货色游畋淫荡不反侮圣言则无所忌惮逆忠直则无所降屈逺耆徳则废典刑比顽童则所趋必下逆伦害理乱之道也人主至此益难救食其禄居其位而不忧其败非人臣也故有不匡之刑故侍讲刘贡父曰墨非刑名也臯陶刑昬墨贼杀墨贪也臣不匡君贪其禄位故坐以墨盖死罪也孔氏曰蒙士例谓下士或曰蒙蒙古字从省为蒙周官瞽蒙掌歌讽诵召武公称蒙诵卫武公亦曰蒙不失诵所谓工执艺事以谏者也汤作官刑具以训瞽蒙使歌诵之以儆邦君卿士伊尹取其言以戒嗣王】呜呼嗣王祗厥身念哉圣谟洋洋嘉言孔彰【能敬其身则必能念祖矣洋洋广大】惟上帝不常作善降之百祥作不善降之百殃尔惟徳罔小万邦惟庆尔惟不徳罔大坠厥宗【提要之言益明简】
　　肆命徂后【二篇亡】
　　太甲既立不明伊尹放诸桐三年复归于亳思庸伊尹作太甲三篇【太甲嗣仲壬而立不明居丧之礼伊尹营桐宫居之夫子序书谓之放孔氏曰不知朝政曰放然则古者君丧虽冡宰摄政犹当有所闗白放居桐盖使专典丧不复预他事也庸常思常道一曰庸用思用伊尹之训不明而放之思庸而复之人无不知伊尹之心者故孟子曰有伊尹之志则可无伊尹之志则篡也古説桐汤墓刘向曰成汤无葬处伏滔北征记望亳蒙间成汤伊尹箕子冡墓皆为丘墟寰宇记伊尹冡在宋州楚丘县箕子冡在宋城县】
　　太甲上
　　惟嗣王不惠于阿衡【惠顺也阿倚衡平或曰阿保思保也故亦曰保衡】伊尹作书曰先王顾諟天之明命以承上下神只社稷宗庙罔不祗肃天监厥徳用集大命抚绥万方惟尹躬克左右厥辟宅师肆嗣王丕承基绪惟尹躬先见于西邑夏自周有终相亦惟终其后嗣王罔克有终相亦罔终嗣王戒哉只尔厥辟辟不辟忝厥祖【諟古训是审谛之意顾察而审谛之文王陟降在帝左右也于以承上下神只社稷宗庙无不只肃言一本诸敬而已亲亲尊尊爱敬充焉居丧失礼是谓无本百神尔主何以承之惟天监其徳而后有以集大命为天下君宅居师众尹身亲相汤以有九有之师故今嗣王大承其基绪诚愿如先夏之有终而其相亦惟终不愿如其后嗣王之罔终而其相亦罔终君有终则相亦有终君罔终则相亦罔终是故君相一体安危休戚无不同之太甲之克终不终伊尹安敢不任之于其身哉夏在亳西故曰西邑夏自周忠信为周终始惟一非忠信能之乎文言曰忠信所以进徳也嗣王知所戒则敬而已矣敬则尽君道为君而不尽君道则为辱乃祖成汤矣】王惟庸罔念闻【庸用王惟自用无念闻伊尹之训】伊尹乃言曰先王昧爽丕显坐以待旦旁求俊彦啓廸后人无越厥命以自覆慎乃俭徳惟怀永图若虞机张往省括于度则释钦厥止率乃祖攸行惟朕以怿万世有辞【此谏语也昧未爽明丕大显亦明也未明而大显之平旦清明之气也显存晦亡旁非一方啓廸开明而蹈行之旁求俊乂啓廸后人夫是以伊尹有托孤寄子之责越颠坠也坠厥宗忝厥祖越命自覆然危亡之戒人之纵欲为侈快意朝夕不为久长之谋也机弩牙括笴虞人张机必省与度凖乃释不茍也孔氏曰机有度以凖望古机犹有存者铜为之植度于其侧大学在知止在止于至善能钦其所止则能率循成汤之所行也大扺伊训太甲之书专务敎敬而敬必本于爱也太甲自谓欲败度纵败礼是由俭徳之阙故伊尹举要谏之】王未克变伊尹曰兹乃不义习与性成予弗狎于弗顺营于桐宫密迩先王其训无俾世迷【周公曰祖甲不义惟王旧为小人继体而立而执丧不如礼不义莫甚焉此汉之所以废昌邑也然霍光解玺之际昌邑犹能言古天子有争臣七人不失其天下是则汉公卿安能无愧色伊尹谏太甲言语略尽而犹未克变是不可以口舌争矣不义之习将与性俱成性无有不善习或移之狎习予非敢习为不顺有不得已者伐桀放太甲皆非顺经营桐墓立宫使居之成汤遗徳余烈足以感动人清庙曰对越在天骏奔走在庙不显不承无射于人斯密迩先王而训之择端良之士与王居便嬖近习一切屏絶不使溺于世俗迷而不反】王徂桐宫居忧克终允徳【孔氏曰居忧位盖专使典丧也允信孟子有诸己之谓信信则不变保克终矣太甲之放为居丧无礼而自伊训而下谏辞未尝及之惟敎之立爱立敬以修人纪鉴于三风十愆之训以敬慎其身推而顾察天命承事鬼神终先王大业莫不由此居丧失礼岂待指事哉至此犹未克变将恐其恶遂成乃始攻其不义之习名之曰不义夫其得已乎徂桐居忧实始自觉不但迁善且能信徳登而进之允实光辉太甲遂为商之令主此伊尹格天事业】
　　太甲中
　　惟三祀十有二月朔伊尹以冕服奉嗣王归于亳【三年丧毕冕服而见于庙是谓即政朝庙礼之常也自桐归亳而见庙因复政厥辟事之变也居之不疑从容有常君臣之际无迹可寻】【非圣人孰能与于此】作书曰民非后罔克胥匡以生后非民罔以辟四方皇天眷佑有商俾嗣王克终厥徳实万世无疆之休【胥相匡正周官九两繋万民胥匡以生也君民匹敌之势桀涂炭斯民汤由是伐桀太甲几又失之故伊尹以为复政第一语传曰祖有功而宗有徳汤取天下诚有功矣使太甲无克承之徳商之载祀何以能久秦汉以后传祚久近之效皆可见太甲克终厥徳是为商万世无疆之休诚有天命焉】王拜手稽首曰予小子不明于徳自厎不类欲败度纵败礼以速戾于厥躬天作孽犹可违自作孽不可逭既往背师保之训弗克于厥初尚赖匡救之徳图惟厥终【拜手首至手稽首首至地太甲之言怨艾昔非归恩师保明白洞达如此可谓允徳矣】伊尹拜手稽首曰修厥身允徳协于下惟明后先王子惠困穷民服厥命罔有不恱并其有邦厥隣乃曰徯我后后来无罚【修身固将以治国平天下也自家而之国自国而之天下无所不协斯之谓信人皆有此信故能协太甲曰不明于徳伊尹曰惟明后自昭明徳岂可已乎皆有邦也而隣国之民望汤如此汤来则厎善无罪罚允徳之协于下也】王懋乃徳视乃烈祖无时豫怠奉先思孝接下思恭视逺惟明聴徳惟聪【必将视乃厥祖敬而勿失始于家邦而已矣斯须豫怠何以为懋徳思孝思恭无时而不在念也形见于奉先接下之际耳蔽于近而亡逺何明之有耽于非度而荒徳何聪之有伊尹犹防太甲旧慝之作欤】朕承王之休无斁【王无斁则朕承王休亦无斁】
　　太甲下
　　伊尹申诰于王【言之悉矣于此重明之】曰呜呼惟天无亲克敬惟亲民罔常怀怀于有仁鬼神无常享享于克诚【敬仁诚所出同】天位艰哉徳惟治否徳乱与治同道罔不兴与乱同事罔不亡终始慎厥与惟明明后【五帝异礼三王不同乐而其道一也流连荒亡不同事而同乱始也与治同道终也与乱同事得非缉熙光明之学有所阙欤明明言光明相继也】先王惟时懋敬厥徳克配上帝今王嗣有令绪尚监兹哉【懋敬自强不息也】若升髙必自下若陟遐必自迩【道有本末事有先后未有一蹴而能至者也】无轻民事惟难无安厥位惟危慎终于始【太甲于是始亲政故有慎终于始之戒惟难惟危慎之至也始或废之终何观焉】有言逆于汝心必求诸道有言逊于汝志必求诸非道【逆心之言正使狂真妄茍求诸道亦可容忍况嘉言乎逊志之言正使同心协谋犹当求诸非道或恐未能尽理况以邪佞投合乎】呜呼弗虑胡获弗为胡成一人元良万邦以贞【元者善之长也君正莫不正】君罔以辩言乱旧政臣罔以宠利居成功邦其永孚于休【伊尹将告归矣故终篇陈君臣之戒既曰辩言必有新竒可喜之论不必庸君甘心焉袁盎一语而绛侯礼貌遽衰辩言之易惑也霍光既立宣帝犹秉政权君臣之间卒有遗憾宠利之可戒也辩言乱政宠利居功主意惑而国体亏断非美事商周盛际安有斯事伊尹推理势所至故言之以为世戒】
　　伊尹作咸有一徳【一徳天徳也中庸曰纯亦不已】
　　咸有一徳
　　伊尹既复政厥辟将告归乃陈戒于徳【太甲方倚重师保而伊尹遽归商王业已定太甲克终允徳伊陟臣扈皆足辅王伊尹可以归矣是为人臣常道】曰呜呼天难谌命靡常常厥徳保厥位厥徳靡常九有以亡【谌信常不已也一不作徳桀纣不难至也故为乱亡之道】夏王弗克庸徳慢神虐民皇天弗保监于万方啓廸有命眷求一徳俾作神主【慢神必虐民旱麓曰惠于宗公神罔时怨神罔时恫刑于寡妻至于兄弟以御于家邦】惟尹躬暨汤咸有一徳克享天心受天明命以有九有之师爰革夏正【暨及不以君及臣而以臣及君伊尹于汤诚有敎廸之功伊尹言之不嫌以为天下后世法夏正寅商正丑】非天私我有商惟天佑于一徳非商求于下民惟民归于一徳【天视自我民视天聴自我民聴】徳惟一动罔不吉徳二三动罔不凶惟吉凶不僭在人惟天降灾祥在徳【一则无所不顺故动与吉偕二三则是非参错其偶不与凶会幸而已】今嗣王新服厥命惟新厥徳终始惟一时乃日新【兹其始矣固未见其所终也终始惟一是为日新】任官惟贤才左右惟其人臣为上为徳为下为民其难其慎惟和惟一【左右师氏仆使宰膳趣马之属朝夕在王左右者也人主作徳不作徳左右闗繋为多臣为上为徳为下为民大意是上辅君下乂民而其语难协为臣不易故当慎同寅协恭和衷故能一】徳无常师主善为师善无常主协于克一【徳不可以小成也苟主于善则皆可师善非一端而已也有以协之皆足以成徳孟子曰舜闻一善言见一善行沛然若决江河莫之能御也又曰大舜有大焉乐取诸人以为善自耕稼陶渔以至为帝无非取诸人以为善者伊尹惧太甲之小成也故敎之以取善之道如此太甲能信矣刚健笃实光辉日新其徳可不知勉乎】俾万姓咸曰大哉王言又曰一哉王心克绥先王之禄永厎烝民之生【徧覆包涵则其言之大悠久无疆则其心之一有是言而无是心朝夕变迁安可保也先王聪明时乂民永其禄王言之大王心之一则为能绥安之使斯民同厎于善无终穷矣生与欲并生哉之生同】呜呼七世之庙可以观徳万夫之长可以观政后非民罔使民非后罔事无自广以狭人匹夫匹妇不获自尽民主罔与成厥功【亲尽而庙不祧可以观徳矣贾谊谓文帝曰使顾成之庙称为太宗商祖契宗汤太甲庙不毁与汤为二祧如周文武欤郑康成曰殷六庙非中宗髙宗庙亦不毁此礼由商而来长万夫则部分广可以观政矣后不自立非民何使民不自治非后何事君民本相须也其至于乖睽涣散仁之贼义之残也民非后罔克胥匡以生后非民罔以辟四方而既言之此又言之者人主不可以不常知此意也匹夫匹妇有不自尽亦何遽至于罔成厥功哉然失一人之心则天下之志趣乖魏武帝一接张松不满而蜀之士大夫举不为魏是故明君必恭俭礼下自广狭人之累当深戒也】
　　沃丁既葬伊尹于亳咎单遂训伊尹事作沃丁【沃丁太甲子皇览曰伊尹冡在济隂已氏平利乡今楚丘县汉已氏县训以伊尹行事沃丁亡】
　　伊陟相太戊亳有祥桑谷共生于朝伊陟賛于巫咸作咸乂四篇【伊陟伊尹子太戊中宗沃丁弟太庚之孙祥妖怪孔氏曰桑谷二木合生七日大拱不恭之罚史记一暮大拱巫咸臣名周公曰在太戊时则有若伊陟臣扈格于上帝巫咸乂王家咸乂四篇亡】太戊賛于伊陟作伊陟原命【孔氏曰原臣名二篇亡】
　　仲丁迁于嚻作仲丁【嚻史记作隞李颙云在陈留浚仪县皇甫谧曰或云河南敖仓是案敖仓在今郑州荥泽县西仲丁亡】
　　河亶甲居相作河亶甲【相今相州河亶甲亡】
　　祖乙圮于耿作祖乙【祖乙河亶甲子史记河亶甲时殷复衰祖乙立殷复兴巫贤任职又曰祖乙迁于邪耿今河中府龙门县圮毁也耿毁迁邢盖两迁索隐邢音耿恐非盘庚五迁嚻相耿邢殷祖乙两迁为是邢今邢州龙冈县祖乙亡】
　　盘庚五迁将治亳殷民咨胥怨作盘庚三篇【史记自仲丁至阳甲废适而更立诸弟子弟子或争相代立比九世乱于是诸侯莫朝阳甲崩弟盘庚立殷今河南偃师县谓之亳殷从先王居犹晋绛楚郢也咨嗟相怨不欲迁】
　　盘庚上
　　盘庚迁于殷民不适有居率吁众慼出矢言曰我王来既爰宅于兹重我民无尽刘不能胥匡以生卜稽曰其如台【民不趋令适新邑之居吁和慼忧久皆重迁若曰可与乐成难与虑始勿恤可也然古人终不肯违众而独举以智力求济率和恱众忧必使尽知其为不可不迁而聴命焉矢直直写己之情也或曰矢誓要质之于鬼神也我王祖乙爰于宅居兹谓邢也刘杀耿圯迁邢邢山国所谓适于山也耿为水所圯于是来宅于此今其事变患害已至重吾民无尽杀为其不能相正以生也我于龟以稽疑龟告如我谋】先王有服恪谨天命兹犹不常宁不常厥邑于今五邦【先王有所服行敬谨天命此犹不敢常宁不常厥邑至于今五邦矣况今吾命民不能胥匡以生而岂敢怀安乎五迁必皆有故迁都大事冝皆有天命然古人简质不以迁为难故自契至汤八迁自仲丁至祖乙四迁民皆聴命无异论至盘庚之迁而怨咨作安土之意已不能如古矣】今不承于古罔知天之断命矧曰其克从先王之烈若颠木之有由蘖天其永我命于兹新邑绍复先王之大业厎绥四方【今不能承于古而迁为人情纵肆法度委废天且断絶其命汝犹罔知而况敢谓克从先王之烈譬若颠木之有蘖庶几其能兴起乎今迁则天且延长我命于兹新邑可以绍复先王大业厎定四方也王国居中四方承之鸟曰邦畿千里维民所止肈域彼四海自王国犹不能立法使民相正而生四方岂有厎绥之功先王之业坠矣已上总论迁都大意】盘庚斆于民由乃在位以常旧服正法度曰无或敢伏小人之攸箴【盘庚之迁其大家实惮之小人未必尽不乐也盘庚将敎训其民推原不适有居之故皆自在位者始故以常日旧制所服行者先王法度大意则曰无得隐伏小人箴规其上之言诗曰民虽靡膴或哲或谋迁都之利众人虽未能尽见亦岂无智识之士知之者大家不乐壅遏民情议论偏胜不可据依故使一宣达之迁都事实为可求矣此史官纪盘庚行事大要魏相白宣帝去尚书副封而霍氏逆谋始得上闲是亦为正法度也】王命众悉至于庭王若曰格汝众予告汝训汝猷黜乃心无傲从康【众羣臣也汝当以道黜汝傲慢之心】古我先王亦惟图任旧人共政王播告之修不匿厥指王用丕钦罔有逸言民用丕变今汝聒聒起信险肤予弗知乃所讼【先王图任旧人共政修播告之辞未尝隐匿其指王必用大敬无过失之言故其民顺令旷然大变聒聒多言之貌今汝聒聒起而信受邪险肤浅于弗知其所辩讼果为何事此岂先王所以图任共政者哉言在位羣臣不能继承其先人同力王室也孟子曰为政不难不得罪于巨室世家梗政此时已患之】非予自荒兹德惟汝含徳不惕予一人予若观火予亦拙谋作乃逸【非予自荒念旧之徳惟汝含蓄恩徳无所畏惕予一人号令诛赏之所自出也譬若火作而弗救乃坐观之则自一爝至于炎炎无由息也是岂非予拙谋作汝过失至此乎】若网在纲有条而不紊若农服田力穑乃亦有秋【举网而条不乱言事必有其序也农夫利穑而有秋言事无有幸而致也盘庚兴商规模自迁都始故以举网言之迁则可以绍复大业一劳永逸不迁则委靡頽败将不能为一日之安故以服田言之】汝克黜乃心施实徳于民至于防友丕乃敢大言汝有积徳乃不畏戎毒于逺迩惰农自安不昬作劳不服田亩越其罔有黍稷【汝能自黜傲慢从康之心则能施实徳于民至于婚姻朋友皆蒙被之今则不然丕乃敢大言皆世阅也故自谓有积徳戎大昏强虚言惑众大毒逺迩邢山国田少使其人惰农自安不强作劳不服田亩遂至于罔有黍稷此为不能胥匡以生事实盘庚之迁其大端在此】汝不和吉言于百姓惟汝自生毒乃败祸奸宄以自灾于厥身乃既先恶于民乃奉其恫汝悔身何及【吉善汝不协和善言于百姓而使咨怨不适有居惟汝自生毒大家总于货寳小民罔有黍稷乃至于祸败奸宄自灾于其身恫痛民之恶汝既先之而犹自奉持其可哀痛之事刑罚将至虽悔何及乃奉其恫吉其凶也】相时憸民犹胥顾于箴言其有逸口矧予制乃短长之命汝曷弗告朕而胥动以浮言恐沈于众若火之燎于原不可向迩其犹可朴灭则惟尔众自作弗靖非予有咎【相视憸小小民箴诲之言犹相顾忌恐其有逸不协义理矧予制汝短长之命而无所忌惮茍有异同何不告朕反覆议论而相动以浮言诖误众人恐遂一沈溺之譬若燎原之火虽不可向迩而犹可扑灭岂以羣起之势不复可奈何哉是将以刑法施之矣若其至此则惟尔众自作弗靖岂予之咎盘庚欲举法以治不从令者而卒不用也如所云云夫岂不可以行法然而不敎而杀忿嫉于顽尧舜三代之盛未尝有此必训告必敎诲使理悟而心服所谓以善养人者每如此也】迟任有言曰人惟求旧器非求旧惟新古我先王暨乃祖乃父胥及逸勤予敢动用非罚世选尔劳予不掩尔善兹予大享于先王尔祖其从与享之作福作灾予亦不敢动用非徳【人求旧器求新各有其冝也予先王与乃祖乃父相及逸勤予岂敢不念其子孙而动用非罚乎世选勲劳而官爵之不敢掩尔善念旧之意如此也尔祖与享于先王庙延有善而作福有祸而作灾照临于上不可欺罔予亦安敢一切姑息动用非徳乎非罚非徳皆谓施之而不当理也】予告汝于难若射之有志【言易出而志不审何能中乎】汝无侮老成人无弱孤有幼【老成之人智虑及之当有知迁都之为利者非必举一世之人为异也孤幼不能自立随其长上为向背也如其不昬作劳不服田亩至于仰事俯肓不能无憾是为虐之】各长于厥居勉出乃力聴予一人之作猷【公卿大夫各有封邑而为之长当率其民勉出力以聼命作猷言迁都有道于此作兴之也】无有逺迩用罪伐厥死用徳彰厥善【自陷于死而罚施之故曰伐厥死】邦之臧惟汝众邦之不臧惟予一人有佚罚凡尔众其惟致告自今至于后日各恭尔事齐乃位度乃口罚及尔身弗可悔【致告致吾之意而告之也王曰商俗靡靡利口为贤然则商人口之不度所从久矣】盘庚中
　　盘庚作惟渉河以民迁乃话民之弗率诞告用亶其有众【作动也将动而迁乃话其民弗率之故大告之以信其有众】咸造勿亵在王庭盘庚乃登进厥民曰明聼朕言无荒失朕命【造至升进使前大司冦大询朝位三公及州长百姓北面】呜呼古我前后罔不惟民之承保后胥慼鲜以不浮于天时殷降大虐先王不怀厥攸作视民利用迁汝曷弗念我古后之闻承汝俾汝惟喜康共非汝有咎比于罚【先王无不惟民之承而民亦保其君相与慼忧鲜以不浮于天时之故浮犹溢也天时溢出为灾犹洪范极备为凶也殷降大虐水圮都邑先王不敢怀安其所兴作视民利为当迁汝曷不念所闻古后之行事其所以承汝使汝惟喜乐安宁将与汝共之非汝有过咎比于五流之罚而迁汝也】予若吁怀兹新邑亦惟汝故以丕从厥志【予所为顺和怀念此新邑岂非为汝故以大从吾为民之志乎】今予将试以汝迁安定厥邦汝不忧朕心之攸困乃咸大不宣乃心钦念以忱动予一人尔惟自鞠自苦【试言试其事也灼然已见其可为而曰试者为众人之不能尽知也今人犹曰且试观之迁则安定厥邦不迁则莫可为也汝不忧朕心之所用如此乃皆大不宣其心务自覆匿不能钦念以诚而动我此岂所谓保后胥慼者乎不顺我而迁喜乐康安不得共之必且自穷自苦】若乘舟汝弗济臭厥载尔忱不属惟胥以沈不其或稽自怒曷瘳【譬诸乘舟而弗求济必臭败其所载物尔诚不相属犹豫二三岂但臭厥载而已中流泛泛必相与沈溺矣不于此稽察而至于祸败虽自怒何能瘳】汝不谋长以思乃灾汝诞劝忧今其有今罔后汝何生在上【汝不谋度长久以思汝不迁之灾是大劝忧之道必自厎于困穷茍安朝夕有今罔后汝谓此何生在上乎傲诞从康自作之咎生于下不生于上也河亶甲以前事不可考祖乙之迁以水其灾已见故其民乐从盘庚之迁以其民不能胥匡以生其祸尚隐伏未能尽见大家又壅隔其间故其民惮从】今予命汝一无起秽以自臭【一故不变起于秽必自臭】恐人倚乃身迂乃心予迓续乃命于天予岂汝威用奉畜汝众【人且悮汝偏倚汝身迂曲汝心终必有灾不服常业身偏倚矣不则徳义心迂曲矣故予今将迎续汝命于天予非威胁汝用奉承汝畜养汝而已】予念我先神后之劳尔先予丕克羞尔用怀尔然失于政陈于兹髙后丕乃崇降罪疾曰曷虐朕民【神后髙后皆汤子念汤劳来尔先人使作徳故予亦大能进尔于善用绥怀尔则既然矣我若不迁政敎不行陈腐于此则汝何能善汤必大积髙降罪疾于我而言曰何得虐毒我民】汝万民乃不生生暨予一人猷同心先后丕降与汝罪疾曰曷不暨朕幼孙有比故有爽徳自上其罚汝汝罔能廸【生生充其类进善不已也易曰生生之谓易盘庚言我不能进尔于上汤且降罪疾于我汝万民力不能以类茂长于善暨予一人偕之大道而同心焉汤亦大降与汝罪疾曰何以不及我幼孙协比而致有差爽之徳自上降罚于汝汝无能廸吉矣幼孙盘庚自谓】古我先后既劳乃祖乃父汝共作我畜民汝有戕则在乃心我先后绥乃祖乃父乃祖乃父乃断弃汝不救乃死【先王劳来乃祖乃父故汝共作我畜民衣食温饱长老慈幼是为畜民而汝不臧厥心乃有戕害之事虽包藏不露而鬼神知之我先王绥安乃祖乃父乃祖乃父怀我先王之徳不平怒汝乃断弃汝虽死不救】兹予有乱政同位具乃贝玉乃祖乃父丕乃告我髙后曰作丕刑于朕孙廸髙后丕乃崇降弗祥【乱治位虽有髙下而皆与人主共治政故曰乱政同位治政有位在民上而不恤民具乃贝玉而已汝又信其防惑不顺我迁故乃祖先父大告汤使作大刑于朕孙开导汤大积髙降弗祥前篇训有位无此语士君子当自识此理也此篇训万民故及之或曰盘庚患其民不从令故假鬼神以惧之是乎曰否古人必畏天必敬鬼神必省察祸福是故国家诰命必于宗庙而盟誓必临之以鬼神人心敬戒懔乎神只祖考常在其上也从世人心放肆慢言恣行虽鬼神福善祸淫其道不改而人方颠迷岂能识察故虽陨越殄灭而犹不悟大抵古人鬼神之训皆非假説之言也推此必然耳】呜乎今予告汝不易永敬大恤无胥絶逺汝分猷念以相从各设中于乃心【事不可已故告之不易其忧为大故当永敬絶逺而不相亲事何由济各安其分而念于道必能降以相从中茍不设犯分违道必矣】乃有不吉不廸颠越不恭暂遇奸宄我乃劓殄灭之无遗育无俾易种于兹新邑【迁徙之际固当明法禁而况尝有异论动摇或恐奸邪乘间而作必当周防也吉善廸蹈颠越陨坠不顺理不恭怠傲今法恶逆不道不敬也暂遇人而刼夺之为奸于外为宄于内小者劓大者絶灭无遗育不使易种于新邑】往哉生生今予将试以汝迁永建乃家
　　盘庚下
　　盘庚既迁奠厥攸居乃正厥位绥爰有众曰无戏怠懋建大命【奠定定其邑居而正庙社朝市郊野之位其众新至劳来安定之告戒之使无戏怠勉立大命于新邑】今予其敷心腹肾肠歴告尔百姓于朕志罔罪尔众尔无共怒协比谗言予一人【迁事百姓容有不能尽知吾心者浮言胥动今悉无罪汝汝亦无复共怒协比谗言于我】古我先王将多于前功适于山用降我凶徳嘉绩于朕邦今我民用荡析离居罔有定极【先王祖乙祖乙圯于耿以屡迁靡定将使功多于前人故适于山择髙而居用降损我凶徳使灾害悉去降犹今言减少也自祖乙至阳甲六世矣夫亦为有美绩焉观辞意则以嚻相皆因水而迁者至耿则不因水盘庚之迁必有以也孟子曰仁政必自经界始经界不正井地不均谷禄不平经界正则分田制禄可坐而定也山居固逺水而险阻狭隘其初遗民犹少久而生齿日繁地不能容于是荡析离居任地不以井邑丘甸而田法坏域民不以比闾族党而比法坏敛财不以郊甸县都而赋法坏治兵不以五两卒旅而军法坏是则山居而地不可井民不可比先王法制靡烂败坏举不可行所谓失于政陈于兹盖不可一朝居也公卿大夫具乃贝玉而已自其婚友不昬作劳不服田亩骄堕易贫其害犹如此而况于小民乎惟垫溺之忧屡迁之扰民得休息久而安之遂不复顾念其他所以迁事一起而咨怨竝作居民乖异莫能合也盘庚反覆告敎言语略尽而其意卒不宣露至此始自谓敷心腹肾肠歴告朕志则岂不以可使由之不可使知之者亦有所难言欤盘庚智足以谋勇足以断仁足以行然亦不易矣盘庚又八世至武乙去亳徙河北即朝歌又三世至纣淫靡而亡其世家骄淫周公迁于洛歴三纪而后世变风移此商人风俗盛衰本末】尔谓朕曷震动万民以迁肆上帝将复我髙祖之徳乱越我家【迁奚能遽复汤之徳哉不迁人情翫习法今垢弊弃本逐末浮伪淫奢诚不可为己大抵都邑歳久繁庶势必至此盘庚之迁不因灾变徒以其民不能胥匡以生而自谓罔知天之断命其惠有甚于水者众人之智不及此复汤之徳规模自迁始】朕及笃敬恭承民命用永地于新邑【我所以与厚敬之臣恭承民命用长居此地于新邑】肆予冲人非废厥谋吊由灵各非敢违卜用宏兹贲【冲童退托童人当异同之论始作夫岂敢废之吊至由用灵善其至者用善而已至言其为不可加也吾谋之既善卜之又协其敢违之乎宏贲皆大也审谋考卜用大此大业】呜呼邦伯师长百执事之人尚皆隐哉【伯长也诸侯一国之长师官师有敎帅之义征官师相规长其官之长事之是否隐之于心则自知也】予其懋简相尔念敬我众朕不肩好货敢恭生生鞠人谋人之保居叙钦【懋勉简检相助肩任鞠穷也勉择参伍僚属以助之人谓邦伯师长也必当念敬我众好货者非所任果敢恭敬滋长于善哀矜穷乏之人而能谋人之保居者序之于位尊敬之鸿雁曰爰及矜人哀此鳏寡又曰虽则劬劳其究安宅】今我既羞告尔于朕志若否罔有弗钦无总于货寳生生自庸式敷民徳永肩一心【今我既进汝告以朕志矣庶事方殷凡所施设不能皆善其顺于理则承之否则相与反覆之无有弗敬当黜逺贪饕其能滋长于善自用有常而后用敷民徳永任一心勿替引之总于货寳言专利也贝玉货寳之戒至此凡三迁都异论实起于此山薮财货出焉民不尽力于常产机巧趋利有势力者则常擅其权晋人谋去故绛诸大夫曰必居郇瑕氏之地沃饶而近盬韩献子曰不可山泽林盬国之寳也国饶则民骄佚近寳公室乃贫夫近寳之贫民必有窃持其权者而利归于下晋大夫所以乐往商诸臣所以重去冝皆以此也盘庚迁于寛平之地将制民常产正经界而均一之以兴敎化使日迁善逺罪而保天命焉茍惟士大夫趋利之俗犹在岂惟民无所观法而坏法败政必有自兹始故其丁宁切至如此尧舜禹皆居冀惟商居河南豫州之境地最平广井法行焉】
　　髙宗梦得説使百工营求诸野得诸傅岩作説命三篇【髙宗名武丁孔氏曰岩在虞虢之界通道所经有涧水壊道常使胥靡刑人筑防此道説贤而代胥靡筑之以供食工徒属工官故刑书谓之司空书髙宗直使百工营求之于野葢亦得之于梦也水经沙涧水出虞山东南经岩有穴名窟即説所俗名圣人涧寰宇记今陜州平陆县东北】
　　说命上
　　王宅忧亮隂三祀既免丧其惟弗言【亮信隂黙谓之信黙诚未尝言也】羣臣咸谏于王曰呜呼知之曰明哲明哲实作则天子惟君万邦百官承式王言惟作命不言臣下罔攸禀令【明哲故作则天子君万邦故百官承式羣臣言王固明哲矣言则作命不言则臣下无所禀令髙宗旧学于甘盘明哲知道羣臣知之居丧不言礼也既免丧而犹不言百官有司无所禀承得非贤者之过乎故羣臣谏之王言使出为命内史掌书王命遂贰之是也已行为令外史掌书外令是也】王庸作书以诰曰以台正于四方台恐徳弗类兹故弗言恭黙思道梦帝赉予良弼其代予言【自谓其徳不可以正四方虽一言不敢出知枢机之不可不慎也恭黙思道是之谓知本恭黙存存诸念皆息是为思道精诚昭格帝梦形焉】乃审厥象俾以形旁求于天下说筑傅岩之野惟肖【史记岩作险周官司险掌九州之图以周知其山林川泽之阻而达其道路是则孔氏所谓涧水坏道筑护之是也说无姓遂以傅岩姓之】爰立作相王置诸其左右命之曰朝夕纳诲以辅台徳【爰于是而立为相置诸左右命之纳诲辅徳师保之也古者冡宰犹是行有司之事相则师保也仲虺为左相伊尹为右相周召相成王为左右】若金用汝作砺若济巨川用汝作舟楫若嵗大旱用汝作霖雨啓乃心沃朕心若药弗瞑厥疾弗瘳若跣弗视地厥足用伤【天下国家之事盖未数数然也髙宗可谓能自得师矣啓心沃心异心而同理也药弗瞑而疾弗瘳忠言之难受也履以足不以目非目之视而足伤君臣相须之体也】惟暨乃僚罔不同心以匡乃辟俾率先王廸我髙后以康兆民【同官为僚暨及也使说表倡之】呜呼钦予时命其惟有终【必若钦予是命其惟有终乎掘井九仞而不及泉犹无终也虽然维天之命于穆不已何时而终乎夫是以有斆学半之论】说复于王曰惟木从绳则正后从谏则圣后克圣臣不命其承畴敢不祗若王之休命【木之从绳虽曲必正后之从谏虽狂作圣学问之移人也舎己从人乐取诸人以为善圣人分量】
　　说命中
　　惟说命总百官【是为冡宰始臣之也】乃进于王曰呜呼明王奉若天道建邦设都树后王君公承以大夫师长不惟逸豫惟以乱民【王为元后公侯伯子男皆君也公爵最尊天子诸侯皆有大夫庶官有师有长皆举纲而言】惟天聪明惟圣时宪惟臣钦若惟民从乂惟口起羞惟甲胄起戎惟衣裳在笥惟干戈省厥躬王惟戒兹允兹克明乃罔不休【天聪明圣法天臣钦顺其君而民聴焉出其言善则千里之外应之不善则千里之外违之惟口起羞也甲胄所以卫身也人莫不自卫而后兵戎与焉衣裳在笥必自贵重勿轻出轻出则人亦贱薄之矣无瑕者可以戮人干戈之伐必自省也凡此王当戒之信此能明则无不姜者】惟治乱在庶官官不及私昵惟其能爵罔及恶徳惟其贤【官无小大一官废则一事不治遂害大体官私昵爵恶徳咈天违理人心不服邪恶得志乱必及民】虑善以动动惟厥时【寡虑易也多虑葸也易多败葸不及事不易不葸其惟治其心乎动惟厥时中其防也】有其善丧厥善矜其能丧厥功【善与人同舜所以为有君徳也骄矜起于自私一己之善犹无以容之况能以天下为度乎】惟事事乃其有备有备无患【及其间暇般乐怠傲刑政不修患至而图之何及哉】无啓宠纳侮无耻过作非【小人难养啓宠即纳侮谀佞欺蔽皆侮道也盖藏而不用其情为耻过耻过即作非之端孔子曰君子之过如日月之食小人之过必文】惟厥攸居政事惟醇【政事醇疪一二而治之则弊弊然矣端本澄源惟其所居何如耳禹曰安汝止汲黯谓武帝曰陛下内多欲而外行仁义奈何欲效唐虞之治】黩于祭祀时谓弗钦礼烦则乱事神则难【简与黩皆弗钦也説以冢宰论事无非其所当言者其间不无有司之事而亦必本于君徳说枚数条列类皆髙宗所阙刮磨洗濯乃犹有不能尽除者易曰髙宗伐鬼方三年克之是为干戈省躬之戒祖己曰典祀无丰于昵是为黩于祭祀之戒说皆有所预见其言不虚也扁鹊视病方其在皮肤而易治腠理深矣府藏何及此二事髙宗中之稍深故其证状终一见】王曰防哉说乃言惟服乃不良于言予罔闻于行【夫岂不行而无闻焉愦愦而已】说拜稽首曰非知之艰行之惟艰王忱不艰允协于先王成徳惟说不言有厥咎【知行难易何如曰皆难知谓透彻大知非小知也大知致知也知之至也智光融照动与理会兹岂易事哉虽生知亦必有用力处髙宗罔闻于行厥终罔显之语诚有疑处未能全彻却是知有此事跣弗视地厥足用伤足与目相为用此喻极的当非识得此理何縁能出此语故其求傅説之助切切也大抵行与知本相须也孟子论智圣巧力只是知与行夷惠行得到而知未尽故有中非尔力之语余尝谓求赐皆知之矣虽巧而力不能到百歩之外箭至中道而坠巧果何施然则孟子论夷惠是知处欠傅说与髙宗言是行处欠行所能至知或及之行处无力所知亦能退落故傅说敎髙宗力行以致髙明光大之功其实真智全力即是精一之学皆非易事】
　　说命下
　　王曰来汝说台小子旧学于甘盘既乃遯于荒野入宅于河自河徂亳暨厥终罔显【周公曰在武丁时则有若甘盘髙宗本受道于甘盘也又曰髙宗旧劳于外爰暨小人孔氏曰小乙欲使髙宗知民之艰苦故使居民间此言遯于荒野为合遯于荒野固为欲知民事当亦为从甘盘而学也甘盘不仕来学往敎之义古人严之入宅于河王都在河北时自河徂亳从盘庚迁亳也嵗月非不久及其终无所显明自言其学未竟也】尔惟训于朕志若作酒醴尔惟麴糵若作和羮尔惟盐梅尔交修予罔予弃予惟克迈乃训【自其在心为志而训之故谓之格心作如遐不作人之作犹麴蘖作酒醴盐梅作和羹也交修言不一也随事切磋之不使有微小遗失也迈行也说以力行要髙宗故髙宗有克迈之言焉】说曰王人求多闻时惟建事学于古训乃有获事不师古以克永世匪说攸闻【春秋天子之事称王人本此天子称王人不敢斥尊犹今称陛下也王人求多闻实将措诸事业而不于古训则安能有所获事不师古创意立新而为之源流不接损益无章必无可继之功髙宗三年不言恭默思道一意乎其内学聚问辨诚阙焉约而不博傅说恐其不足以建事故以多闻之求古训之获为论学之首亦敎其所不足也然而髙宗为有本矣子贡曰文武之道在人贤者识其大者不贤者识其小者莫不有文武之道焉仲尼焉不学子曰赐也汝以予为多学而识之者欤非也吾一以贯之夫无所不学而一以贯之所以崇徳而广业也】惟学逊志务时敏厥修乃来允怀于兹道积于厥躬惟斆学半念终始典于学厥徳修罔觉监于先王成宪其永无愆【逊顺也髙宗求训志之助故说有逊志之言髙宗求道亦蹙矣徒思不学久之必殆故傅说学于古训为第一语博其外也惟学逊志为第二语寛其内也逊志优游不廹也务时敏拳拳服膺不失也逊志务时敏即孟子勿忘勿助长也张范阳曰道不可以有心求不可以无心得厥修乃来与道相应自得之也允信允怀于兹信保不变无有间断也造次必于是颠沛必于是而道积矣躐等陵节非积也斆敎也敎者学者至此各及其半而已记曰敎然后知困学然后知不足逊志务时敏允怀于兹敎者犹有所指授自此而往岂有法可传哉故困学者用力至此亦常患不足故中道而废髙宗谓虽受学于甘盘而未竟故傅说以斆学半为言盖虽甘盘敎亦止此而已然则一念终始典学之功在人自致焉耳典常也一念终始必常于学则厥徳之修有不能自觉者纯一正念更无它念此是多少学力道积矣而学不已于是乃入圣位始敏中怀终念皆其致力处也始来中积终罔觉皆为道之候也譬之植苖发秀颖栗皆有其候焉孟子曰流水之为物也不盈科不行君子之志于道也不成章不达此之谓也来积罔觉皆有梯级熟而后进故谓之章如篇章之章如章程之章非可以袭而至也狂狷简率虽有可观而不纯粹不精防久久其病皆出厥修罔觉其学成矣将举而措之事业而先王成宪无所览观则未免有过失大匠诲人必以规矩虽聪明如尧舜其治天下亦必稽古成法师旷不以六律不能成五声离娄不以规矩不能成方贠孔子曰述而不作信而好古窃比于我老彭学到圣人地位方能如此后世学者喜作而不喜述轻妄反古非是无识见却是欠学问识见漂溢无规矩凖绳故其病如此髙宗识见髙说预见其形象故终始训戒之始曰事不师古以克永世匪说攸闻终曰监于先王成宪其永无愆其致意深矣罔觉之修成宪之监髙宗之学有体有用髙宗自谓徳不足以正四方乃至一言之不敢既相傅说则汲汲于训志之助是诚知所不足矣傅说数语本末兼举随阙而补之应病而药之致君之学可谓盛矣虽然夫子有言愤忘食乐以忘忧不知老之将至是则说之自致者犹未知其所终也其敎髙宗奚敢不知困哉尽其辞语所及而使髙宗自致者终不可见敎者学者诚半而已矣】惟说式克钦承旁招俊乂列于庶位【古人相业必有次序孟子曰人不足与适政不足与间惟大人为能格君心之非君仁莫不仁君义莫不义君正莫不正一正君而国定矣此之谓首务旁招俊乂列于庶位固宰相之职则又其次也】王曰呜呼说四海之内咸仰朕徳时乃风股肱惟人良臣惟圣昔先正保衡作我先王乃曰予弗克俾厥后惟尧舜其心愧耻若挞于市一夫不获则曰时予之辜佑我烈祖格于皇天尔尚明保予罔俾阿衡专美有商惟后非贤不乂惟贤非后不食其尔克绍乃辟于先王永绥民【此非一时之言史类次前后以成书髙宗之学大成矣是以四海之内咸仰其徳而髙宗归功于说以为敎之力终斆学半之言也不曰敎而曰风风有感之义大雅曰吉甫作诵穆如清风股肱非其人则不可而必圣臣乃足以居此选惟伊傅足以当之惟汤髙宗为能知之汤格于皇天伊尹作之也学至于格天则至矣髙宗以此要傅说则终始典学之训实能不畔于其师又治也大畜不家食吉养贤也说已为髙宗出绍辟绥民皆其所当自任者而后说不为虚出】说拜稽首曰敢对天子之休命【髙宗之言真可承尧舜禹汤之绪非其学之成奚能至是说对之以为可布于天下可传于后世也说命上篇得说置之师保之任以求谏诲中篇为冡宰论事指擿髙宗阙失切磋之下篇论典学全功髙宗遂入圣域】髙宗祭成汤有飞雉升鼎耳而雊祖己训诸王作髙宗彤日髙宗之训【祖己臣名祭之明日又祭殷曰彤周曰绎以髙宗名篇史追称初名必异称其庙名者以其能不失徳也史记祖己嘉武丁之以祥雉为徳立其庙为髙宗初甘盘中傅说末祖己皆圣师髙宗自立之地诚髙矣】
　　髙宗彤日
　　髙宗彤日越有雊雉祖己曰惟先格王正厥事【应天变其事不一格王正事其先者也】乃训于王曰惟天监下民典厥义降年有永有不永非天夭民民中絶命【天监视下民其义为有常民受天地之中以生所谓命也而降年或永或不永天未尝夭之也民不作徳故中絶其命天人相与之际诚难知也而其可知有常者如此耳】民有不若徳不聴罪天既孚命正厥徳乃曰其如台【顺徳则永不顺徳则不永今民乃有不顺徳而又不聼罪者然天必信其命不可欺也必正其徳不可枉也其人犹不知儆戒乃反曰其当如我何私其一已取必于天故以福为可徼而祸为可移是为不受命】呜呼王司敬民罔非天典祀无丰于昵【王之所司敬民而已民为天嗣也天子天之元子也民其支庶也兹无非天嗣者使天子宗主之耳天之爱其子甚矣夀考安宁天实锡之人君诚能若天敬民皇建有极使五福均被则受禄于天而何用丰昵祀哉王者祭天地祭山川祭社稷宗庙无非为民者昵犹防也不用常典则为亵傅说曰黩祖己曰昵一义孔民曰近庙非夫子曰丘之祷久矣获罪于天无所祷也秦汉秘祀之兴岂为识君道哉岂足与言天命哉文帝除秘祝令祠官勿私几于道矣其后忽以方士之言置渭上长门五帝之祠怪变骤作与其平日所为絶不相似幸其觉早闻贾谊鬼神之对始自以为不如而诸祠皆罢观其遗诏则超然于生死之际矣汉秦以来人主不求神仙即兴秘祀大抵畏死耳观祖己非天夭民之语髙宗疑若亦为祈长年者夏帝孔甲好鬼神之事天降龙二三代以前常有此等事周官致天神致地只致人鬼物鬽秦汉寳鸡神光皆是然则雊雉不足怪也髙宗固为能知鬼神之情状者而独未免以夭夀二其心则害道此祖己所为作训也理性命一贯之学也说命三篇穷理尽性髙宗之学精矣至此始能通于命而其道备是故学无止法】
　　髙宗之训【亡】
　　殷始咎周周人乘黎祖伊恐奔告于受作西伯戡黎【仲虺曰肈我邦于有夏若苖之有莠若粟之有秕小大战战罔不惧于非辜西伯戡黎序殷始咎周夏商之事皆然是必不能容也乘胜也黎今潞州黎城县商畿内诸候祖伊臣名祖己后受帝乙子史记名辛天下谓之纣孔氏曰纣受音相乱諡法残义损善曰纣武王称商王受受纣果音乱则纣非諡矣薛士龙曰西伯武王说苑胶鬲称武王为西伯纣使继文王欤泰誓观政乃乘黎也黎与纣同恶武王声其罪而伐之以谏纣此所谓观政戡亦胜也案文王献洛以西之地于纣是则纣以前二伯地域自洛分至文王献洛西地始自陜分其后周人因之黎在陜东非西伯所统治武王越陜入商畿内有所诛讨盖以动纣也故祖伊恐】
　　西伯戡黎
　　西伯既戡黎祖伊恐奔告于王曰天子天既讫我殷命格人元龟罔敢知吉非先王不相我后人惟王淫戏用自絶【讫絶格至孔氏曰至人以人事观殷大龟以神灵着之皆无敢知其吉者纣罪多矣一语蔽之曰淫戏】故天弃我不有康食不虞天性不廸率典【纣自絶于天故天弃之而犹不悛或酬纵或暴怒未尝一食能自安也不复虞度天性喜怒哀乐不能知其所由生毁废典常无所蹈率】今我民罔弗欲丧曰天曷不降威大命不挚今王其如台【挚古训至大命不至谓亡纣大命胡不至也玉亡其如我言史记汤誓夏罪其如台髙宗彤日乃曰其如台西伯戡黎今王其如台皆作其奈何夏众率怠弗协而后汤伐桀殷民罔弗欲丧而后武王伐纣此之谓时】王曰呜呼我生不有命在天祖伊反曰呜呼乃罪多参在上乃能责命于天殷之即丧指乃功不无戮于尔邦【反覆参列即日丧亡指汝为功会当有诛戮于尔国中者纣败赴火武王以黄钺斩纣头悬大白之旗纣罪浮于桀故祖伊以为当诛纣不畏罪自反而委命于天盖至于此则不复可救矣故祖伊以为即丧之候而武王誓师亦援此言之武王乘黎祖伊谏纣是皆有望其能改也而纣方无忌惮如此于是殷之贤臣或去或黙或死而殷遂亡世谓祖伊之言直纣虽不改终不怒犹贤于汉唐中主殊不知自古未尝有杀诸贤者纣实啓其端秦汉以后人稍习见之纣作俑逆道悖徳武王行天讨遂指以为罪纣忍于祖伊而不忍于比干不胜其很至比干乃耳世遂以祖伊偶不死为纣容徳岂非过乎或曰乘黎而纣改过则何如曰是武王之心也须暇五年但自秦誓未出师以前纣若改过事辄不同圣人行事进退常有余地也文武从来未尝失臣节于纣圣人格天事业使武王能感悟纣纣改过君臣之际必当更有可观羑里事亦可见方伊尹之放太甲事亦甚蹙矣太甲思庸伊尹奉而还亳太甲方归功于师保雷风之变成王自以为弗及知由是委国一聴于周公大扺圣人之所为不可以常人论也然纣自乘黎后其恶愈甚泰誓之师既出安可复在君位哉或曰祖伊言于暴君而其直如此非保身之道曰非也灭亡将至直言犹恐不入何暇婉乎幸其见聼耳不聼祖伊死何辞焉】
　　殷既错天命微子作诰父师少师【错乱微子纣兄名啓啓母贱不得嗣微国名孔子家语微或作魏读从微父师箕子纣之诸父为太师箕亦国名少师比干微子数谏不聼将去故告二师纣错天命而亡比干谏而死微子抱祭器归周存商祀箕子为武王陈洪范卒不臣周皆所以正天命也】微子
　　微子若曰父师少师殷其弗或乱正四方我祖厎遂陈于上我用沈酗于酒用乱败厥徳于下【顺道而告之殷其弗或治正四方矣或之云者犹幸其能反也厎致也汤致其功业遂陈列于上我我纣也今纣乃用沈湎酗醟乱败其徳于下】殷罔不小大好草窃奸宄卿士师师非度凡有辜罪乃罔恒获小民方兴相为敌雠【殷人无小大皆好为草野窃盗内外奸宄贪纵成俗不夺不餍其卿士大夫相师为非度舎匿过致羣聚鬭畧故遗失有罪不能常获小民无所告愬方起而自相为敌雠是则礼义亷耻刑政禁防举无可恃者必亡之证也秦汉隋唐其季世皆如此】今殷其沦丧若渉大水其无津涯殷遂丧越至于今【渉大水无津涯没而已殷遂丧于今至矣】曰父师少师我其出狂吾家耄逊于荒今尔无指告予颠隮若之何其【又告之意转切矣吾忧而狂不能自制家居耄乱欲逊遯荒野今尔无指意告戒我失道颠隮其如何哉微子有去意而未决与二公谋之】父师若曰王子天毒降灾荒殷邦方兴沈酗于酒乃罔畏畏咈其耇长旧有位人今殷民乃攘窃神只之牺牷牲用以容将食无灾降监殷民用乂雠敛召敌雠不怠罪合于一多瘠罔诏【箕子亦顺道而告之纣错天命箕子微子之相告语必顺于道事变不同道常在也天惨毒下灾殃荒乱殷邦方起而酗酒不畏其所可畏咈戾耉老长者旧有位之人殷民更甚无忌惮乃夺攘盗窃祭天地牺牲粢盛有司失职既不禁御鬼神亦容其行食而无灾咎盖不复顾赖之矣下观殷民所用治之者皆雠其民而敛怨鞭笞刑戮无所不用招召敌雠无有懈怠上下之罪合而为一多所朘削羸瘠无复有诏告其非者盖至于此而其亡决矣色纯曰牺体全曰牷牛羊豕曰牲器实曰用】商今其有灾我兴受其败商其沦丧我罔为臣仆【商今其有灾我起而諌之必受其败商若丧亡我当为臣仆而犹恐无其所此言纣必死也纣存则为师保纣亡则为臣仆贵贱之异】诏王子出廸我旧云刻子王子弗出我乃颠隮自靖人自献于先王我不顾行遯【诏我王子出亡以存商祀于王子义分为蹈道刻薄微子以母贱不得立则商之薄也孔氏曰箕子谓我久知子贤言于帝乙欲立子帝乙不肯其说恐有所传为商王元子而贤宜存商者也傥留而与之俱亡则商祀必絶虽我亦颠隮矣各务安靖度义审分以自献于先王行遯非吾之所得为也箕子师也师不当死亦不当去商亡欲为纣臣仆纣死不得行其义分也少师无一语自见自分以必死也周官师氏掌以媺诏王保氏掌谏王恶少师盖如周保氏以谏为职也自分以必死何也以谏为职谏既不效君丧国亡而不死得乎纣虽不杀之则亦奉纣以死耳无一语诏微子何也尚冀其言之见聼幸而不至于亡也惟国未亡而去违难免身微子之事最为难处故与二公反覆之存商祀之契配天又七八百其献于先王者如此故夫子皆以为仁仁者人也合而言之道也】
　　右商书三十五篇其十八篇亡



　　尚书说卷三
<经部,书类,尚书说>
　　钦定四库全书
　　尚书説卷四　　　　　　　宋　黄度　撰周书
　　惟十有一年武王伐殷一月戊午师渡孟津作泰誓三篇【周自后稷封邰至子不窋失职奔于戎狄之间又二世至公刘修后稷之业国于齿今邠州三水县又九世至亶父避狄迁岐国号周今鳯翔岐山县是为大王子歴是为王季子昌是为文王都丰今永兴长安县西北灵台乡丰水上游是也子是为武王都镐今昆明池北镐陂是也序为十一年书为十三年史记作十一年与序同案书序伊训泰誓书年皆有义伊训防疑泰誓阙疑书十三年当是冩至夫子时已误夫子以周史考实为一年承书之误不改而自于序正之葢阙疑之类也一月夏正月周为三月称一月存夏正也一月戊午防上十一年十一年一月也孔氏以为十三年正月欲就书十三年而于文断絶不属须说乃通非是自汉书皆以武王伐纣成文王之志故不改先君数年通九年大统未集服防三年还师二年为十三年亦非武王继志述事何待于不改数年而告终易代史不纪实自古无此是当为武王即位之十一年一月建寅之月孔氏曰周孟春孟春建寅岂随王而改邪史记作十二月葢以为未改商正也亦非商书犹自称十二月未尝称一月也戊午以武成推次为孟春正月二十八日】
　　泰誓上
　　惟十有三年春大防于孟津【称春则序一月为建寅之月矣此与春秋不同春秋书王书正月则为时王正月加春于其上以为正虽改而四时之序不可改此独书春则当自建寅之月始诗书书月皆不改夏正防孟津未济誓众诸侯大防故名泰誓】王曰嗟我友邦冡君越我御事庶士明听誓【王者于诸侯为友诗亦曰邦人诸友冡大诸侯各长其国故称大君御事治事自其卿大夫下至庶士】惟天地万物父母惟人万物之灵亶聪明作元后元后作民父母【人与万物俱生而人为灵聪明出类为君父母斯民亶诚元首天子称元后】今商王受弗敬上天降灾下民沉湎冒色敢行暴虐罪人以族官人以世惟宫室台榭陂池侈服以残害于尔万姓【弗克敬天纣植恶之本天犹弗敬视民何有天为民立君而残害万姓如此岂所以为民父母哉沉湎嗜酒冒乱女色心志内蛊聪明日防遂至于敢行暴虐无所畏忌天讨有罪而滥其族天叙有徳而私其世天覆焘生育而朘削之以崇饬非度皆为弗克敬天也崇土曰台有木曰榭泽障曰陂停水曰池】焚炙忠良刳剔孕妇【纣灭天理至此极矣放杀仁人君子之所不忍言也而又歴数其罪如此凉薄殆甚欤非也恶必若桀纣徳必若汤武而后可行放杀之事歴数其贼仁害义为独夫之实使天下后世共知之而乱臣贼子不敢以借口而诬其君然君子犹曰纣之为恶不如是之甚夫防者数十万一语不实其敢出诸口哉】皇天震怒命我文考肃将天威大勲未集【史记纣作炮烙之刑以西伯昌九侯鄂侯为三公醢九侯脯鄂侯囚西伯羑里西伯出羑里献洛西之地请除炮烙之刑纣许之赐弓矢斧钺使得征伐经自焚灾忠良刳剔孕妇以上其事皆在文王専征伐之前文王既赐弓矢斧钺于是伐密伐崇大勲未集而文王终纣使文王为西伯専征伐是则纣犹可辅也】肆予小子以尔友邦冡君观政于商惟受罔有悛心乃夷居弗事上帝神只遗厥先宗庙弗祀牺牲粢盛既于凶盗乃曰吾有民有命罔惩其侮【岂惟无悛心而反甚焉孰能惩其侮哉殷民攘窃牺牲牷用乃能责命于天皆乘黎之后观祖伊箕子之言则乘黎为观政断然矣虽商之贤人君子皆以纣为当亡而犹须暇之五年则乘黎为武王六年又五年防孟津为十一年先儒服防三年还师二年皆牵合十一年十三年与须暇五年又史记文王伐耆祖伊乃告纣皆非泰誓文王武王事皆有次序诗文王无伐饥所谓众言殽乱折诸圣当一以经为证】天佑下民作之君作之师惟其克相上帝宠绥四方有罪无罪予曷敢有越厥志【武王以君师自任而不能出斯民于涂炭使日迁善远罪则为越厥志矣】同力度徳同徳度义受有臣亿万惟亿万心予有臣三千惟一心【虽有其徳必观其义武王之行天讨惟其义也故易常以时兼义而言臣亿万亿万心徳义不足以协之虽三人亦各行其志耳臣三千惟一心德尊义正安得而二三哉虽然伯夷叔齐犹曰以为求仁而得仁夫是以知道之难尽】商罪贯盈天命诛之予弗顺天厥罪惟钧【贯如绳贯物之贯纣之不善非一事而同归于乱如绳之贯物圣人之察天密矣天命在武王不能顺天而讨之存其罪与为恶者钧是故此义为严】予小子夙夜只惧受命文考类于上帝宜于冡土以尔有众底天之罚【诗文王受命作周书武王受命文考一意周官太祝太师造于庙宜于社类上帝伐商王事也故师祭皆以王者之礼建诸天地而不悖质诸鬼神而无疑也】天矜于民民之所欲天必从之尔尚弼予一人永清四海时哉弗可失【观民情向背可以占天意矣天且亡殷然而弼予一人非心力之一莫能济也圣人所以尽人事者又如此一失此时四海又至何时而能清邪】
　　泰誓中
　　惟戊午王次于河朔羣后以师毕防王乃徇师而誓【既济次于河北待诸侯济诸侯毕至王乃拊循其师而誓之】曰呜呼西土有众咸听朕言【西方诸侯武王以西伯行师正大义东方诸侯篚厥黄昭我周王葢皆附于周矣】我闻吉人为善惟日不足凶人为不善亦惟日不足【人性本相近吉凶之习愈熟而愈逺】今商王受力行无度播弃犂老昵比罪人淫酗肆虐臣下化之朋家作仇胁权相灭无辜吁天秽徳彰闻【力行无度惟日不足也正义老人面冻梨色则犁当作梨朋家家各为朋胁权以权力相迫胁此所谓卿士师师非度小民方兴相为敌雠者也】惟天惠民惟辟奉天有夏桀弗克若天流毒下国天乃佑命成汤降黜夏命【下国诸侯之国幽王将亡何草不黄渐渐之石皆下国刺诗其毒徧天下矣】惟受罪浮于桀剥防元良贼虐谏辅谓已有天命谓敬不足行谓祭无益谓暴无伤厥监惟不逺在彼夏王【浮过也剥落也元良皆善也剥落防亡不使复有存者易剥上九硕果不食剥至此极矣譬之于果幸有存此大者庶几其食则事尚可为也剥防无余国岂能复立哉此皆观政后事观刳胎剖心纣罪诚过于桀杀一妇人非其法已为逆害况谏辅乎此必当诛】天其以予乂民朕梦协朕卜袭于休祥戎商必克【武王为有天命矣记曰国家将兴必有祯祥将亡必有妖孽见乎蓍动乎四体故至诚如神梦卜之协其祯祥之先见乎】受有亿兆夷人离心离徳予有乱臣十人同心同徳虽有周亲不如仁人【夷平既皆平凡之人而又离心离徳虽众何救于亡治乱曰乱夫子曰有妇人焉闳散顚括望旦奭余二人失其或曰髙佚周至也箕子胶鬲之属皆不能救仁人言其志在生民】天视自我民视天听自我民听百姓有过在予一人【以人占天汤曰尔万方有罪在予一人而武王亦云救之于水火之中不足言也必能使之兴仁兴让人有士君子之行则为君师之职】今朕必往我武惟侵于之疆取彼凶残我伐用张于汤有光【天命如是安得不往汤誓师于国中已作此语武王济河入商地益深始自以为必往则前此为未必犹俟其改欤武侵疆取凶残伐功乃张大汤伐桀武王继其事章明天命人心取予为无私故于汤为有光】朂哉夫子罔或无畏寜执非敌百姓懔懔若崩厥角【朂勉临事而惧好谋而成夫子以为行三军之道宁执不敢敌之意纣之威百姓懔懔若崩摧其角如其以无道之人犹为之赴敌其可忽之乎】呜呼乃一徳一心立定厥功惟克永世
　　泰誓下
　　时厥明王乃大廵六师明誓众士【时是厥明戊午明日诸侯之师济河犹各为营壁今始分六师王乃徧巡行陈而誓之】王曰呜呼我西土君子天有显道厥类惟彰【作善降之百祥不善降之百殃惟其类也】今商王受狎侮五常荒怠弗敬自絶于天结怨于民【五常仁义礼智信不知徳义之可尊而狎侮之夫是以荒怠弗复居敬不循天理日济其恶故自絶于天秽徳彰闻流毒天下故结怨于民】斮朝渉之胫剖贤人之心作威杀戮毒痡四海崇信奸回放黜师保屏弃典刑囚奴正士【纣多怒而喜杀党邪而疾正习与性成迷而不反】郊社不修宗庙不享作竒技淫巧以悦妇人【淫防是图而至尊之敬犹不恤谁能与易之禹曰无若丹朱傲惟慢游是好傲虐是作罔昼夜頟頟罔水行舟朋淫于家用殄厥世纣罪亦不出傲慢淫虐朱之恶未及民尧知其为不肖而禅舜朱遂以殄厥世桀纣毒民已甚汤武正其罪而放杀之汤武遂有天下而夏商之世亦絶皆天道也】上帝弗顺祝降时防尔其孜孜奉予一人防行天罚【祝断】古人有言曰抚我则后虐我则雠独夫受洪惟作威乃汝世雠【众非元后何戴抚我则后也后非众罔与守邦虐我则雠也舜禹汤武之言同天下畔之是为独夫纣大惟作威以酷害其民凡其民之子孙皆得雠之故谓之世雠伍员复雠义出此王师将临其国都于是正君臣名义称之曰独夫见其为当诛也孟子曰闻诛一夫纣矣未闻弑君也父子有亲君臣有义亲一隆而不变义有合有离】树徳务滋除恶务本肆予小子诞以尔众士殄殱乃雠【取彼凶残殄殱乃雠皆见其罪为不可赦】尔众士其尚廸果毅以登乃辟功多有厚赏不廸有显戮【迪蹈杀敌为果致果为毅登成辟君武王于是而有天下三誓而后及赏罚行陈既立始以军法临之】呜呼惟我文考若日月之照临光于四方显于西土惟我有周诞受多方予克受非予武惟朕文考无罪受克予非朕文考有罪惟予小子无良【此论父子继述之义葢不独文武之事为然故中庸以武王对舜舜为大孝谓其能谐瞽也武王为逹孝谓其能继文也而又有父为大夫子为士父为士子为大夫之论天下万世之公言也周诞受多方皆文王明徳致之若武王不能克纣事势一变议论转移或且上累文王故誓师终篇反复于文王无罪有罪然则其事诚重矣汤武之事后世或疑于君臣之际而不知父子之间更有所难也孟子曰圣人人伦之至也非圣人奚能尽其道哉】
　　武王戎车三百两虎贲三百人与受战于牧野作牧誓【戎车五戎戎广阙屏轻车称两正副合周官虎贲氏虎士八百人掌先后王而趋以卒伍孟子武王虎贲三千人史记同序之恐误武王曰予有臣三千中坚当驰道者也牧野在卫州汲县啇近郊】
　　牧誓
　　时甲子昧爽王朝至于商郊牧野乃誓【甲子二月四日昧冥爽明早旦古者国郊置关师旅不入乃誓言遂战矣】王左杖黄钺右秉白旄以麾曰逖矣西土之人【伊耆氏军旅授有爵者杖王以黄金饬斧为杖白旄以号令逖逺言其至此逺矣上下同劳苦之且励之也】王曰嗟我友邦君御事司徒司马司空亚旅师氏千夫长百夫长及庸蜀羌髳微卢彭濮人【自诸侯至庸蜀诸蛮皆军师长歴数而誓之军法责帅也御治三卿治国事也泰誓六师此惟三卿者周本三军诸侯以师防于孟津至河朔始以王者之制合为六师其三师葢摄欤亚次旅众次于卿之众大夫二千五百人之师帅也师氏王举则从使其属帅四夷之隷各以其兵服守王之门外是为王卫者五百人为旅旅有帅本一党五百人之长州党族闾比皆有聨千夫长葢聨二党而置一长百夫长卒长也庸蜀羌髳微卢彭濮蛮夷属周者庸今房州竹山县古庸国蜀今利州春秋战国时为蜀侯国羌本姜姓三苖之后居三危春秋允姓州之戎入居中国秦汉间氐羌错居西方今叠岩松诸州皆羌地周初未必然也濮多种左氏称百濮尝与麋庸叛楚糜在今荆门军当阳县濮当在今江陵界此庸蜀羌濮之见于书传可攷者髳防卢彭则难考矣或曰唐姚州有微水蛮戎州羁縻有微髳二州今泸州古巴子国又今雅州有卢山县彭今眉州彭山县有彭祖及祠凡此名称虽同未必是惟泸以泸水得名春秋巴尝与秦楚灭庸亦大国或恐本卢改巴不可必也】称尔戈比尔干立尔矛予其誓【警肃之使听誓称举戈防比合干盾】王曰古人有言曰牝鸡无晨牝鸡之晨惟家之索今商王受惟妇言是用【纣之酗虐尽出妲己遂至于亡通国之人怨怒之故牧野誓师指以为罪首顺人心也史记武王斩纣太公斩妲己】昏弃厥肆祀弗荅昏弃厥遗王父母弟不迪乃惟四方之多罪逋逃是崇是长是信是使是以为大夫卿士俾暴虐于百姓以奸宄于商邑【纣淫酗而昏弃其祭祀弗躬弗亲虽陈设而鬼神弗荅弃其宗室遗老王父之母弟不以恩礼接之使不能蹈其常王父母弟属尊且亲似指箕子而惟多罪逋逃崇长任使为大夫卿士使为暴虐奸宄此皆箕子微子之所以或去或囚而比干之所以死也岂有一语诋诬之哉牧野誓师语简而防严妲己当诛逋逃害义暴民甚者恶来飞廉之属当诛故特见之记曰仁者人也亲亲为大义者宜也尊贤为大起罪纣于淫昏始不敬终不仁不义多罪逋逃为大夫卿士立政所谓无义民桀徳弗作往任是惟暴徳者也】今予惟防行天之罚今日之事不愆于六歩七歩乃止齐焉夫子朂哉不愆于四伐五伐六伐七伐乃止齐焉【愆过伐击刺进不过七步杀敌不过七伐必止而齐一之严重坚整务为不可胜击刺自四积至七见其为不得已也】朂哉夫子尚桓桓如虎如貔如熊如罴于商郊【桓桓威也】弗迓克奔以役西土【能舍纣来奔弗迎杀之使听役于我西土】朂哉夫子尔所弗朂其于尔躬有戮【夏商师誓皆有孥戮之罪葢古法也此无之文王罪人不孥遂为周家法】
　　武王伐殷往伐归兽识其政事作武成【往伐而反归马放牛示天下弗服此出师大节其间政事首尾皆识之尚书右史记言此兼识政事书名武成武事成也】
　　武成
　　惟一月壬辰旁死魄越翼日癸巳王朝歩自周于征伐商厥四月哉生明王来自商至于丰【汉律厯志死魄朔也生魄望也旁近也近死魄月二日也哉始也始生明月三日也古史官纪事必书朔望死魄生明占歩最凖翼明也武王以一月三日行自周徃征伐商至四月三日还归在丰凡九十日役不逾时凡称周皆镐也武成首记伐商往返日月序所谓往伐也】乃偃武修文归马于华山之阳放牛于桃林之野示天下弗服【天下固犹有未服者乃偃武修文归马放牛以示之此与舜舞干羽意同归马放牛就牧也华山桃林皆在华隂县华州禹贡属雍兼有豫地周职方豫州其镇曰华山是也周为畿内之地郑桓公友封邑一名咸林春秋为秦晋地华山记云山分秦晋之境鄙晋之西则曰隂晋边秦之东则曰寜秦桃林即潼关左传晋使詹嘉守桃林之塞归马于华山之南放牛于其北史记载武王之言曰粤瞻洛伊毋逺天室营周居于洛邑纵马放牛偃干戈振兵释旅示天下弗复用然则作洛武王意也故序特表归兽对往伐秦敖仓在荥阳汉武库在洛阳实连雍洛据天下全势皆为识此意者】丁未祀于周庙邦甸侯卫骏奔走执豆笾越三日庚戌柴望大告武成【自此以下皆识政事祀庙始用天子礼乐称周庙新视听也六服侯甸男采卫要举侯甸卫详近而録逺也要则略矣骏疾奔走执豆笾助祭燔柴祭天望祭山川祀庙斋三日乃祭天先庙后天将祭天配禝故祭庙尊祖而后配焉其序当如此】既生魄庶邦冢君暨百工受命于周【魄生明死既生魄望后一日】王若曰呜呼羣后【自先王建邦啓土以下至一戎衣天下大定専言周之所以兴于是后稷大王王季文王皆称王商契称王盖追王也周既王稷又自大王而下于是以王言告诸侯非天子不制礼不作乐也叹见孝思必告羣后天下之公议也议定明日乃祀庙】惟先王建邦啓土公刘克笃前烈至于大王肇基王迹王季其勤王家我文考文王克成厥勲诞膺天命以抚方夏大邦畏其力小邦懐其徳惟九年大统未集【先王后稷建邦啓土于邰为周始祖公刘修后稷之业笃厚也诗称为公刘大王避狄从之者如归市王迹基于此王季在商武乙太丁帝乙之世有攘戎之功商王锡圭瓉文王为西伯克成累世之勲纣赐弓矢斧钺得专征伐王事也故为受命之始大雅文王为受命作周之诗大明为武王复受天命之诗緜为文王之兴本由大王之诗此追王本指大邦畏其力不敢暴小邦懐其徳有所恃诗云爰整其旅以遏徂莒自専征九年而大统未集武王承志伐商而天下归之昔汤有天下而尊契是为建国始祖则周尊后稷无可疑者推原王业所自来追王断自大王以下公刘非无功徳而非王迹所由兴故亦同之于羣公此皆为天下公议武王周公之所以为达孝者也文王九年大统未集先儒皆指为称王之实纣在而称王断无此事若文王已称王何以为追王九年自専征伐之后九年】予小子其承厥志底商之罪告于皇天后土所过名山大川曰惟有道曾孙周王将有大正于商今商王受无道暴殄天物害虐烝民为天下逋逃主萃渊薮予小子既获仁人敢祗承上帝以遏乱略华夏蛮貊罔不率俾恭天成命肄予东征绥厥士女惟其士女篚厥黄昭我周王天休震动用附我大邑周惟尔有神尚克相予以济兆民无作神羞【告于皇天后土即出师类帝宜社也过大山川用事祈福此其祝辞也武王自谓有道指纣为无道也曲礼内事曰孝子某侯某外事曰曾孙某侯某外纪天生万物纣暴絶之民罔非天纣害虐之为天下逋逃主如鱼鸟萃于渊薮仁人十乱圣智人仁贤义理之防应天顺人四海归之绥安黄币昭明我周王之行大罚此岂人力哉天休震动用是皆附周大邑犹京师众大之称也篚厥黄昭我周王非类帝时语盖入商境乃有此事随所过山川祝辞始着此语至是类聚诏告诸侯以见伐商为恭天成命告于天地鬼神而无愧也】既戊午师逾孟津癸亥陈于商郊俟天休命甲子昩爽受率其旅若林防于牧野罔有敌于我师前徒倒戈攻于后以北血流漂杵一戎衣天下大定【大明曰防朝清明伶州鸠曰王以癸亥夜陈末毕而雨故孔氏曰待天休命谓夜雨止毕陈要之战胜不胜虽人事必有天意焉纣师前徒倒戈攻于后以北则为佑周之休命也商亡周兴在此一战圣人岂敢自谓人力能致此哉史记牧野诸侯兵防者车四千乗纣亦兵七十万人距武王诸侯皆畔矣是殆郊兵欤卒乃前攻其后以北是则无一人不畔岂非独夫欤孟子于武成取二三策盖谓以至仁伐不仁何至杀人血流漂柞孟子以仁义说齐梁之君抑其辞如此七十万之众前攻其后奔逐崩溃安得无蹂践杀伤故史不没其实以见征伐之不如禅让圣人之所深愧也一服戎衣而灭纣天下遂定】乃反商政政由旧【反纣暴虐荒乱之政尽用汤太甲祖乙盘庚髙宗旧政】释箕子囚封比干墓式商容闾【囚奴徒商容纣所废贤者闾里门】散鹿台之财钜桥之粟大赉于四海而万姓恱服【散财粟以代天下之贡赋鹿台在朝歌城中新序曰大三里髙千尺钜桥在洺州曲周县纣之亡岂为无贮积邪贤者民望财粟民命故反商政以礼贤为首而赈次之】列爵惟五分土惟三建官惟贤位事惟能【爵公侯伯子男土公侯百里伯七十里子男五十里纣昵比罪人崇长逋逃列爵分土建官位事岂复遵用典章哉于此悉反之于先王之旧】重民五教惟食丧祭【五教五典食养生丧送死祭追逺皆人纪也】惇信明义崇徳报功【上好信则民莫敢不用情上好义则民莫敢不服封神农之后于焦黄帝之后于祝帝尧之后于蓟帝舜之后于陈大禹之后于杞崇徳也封功臣师尚父为首封封尚父于营丘曰齐封弟周公旦于曲阜曰鲁封召公奭于燕封弟叔鲜于管弟叔度于蔡余各以次受封报功也】垂拱而天下治【夫是以谓之武成周人八百年规模尽在此】
　　武王胜殷杀受立武庚以箕子归作洪范【武庚纣子名禄父立为殷后汤既胜夏遂黜夏命封夏之后武王胜殷即殷国立纣子武庚不改其国事稍与汤异至武庚叛周始黜殷命封微子于宋悉如夏事序称武王胜殷杀受立武庚则箕子无所归矣归周非箕子意故又用春秋例称以归箕子本欲为纣臣仆纣诛不得行其志武王尊礼之强以归周行武王之义也箕子终不臣周受地于朝鲜而君之行箕子之义也箕子洛书武王有天命故箕子以其学武王而作洪范道之大公非一人之私也九畴之锡彛伦之叙箕子不敢废斯道也洛书于是始有章句】
　　洪范
　　惟十有三祀王访于箕子【不称年而称杞箕子之志也不改丑正嵗年序事自用商家旧制武王不敢违其志也箕子居周已二年熟观武王以为可以传道而后武王敢问焉史记克商后二年问箕子天道十一年克商后二年为十三年史记又曰问箕子殷所以亡箕子不忍言赘】王乃言曰呜呼箕子惟天隂骘下民相协厥居我不知其彛伦攸叙【乃有继之辞非仓卒而问也隂黙骘定相助天地之性人为贵天默定之也相助之使协其居人君之职也仁人之安宅义人之正路旷安宅而弗居舍正路而弗由难矣彛常伦类武王自谓不知其所由叙将无以协民之居逸居而无教则近于禽兽岂天惠民之意哉】箕子乃言曰我闻在昔鲧陻洪水汨陈其五行帝乃震怒不畀洪范九畴彛伦攸斁【陻塞汨乱鲧谓土能胜水故塞之水失其性而火木金土之用俱废故谓之汨陈畀予洪范大法畴类斁壊鲧塞洪水逆天害理帝乃震怒不畀洪范九畴彛伦由是而壊九畴始五行五行汨则无以叙彛伦然则洪范本五行由五事而下皆其流衍也鲧治水而懐襄愈甚此为震怒之实】鲧则殛死禹乃嗣兴天乃锡禹洪范九畴彞伦攸叙【禹防九河陂九泽皆行其所无事万物各得其性而彞伦叙鲧殛死禹嗣鲧国改封夏故禹有天下祀鲧配天废兴之际皆有天命焉古说神龟负书或疑其迂怪难信非也伏羲画八卦伏羲之前非无易也禹叙九畴禹之前非无书也本有此理圣人发其妙耳龟马则其开先也易繋曰河出图洛出书圣人则之又曰伏羲氏仰则观象于天俯则观法于地观鸟兽之文与地之宜近取诸身逺取诸物于是始作八卦以通神明之徳以类万物之情是则不独观法于图也汉儒谓六十五字列于龟背为洛书本文则诚误矣】初一曰五行次二曰敬用五事次三曰农用八政次四曰协用五纪次五曰建用皇极次六曰乂用三徳次七曰明用稽疑次八曰念用庶徴次九曰向用五福威用六极【天数五地数五五位相得而各有合本乎天者皆阳也本乎地者皆隂也独阳不生独隂不成干父坤母隂阳交感万物化生是故洛书始五行五行式序而不乱自五事至福极各致其用焉人禀五行之秀视聴言貌思即圣贤事业而主敬敬尽心知性之学也八政自农始农饮食也而无政虽有粟吾得而食诸协合也尧厯象日月星辰敬授人时必合而后析因夷隩无所差忒焉皇极其次曰居中布数所以统类九畴也是故皇极建则九畴叙尧舜禹汤文武之所以此道也乂治也刚柔势敌而争徳合而平必各自胜其偏同归于正直则治安之道也虽然刚柔固有不易之正体也一紊其体陵僣生焉治何由立稽攷也天下未尝无可疑之事也稽疑所以通鬼神之情也人谋鬼谋此理不易惟明则不惑庶徴和同天人之际也小心翼翼昭事上帝圣人岂尝一念不在是哉操运动之机观灾祥之变念念相续以身为騐其佑神者之所为乎福极归之于天也福为可向极为可畏是为天命之不可易者归之于天圣人所以罕言命也此九畴之叙也】一五行一曰水二曰火三曰木四曰金五曰土水曰润下火曰炎上木曰曲直金曰从革土爰稼穑润下作咸炎上作苦曲直作酸从革作辛稼穯作甘【五气顺布四时行焉水一火二木三金四土五其生数也润下炎上曲直从革稼穑五行之一其性者也水位于北以从盛隂故润下火位于南以从盛阳故炎上木位于东金位于西皆隂阳半故木有曲有直而金从革水生木故柔而能刚火胜金故刚而能柔稼穑土功之著者也曰尽辞也爰于也土无不生稼穑不可以尽土之性故不以尽辞焉其曰于者谓于此而施稼穑之功也致用曰作茀厥丰草种之黄茂草亦生于土妨谷则茀除之五行致用有人力焉有色有声有臭有味独出味味物成致养也物之生也皆有五行之性随其禀之偏者而胜焉是故合变化分刚柔而万物之情可见矣】二五事一曰貌二曰言三曰视四曰听五曰思貌曰恭言曰从视曰明听曰聦思曰睿恭作肃从作乂明作哲聦作谋睿作圣【貌无不恭言无不从视无不明聴无不聦思无不睿本有之性也不恭貌之惰不从言之忒不明视之蔽不聦听之惑不睿思之塞逐物而失之者也孟子之道性善原其本然者耳故曰若夫为不善非材之罪也是故五事以敬致用敬无作止无将迎无取舍无回互无倚阿体其自然而复其初故曰敬尽心知性之学也能尽其性则能致其用矣望之俨然恭作肃也言而民莫不从从作乂也旁烛无疆明作哲也百姓効能聦作谋也大而化之睿作圣也惟圣人为能践形众人则累于形者也君子非礼勿视非礼勿聴非礼勿言非礼勿动学为圣人而已矣五事之次与孟子四端同人之道仁义而已禽兽有形而无貌有声而不能言本无是也禀其偏者也】三八政一曰食二曰货三曰祀四曰司空五曰司徒六曰司宼七曰賔八曰师【食以养生货以懋迁祀以崇本工以利用教以正徳刑以诘奸賔以交际师以御惠八者政之所自行也养生丧死无憾王道之始也故食货居先王氏曰释之寥寥烝之浮浮后稷肇祀庶无罪悔后稷树艺五谷遂以肇祀以祀教敬则民不茍也故祀次之器利用足故司空次之食足用利而教兴焉故司徒次之刑以弼教故司寇次之所以相交际者不可废故賔次之所以相保聚者不可废故师又次之賔者非独施于来诸侯通四夷而已也乡使相賔师者非独于征不庭伐不顺而已也杀越人于货愍不畏死不待教而诛之食货祀賔师称其事通乎下也司空司徒司寇称其官制乎上也正法度敷教制刑必自其上出】四五纪一曰歳二曰月三曰日四曰星辰五曰厯数【嵗星十二嵗一周天所以纪嵗月一日行天十三度而赢二十九日过半而已周天与日防所以纪月自夜半至明日夜半日一出没行天一度所以纪日星二十八宿辰其次也日百刻二十八宿昼夜迭见而天行周十二次故曰十二辰亦曰十二时所以纪星辰积辰而为日积日而为月积月而为嵗推厯命数以彰往知来六位时成变化之道备矣故嵗月日时皆协于此而万齐焉夫是为天道尧舜禹之授受皆曰厯数在躬纣弗克若天天命已改授而犹曰我生不有命在天是犹足与言天道哉易之革为治厯明时之象而其彖曰汤武革命应乎天而顺乎人】五皇极【皇大极中不曰大而曰皇何也皇君徳也皇极称皇称王为其有是大徳也不曰中而曰极何也极之为言至也尽也中则至矣尽矣是故众理趋焉故先儒譬之屋极言众木之所辏也譬之星极言众象之所拱也是故皇以君称极以理称盛徳之形容也其实即大中也一九二八三七四六皆自为对而五无对无对故体大一九二八三七四六分据八方而五居中居中故理合夫率天下于仁义中正小则无以受之易火在天上大明广照为大有之象君子以遏恶善顺天休命皇极遏恶善也五福天之休命也六极其威命也锡福而成极所以顺天休命也天岂欲人之为恶哉舜之善与人同伊尹之以斯道觉斯民有是大者也匹夫匹妇有不与被尧舜之泽则不足以为是大矣】皇建其有极敛时五福用敷锡厥庶民惟时厥庶民于汝极锡汝保极【何以为有极有生于无无不可名象及其有则天地万物之理无不彰焉必能大建此有极使斯民向福而畏极而后人之道立矣五福民本有之也皇建其有极而民作徳是故安仁而夀明义而富恬养而康寜秉彞而好徳明哲保身而考终命是为敛而敷锡之其实则皆有其本也一协于极而五福皆备故谓之敛保之言守也民莫不汝极矣而仁不能守之则有时而遯必又以汝之保极者锡之孟子曰王者之民皥皥如也杀之而不怨利之而不庸民日迁善逺罪而不知夫如是而后可以保汝汝武王也使武王任其事也】凡厥庶民无有淫朋人无有比徳惟皇作极凡厥庶民有猷有为有守汝则念之不协于极不罹于咎皇则受之而康而色曰予攸好徳汝则锡之福时人斯其惟皇之极【诗曰宜民宜人民万民人有位君子也庶民无有淫邪之朋有位士君子无有比周之徳则惟上之人大作中而后有此人之为恶有朋有比则根据盘固煽焰沦胥治之为难茍无容徳忿疾求备皆非惟皇作极也观殷顽民非武王周公大徳岂能善治之哉武王为有所受矣猷道有猷贤也有为能也有守有节行也有猷有为有守协于极者也汝固当念之禹曰惟帝念功其有不协于极而亦不罹于可絶之恶则大受之孔子思中行而不可得则又思其次者狂狷之士不可以入圣人之道则狭矣而汝也康安也汝安汝顔色而语之曰予所好者徳也使其心恱意慕是为汝锡之福而是人斯亦其惟大中之趋色之康心之平也忿疾一作则大声以色拒人于千里之外矣有猷有为有守则念之不协于极不罹于咎则受而教之兼容平施是与天地同量足为皇建有极矣】无虐防独而畏髙明人之有能有为使羞其行而邦其昌凡厥正人既富方谷汝弗能使有好于而家时人斯其辜于其无好徳汝虽锡之福其作汝用咎【防独无告常心为易失也先王施必先之者不敢虐之也髙明有禄位者也茍弗能使修其行与有好于而家而爵禄之是为畏之也无虐防独而畏髙明一视同仁欲其俱协于中而已羞进也羞行进德也虽有能有为而不能使进徳则办知防给射御强力而不仁多材好勇而不义皆足为乱而邦何能昌正人长官也康诰惟厥正人正长以徳选参佐以材选谷禄有家既富而又方赋禄不絶乃弗能使有好于而家朋淫傲虐之作是人必自陷于罪于其无好徳汝虽锡之福彼岂能感恩知义乱臣贼子皆于骄奢淫佚其作也汝必罹其咎矣商世家之患已作盘庚具乃贝玉先恶于民纣草窃奸宄胁权相灭皆世家也故箕子作汝用咎之戒为武王言之】无偏无陂遵王之义无有作好遵王之道无有作恶遵王之路无偏无党王道荡荡无党无偏王道平平无反无侧王道正直防其有极归其有极【皇极仁义中正也五中一九三七二八四六皆偏一九南北对正虽偏而不党三七东西对正视一九益偏而随有党二八以中徳救一九之偏使不失正四六以中徳救三七之偏使复归于正由是一九三七二八四六皆协于中而后为仁之至义之尽水生木生者仁也生可使穷乎艮八居一三之间艮止也一生三而八止之乃反克焉火克金克者义也克可使穷乎坤二居九七之间坤顺也九克七而二顺之而遂生焉皆救其偏也皇极居中居中而不运化何所用之二八以中徳分居东北西南一以节性一以率徳而后一九虽偏而能不失正陂不正也此章偏陂好恶为一九也生好也而八制节之使无作好克恶也而二利道之使无作恶好恶正而党不立义因事立义道合大体路取共由道有顺有逆故自三至一皆生也惟八居一三之间反而为克生者顺克者逆无逆则顺不独立此道体也然天地之大徳生而已人之所共由也王天徳也皇极必有主故称王焉三四为木仁之胜也七六为金义之胜也木金二位相从是为胜胜则偏偏则党由偏致党故多忒犹易救也既党复偏其事将变则愈难救矣是故无偏无党王道荡荡荡荡广大也不广大而鄙狭是以为党无党则广大也无党无偏王道平平平平坦夷也不坦夷而欹险是以为偏无偏则坦夷矣四居已四月干成卦纯阳纯隂六居亥十月坤成卦纯隂纯阳其偏甚矣皆为反侧之势四轻六重干本君位而坤成卦干刚坤柔势钓体敌将变而争故其事为重皇极居中居中而不能通变则奚所用之四六以中徳而分居东南西北一以立道一以定位塞偏党之源回反侧之势而后三七皆复归于正此章偏党反侧为三七也然则一九以二分中徳而不失正三七以四六中徳而能复归于正其患本生于偏成于党至若党而复偏则其事转乖二八救之于未党四六救之于既党而又偏事之难易从可知矣故曰皇极仁义中正也又曰皇以君言极以理言即大中也防其有极归其有极谓立义体道由路大履平守正皆本有之极合而归之比徳淫朋防独髙明之戒至此其义始尽】曰皇极之敷言是彞是训于帝其训凡厥庶民极之敷言是训是行以近天子之光【曰断文表见之也敷布也布列其言而道彰焉彞常也天人之理一也智愚之性均也于帝其训言天之所以训亦若斯而已也以近天子之光言无问微贱踈逺皆在天子光明之中也此専论庶民傅说曰惟天聦明惟圣时宪惟臣钦若惟民从乂】曰天子作民父母以为天下王【此皇极之大指也故又表见之赤子匍匐将入井非赤子之罪也故夫皇极不建斯民不能有其常性恶在其为民父母也王天下之所归往也以善养人者然后能服天下天下不心服而王者未之有也】六三徳一曰正直二曰刚克三曰柔克平康正直彊弗友刚克燮友柔克沈潜刚克髙明柔克惟辟作福惟辟作威惟辟玉食臣无有作福作威玉食臣之有作福作威玉食其害于而家凶于而国人用侧颇僻民用僭忒【正直中行也平平易康安和平易安和三代之所以直道而行也诗曰周道如砥其直如矢君子所履小人所视彊至于弗可友是为刚刚过为当克燮和也和而友是为柔柔过为当克沈潜刚之克也髙明柔之克也刚能沈潜柔能髙明而皆协于正直系辞曰立天之道曰隂与阳立地之道曰柔与刚立人之道曰仁与义隂阳气也刚柔质也仁义性也本同出也皆不能不偏偏则当克臯陶九徳孔子六言六蔽皆克者也克则为善不克而过遂能为恶此天地万物之理也坎正北一阳水也是为生物之始至巽四月六阳干成卦而干不居恶其亢也干退居西北居坎之后以聴坎之所为是谓干知大始离正南一隂火也是为成物之始至干十月六隂坤成卦而坤不居不敢与干并也坤退居离兊之间以宿火卫金而后物终成焉是谓坤作成物作言合金火之气以造作之也是故干居西北坤居西南乾坤正位然坤自西南挟其类顺行为得朋进至亥六隂益得势而干位在焉于是隂疑于阳隂阳相薄而战是为反侧之势干舍其类而居西北茍自以为天下之至健首出顺物不可得而匹也无乃犹为亢乎坤挟其类进而至于亥与干遇茍自以为天下之至顺势足以得众而物莫不吾从也无乃遂为朋乎故经皆以友立义以戒干之独立而坤之有众也干虽彊弗可友而能克天道下济而光明也坤虽和而友而能克地道卑而上行也上行承天也上行而不承天则为反侧干下济坤上行同归于正直则为合徳此三徳论乾坤刚柔之当克者如此也虽然刚柔固有正体也君法天而徳刚其法尊臣位地而徳柔其位卑干刚坤柔徳之正也贵贱有常正之体也臣之作福作威不法乎坤之顺也臣之玉食不法乎坤之卑也君尊而不可匹敌故独出臣卑而有众故率以从上此刚柔正体截然而不可乱者也乱之必害于而家凶于而国士大夫用此随势而趋为侧颇僻万民亦用此不知尊无二上之义而僭愆差忒平康正直之徳沦胥败壌而害治矣故九畴之序曰乂用三徳乂之言治也皇极三徳皆论卿大夫之变其大意实相关三代世家至商风俗已壊骄淫矜夸弗克若徳故盘庚曰予迓续乃命于天多士曰予惟降尔四国民命如其所为赀富诛灭盘庚周公实正救之至春秋大夫卒擅诸侯之国作福作威玉食害家凶国悉如箕子所言陵夷至于战国遂与其宗国相继灭亡世变极于此矣是皆有天道焉箕子为能识其变武王周公为能通其变自洛书之道不传变遂不可止夫子礼乐征伐庶人之论徒见于空言而已九畴皆序五行三徳独论刚柔之变何邪曰易有太极是生两仪乾坤各有正位而合徳于六故圣人于是极论刚柔之变以见两仪体用四象八卦由是生焉繋辞曰天地絪緼万物化醇其是之谓乎说卦曰干以君之羣隂无阳将谁宗主之哉又曰坤以藏之有众而不退藏其果何为哉自古天下治乱之原不出乎此矣】七稽疑择建立卜筮人乃命卜筮曰雨曰霁曰蒙曰驿曰克曰贞曰悔凡七卜五占用二衍忒立时人作卜筮三人占则从二人之言汝则有大疑谋及乃心谋及卿士谋及庶人谋及卜筮汝则从从筮从卿士从庶民从是之谓大同身其康彊子孙其逢吉汝则从从筮从卿士逆庶民逆吉卿士从从筮从汝则逆庶民逆吉庶民从从筮从汝则逆卿士逆吉汝则从从筮逆卿士逆庶民逆作内吉作外凶筮共违于人用静吉用作凶【择其人而建立之乃命使卜筮不择则妄惑难信也润泽曰雨清明曰霁防晦曰蒙踈散曰驿错袭曰克皆兆变其名耳其实五行也内卦曰贞外卦曰悔天地雷风水火山泽亦五行也伏羲始画八卦因而重之天地万物之理无所不尽故占用其二衍则忒衍犹羡也忒差也卜五占二七之外则羡而差矣卜法至汉不怪诞杂出衍忒也立时人作卜筮吉凶皆决于其言必三人者太卜三兆玉兆瓦兆原兆三易连山归藏周易故金縢三士丧礼占者三人不能皆同从二人之言从其多者也人心为难尽也异同毕至而聴命于鬼神所以一人心也是故疑亡而志恱大同顺之至也岂惟其身之康彊其子孙亦逢吉矣君臣民谋有从者而后以筮定之本人心也人谋不立而茫昩徼福是为凟渎则不告卜筮所以通鬼神也鬼神从之吾必其为吉鬼神违之吾必其为凶诚敬之尽也是故从多之吉有三有卿士逆庶民逆者矣有汝则逆庶民逆者矣有汝则逆卿士逆者矣若从筮从则皆不害其为吉又至于从筮逆则可以作内而不可以作外又至于筮共违虽君臣民无逆者亦不可以有作矣虽然吉与凶对犹有用静之吉焉稽疑其数七位于兊与震对何也木柔金刚柔仁主养刚义主决天下不容有疑事也蓄疑则败事矣博施济众夫岂非所欲哉疑何能行是故刚所以辅柔也义所以济仁也虽然义岂徒刚也哉二者未尝不相须也古者礼让征伐迁都立君无不卜者系辞曰圣人以通天下之志以定天下之业以断天下之疑又曰圣人探赜索隠钩深致逺以定天下之吉凶成天下之亹亹者莫大乎蓍】八庶徴曰雨曰旸曰燠曰寒曰风曰时五者来备各以其叙庶草蕃庑一极备凶一极无凶【雨以润之旸以燥之燠以长之寒以凝之风以动之木东方主生雨润泽生物易曰云行雨施品物流形故雨为木之气金西方金干物成故旸为金之气火南方燠火之气水此方寒水之气水生木仁取其生故一水三木火胜金义取其胜故九火七金水木本数火金互数隂阳逆顺之变也风行八方应十二月故风为土之气土位中夬故曰仁义中正曰时时若也言五者互备各以叙至则雨润旸干燠长寒凝风动物皆頼之庻草百谷草木也尧典鸟兽动物洪范庶草植物雨旸寒燠风于百谷草木其候最为可见五备为时若一备则恒若也一备则必一无皆凶也谓之极凶之穷也刘向五行以木配貌以火配言以土配视以金配听以水配思非也晋天文志以木配貌以火配视以土配思以金配言以水配听】曰休徴曰肃时雨若曰乂时旸若曰哲时燠若曰谋时寒若曰圣时风若【五事尽性也而雨旸燠寒风顺之一气流通也五事由一机也庶徴由一念摄也观休咎之来而察感召之因则固为念之要必知休咎未见一念差忒五事感乱而气遂为之变矣是故圣敬日跻昭格迟迟上帝是只一念之摄圣人何敢斯须忘之哉中庸曰惟天下至诚为能尽其性能尽其性则能尽人之性能尽人之性则能尽物之性能尽物之性则可以替天地之化育可以替天地之化育则可以与天地参矣九畴五事尽已也皇极尽人也庶徴尽賛化也一贯之理也】曰咎徴曰狂恒雨若曰僭恒旸若曰豫恒燠若曰急恒寒若曰蒙恒风若【狂妄易也僭差也豫迟缓也迟缓不谨则视犹不视也急廹蹙也无谋者多迫蹙诗曰折栁樊圃狂夫瞿瞿不能晨夜不夙则莫其何谋之有蒙昬塞也】曰王省惟嵗卿士惟月师尹惟日嵗月日时无易百谷用成乂用明俊民用章家用平康日月嵗时既易百谷用不成乂用昬不明俊民用微家用不宁【曰断章更有义也庶徴之念圣人之所以尽已者固如是至稽参考騐则又当有义也省察也嵗防月要日计王所当察者一嵗之大防也徴之休咎嵗功之成不成王察其防而已卿士惟月师尹惟日皆有司之职非王之所当与也夫是以上下有体小大有序是为法天行政百谷用成平秩有政也庶草蕃庑包百谷其中此独出百谷嵗功莫重焉百谷成则庶事皆举矣乂用明庶绩咸熙也俊民用章家用平康明有功也夫是为考绩之法俊民随小大登显之卿大夫有家者各保其禄位和平而安康也反是则异效矣嵗月日时无易以大统小为序也日月嵗时既易上下相陵为无次也家用平康家用不寕此用着训戒焉君不治大体而侵下亲小事与臣不代有终而冒上居成功皆为失道】庶民惟星星有好风星有好雨日月之行则有冬有夏月之从星则以风雨【中星昬旦迭见为十二时王嵗卿月师尹日民则时也民用天之道因地之利谨身节用聴治于其上者也然而风雨性情寒暑常度因积时而见故别出箕好风毕好雨其贞好也日行南陆而日短至是为大冬行北陆而日长至是为大夏南陆井鬼北陆斗牛皆常度也日一嵗行天三百六十度月一度十二与日防而易朔日星之纪月实持其要也月一月一周天歴二十八宿从箕则风从毕则雨星有好恶月中其情也然则王总嵗功卿居月要而其积微至着则皆自夫民焉民情在所当顺而常度不可不立是故风雨寒燠之为休咎兹又其所当稽参者也或曰自王省惟嵗已下当属五纪脱简在此乎曰非也五纪防嵗月日星以起厯数而立天道庶徴序嵗月日时以成嵗功而验休祥事辞虽相渉而其用不同又九畴一二三四生数纪事六七八九成数备述治乱吉凶休咎祸福之变以见人之有能有不能是皆洛书微防也四六二八皆土也四统于六皆天道也八统于二皆地道也坤顺艮止皆土正性是故地势为坤博厚平夷之象故万物于是致养焉九畴二为五事使人得致其尽性之力也连山为艮髙峻巍阻之象故万物于此成终焉九畴八为庶徴以验人之所当有自尽者能尽致其力与不能能则为肃乂哲谋圣而为休徴不能则为狂僭豫急蒙而为咎徴原始要终古人格天之学也其要则皇极以五居中而虚十十布在四方一九三七水火金木之定位四六二八土徳分布而有转移变化之功焉】九五福一曰夀二曰富三曰康寜四曰攸好徳五曰考终命六极一曰凶短折二曰疾三曰忧四曰贫五曰恶六曰弱【夀仁物之生也富义物之成也康寜礼物见相也攸好徳智物坚贞也其徳不爽寿考不忘昭明者也考终命信始终不变也曽子曰啓予手啓予足吾知免夫洪范本五行天地变化之物生死皆不能出此虽卜筮鬼神之所以告人者亦以此也凶畏压溺皆是凶对考终命短折对夀疾忧合对康寜恶弱合对攸好徳五福考终命居后六极短凶最居先何也信存于仁义礼智之终仁义礼智亡而为极信何所托哉祖伊曰非天夭民民中絶命故凶与短折为一类皆天命不佑者也天命不佑甚者凶其次短折有疾必忧盖亦有不疾而其性自多忧者大扺忧则怫郁其心不快是亦疾也恶很暴弱孱劣刚过而恶柔过而弱质亦有可移而不移故为极六极本四耳存仁义礼智之反而去信之亡以合于其类诗曰大无信也不知命也无言岂复足与言命哉疾忧贫乱其序一乱则皆乱罔之生也其犹有序乎五行以攸好徳配貌康寜配言夀配视富配聴皆非独考终命配思为是然思不配土而配水犹非也六极尤乖错五事而六极于是别出星之不极咎加眊罚加恒隂而以弱配之是为不经其失易攻也福极天所命也而有人事焉是故因其所向而使趋之因其所畏而使避之人事修而天道顺矣然不可必也回夭牛疾宪贫非人之所能知也圣人惟能使人知所向知所避而已矣故孟子曰桎梏死者非正命也知命者不立乎岩墙之下又曰夭夀不贰修身以俟之所以立命也穷理尽性以至于命六极何以名极极凶之穷也皇极理义之尽六极凶之穷也故六极亦名之曰极福极之位于九何也天人之理尽于是也五行视明作哲配礼思睿作圣配信周公六徳智仁圣义中和其序与五行同动容周旋中礼者盛徳之至也是故推圣于南而中和居中中和礼乐也明圣互相用也孟子智圣始终条理其意同始智而终圣穷圣尽性以至于命非圣人何能至此是故一九一畴之始终也】
　　武王既胜殷邦诸侯班宗彞作分器
　　西旅献獒太保作旅獒【旅陈也曰庭实旅百西戎之国因定旅献獒非常贡蕃国各以其所贵寳为贽太保召公行谏职也】
　　旅獒
　　惟克商遂通道于九夷八蛮西旅厎贡厥獒太保乃作旅獒用训于王【东夷南蛮职方氏四夷八蛮七闽九貉五戎六狄尔雅九夷八蛮六戎五狄克商通道不举戎狄者自唐虞都冀王畿千里之外常山以北皆为狄土西戎即叙近在雍界惟夷蛮为逺周较雍益逺矣此举逺者见致之为难也厎致致贡见当却而遂致之故太保作书训王】曰呜呼明王慎徳四夷咸賔无有逺迩毕献方物惟服食器用【克商通道志得矣而一獒之献足以致玩足以起狎侮足以役耳目而失百度足以堕细行而累大徳然则慎徳诚难矣是故尧舜禹汤文武未尝一日无典学之功毕献方物非服食器用不献所以示好恶】王乃昭徳之致于异姓之邦无替厥服分寳玉于伯叔之国时庸展亲人不易物惟徳其物【王乃以逺方贡物赐异姓诸侯昭徳所致不替常职又分赐寳玉于同姓伯叔诸侯是用展亲亲之恩焉同姓诸侯亦有常职矣天下一姓荣懐同之率职奉贡不待言也故以亲亲为重左传肃慎氏之矢赐陈夏后氏之璜赐鲁其事也昭徳展亲在夫人耳而何以物为分赐岂以人易物哉盖以为四方毕献诚有辅佐之功不敢独飨也然其赐物必皆足以昭徳而后可非度玩侮安敢用之】徳盛不狎侮狎侮君子罔以尽人心狎侮小人罔以尽其力【贡赐皆有常典獒不可畜而又不可以赐畜为玩物赐为玩人皆狎侮也狎侮君子虽不敢怒而心不乐小人出力以事人者也而狎侮之方招致不逊而岂能得其力哉】不役耳目百度惟贞玩人丧徳玩物防志志以道寜言以道接【不为耳目所役则百度皆正舜观古人之象五色作服六律五声八音在治怱出纳五言所以防耳目之欲而正法度也玩不可啓玩人甚矣故防徳玩物虽细而亦能防志志以道寜则非僻无自入言以道接则佞邪无自至】不作无益害有益功乃成不贵异物贱用物民乃足【作无益必害有益贵异物必贱用物用物谷粟丝麻不能充其欲淫靡煽之竞相追逐夫岂能足哉】犬马非其土性不畜珍禽竒兽不育于国【犬马非其土性畜之不独违物性且未必适用晋乗郑驷庆郑曰古者大事必乗其产】不寳逺物则逺人格所寳惟贤则迩人安【通逺人而贵逺物彼方窥见闲隙量度中国而岂能格之汉求天马征伐连年中国被其祸岂特不能格哉用贤人则迩者恱逺者来矣】呜呼夙夜罔或不勤不矜细行终累大徳为山九仞功亏一篑允迪兹生民保厥居惟乃世王【无怠无荒勤也勿以细行而不矜终能累大徳为山九仞而亏一篑犹不成山召公爱惜武王功业獒献微见间隙于是推其类广言之允迪兹言信能蹈此则为克终四海乂安诒谋燕翼世世王天下矣】巢伯来朝芮伯作旅巢命【巢即南巢芮今同州冯翊县古芮国春秋芮伯万迁今陜州芮成县庭旅始有巢贡而其爵命亦始行故曰旅巢命亡】
　　武王有疾周公作金縢【周官占人凡卜筮既事则繋币以比其命嵗终则计其占之中否郑康成曰既卜筮史必书其命之事及兆于策繋其礼神之币而藏焉书曰王与大夫尽弁开金縢之书乃得周公所自以为功代武王之説是命书案金縢册祝三王非命也命宜自有辞縢缄也藏之于匮缄之以金即籥也此书惟册祝之辞是周公作史因叙载前从事以为书名之曰金縢序称周公作金縢者谓册祝之辞也】
　　金縢
　　既克商二年王有疾弗豫二公曰我其为王穆卜周公曰未可以戚我先王【二公太师太公太保召公穆敬戚忧也二公欲卜王休咎周公以为未可以忧我先王卜之不吉则先王忧矣记曰事亡如事存周召皆邑名在今鳯翔天兴县】公乃自以为功为三坛同墠为坛于南方北面周公立焉植璧秉圭乃告太王王季文王【功事孔氏曰周公自以请命为己事因三王请于天是也继志述事武王周公同此心也周道未成而武王有危疾周公不得不自以为功也植置壁礼神置于三王之坐秉执】史乃册祝曰惟尔元孙某遘厉虐疾若尔三王是有丕子之责于天以旦代某之身予仁若考能多材多艺能事鬼神乃元孙不若旦多材多艺不能事鬼神乃命于帝庭敷佑四方用能定尔子孙于下地四方之民罔不祗畏呜呼无坠天之降寳命我先王亦永有依归今我即命于元尔之许我我其以璧与珪归俟尔命尔不许我我乃屏璧与珪【史以册书祝辞奉而读之故谓之史乃册祝此辞周公自作元孙武王某武王名祝辞本称名周人以讳事神作书时武王已没故讳其名称某遘遇厉危丕大大子之责言天将取其长大之子则以旦代若顺予仁顺父能多材多艺能事鬼神乃元孙虽仁顺父而不能多材多艺不能事鬼神此皆纪实之言王业未定可无周公不可无武王此当时轻重之势也惟尔三王命于帝庭使敷佑四方定尔子孙于下地则四方之民无不敬畏武王既丧商人遂畔无所敬畏也天尝降寳命我有周受之苟勿坠落武王康寜则我先王亦长有归矣其许不许不可知也故就命于归俟尔命谓许代而武王瘳神向其礼璧当埋之如祭祀之礼周公死珪遂以敛不许则屏璧与珪神弗荅为当仁也尔不许我不敢取必于鬼神也】乃卜三一习吉啓籥见书乃并是吉【习因也三一习相因而吉又啓籥见占书乃并是吉必以书证之惧其亿也言啓籥见书则凡占书皆缄藏之不敢亵也】公曰体王其罔害予小子新命于三王惟永终是图兹攸俟能念予一人【占人君占体大夫占色史占墨卜人占坼体兆象也周公言观兆象王为罔害予新承命于三王惟长终是图则周公亦不死矣予一人予天子也此所当待其能念于天子武王言疾当瘳也周公本请代武王武王瘳而周公不死固亦有所诏告鲁文公十八年齐侯疾卜楚丘曰齐侯不及期君亦不闻令有咎占人占皆如是】公归乃纳册于金縢之匮中王翼日乃瘳【此册固当与繋币同藏王翼日瘳昭荅如响精神之格自作元命非圣人孰能之哉】武王既丧管叔及其羣弟乃流言于国曰公将不利于孺子周公乃告二公曰我之弗辟我无以告我先王【书皆言成王七嵗即位故皇甫谧曰武王克商后六年崩是为克商二年武王有疾成王始三嵗又四年武王崩成王七嵗矣成王能信管叔之言疑周公七嵗恐未能然又周公东征二年罪人斯得周公遗成王诗成王得金縢之防遂迎周公亦始九嵗耳恐亦未必能然茍子曰成王冠成人周公归反借焉周公摄政七年成王始冠则即位时十四嵗矣孔氏成王二十嵗成人周公归政是也管叔周公兄羣弟蔡叔霍叔霍叔名处管今郑州管城县属豫蔡今蔡州上蔡县属荆霍今晋州霍邑县属冀皆殷畿地伊尹曰予弗狎于弗顺周公曰我之弗辟则无以告我先王皆以身体国者也虽君疑于上国人惑于下而王业安危间不容髪一身之计岂足易其重哉是故行吾忠而已辟法也致辟管叔是也史记周公告二公我之所以弗避而摄行政非或又谓周公闻流言避遁居东二年成王既悟而后伐三监尤非大诰黜殷救焚之势而暇迁延为身谋乎周公与国同存亡尽心力为之所谓握蛇骑虎不知其难者诗曰上帝临汝无二尔心若有一毫顾忌之意则为贰犹不足以动人而况能格天乎论圣人行事而以后世利害杂之则言何由当无以告我先王太王王季文王森然常在其上也鬼神知周公之心矣】周公居东二年则罪人斯得【流言方作周公何以遽东伐曰兄弟至亲各据形胜外连新亡之国控引蛮夷其势甚张其事甚急周公不得不连出成王虽疑付之二公安集西国召伯行其职故周公可以速出无内顾之忧周公何以必自将分陜周公主东方周公固当自将也大诰周公为将行东伯之职也江汉召穆公为将行西伯之职也古人为国事皆豫立周官司马无一事不先具虽兵行仓卒有司各以其职行而已罪人斯得黜殷杀管囚蔡伐奄也周师既出人心遂定无侵蚀蔓延之势其跋扈者独此四国耳破斧曰周公东征四国是皇不数霍霍迎降多士昔朕来自奄葢尝伐奄也虽然二年而后得之则亦为甚难矣】于后公乃为诗以贻王名之曰鸱鸮王亦未敢诮公【于后罪人既得之后也管蔡武庚已诛周公当归周而成王之疑未解周公为不能已矣殷命虽黜而周道未成周公方将有为于其国而君臣之情不通则安可以行吾志此鸱鸮之所为作也诮譲也几欲诮矣疑其小哉管蔡谓周公将不利于孺子非假托此语也凡人之见只如此管蔡方为此言以为爱主成王亦方信斯言以为爱已而周公遽诛之则岂能不深疑不特鸱鸮之诗破斧伐柯讥刺继作而犹未悟周公亦穷矣睽孤极而羣疑亡非天相周何以有此史记作未敢训公与弗辟而摄行政皆后世改就其意】秋大熟未获天大雷电以风禾尽偃大木斯防邦人大恐王与大夫尽弁以啓金縢之书乃得周公所自以为功代武王之说【啓金縢之书将以卜天变而得周公所藏防】二公及王乃问诸史与百执事对曰信噫公命我勿敢言【二公知周公为武王祷而不知其为请代能隂相成王不诮周公而终不敢使成王迎周公君疑如此不待其自悟而欲以口舌争事转乖矣周公之忠终当有以感动成王者雷风之变固非意料之所及也史与百执受周公之命至此犹弗言古人忠信为可见】王执书以泣曰其勿穆卜昔公勤劳王家惟予冲人弗及知今天动威以彰周公之徳惟朕小子其新逆我国家礼亦宜之【成王得书而知天意所在故不复卜而遂迎周公执书以泣不惟悟且保不变小毖曰予其惩而毖后患莫予荓蜂自求辛螫肇允彼桃虫拚飞维鸟未堪家多难予又集于蓼是何惩创之若是哉太甲曰既往背师保之训成王曰惟予冲人弗及知皆疑亡意悟一悟而不复变之言也然则周公身安而后国家可保犹不足言至所谓一正君而国定岂常人之所能致哉新逆舍旧之谓也东征凯还衮衣绣裳以复其位于我国家礼亦宜之方疑而东征必迎而后还国诚有安危之机焉非周公之忠其殆难居乎精诚之积天为之动故尝谓舜之焚廪浚井文王之拘羑里周公之居东不独免难而皆能成其志惟臣子之道自尽焉耳夫事不于防胡疐尾观之固不足以见圣人至其所以得遂其意岂有他道哉是故无坠天之降寳命我先王亦永有依归与我之弗辟则无以告我先王同一心也武王翼日乃瘳与风雷之变同一诚也】王出郊天乃雨反风禾则尽起二公命邦人凡大木所偃尽起而筑之嵗则大熟【风反禾起固为鲜见而大木所偃起而筑之则嵗亦熟其事更稀有唐叔得禾异畆同颖亦适在此时周公之归诚有天意自秋天熟以下当在微子代殷后置此者终周公请代事且志其所以感化成王者】













　　尚书说卷四
<经部,书类,尚书说>
　　钦定四库全书
　　尚书説卷五　　　　　　宋　黄度　撰
　　周书
　　武王崩三监及淮夷叛周公相成王将黜殷作大诰【古説三监管蔡殷非也盖以监为诸侯各监一国故亦以殷为监非也王制又以天子使大夫为三监监于方伯之国国三人亦非也使大夫监诸侯秦汉间事非三代令典周官建州牧牧州伯一州一伯最长立其监为卒正连帅属长位皆居牧下而称监言有所监临也设其参谓大国三卿命于天子者也诸侯之卿命于天子谓之天子之守尊王命也岂以监其国哉然则管蔡霍为三监监殷者谓为属正连帅使监殷民也大诰専为黜殷而作序谓事起三监指三监为叛首而武庚遂因以叛殷固为当黜也汤伐夏遂黜夏命武王伐殷不黜殷命因其国立武庚武庚叛乃黜殷命何也曰汤黜夏命固以为天下之公也天下不幸而复有放伐之事不可以为典常故武王武庚继殷后其意以为天遂废之虽其国犹在不能病天下天将兴之则虽周亦当退聼以俟天命之所授是亦为天下之公也天卒归周未尝改命武庚为亡国后而弗克畏天悁忿妄作盖尝受周封爵而臣周矣今乃叛之而招天下以为乱是岂得复存哉天命去就之际常人不能识而又其叛连三监故人益以东征为难耳或曰武庚于周为雠得间称兵无乃亦可乎曰非也凡杀人而不义虽国君不得行于匹夫故其讐当复其杀之而义者虽匹夫不得讐讐之则死武王行天讨为天下诛残贼而可讐乎武庚能从父于死则可既受周封爵而叛周则不可凢此天下之通义也黜殷当由天子行之故序称周公相成王将黜殷与伊尹相汤伐桀同辞】
　　大诰
　　王若曰猷大诰尔多邦越尔御事【武王之丧未除周公位冢宰緫百官其号令天下则必以王命若顺猷道言黜殷不违于道也黜殷当与天下共之故大诰多方及其治事之臣】弗吊天降割于我家不少延洪惟我幼冲人嗣无疆大厯服弗造哲迪民康矧曰其有能格知天命【弗吊古不幸之辞诗不吊昊天吊至也言人事不至而得祸于天也割害降害不少谓武王崩延长大惟我幼冲人嗣无疆大厯而服之文武受命其大厯无穷竟所谓天之厯数也然吾弗能自造于明哲以迪民康而矧敢自谓能格知天命格知知之至也黜殷兴周皆繋天命故首称此】已予惟小子若涉渊水予惟往求朕攸济敷贲敷前人受命兹不忘大功予不敢闭于天降威用【已止叹辞天道诚难知譬之于涉求济而已敷布贲大或曰贲饰谓润色之也布大事布文武受命此乃为不忘大功武王崩天实降威用忧惧我是亦有以通之而岂敢闭塞之乎】寜王遗我大寳绍天明即命曰有大艰于西土西土人亦不静【寜王古说以为文王而中篇称寜考则武王也武王有辑寕天下之功故称之曰寜王武王继文王之功而伐纣今成王继武王而黜殷故其后称考室父菑皆谓当有克家之效也则寜王为武王为是武王以其大寳龟遗我使继天明而即就其命其占固尝有预见之辞曰将有大艰于西土西土人亦不得寜息是则武庚之叛鬼神尝告其事矣】越兹蠢殷小腆诞敢纪其叙天降威知我国有疵民不康曰予复反鄙我周邦【越于蠢动于此果有动者龟告验矣腆小貌或曰厚言小厚而思变也殷之小腆乃大敢纪其统叙谓以纣承帝乙而武庚承纣也纣防国诛死不当承宗庙武庚受周封爵天降威武王崩不幸而三叔流言武庚知我国之有疵瑕民不安乗间而起自谓当复其先业而反鄙我周邦鄙犹薄也文武盛徳谁敢薄之武庚必有丑周之言或曰以周为边鄙盖欲自据东土也自文王献洛西之地商人盖鄙周于陜矣】今蠢今翼日民献有十夫予翼以于敉寜武图功我有大事休朕卜并吉【今翼日今日与明日也献贤也今动之今翼日民之贤者相继有十夫翼佐我言其识髙见早也敉抚也用以往抚定寜考之以武事所图功大事兵也我有大事必休美矣于是卜之而并吉本人谋也金縢曰乃并是吉】肆予告我友邦君越尹氏庶士御事曰予得吉卜予惟以尔庶邦于伐殷逋播臣尔庶邦君越庶士御事罔不反曰艰大民不静亦惟在王宫邦君室越予小子考翼不可征王害不违卜【尹正古者以官氏武庚为周逋亡播越之臣正其罪必当伐而尔诸侯君臣无不反曰其事艰大武庚挟旧国之资乗管蔡睽离之衅用蛮夷连衡之势东征诚艰且大矣而况武王诛纣立其子今将黜之动天下观听此亦其艰者又民之不寜实自王宫邦君室王宫以亲言也邦君室谓管蔡举国应殷也考成翼敬于予小子自成敬而不可用师害曷事既艰大故以为王何不违卜也如诸侯之言岂惟殷不可征虽三监亦不可征公将不利孺子之言彼固自以为忠也至亲骨肉自以输忠王室而其是非未可尽见乃不能成敬以辑睦之而谋动干戈诚若有所未然者周公以为逆党已合山东摇动倾危王室火燃头目之势救之岂容少缓三监虽亲以诬为忠怀私未论起衅召祸实为叛首是必当诛无可言者武庚作賔王家与国咸休乃其道也而纪殷鄙周岂复可存哉此周公东征定计民献賛之卜筮成之为不可易者诸侯国人其言亦非无理故于此尽异同之论焉大诰无一语及三监为亲讳不忍言也夫子书序乃表出之】肆予冲人永思艰曰呜呼允蠢鳏寡哀哉予造天役遗大投艰于朕身越予冲人不卭自恤义尔邦君越尔多士尹氏御事绥予曰无毖于恤不可不成乃寜考图功【故今我冲人以尔邦君上下之言长思其艰将言而嗟叹之言之为难尽也东征信骚动鳏寡甚可哀矣此役予虽造之而奉天意故谓之天役然其事诚大乃以遗我其势诚艰乃以役我是皆在朕身矣卬我于我冲人不我自忧言不以我自忧为能济也实尚义尔邦君及尔羣臣期之以义故曰义尔邦君茍为此义必且绥安我而言曰无慎乎忧言无大自苦也不可不成汝寕考武王所图功如此则必能同心恊力济吾事矣】已予惟小子不敢替上帝命天休于寜王兴我小邦周寜王惟卜用克绥受兹命今天其相民矧亦惟卜用呜呼天明畏弼我丕丕基【替废予不敢废天命天美武王兴我小邦周武王何自而知天命哉武王惟卜是用故能安受兹命今天辅相我民矧我亦惟卜用而汝乃使我违卜岂所以绥安我乎天明可畏辅我之大夫基业卜必不可违也古人敬鬼神信卜筮惟其诚也本之于人谋协之于鬼神无本则诳不协则肆】王曰尔惟旧人尔丕克逺省尔知寜王若勤哉天閟毖我成功所予不敢不极卒寜王图事【天意人心本不相逺耳惟旧人尔大能逺省前事尔知寜王之勤何如哉閟毖皆慎也閟有护惜之意极终卒竟天犹閟毖我周成功所在而我岂敢不终竟武王所图事哉武庚能率由典常则无他事矣而方反侧如此其事诚未竟也】肆予大化诱我友邦君天棐忱辞其考我民予曷其不于前寜人图功攸终【棐辅忱诚故今我大化诱我友邦君而方尚辞为不得已矣然其辞皆诚合天意故天辅之天又考之于民天人协从则我何其不于前寜天下之人图功之所终乎】天亦惟用勤毖我民若有疾予曷敢不于前寜人攸受休毕【天亦惟用勤劳毖慎我民如疾者之不防起则予曷敢不于前安寜天下之人所受天之休命而毕之】王曰若昔朕其逝朕言艰日思若考作室既底法厥子乃弗肯堂矧肯构厥父菑厥子乃弗肯播矧肯获厥考翼其肯曰予有后弗弃基肆予曷敢不越卬敉寜王大命【往顺来逆顺于往昔而朕日月其逝矣犹言往事非吾所及也今事之艰不惟言之而又日思之正如其父作室已致法言经营之有其绪也堂基而其子犹弗肯堂其肯构立屋乎又如其父已菑发其田田一嵗曰菑谓如菑除其草也而其子犹弗肯播种其肯割获之乎翼敬其父敬矣待时乗势惟日不足而遑自暇逸乃谓吾有后能弗弃基业留以遗之乎凡其事之未竟者惟后之人自不能已也故今我何敢不于此抚定寜王受天之大命乎】若兄考乃有友伐厥子民养其劝弗救【譬若父兄之子其友伐之凡人则养其劝心而不救同室则被发缨冠而往矣劝勉也当勉而养之言不敢其力也在民则可同室则不可】王曰呜呼肆哉尔庶邦君越尔御事爽邦由哲亦惟十人迪知上帝命越天棐忱尔时罔敢易法矧今天降戻于周邦惟大艰人诞邻胥伐于厥室尔亦不知天命不易【肆故今也犹曰及今以往哉爽明邦论之明实由智哲之人亦惟是十人能蹈知天命可以明邦矣卜而得吉则于天为辅诚人谋虽协卜之不吉则天不辅也康强逢吉作内作外用静用作皆有常法今谋于贤者而协卜之以析天心而吉于法当从而反使我违卜岂非易法乎而况天今降戾于周邦武王崩王业未终而惟是大艰在人大若比邻之胥伐于厥室将覆弃其家其事急矣而吾将征之以救危乱尔亦不知天命之不易而反欲违卜乎友伐厥子固为蹙矣邻伐厥室殆又甚焉故鸱鸮曰既取我子无毁我室】予永念曰天惟丧殷若穑夫予曷敢不终朕亩天亦惟休于前寜人予曷其极卜敢弗于从率寜人有指疆土矧今卜并吉【我长念曰天之丧殷譬若穑夫除草未终亩矣予何敢不终之武庚能知天命约已敬慎以承余业尚庶几能协武王之意而自作不靖以速其亡除草终亩夫岂当恤哉黜殷定王业是为天休美武王见于蓍龟者予何其极卜而敢弗于从乎极尽也谋及乃心谋及卿士谋及庶人谋及卜筮询谋至卜筮而尽故曰极卜大封于韩齐鲁燕管蔡布在侯卫武王又尝欲作洛是为有指疆土矧卜之并吉其敢违之哉观此及武庚鄙周之语则当时议论似有欲并弃豫洛以东者矣如当时事势摇动震惊非文武之盛徳周公之善应变山东诚难保】肆朕诞以尔东征天命不僭卜陈惟若兹【僭差卜陈陈其卜之得吉也众人揣度事势故以为艰大而不可征周公凭藉前烈审察天命故専陈卜吉以为当必征古人作事反覆议论穷尽事理皆如此】成王既黜殷命杀武庚命微子啓代殷后作微子之命【微子为宋始祖而代殷后使祭汤宋国在应天府宋城县商故亳都之畿内】
　　防子之命
　　王若曰猷殷王元子【吕氏春秋曰纣母为帝乙妾生微子啓及仲衍及为妻生纣帝乙将立啓为太子太史据法而争曰有妻之子不可立妾之子故立纣周公称微子曰殷王元子则太史之争非也一人之身而分妻妾岂有是理太史之争当在立妻时】惟稽古崇徳象贤统承先王修其礼物作賔于王家与国咸休永世无穷【崇徳象贤古之道也统承先王故使修其礼物以奉其祭祀古者父为又子子为士其尸服以父服故二代之后各行其礼乐有丧拜焉有事膰焉待以客礼不纯臣也与国咸休永世无穷惟识天命者可以言此】呜呼乃祖成汤克齐圣广渊皇天眷佑诞受厥命抚民以寛除其邪虐功加于时徳垂后裔【齐一渊深除其邪虐谓革夏也功大徳盛当百世祀之有不敢尽言之意焉惧伤微子也使立汤庙以祭汤而殷之先王嵗时合祭之】尔惟践修厥猷旧有令闻恪慎克孝肃恭神人予嘉乃徳曰笃不忘【嘉汝之徳谓宜笃厚而不可忘】上帝时歆下民祗协【杞之郊也禹也宋之郊也契也案夏郊鲧商郊而祀之郊禹宋之郊契则时王之命也契配天非克歆上帝则莫能承其祭于周为不纯臣则必以忠孝敬协其民】庸建尔于上公尹兹东夏【尹正二王之后爵皆上公与三公之九命作伯者同其礼秩齐尹东海宋尹东夏皆上公也上公尊内外一体】钦哉往敷乃训慎乃服命率由典常以蕃王室乃烈祖律乃有民永绥厥位毗予一人世世享徳万邦作式俾我有周无斁【训命训之辞敷布之勿遏服司服所掌命典命所掌微子上公九命其服自衮冕而下微子助祭则服黼冔朝飨则服衮慎言谨也皆有典常不容不谨率由典常则有蕃屏之功烈祖汤大汤徳以律其所有民律言以法度整齐之也汤伐夏救民天命去来何容心焉不忱裕之于尔多方不夹介乂我周王享天之命武庚为无以律之矣绥安毗辅必使世世享徳万邦承式则于我周为无厌斁尹此东夏故言万邦承式杞宋一体杞遂微弱不振宋歴春秋为望国与周俱亡微子之徳为有也】呜呼往哉惟休无替朕命唐叔得禾异亩同颖献诸天子王命唐叔归周公于东作归禾【唐叔成王弟名虞封唐今并州迎周公归以嘉禾示意书亡得禾事当在风变后】周公既得命禾旅天子之命作嘉禾【旅陈也】
　　成王既伐管叔蔡叔以殷余民封康叔作康诰酒诰梓材【管蔡皆用兵克之既迁殷民遂以其余民封康叔孔氏曰康畿内国名于是封卫侯使监冀州梓材曰王啓监是也康诰告以徳刑之叙使推明文王之徳以监临其民也酒诰严淫湎之禁其事于当时为急也梓材治道贵有终也卫国始封为朝歌地卫州卫县也今并入黎阳康阙】
　　康诰
　　惟三月哉生魄周公初基作新大邑于东国洛四方民大和防侯甸男邦采衞百工播民和见士于周周公咸勤乃洪大诰治【营洛之三月始生魄月十六日洛诰三月丙午朏戊午社于新邑其明日已未始生魄诸侯各以其众至喜恱供事故曰和防侯甸男称邦言以国典供王事也其事详采卫略故召诰用书命作亦止于侯甸男邦诸侯百官各播其民和防之意由士以上皆见于周百工以役言也周官乡自比长而上至族师遂自里宰而上至鄙师皆士也民不见不为臣不见也勤劳求之洪亦大也洪大诰治道使治殷民】王若曰孟侯朕其弟小子封惟乃丕显考文王克明徳慎罚不敢侮鳏寡庸庸祗祗威威显民用肇造我区夏越我一二邦以修我西土惟时怙冐闻于上帝帝休天乃大命文王殪戎殷诞受厥命越厥邦厥民惟时叙乃寡兄勗肆汝小子封在兹东土【王顺康叔之贤命为孟侯孟长也为冀州诸侯长也周公将申告教之意故自以其属称之曰朕其弟小子封封康叔名自此已下皆周公之言必以王命诰者事体也必纪周公之言者事实也康叔封卫周公固以告成王矣周公入而告成王以其事出而告康叔自以其所欲者史尽记载之自古未尝有七年摄政者亦未尝有主少国疑之际而以其身任天下国家之事无一不为者非成王能知周公之忠非周公能承文武之艰难祈天永命不可一日无缉熙之功则安能为此此皆非世间常有之事故史官自一话一言无不纪实以为天下后世法丕大惟汝大显父文王克明徳慎罚明自明也明徳慎罚本末之叙也不敢侮鳏寡慎之至也庸通也常也圣人之道虽夫妇之不肖可以与行而须臾不可离也祗祗敬也不显亦临无射亦保文王之所以为圣也威威徳威惟畏也显用也凡此皆所以明民使克绥厥猷也肇始也言文王用是道以造区夏始不过所统率之国一二邦以修而已久之莫不皆修故西土惟是依怙冐被文王之徳闻于上帝帝美之乃大命文王以殪戎殷之事而大受其命以王天下所谓受命作周也殪杀也戎兵也大刑陈诸原野小之不侮鳏寡大之殪戎殷皆明徳慎罚也于其所统庶邦于其所治万物无非惟是叙者汝寡兄勉而行之故今汝小子封得国于兹东土寡兄周公自称孤寡不谷之义】王若曰呜呼封汝念哉今民将在祗遹乃文考绍闻衣徳言往敷求于殷先哲王用保乂民汝丕逺惟商耉成人宅心知训别求闻由古先哲王用康保民于天若徳裕乃身不废在王命【念哉念之不可忘也遹述也今此民将在汝敬述文考之事继其令闻服行其道徳之言文王之化行乎江汉之国惟殷土未蒙被然其闻誉固已洋溢矣是宜继绍而服行之汝往之汝国必布求殷先哲王之保治斯民者殷故家遗俗流风善政犹可求也汝又当自期于逺大惟商之老成人师事之以宅心知训别求所闻用古先哲王尧舜禹汤之安保斯民者凢此皆所以恢天理而顺于徳以寛裕汝身夫识量浅狭则不如此身之可与天地参也闻见虽多而不能体之于其身则非所以协于克一也汝能如是则诚为念之不废常在王之所以命汝者矣敷求徧求之也别求求之不一犹曰更求之也克宅厥心则知训矣诲尔谆谆聼我藐藐此心安在】王曰呜呼小子封恫瘝乃身敬哉天畏棐忱民情大可见小人难保往尽乃心无康好逸豫乃其又民我闻曰怨不在大亦不在小惠不惠懋不懋已汝惟小子乃服惟王应保殷民亦惟助王宅天命作新民【恫痛瘝病记曰未有学养子而后嫁者也心诚求之虽不中不逺故凡民之痛苦疾疴皆于乃身察之其大要则在乎敬而已天之威可畏而所辅者诚也民之情大可见而难保者小人也今汝往必尽乃心无自安好逸豫其専务治民自安好逸岂能尽其心哉我闻于昔之人曰怨不在大亦不在小怨大怨小皆为失人心耳故必顺其所不顺勉其所不勉以逺于怨己乎汝惟小子乃能服行此则惟王应保殷民亦惟助王宅居天命作新其民殷民迪屡未同天命为未定也殷多士将迁洛其遗民在殷者康叔实统治之诚使仁渐义摩无一夫阻隔王化岂非王应保殷民哉诚使天之佑周者不庸释而殷民亦遂日迁善逺罪而不知岂非助王宅天命作新民哉】王曰呜呼封敬明乃罚人有小罪非乃惟终自作不典式尔有厥罪小乃不可不杀乃有大罪非终乃惟眚灾适尔既道极厥辜时乃不可杀【臯陶曰眚灾肆赦怙终贼刑此其辞之详者也敬尽已心明尽物理而后罚为可行典法式用罪小不可不杀非惟其尽当杀也或轻或重亦各以其罪耳死人之所矜今至于杀亦不赦以见法之为必行举重以明经也既道极厥辜言以理穷其罪状也事之似是而非为难察故适迩者加详焉】王曰呜呼封有叙时乃大明服惟民其勅懋和若有疾惟民其毕弃咎若保赤子惟民其康乂非汝封刑人杀人无或刑人杀人非汝封又曰劓刵人无或劓刵人【有叙言有本末也舜曰迪朕德时乃功惟叙臯陶方祗厥叙方施象刑惟明即此叙也汝大明其徳而服行之则民勅正而勉于和去恶如去疾示之以好恶也故民皆弃咎而迁善赤子匍匐将入井非赤子之罪也是故罔民之不为则民安治此其叙为甚明也刑不得已而用之要为奉行天讨吾何容心焉故曰非汝封刑人杀人非汝封劓刵人劓刵轻又曰丁寜之辞刑轻人亦轻用之故丁寜之如此劓截鼻刵截耳周官五刑无刵吕刑曰劓刵防黥劓刵相属岂二罪同科而有轻重欤郑康成谓臣从君坐人刑未见所据】王曰外事汝陈时臬司师兹殷罚有伦又曰要囚服念五六日至于旬时丕蔽要囚【外事非其国事诸侯之以狱请者今谓之谳是也臬射的也孔氏训为法法之为臬者言议法如射之有的必求其中此因物立义也臬谳音近汉以来称谳狱恐今人缘义而易欤或曰闑谳音同谳为闑闑门梱言有限节也自侯国上监牧自监牧上朝廷有限节犹闑也案周官大司马建牧立监以维邦国制军诘禁以纠邦国布宪掌宪邦之刑禁正月之吉执旌节以宣布于四方而宪邦之刑禁以诘四方邦国诘谓诘其不如法令者若汉行春使者举寃狱也布宪诘禁通乎大司马之职而大司马条于建牧立监之下又以康诰参攷之则邦国之狱请于牧监牧监裁决之为足证也周公谓康叔汝所统国犹以狱请汝陈是法以司察其所监临之众此殷罚之为有伦者谓之殷罚其事始于殷也又曰属上之说而史略其文也犹曰又若要囚蔽断之有期日则亦为殷法之良要囚死狱之要节也服膺念之自五六日至十日又至三月而后大断之周官乡士掌国中辨其狱讼异其死刑之罪而要之旬而职听于朝遂士掌四郊辨其狱讼异其死刑之罪而要之二旬而职聼于朝又朝士凡士之治有期日国中一旬郊二旬野三旬都三月邦国朞期内之治聼期外不聼不使造次立断而为之期服念之反覆求其情理而后大断焉言其慎也】王曰汝陈时臬事罚蔽殷彞用其义刑义杀勿庸以次汝封乃汝尽逊曰时叙惟曰未有逊事已汝惟小子未其有若汝封之心朕心朕徳惟乃知【汝陈时臬事罚蔽覆说上汝陈时臬司师丕蔽要囚二语也臬蔽为殷常法而必当用其义刑义杀次就勿用以就汝也狱情轻重可以迁就不由义断则害治矣正使汝陈臬蔽断皆顺是叙则亦曰未有顺事诚恐犹有逆于理者也如此则其心广大虚明无所偏倚必能制义矣周公因四方和防大诰治道而建康叔为庶殷长则以其心人未有若之者而周公之心与其徳康叔实能知之】凡民自得罪宼攘奸宄杀越人于货暋不畏死防弗憝【自此以下皆陈臬罚蔽之大端也暋强憝恶凡民之寇盗攘窃为奸宄杀人颠越人以取货强不畏死者人所共恶之皆得讨之朝士曰凡盗贼军乡邑及家人杀之无罪孟子曰不待教而诛之是也】王曰封元恶大憝矧惟不孝不友子弗祗服厥父事大伤厥考心于父不能字厥子乃疾厥子于弟弗念天显乃弗克恭厥兄兄亦不念鞠子哀大不友于弟惟吊兹不于我政人得罪天惟与我民彞大泯乱【寇攘奸宄杀越人于货犹为大憝而况于父子兄弟之相贼害者字爱也长幼之序天有显道鞠养也父母遗体为可哀也吊至惟人之至于不孝不慈弗恭弗友岂有不于我为政之人得罪者天与我民五常而大泯乱之得罪宜矣】曰乃其速由文王作罚刑兹无赦不率大戛矧惟外庶子训人惟厥正人越小臣诸节乃别播敷造民大誉弗念弗庸瘝厥君时乃引恶惟朕憝【泯乱民速用文王所作罚刑此必无赦戛轹也以其不率典常陵轹徳义是固当刑之然此凡民也况惟外庶子训人之官言外者对下文家人也庶子周官诸子掌教治国子诸侯异其名称庶子正人长官周官小臣上士掌王之小命王燕出入前驱又有内小臣奄上士掌王后礼事正内人礼事掌王之隂事隂令诸节阍寺内竖限节内外者乃皆别异条品播布敷施政化作民而立之风声今乃弗念厥职弗庸厥道以病其君吏奉君之法以治人者也而出礼丽法则君病矣引导也是方导民为患而岂能化民成俗乎罔不憝夫人而得治之也惟朕憝非王莫可治也诸侯之臣功罪王诛赏之臣工曰王厘尔成庶子为称首教治国之子弟为功也特出小臣诸节内外正位闗雎鹊巢之盛由此出也】已汝乃其速由兹义率杀亦惟君惟长不能厥家人越厥小臣外正惟威惟虐大放王命乃非徳用乂【已止也事止此耳过此则有难言者矣吏弗念弗庸瘝厥君速用此义率杀之非谓尽当杀亦举重也民称刑吏称杀轻重可见虽然事犹当知所自始也则亦惟其君其长不能于其家人言身不行道不行于妻子也夫不能于其家人故于其小臣及其外正长官崇尚威虐大废放王命乃不用徳治民是以其民强暴奸宄废弃典常弗克用又以至于此元恶大憝人皆得治之泯乱民政人治之吏导民为恶王治之惟君惟长而不能厥家人遂使诸臣废放王命不用徳治其谁之咎哉此所谓难言者也大抵康诰论德刑之叙推其极必使人君正心以正朝廷正朝廷以正百官正百官以正万民本末先后昭然可覩其言盖与三谟相表里自外而入者小臣也自内而出者亦小臣也故两见之】汝亦防不克敬典乃由裕民惟文王之敬忌乃裕民曰我惟有及则予一人以怿【汝亦宜自反无不克敬典常用以裕民裕寛舜命司徒曰敬敷五教在寛惟文王之所敬者敬之其所忌者忌之乃以裕其民曰视我为法我亦庶几能有及于文王则天子予一人恱怿汝矣勉之】王曰封爽惟民迪吉康我时其惟殷先哲王徳用康乂民作求矧今民罔迪不适不迪则罔政在厥邦【爽明也明者非自明而已也所以明民也迪蹈吉善康安明民则能使蹈于安善故我于殷先哲王之有徳能用以安治民者起而求之大雅曰世徳作求况今民无能蹈道而皆冥行不能有所适夫不能迪民则为无政在其国矣此王自谓未能乂殷民故其下有天罚殛我之言】王曰封予惟不可不监告汝徳之説于罚之行今惟民不静未戾厥心迪屡未同爽惟天其罚殛我我其不怨惟厥罪无在大亦无在多矧曰其尚显闻于天【予惟不可不有所监观而后告汝徳之説于罚之行言徳刑之叙古先哲王莫不可监观也夫子教我以正夫子未出于正其何能行罚之行由徳也四罪而天下咸服夫是之谓行戾止也民之不尽由其心之未有所止也训迪虽数而犹未齐同为君师者实任其咎天之明必且罚殛我我实不能其又奚怨凡罪虽小且寡无不得祸罚而况显闻于天乎汤曰罪在朕躬不敢自赦夫天子奉天道而不克若天天罚之不敢怨诸侯奉天子用不克又民天子讨之而又何辞焉此终不能厥家人义故其下曰不汝瑕殄又曰无我殄享皆此意也此不惟告戒康叔凡庶殷君长皆感厉之】王曰呜呼封敬哉无作怨勿用非谋非彞蔽时忱丕则敏徳用康乃心顾乃徳逺乃猷裕乃以民寜不汝瑕殄【不慎厥徳怨之所由作也谋必可用必可常凡所断制必于是诚致其广大而敏于徳敏日新也康平易也顾省察也逺使可继也优柔而使自得之各止于其所止裕乃以民寜也如此则不汝瑕庛殄絶矣】王曰呜呼肆汝小子封惟命不于常汝念哉无我殄享明乃服命髙乃聴用康乂民【惟命不于常汝必自念此无使我殄絶汝享王室是頼而殄絶之岂吾心哉汝当明此服命康叔侯伯七命其服自鷩冕而下为牧则加一命衮及黻皆有典章明明有徳也五服五章也髙乃聴则道徳仁义之言日闻推之以安治民其则不逺矣】王若曰往哉封勿替敬典聴朕诰汝乃以殷民世享【告戒已尽又顺道而申儆之其大要则在于勿替敬典一语而已告语不过如此惟汝能听我则遂为卫太祖以殷民世享前曰无我殄后曰乃以殷民世享戒劝之】酒诰
　　王若曰明大命于妹邦【殷民化纣沈湎于酒周公使康叔禁之特作书谓之大命见其为戒令之大者也妹沫古字通沫水在卫之北沫邦纣都庶殷无不嗜酒而风化始于纣都故使明大命于此卫诗既变淫俗复作桑中所称沬乡是也】乃穆考文王肇国在西土厥诰毖庶邦庶士越少正御事朝夕曰祀兹酒【自后稷至文王十五世其次第为穆故诗书称文王为穆考武王为昭考周之王自文王为西伯始故曰肇国在西土毖慎也庶邦文王为西伯时所统治之国也庶士庶邦之臣也少贰正长御治也文王为西伯诰教其所统治庶邦之庶士或少或长凡治事者使戒慎朝夕不废惟曰祀则用兹酒文王为西伯禁酒之令行于庶邦则三代牧伯之职为可见羔羊曰召南之国被文王之化在位皆节俭正直】惟天降命肇我民惟元祀天降威我民用大乱丧徳亦罔非酒惟行越小大邦用丧亦罔非酒惟辜【秣麴为酒自天降命也肈始也言其开端我民实惟元祀元大也谓天地宗庙之事自是为酒为醴烝畀祖妣以洽百礼虽庶人亦用之人不胜嗜欲而沈湎以灭天理天降威罚于人由其大乱丧徳亦无非酒惟淫佚之行于小大国用丧亡亦无非酒惟迷乱之罪】文王诰教小子有正有事无彞酒越庶国饮惟祀徳将无醉【小子幼少之称必自其幼少教之而后能成其性此谓士大夫子弟也正董正事作而行之彞常也士大夫子弟世业将有正有事而常酒躭乐何以在此选乎文王诰教国之子弟推之于其所统治庶国使惟祀得饮而犹将之以徳无量不及乱】惟曰我民迪小子惟土物爱厥心臧聦听祖考之彞训越小大徳小子惟一【惟曰称其所以教民者也上之人无彞酒而后教其民者亦惟是也臧善我民教迪其小子惟土物爱则其心善能聦聴祖考常训百亩之田五亩之桑鸡豚狗彘之畜皆土物也诗曰民之质矣日用饮食奚暇乎他幕哉于其小知大受虽不同量而必皆质朴淳厐若出于一】妹土嗣尔股肱纯其艺黍稷奔走事厥考厥长肈牵车牛逺服贾用孝养厥父母厥父母庆自洗腆致用酒【文王之教庶殷未霑被也故汝明大命必自妹土始使其民嗣承父祖竭股肱之力其心纯一艺黍稷以事父兄农功毕始牵车牛逺载贾鬻以所有易所无用孝养父母庆善洗洁腆厚也父母善之乃自洁厚致用酒】庶士有正越庶伯君子其尔典聴朕教尔大克羞耉惟君尔乃饮食醉饱丕惟曰尔克永观省作稽中徳尔尚克羞馈祀尔乃自介用逸兹乃允惟王正事之臣兹亦惟天若元徳永不忘在王家【庶士庶官皆有长故曰庶士有正伯亦长也庶伯君子谓孤卿也以徳选进长于其国其尔常聴朕教羞进也尔大能进徳为国耆耉尊礼于其君君饮食之而得醉饱大惟曰犹言其大者如此也尔克长观省有所兴作必稽于中徳酒不能废也祭享阙则旨酒不可嗜也歌舞兴则桀皆非中徳也作稽中徳则能保其禄位尔尚庶几能进馈祀于其祖考以介景福用逸饮酒自介用逸对上饮食醉饱谓以君飨燕则饮于家祭祀则饮如此乃信惟王正长御事之臣如此亦惟天顺其大徳长不废在王家周公禁商人淫湎敎其民以孝养之饮教其士大夫以燕飨之饮福胙之饮使民能勤于业士大夫能进于徳而羣饮之乐不足与易之则酒令行矣夫必乐乎此而后躭乎此也茍无以趋之而强禁之民不从也】王曰封我西土棐徂邦君御事小子尚克用文王教不腆于酒故我至于今克受殷之命【我文王能辅往日邦君与其治事之臣及小子今尚能用文王教不厚于酒故我至于今能受殷之命亦由此】王曰封我闻惟曰在昔殷先哲王迪畏天显小民经徳秉哲自成汤咸至于帝乙成王畏相惟御事厥棐有恭不敢自暇自逸矧曰其敢崇饮【我所闻惟曰昔殷先哲王蹈道畏天显明小民经常常厥徳终始惟一秉持哲智缉熙光明能成王徳使四海咸仰敬畏辅相能自得师惟治事之臣其修辅又皆有恭敬之徳故其君不敢自寛暇自安逸况敢崇尚饮酒】越在外服侯甸男卫邦伯越在内服百僚庶尹惟亚惟服宗工越百姓里居罔敢湎于酒不惟不敢亦不暇惟助成王徳显越尹人祗辟【邦伯诸侯长同官为僚尹其长也亚其贰也服服其事周官宰夫旅掌官常以治教者也宗工大臣也外服诸侯统于长内服百官统于宗工于百官族姓与致仕里居者皆无敢湎于酒不惟不敢而亦不暇惟助成王德使光明显大于尹人祗辟尹正祗敬辟君助王徳显而后正人使敬君奉令君正莫不正也殷先王畏相御事修辅有恭故不敢暇逸崇饮殷诸侯百官惟助成王德显正人敬君不惟不敢湎而亦不暇其君臣当务如此】我闻亦惟曰在今后嗣王酣身厥命罔显于民祗保越怨不易诞惟厥纵淫佚于非彞用燕丧威仪民罔不防伤心惟荒腆于酒不惟自息乃逸厥心疾很不克畏死辜在商邑越殷国灭无罹弗惟徳馨香祀登闻于天诞惟民怨庶羣自酒腥闻在上故天降丧于殷罔爱于殷惟逸天非虐惟民自速辜【我闻亦惟曰言我又闻惟如是也嗣王纣酣乐其身其命令无能显民使得敬保其常性而于敛怨不复可变易大惟其纵淫佚于非常用燕乐丧其威仪防痛意民愍其乱亡无不防然痛伤而犹惟荒躭厚于酒息止也记曰逰焉不能不息而好乐大荒则甚矣故纣不惟自息乃至于逸其心疾很无忌惮虽死不畏纣心岂独异夫人哉酒变易之酒之祸大矣辜在商邑言罪人之所在也罪起商邑于殷庶国与之偕灭亦无忧惧言遂丧天下而不悔也弗惟徳馨香祀使登闻于天大惟民怨咨庶羣自酒言小大以之其腥秽闻于上故天下丧亡于殷无爱于殷其罪惟逸而已速召也天岂虐民惟民自召罪耳】王曰封予不惟若兹多诰古人有言曰人无于水监当于民监今惟殷坠厥命我其可不大监抚于时【不若兹多诰必有所监观乃为有征水监监形妍媸民监监国存亡抚安殷用酒坠厥命我其可不大监求安于是哉】予惟曰汝劼毖殷献臣侯甸男卫矧太史友内史友越献臣百宗工矧惟尔事服休服采矧惟若畴圻父薄违农父若保宏父定辟矧汝刚制于酒【劼固毖慎献贤也固慎犹曰秉心致敬也周公教康叔敬礼殷之贤臣与其侯甸男卫之贤侯上言殷诸侯百官皆能助王徳显尹人祗辟故此教康叔敬礼之周官太史掌典灋则之贰辨法者攷焉防同朝觐以书协礼事内史掌王八柄之法以诏王治受纳访掌书王命侯国设职槩此可见习典章识故事博物洽闻故天子诸侯皆以为友百宗工百官宗工也尔事尔事之者也服休任道者也休美四方风动惟乃之休师氏保氏之属服采任事者也射人太仆之属射人太仆皆法度之官射人掌朝位射法太仆掌正王服位皆事也记称射人师仆人师则皆有师遒事之者也古者天子诸侯有师事之臣有賔友之臣孟子曰事之云乎岂曰友之云乎若顺畴谁薄迫迫切之谏争风厉之谓也宏大也圻父司马掌封圻之称农父司徒掌民之称宏父司空掌事之称司空掌事以大名者使民非小事也孔子曰使民如承大祭司马司徒司空国之三卿若畴咨访道徳迫违纠正过失若保顺而保其身体皆安定其君者也周公教康叔秉心致敬以尊礼殷之贤臣与其贤侯况惟所当賔友太史内史与贤臣之为百宗工者乎矧惟所当师事暇休服采者乎矧惟司马司徒司空国之三卿定君者乎矧惟汝又能正身率下而刚制乎酒乎一一堕于佚凡土诸事皆不能为故必本之于其身】厥或诰曰羣饮汝勿佚尽执拘以归于周予其杀【尊贤修身其道略尽而后颁酒禁焉败禁乱俗皆由淫朋故羣饮法特重无遗佚尽执拘周寘之于杀因事为制也予其杀未必杀也犹今律之当行处斩也康叔得专杀而归之京师盖犹有轻重之权焉】又惟殷之迪诸臣惟工乃湎于酒勿庸杀之姑惟教之有斯明享乃不用我教辞惟我一人弗恤弗蠲乃事时同于杀【羣饮当杀又惟殷之迪蹈诸臣惟工于沈湎之事所从来乆其或未尝受教令注误适尔则勿用杀之姑惟教之太宰生以驭其福不杀而生之福也有此明享其福必且能自新乃若尝训教之而不用我教辞是弗复恤念我一人蠲洁也弗洁犹弗屑也弗屑汝行事惟终是同于杀犹今律不分首从也】王曰封汝典聴朕毖勿辩乃司民湎于酒【毖慎司察汝当聴朕而敬慎之其可勿辨乃所司察之民而使湎于酒乎适尔非终则教之惟终则杀之所谓辨也】
　　梓材【刈获而后田功毕涂塈茨而后作室之功毕丹漆绚饰而后作器之功毕治道必有终也文王之化自北而南行乎江汉之域自洛以东未渐被也今康叔分殷而治诚能勤用明徳刑不施而奸暴止酒不禁而淫酗革先后迷民则天下纯被文王之化而治道终焉此名篇之意也】
　　王曰封以厥庶民暨厥臣达大家以厥臣达王惟邦君【以厥庶民暨厥臣达大家家邑之民与夫治民之官臣于家者也以厥臣达王卿大夫士臣于诸侯者也诸侯之卿大夫皆大家也诸侯之卿大夫之情故常患其隔絶不得达王而家邑臣民之情达家亦患其不能达限节相临势使之然也诸侯能以其家邑之民与其臣之情达于大家而又能以其国之卿大夫士之情达于天子合上下之体而聨属之此三代封建之盛意也而夏商之季犬家已梗盘庚迁都其胥动浮言以挠上令者大家也导纣为恶朋家相灭遂至于亡者大家也殷既为周而迪屡不寜盖乆而后定者亦大家也驯至于春秋之未其事转乖陪臣遂执国命三桓子孙浸以微弱家臣之祸乃至于此周公为能见其几矣周公既作洛迁殷民自治之又使康叔为庶殷长治其不迁而留者梓材论治道之所终首言此使康叔知治体而救其患焉康叔封卫分殷民七族陶氏施氏繁氏锜氏樊氏饥氏终葵氏】汝若恒越曰我有师师司徒司马司空尹旅曰予罔厉杀人亦厥君先敬劳肆徂厥敬劳肆往奸宄杀人歴人宥肆亦见厥君事戕败人宥【汝康叔顺常道于是曰我有师师则国之三卿与其正长旅众也师师言其风声气习相慕尚也微子曰卿士师师非度今其言曰予无庸虐杀人亦岂不由其君先敬劳其民故其卿大夫士往亦敬劳其民故其往而奸宄杀人歴人者宥之则亦见其君有以戕败人获宥者而效之国之三卿与正旅之大夫皆大家也其为善为恶固相慕尚然无不由其君身率之者纣为天下逋逃主其民好草窃奸宄凡有辜罪乃罔恒获其遗俗宜有存者故周公特举此虐厉杀人与纵容奸宄使为民患民之情或不得达皆乱之道也使康叔加之意焉歴人过缺】王啓监厥乱为民曰无胥戕无胥虐至于敬寡至于属妇合由以容王其效邦君越御事厥命曷以引养引恬自古王若兹监罔攸辟【王之啓监司察其治为民而已民当使胥匡以生必曰无相戕贼无相虐害至于人情易忽之鳏寡至于人情易乖之妾媵当属于其妇者皆能和合含容之王亦宜责效今邦君与其治事之臣其发号出令果何以诚使能长养民长安民则古王设监不过如此辟法也民不犯有司无所用刑戮是为治道之盛】惟曰若稽田既勤敷菑惟其陈修为厥疆畎若作室家既勤垣墉惟其涂塈茨若作梓材既勤朴斵惟其涂丹雘【稽察也自种至刈皆有候察之必详勤劳敷布也菑除草陈列修治为疆畔畎垄若作室屋勤立垣墉必涂塈茨覆盖之若梓人治材为器勤朴治斵削必当涂漆丹朱事皆有次第有始必有卒始勤终多怠故戒之】今王惟曰先王既勤用明徳怀为夹庶邦享作兄弟方来亦既用明徳后式典集庶邦丕享皇天既付中国民越厥疆土于先王【今王惟曰先王文武既勤用明徳绥怀四方夹音协字当作挟古字省或脱谓挟而有之诗使不挟四方庶邦皆朝享作兄弟之国四方来王今亦既用明徳作元后用典礼集防庶邦大享周公作洛四方民大和防故云是则皇天全付中国民于其先王有指疆土诚广大矣肆大也或曰肆字当下属此言周得天下正如稽田作室陈力在前事今日成务当有以终之】肆王惟徳用和怿先后迷民用怿先王受命【王惟懋徳用以和怿先后迷顽之民使同底于道和谓调适之怿谓懽恱之先谓居前导之后谓从后推之夫能和怿先后迷民则是用恱怿先王受命功力次第至此殷民未寕先王受命未能恱怿之其事为未终也】已若兹监惟曰欲至于万年惟王子子孙孙永保民【已止止矣必若此监司其民惟曰欲使至于万年惟王之子子孙孙长保斯民则康叔之功在王室矣】成王在丰欲宅洛邑使召公先相宅作召诰【王都在镐而文武庙在丰王出入则诰丰镐相去二十五里武王欲营洛成王述而成之周虽都镐而巡守防同则于是与宗周对称东西都今河南府是也召公既相宅作诰旅王若公告庶殷】
　　召诰
　　惟二月既望越六日乙未王朝步自周则至于丰惟太保先周公相宅【成王七年二月也于是成王将营洛自周行至丰告庙先遣太保相宅成王是年冠必以十一月周嵗首行礼见庙矣】越若来三月惟丙午朏越三日戊申太保朝至于洛卜宅厥既得卜则经营越三日庚戌太保乃以庶殷攻位于洛汭越五日甲寅位成【于二月顺来其次三月朏月三日也攻治郊社宗庙朝市之位水北曰汭】若翼日乙夘周公朝至于洛则达观于新邑营越三日丁巳用牲于郊牛二越翼日戊午乃社于新邑牛一羊一豕一【郊社位定乃用特牛告天地用太牢告社稷牛二合祭也郊类祭新国故用事郊社焉】越七日甲子周公乃朝用书命庶殷侯甸男邦伯厥既命殷庶庶殷丕作【用赋役之书命庶殷侯甸男诸侯使其长率之长即周公东伯也康诰有采卫远不供役来享而已丕大也】太保乃以庶邦冢君出取币乃复入锡周公曰拜手稽首旅王若公诰告庶殷越自乃御事【周公作洛将归政召公率诸侯以礼见周公陈周公摄政王能顺周公成周道之事诰告庶殷君臣使咸知之币纁帛取币称庶邦冢君四方诸侯咸在也特诰告庶殷自伐三监至此事始定且遂将迁殷民也】呜呼皇天上帝改厥元子兹大国殷之命惟王受命无疆惟休亦无疆惟恤【元子大子纣为天元子无道天改此大国殷之命而授周今王继文武受命固惟无穷之美而亦惟无穷之忧祈天永命兢兢业业忧岂有已乎】呜呼曷其奈何弗敬天既遐终大邦殷之命兹殷多先哲王在天越厥后王后民兹服厥命厥终智藏瘝在夫知保抱携持厥妇子以哀吁天徂厥亡出执呜呼天亦哀于四方民其眷命用懋【何其奈何不敬言何为而敢不敬也天已逺终殷命此殷多先哲王精神在天后王纣也后民纣之民也方纣之君民慿借先王遗烈兹服厥命矣至其终沈酣昬迷智识隠藏诸病尽在暴虐傲慢淫荒无度也故其民始离惟知保防抱负防持其妻子哀号呼天告愬无辜往而逃亡越出而又见执杀民穷甚矣天亦哀四方民之至于此极为之择主其眷命用勉于徳者殷先哲王岂不欲救纣民心既去天命随之孟子曰三代之得天下也得其民也其失天下也失其民也此祈天永命真切之论】王其疾敬徳相古先民有夏天迪从子保面稽天若今时既坠厥命今相有殷天迪格保面稽天若今时既坠厥命今冲子嗣则无遗夀耉曰其稽我古人之徳矧曰其有能稽谋自天【疾敏速也天之去就如是王必敏速敬徳相视先民有夏若禹盛徳天啓迪之顺从之保之如子禹亦面稽天而顺之今天既坠其命矣面稽言若对面稽察之也今又相视有殷若汤盛徳格至天亦啓迪之至保之汤亦面稽天而顺之今天亦坠其命矣天之难谌如此文王受天命今冲子嗣必当无遗夀耉指谓周公盖曰将于此老成人稽考古人之徳遵行之况曰更有能稽谋自天乎言周公有天徳苟有图谋皆可稽参则亦面稽天若也此旅王若公本意从子保格保意同文变无别义】呜呼有王虽小元子哉其丕能諴于小民今休王不敢后用顾畏于民碞王来绍上帝自服于土中【王虽年少为天元子必承天意以从事其大能和于小民则于今为美碞僣也王为是不敢迟后用顾视畏惧于民情之僭差不得于其上则僣差作矣谓殷民也故王来绍继上帝自兹服行政教于土中】旦曰其作大邑其自时配皇天毖祀于上下其自时中乂王厥有成命治民今休王先服殷御事比介于我有周御事节性惟日其迈王敬作所不可不敬徳【周公称名答召公逺嫌不敢当诸侯礼见也左氏传曰王合诸侯伯帅侯牧以见于王伯合诸侯侯帅子男以见于伯召公率诸侯奉伯见周公略用伯合诸侯之礼周公将复子明辟王且至新邑故不敢当此礼也周公言其作大邑其自是配皇天京邑所以配天也皇矣帝作邦作对郊社之位莫不咸在于是慎祀上下其自时土中布治于四方王其保有天之成命治民今日为休美然王有先务必服驯有殷治事之臣使比附介助于我有周治事之臣裁节其性惟日其往使归于道然后王化纯被矣此事必在人主王当敬作所作动也念縁而动体随而动时逝而动事变而动皆动也动必有所自故谓之作所抑曰相在尔室尚不愧于屋漏无曰不显莫予云觏敬作所也思齐曰雝雝在宫肃肃在庙不显亦临无斁亦保虽动而未尝不止也不可不敬徳申言之一归于敬而已殷民迁洛者皆大家固将于此选其贤者服在百僚举善而教之必使比介有周御事以此为先务】我不可不监于有夏亦不可不监于有殷我不敢知曰有夏服天命惟有歴年我不敢知曰不其延惟不敬厥徳乃早坠厥命我不敢知曰有殷受天命惟有歴年我不敢知曰不其延惟不敬厥徳乃早坠厥命今王嗣受厥命我亦惟兹二国命嗣若功【夏殷兴亡不可不监而其歴年与坠命则一聴于天不敢容知今王嗣夏殷受其命我亦惟此二国之命承顺其功为禹汤之所以兴啓太甲之所以继皆为有功吾则承顺之其当聴于天者吾不敢容心焉孟子曰若夫成功则天也君如彼何哉强为善而已】王乃初服呜呼若生子罔不在厥初生自贻哲命今天其命哲命吉凶命歴年知今我初服宅新邑肆惟王其疾敬徳王其徳之用祈天永命【王今初服厥政譬之生子教之必于其初生其智识虽命于天而少成之教则为自贻之也今天于是而命哲命吉凶命歴年为知今我初服厥政宅新邑故知愚吉凶歴年长短皆于此命之王必当疾敬徳王惟徳之用祈天永命乃在此时智与愚对吉与凶对歴年长与短对而独言命哲者夫岂可使之愚哉是为师保之功故曰自贻哲命吉凶长短惟天所命耳故曰我不敢知夫既不敢知而又祈焉何也夫子曰丘之祷久矣】其惟王勿以小民淫用非彞亦敢殄戮用乂民若有功其惟王位在徳元小民乃惟刑用于天下越王显【王勿以小民过用非常亦岂敢殄灭诛戮之用此治民此二语専为殷民骄淫矜夸皆非彞也必惟礼义之迪而又不敢以刑戮威迫之故殷民为难治顺古先哲王之有功在民者其惟王居位必在徳之首易曰君子体仁足以长人法古脩已小民乃惟有所仪刑用于天下不即慆淫不施刑辟于王为显矣】上下勤恤其曰我受天命丕若有夏歴年式勿替有殷歴年欲王以小民受天永命【上承天下乂民勤劳忧恤其曰我受天命大当如夏之歴年又当用勿替有殷歴年我欲王能以小民受天永命载祀兼夏殷之数】拜手稽首曰予小臣敢以王之雠民百君子越友民保受王威命明徳王末有成命王亦显【周公既荅召公以作洛之意则又拜手稽首答其礼自称予小臣逺其逼也讐匹也民与君匹百君子众诸侯与其御事也为王治民皆王之匹民者也于其友爱此民者保受王之威命明徳勿替引之王终能保有成命王亦有显名】我非敢勤惟恭奉币用供王能祈天永命【我非敢勤诸侯礼见受其币恭奉之供亦奉也言将以供王盖以太保与周公诰告之言复于王使王能祈天永命】
　　召公既相宅周公往营成周使来告卜作洛诰【召公先相宅周公继至卜得吉乃遣使告卜遂经营庶殷丕作作洛诰于是周公归周复子明辟成王留周公事相属也】洛诰
　　周公拜手稽首曰朕复子明辟【子成王也成人矣故称之曰子复子明君使自为政也必言明者主道利明不利幽也】王如弗敢及天基命定命予乃保大相东土其基作民明辟【王如弗敢言王退托有如弗敢然勅天之命惟时惟几夫欲及天命所向而承之而退托弗敢则时几逝矣成王能为其事而退托弗敢足以观徳矣非能自得师何以有此基始基之也始基此命安定此命不可不及天心所嗣故予嗣太保大相东土复子明辟使成王宅新邑行政化始基作民明辟文武功业至此遂定】予惟乙卯朝至于洛师我卜河朔黎水我乃卜涧水东瀍水西惟洛食我又卜瀍水东亦惟洛食伻来以图及献卜【师众也镐称京王所居也洛称师王时会所至也至春秋遂称洛为京师黎水阙案今潞州上党黎城壶关三县皆古黎国地漳水流经三县即潞水也职方冀寖潞漳水东至今洺州入河黎水岂即漳永欤禹贡覃怀厎缋至于衡漳又案淮南子武王欲筑宫于五行山周公曰五行险固徳能覆也纳贡徃矣使吾暴乱则伐我难矣君子谓之能持满五行即太行髙诱云上党闗也然则周公卜河朔黎水犹以武王尝有其意欤卜不吉乃卜洛亦武王意也涧瀍二水皆入洛注水经瀍犹有渎可攷涧不可攷矣卜涧东瀍西惟洛食孔氏以为河南城又卜瀍东亦惟洛食孔氏以为今洛阳将定下都迁顽民故并卜之孔氏所谓河南盖汉郡洛阳其属县也王城不见所出其説自孔氐始春秋王室乱书王城又书成周最后书城成周杜元凯注子朝余党多在王城敬王畏之徙居成周敬王徙居成周亦不见所出其说自杜元凯始由是世遂以河南为王城洛阳为成周而于经有所未协故说者又以意通之谓下都为保厘大臣之所周人朝夕受事习见久遂独指以为成周亦无所据也余案东周称成周犹西周称宗周也成周洛邑犹宗周镐京也宗周成周其大名镐京王之所常居洛邑王不常居时防则居之故又称王成焉犹今称行都也虢作王宫于玤晋作王宫于践土皆以待巡幸故谓之王宫然则王城亦犹是也水经洛水过河南注引孝经援神契周洛为中谓之洛邑洛水又过洛阳注称周公所营洛邑其城方七百二十丈南系于洛水北因于邙山以为天下之凑方六百里因西周为千里是则虽桑郦河南洛阳通为周洛邑未尝析而为二也又案书序成周与春秋成周一也书序称周公往营成周不应不指王城而指下都其为王城必矣春秋书城成周不应与书序异处书序自为王城春秋自为下都必宜矣周人迁殷民皆大夫士大夫有邑士有田多士曰宅尔邑继尔居尔厥有干有年于兹洛多方曰尔乃自时洛邑尚永力畋尔田用王畿之制土田在郊家邑在稍是则殷民迁者皆在王城之外各置邑受田必不筑一大城聚居之苦拘囚之者也故王城宗周析而为二其说始于孔氏成于杜氏皆非也大抵説经当有据诗书王制孟子左氏传国语可据史记已有不可据者其他传记茍不可攷实则必难据也周公既卜涧东瀍西而又卜瀍东何也周人自郊关之内皆为国中方百里涧东瀍西南属于洛其定为都邑者不能百里故又卜瀍东亦属于洛跨瀍水东西通其地大名成周又名洛邑王城则故在郏鄏也水经地方七百二十文其为宫城盖无可疑者惟洛食盖洛旁地皆卜之惟南属洛为吉相视经营皆人谋卜吉乃定定之方中曰望楚与堂景山与京人谋也又曰卜云其吉终焉允臧得卜乃定也】王拜手稽首曰公不敢不敬天之休来相宅其作周匹休公既定宅伻来来视予卜休恒吉我二人共贞公其以予万亿年敬天之休拜手稽首诲言【王拜手稽首尊师傅也匹配配天休命也恒乆贞正有坚凝之意易贞固是以干事王自以为与周公当共贞此卜吉也拜手稽首以听诲言】周公曰王肈称殷礼祀于新邑咸秩无文予齐百工伻从王于周予惟曰庶有事今王即命曰记功宗以功作元祀【新邑行事祀其首也肈始称举周因于殷故曰殷礼凡不在礼文典祀之所未及者皆于此秩序而祀之则所谓损益可知者也制礼作乐此其始矣咸秩无文言虽小不遗也盖自作文武庙于洛明堂升配星辰河岳禘祫烝尝以至于户灶行厉酺禜禬祈必皆通于幽明之故知鬼神之情状损益行之是为成王首政故予整齐百工使从王自周往洛予惟曰庶有事言俟王所为也今王当即出命曰记功之可尊者以功之大小为序大功列大祀元大也独言大祀尊也大祀定则中小皆定矣】惟命曰汝受命笃弼丕视功载乃汝其悉自教工孺子其朋孺子其朋其往无若火始焰焰厥攸灼叙弗其絶【惟王此命之出其大要则固曰汝受命厚辅言山川鬼神百辟卿士之有功者当秩而祭之汝必当以厚辅我大视功载定其髙下百官于是禀命而行乃汝悉自教之也天子百官承式是为教之若其小大髙下行之不以理而以情稍有朋比则佞谀容恱固将自此出其端一啓其往必将如火始焰焰其所灼次叙及之岂能絶乎或曰周公大阅视功赏载籍皆成王自受教之官皆汝私人非也方复子明辟成王犹未受安得已有功赏载籍置私人于其中又周公教成王七年于此即政而遽以其私人乱赏典无乃畔周公为太早乎诸葛孔明既没而后黄皓始用事若是则成王有媿于后主多矣又周公以师保为冢宰而成王宫中乃有私人相为朋比恐无此理又本为秩祀非行赏也】厥若彞及抚事如予惟以在周工往新邑伻向即有僚明作有功惇大成裕汝永有辞【周公诰召公曰王先服殷御事比介于我有周御事是则周百官不可不自正也然必有所本始王其顺常道及抚事如我惟以在周百官往新邑必使各知所趋向就其僚明作有功言各务职业厚大成寛裕则汝永有美誉之辞伐柯白伐柯伐柯其则不逺周公以师道自居敎成王能如我顺常抚事则百官为可用此因新邑秩祀遂教成王以君道当如此观周官之作成王可以教百官矣而周公警防之犹如此禹曰惟帝其难之成王安可以不知其祈不及也】公曰已汝惟冲子惟终汝其敬识百辟享亦识其有不享享多仪仪不及物惟曰不享惟不役志于享凡民惟曰不享惟事其爽侮【殊称公曰又一事也已叹言之而不尽之意新邑既祀遂受诸侯朝享故周公又教成王以此事必惟其终也奉上之谓享汝必自尽敬则能识诸侯享与不享吾心自不能尽岂能知人享不享哉享多仪物非所贵也仪不称物为不享惟其不役志于享故阙于仪也凡人所谓不享其事必爽忒且侮慢既醉曰其告维何笾豆静嘉朋友攸摄摄以威仪】乃惟孺子颁朕不暇听朕教汝于棐民彞汝乃是不蘉乃时惟不永哉【古字颁班通逋还反颁赐也班列也书班宗彞字作班则其义亦通孟子若是班乎颁朕不暇言成王冲子欲登于我列则有不暇成王之学未能至是也顔子曰瞻之在前忽焉在后既竭吾才欲罢不能岂非颁朕不暇者乎或曰诗鱼藻有颁其首颁符云反大首貌或作盼颁有文义则周公之德光明盛大矣周公言成王颁服不暇必当聴我教汝于辅民彞父子主恩君臣主敬皆民彞也百辟之或不享其教之有未至欤沔水曰念彼不迹载起载行我友敬矣谗言其兴孟子三自反卒曰是必妄人是于禽兽奚择言不复以人待之君子犹以为非忠厚之至蘉勉汝于是不能勉则为不图其长】笃叙乃正父罔不若予不敢废乃命【武王周公为达孝以其能继志述事也汝能厚叙乃正父武王又能无不顺其无克孝可以仪刑天下四方诸侯不敢废乃命奚敢不享上哉周公曰厥若彞及抚事如予又曰颁朕不暇聴朕教汝于棐民又曰笃叙乃正父罔不若予皆家人父子闲语不独以师道自居也】汝往敬哉兹予其明农哉彼裕我民无逺用戾【汝往必敬哉此为我所昭明笃厚哉五典五惇五礼有庸明且厚者也彼诸侯皆以此寛裕吾民而岂不知敬其君汝无踈逺之使蹈于罪戾】王若曰公明保予冲子公称丕显徳以予小子扬文武烈奉荅天命和恒四方民居师惇宗将礼称秩元祀咸秩无文惟公徳明光于上下勤施于四方旁作穆穆迓衡不迷文武勤教予冲子夙夜毖祀【王顺周公曰明保予冲子公称举丕大显明之徳以予小子掦文武功烈奉荅天命和协恒久四方民居于洛师凡今厚尊大礼称举秩序元祀遂咸秩无文公实当任其事此荅初教秩祀意惇宗称秩即伯夷秩宗也周为宗伯故谓之宗礼宗尊也礼莫尊于祀惟公徳明光于天地勤施于四方旁作穆穆敬美迎于平不迷文武之所勤教此荅后教百辟享意勤施四方旁作穆穆迓衡即舜賔四门也周公为诸侯长乃其职予小子夙夜当慎祀言礼乐政化皆由公而成予小子惟慎主祭祀而已凫鹥守成专言公尸燕饮福禄集之天下治安无事人君所慎者惟此纣惟不慎故昬弃厥肆祀弗荅周人祀典一嵗之中祀之日居多盖常使人君清明其心齐洁其身日与鬼神接恪共不懈而邪僻自消夫以是正其君使持盈守成焉然必使人君能自如此则有以尽其心不然怠忽生之浸至于谓祭无益矣】王曰公功棐迪笃罔不若时【辅我迪徳甚厚无不顺足者皆荅罔不若予】王曰公予小子其退即辟于周命公后四方迪乱未定于宗礼亦未克敉公功迪将其后监我士师工诞保文武受民乱为四辅【王言予小子退当即辟于周遂命立公后谓封伯禽于鲁也四方虽已蹈于治而未定宗礼则亦未能敉寜公之功制礼作乐周道大成而后公之功顺定焉将大公徳已勤施于前更当蹈大其后监董我众士为师为工者大保文武所受命民治之而为四辅师保丞疑也此又荅厥若彞及抚事如予惟以在周公伻向即有僚意周公本以太傅为太宰至君奭始称周公为师盖始居太师之职监百工则仍为太宰也】王曰公定予往已公功肃将祗欢公无困哉我惟无斁其康事公勿替刑四方其世享【公当留安定我往新邑虽言之有不能尽也公功恭肃将大祗敬欢乐言人无不尊敬恱乐公德也然则公安可去我公无使我因哉我固惟无所厌斁其安天下事公亦勿替仪刑则四方世世享其上矣此广旁作穆穆迓衡荅百辟享意大抵洛诰复辟遂往宅新邑周公因秩祀教成王正百官服殷御事因受四方诸侯朝享教成王先自敬慎威仪以识享不享加防意亲睦诸侯成王一以倚重周公虽亲政留周公监董百工定宗礼居师位勿替仪刑使四方世享其大指如此然成王遂能知所不足知所以自辅必不可无周公虚已尽心乃至于此周公之所以教之者可谓盛矣不如是何以为周公惟予冲人弗及知疑亡之证公无困哉公勿替刑进徳之证】周公拜手稽首曰王命予来承保乃文祖受命民越乃光烈考武王朕恭孺子来相宅其大惇典殷献民乱为四方新辟作周恭先曰其自时中乂万邦咸休惟王有成绩【周公承王命拜而荅王言王命予承保文徳之祖文王受命于天之四方民于乃先有功烈之考武王大朕恭敬孺子来相宅其大惇厚典常尊礼殷之贤人治为四方新君作周恭先盖曰其自是土中治使万方咸休惟王乃有成功此言新君以恭敬先施之将与殷之贤臣同自此土中治四方使王有成功也】予旦以多子越御事笃前人成烈荅其师作周孚先考朕昭子刑乃单文祖徳伻来毖殷【予旦以此多于羣卿大夫于治事之臣笃厚前人已成之烈荅其众作周孚先成朕昭明子臣王典刑乃尽文王武王之徳使之慎殷事此言周公帅百官以忠信先施之共成周公昭明成王典刑慎殷事也此亦为终服殷御事比介周御事之意】乃命寜予以秬鬯二卣曰明禋拜手稽首休享予不敢宿则禋于文王武王【孔氏乃命寜句絶非周公言王乃明安我以黒秬黍酒二卣中器言曰明洁致敬文武美享谓告文武此为休美必享也言安我者周公遂留也予承王命不敢经宿洁告文王武王不敢经宿不暇齐也周制九命作伯赐秬鬯圭瓉周公为东伯乆矣至此成王亲政始赐之】惠笃叙无有遘自疾万年厌于乃徳殷乃引考王伻殷乃承叙万年其永观朕子懐徳【周公又谓王当顺厚其叙言事有先后无有不顺不厚而遇自疾盖祸福无有不自已求之者必使至千万年猒饫乃徳如此殷乃能长成言殷民服化也王使殷乃承此叙万年其长观朕子成王而怀其徳】戊辰王在新邑烝祭嵗文王骍牛一武王骍牛一王命作册逸祝册惟告周公其后王賔杀禋咸格【成王八年十一月戊辰也史载作洛复辟成王至新邑前后皆可攷周公七年三月至洛经营命殷丕作周公还周经无日月至建子十一月周正月朔复辟是为成王八年伊尹还政以冕服奉太甲归亳亦以建丑十二月殷正月朔以此见成王即辟亦必以建子十一月周正月朔明矣春秋书即位必正月王即以此月往洛戊辰烝祭嵗事周官司马中冬大阅享烝则建子之月也又至十二月是为周公摄政七年建丑十二月嵗终史特于篇末緫其事曰在十有二月惟周公诞保文武受命惟七年此其嵗月前后皆可攷商周正建虽异而史序事数月必用夏正所以正天时也因烝祭文武庙各加特牲王命作册也命史逸作之书于册惟告文武立鲁侯为公后祭有賔杀杀牲禋告此告也亦有賔杀牲格至言王自命賔至祼太室皆亲至行礼重其事也即辟因朝王于丰告文武命周公后因烝祭于洛告文武洛有文武庙祖文王而宗武王也丰庙已如此】王入太室祼王命周公后作册逸诰【太室清庙封于祖庙故王入太室祼鬯此所谓禋也成王命周公以秬鬯二卣告文武亦曰禋此言王入太室祼王命周公后谓告立伯禽也作册诰册也王作之韩奕曰王亲命之是也以王命书于册史逸告之故曰逸诰内史王命诸侯则册命之是也祝册命作诰册亲作足见王言之体史皆详之周公本与太公召公同封皆留为王官今命伯禽为鲁侯使之国为周公后则周公为鲁始祖而犹食采于周号周公周公传嫡国于鲁庶封邑于周皆特制也】在十有二月惟周公诞保文武受命惟七年【孔氏曰自戊辰以下史所终述】











　　尚书说卷五
<经部,书类,尚书说>
　　钦定四库全书
　　尚书説卷六　　　　　　　宋　黄度　撰周书
　　成周既成迁殷顽民周公以王命诰作多士【殷民之为顽不识天命去就奉武庚为乱动摇天下是为不则德义夫子定其罪与苗民同世儒谓于殷为忠异乎夫子之训矣天命已去而欲私植之与天下之共主争衡以此为忠可乎天下未尝有依违之理也在殷为忠在周为畔是依违也依违则二理矣理随事为轻重重者立则轻者废纣为当诛武王为行天讨其轻重不待言而知殷遗臣之私忠其能废天下之公义乎忠不胜义畔而已矣孟子论瞽瞍杀人舜弃天下负瞽而逃亲为重天下为轻其告滕文公以太公避狄不以其所养人者害人民为重国为轻筑城凿池效死而民弗去国为重君为轻古人立论明白洞达不以利参义故无依违之言苗民迁三危殷民迁洛周公以为先王明德之子孙将于是而敎帅之书称于降尔四国民命又称今予惟不尔杀盖以为叛上本当诛也成王已亲政周公犹以王命诰自三监叛东征至作洛迁殷民事之本末故成王使周公以王命诰终其事焉】
　　多士
　　惟三月周公初于新邑洛用告商王士【自烝祭后遂迁殷民三月至洛称商王士皆其宗族亲戚也诗曰商之孙子其丽不亿汉魏以后革命之际宗族诛戮殆尽三代固无此事然乖阻之端已见于此时本朝受周禅不杀一人诚为盛德】王若曰尔殷遗多士弗吊旻天大降丧于殷我有周佑命将天命明威致王罚勅殷命终于帝【顺道而告之称殷多士着其灭亡之余也弗吊言人事之不至也是愍下民故大降丧于殷致王罚正殷命黜之终犹絶也武庚既诛除殷国立微子于宋殷民始絶】肆尔多士非我小国敢弋殷命惟天不畀允罔固乱弼我我其敢求位惟帝不畀惟我下民秉为惟天明畏【肆故今以绳系矢而射曰弋天所不畀信无固乱也推亡固存是乃天道使文武有求位之心天其猒之矣惟我下民皆秉心为周天之视听必因于民天明为可畏也】我闻曰上帝引逸有夏不适逸则惟帝降格向于时夏弗克庸帝大淫泆有辞惟时天罔念闻厥惟废元命降致罚乃命尔先祖成汤革夏俊民甸四方【引长逸安天之眷顾有德实欲长安之有夏乃不能承天意自适于安则为天之降格向于是夏当其时桀不克用帝命大为淫泆有恶辞惟是天始不顽防无所念闻废其大命降致罚乃命成汤革夏汤即其贤人君子与之共治四方夏之贤者皆识天命皆达废兴之理皆能以天下为公义安生民为心殷多士为不能进于此矣】自成汤至于帝乙罔不明德恤祀亦惟天丕建保乂有殷殷王亦防敢失帝防不配天其泽【明德恤祀乃能为百神主配天其泽则王矣】在今后嗣王诞罔显于天矧曰其有听念于先王勤家诞淫厥泆防顾于天显民只【陟降厥士日监在玆天显也予临兆民懔乎若朽索之御六马民祗也】惟时上帝不保降若玆大丧惟天不畀不明厥德凡四方小大邦丧防非有辞于罚【天之不畀不明厥德也夫岂独殷凡四方小大邦国丧无非不明厥德有辞于罚者】王若曰尔殷多士今惟我周王丕灵承帝事有命曰割殷告勅于帝惟我事不贰适惟尔王家我适【灵善神明其德也或曰灵承帝事或曰灵承于旅皆祭天也祭天而天飨之故曰灵承天有命命我曰割絶殷告正于帝天授有德不更改命故曰惟我事不贰适天下公器奚可强留故曰惟尔王家我适】予其曰惟尔洪无度我不尔动自乃邑予亦念天即于殷大戾肆不正【予能言天之所以绝殷者曰惟尔大无法度而已今我不尔动祸起尔邑谓武庚叛也予亦念天即殷大罪而敢缓纵不正乎武庚虽诛而同乱者无所讨正故云】王曰猷告尔多士予惟时其迁居西尔非我一人奉德不康宁时惟天命无违朕不敢有后无我怨【猷道言迁殷为有道也孔氏曰我一人我天子也岂不幸其茍安不动姑务宁息乎天命不当如是也汝自今能迁善改过则定矣】惟尔知惟殷先人有册有典殷革夏命今尔又曰夏迪简在王庭有服在百僚予一人惟听用德肆予敢求尔于天邑商予惟率肆矜尔非予罪时惟天命【册书典籍殷革夏命尔先人有书有籍尔所知也今尔又言夏士蹈德简择在王庭有服职事在百僚而今乃不然乃方迁徙治汝罪周公答其言以为予天子一人惟听用德故予敢求尔于天邑商则自纣时沈酗乱德草窃奸宄舎匿罪辜胁权相灭往事姑已纣亡又奉武庚为乱而何德之可称乎言天邑商盖合纣武庚之罪于其中如尔罪皆当诛我惟率缓纵矜怜尔故迁汝敎汝率犹一切也尔多士无所选用与夏事异岂我罪乎五服五章五刑五用皆有天命其能以爵禄私相悦哉武王入商释箕子囚式商容闾无贤则已有则举用之矣】王曰多士昔朕来自奄予大降尔四国民命我乃明致天罚移尔遐逖比事臣我宗多逊【殷管蔡奄为四国伐管蔡黜殷及来自伐奄皆止诛其君尽赦其民是为大降四国民命独赦其死耳我今乃明致天罚移徙尔使逖逺污染之俗比近承事臣服于我知所共尊多为逊顺盘庚曰非汝有咎比于罚周公曰我乃明致天罚移尔遐逖殷民之迁本为有罪也奄在袭庆曲阜县】王曰告尔殷多士今予惟不尔杀予惟时命有申【忿疾于顽则杀尔矣惟不尔杀故我惟是命申戒之】今朕作大邑于玆洛予惟四方罔攸賔亦惟尔多士攸服奔走臣我多逊【作洛盖为镐京在西四方賔贡不便亦惟徙尔多士所当服事奔走以臣于我而兴多逊】尔乃尚有尔土尔乃尚宁干止【皆卿大夫之有家者也士亦有禄田而皆不夺其土士田在近郊安宁勤干】尔克敬天惟畀矜尔尔不克敬尔不啻不有尔土予亦致天之罚于尔躬今尔惟时宅尔邑继尔居尔厥有干有年于玆洛尔小子乃兴从尔迁【致天之罚刑杀尔矣于尔躬罪人不孥也然不复能宅邑继居矣有干则有继易干父之蛊有年年谷熟也尔小子乃兴起于善从尔迁洛始孔氏曰反所生诱之得还本土皆术】王曰又曰时予乃或言尔攸居【又曰申勅之也或言谓此命不可常得闻也】
　　周公作无逸【成王初即政周公作无逸以民事戒使知稼穑艰难召公公刘诗亦此意】无逸
　　周公曰呜呼君子所其无逸先知稼穑之艰难乃逸则知小人之依【所犹处所也无逸则敬敬则安安则久所其无逸也君子分当逸所其无逸者君子劳心小人劳力是故先知稼穑之艰难身逸而心则劳矣小人依稼穑而生也诗曰曽孙来止田畯至喜又曰播厥百谷曽孙是若成王为知之矣】相小人厥父母勤劳稼穑厥子乃不知稼穑之艰难乃逸乃谚旣诞否则侮厥父母曰昔之人无闻知【谚同畔谚也强悍自用之意诞欺一曰大也不诞则侮言古昔陈老之人无所闻知宋孝武视髙祖隂室葛灯笼麻绳拂曰田舍翁得此已过矣是为侮厥父母】周公曰呜呼我闻曰昔在殷王中宗严恭寅畏天命自度治民祗惧不敢荒宁肆中宗之享国七十有五年【每章称周公曰又嗟叹之丁宁儆戒之意脩身事天治民同一敬也】其在髙宗时旧劳于外爰曁小人作其即位乃或亮隂三年不言其惟不言言乃雍不敢荒宁嘉靖殷邦至于小大无时或怨肆髙宗之享国五十有九年【作起其事间见故或之居丧不言礼也无命令耳信乎隂默绝无声闻则未之见也言出而民懽悦之言乃雍也】其在祖甲不义惟王旧为小人作其即位爰知小人之依能保惠于庶民不敢侮鳏寡肆祖甲之享国三十有三年【孔氏曰祖甲太甲以享年久近为次故在下又曰殷家亦祖其功故称祖甲或曰太甲与汤同为不祧故称祖案史记殷自有祖甲髙宗子祖甲淫乱殷复衰国语亦曰祖甲乱之七世而殒邵康节皇极经世书祖甲继祖庚而立歳在壬戌廪辛立于乙未其歴年之世次皆与书合郑康成谓武丁欲舎祖庚而立祖甲祖甲以立弟不义逃于民间是盖贤矣其説或当有所受国语史记容或误欤皆不可知也】自时厥后立王生则逸生则逸不知稼穑之艰难不闻小人之劳惟耽乐之从自时厥后亦罔或克寿或十年或七八年或五六年或四三年【耽乐败性遂以夭年祖伊所谓民中绝命也】周公曰呜呼厥亦惟我周太王王季克自抑畏文王卑服即康功田功徽柔懿恭懐保小民惠鲜鳏寡自朝至于日中不遑暇食用咸和万民文王不敢盘于游田以庶邦惟正之供文王受命惟中身厥享国五十年【康功安民之功田功稼穑之功徽懿皆美也道德之容仁义之言其柔其恭何所不美惟正之供贡赋皆有常典也文王九十七而终享国五十年四十七受天子命即位文王自朝至于日中不遑暇食周公行有不合于三王者仰而思之坐以待旦皆劳其心者而皆享上寿世或以思病其心何也孟子曰心之官则思中庸曰思诚者人之道心非頽堕腐败无用之物也圣人之思所为异于人者有思必诚而已是故不邪则不惑不胶则不困不葸则不蹙不鹜则不诞不陂则不危不曲则不迂不得则思思而得则悦故曰理义之恱我心是故尽心知性则知天矣理性命同出一源苏文忠曰汉武帝唐明皇皆非无欲者而享国长夀十一而已岂可效乎是也然武帝杀戮至父子不相保明皇流播几不免虽长寿而累其身且累天下周公无逸称三宗文王之夀皆谓夀考不忘能兴其国家能乂其民者武帝明皇长年何述焉】周公曰呜呼继自今嗣王则其无滛于观于逸于游于田以万民惟正之供无皇曰今日耽乐乃非民攸训非天攸若时人丕则有愆无若殷王受之迷乱酗于酒德哉【一息逸则纵矣况穷日之力乎一息之逸充其至可以为纣纣之迷乱其始亦曰吾姑今日为乐明日止也如水溃隄茍有隙焉激射而往岂能止哉凡为耽乐皆非民所训非天所若必大有过】周公曰呜呼我闻曰古之人犹胥训告胥保惠胥敎诲民无或胥诪张为幻此厥不听人乃训之乃变乱先王之正刑至于小大民否则厥心违怨否则厥口诅祝【训告讲切啓迪也保惠将顺也敎诲匡救也诪张诳也幻妄也诲告保惠敎诲之交脩则人无敢为诳妄者于此不能听则诳妄遂作人且敎之变乱先王正典法无小无大皆变乱之不顺人心人心违怨必诅祝】周公曰呜呼自殷王中宗及髙宗及祖甲及我周文王玆四人迪哲厥或告之曰小人怨汝詈汝则皇自敬德厥愆曰朕之愆允若时不啻不敢含怒【不惟戒逸又敎之改过自省迪蹈智哲言行其所知也】此厥不听人乃或诪张为幻曰小人怨汝詈汝则信之则若时不永念厥辟不寛绰厥心乱罚无罪杀无辜怨有同是丛于厥身【君德必寛大闻过自脩则怨释讳过刑杀则怨聚周公之言及此成王岂亦有间可窥欤茍无其事何以见于训戒之辞】周公曰呜呼嗣王其监于玆
　　召公为保周公为师相成王为左右召公不説周公作君奭【召公为保甘棠巡行聴断则以太保兼司徒周公为师洛诰监我士师工则以太师兼冢宰召公先周公周公新命也周公本太傅周师保往往兼六卿苏公司防毕公司马皆是不必尽为冢宰司徒也固有冢宰司徒不为司徒司保者冢伯为宰番为】【司徒是也左右分陜也益稷左右有民是也或曰左右相犹伊尹仲虺也召诰召公锡周公币葢以周公告太平功成且归老矣洛诰成】【王留周公周公遂留故召公不説周公作君奭言已所以留不得去之故不独周公自留且并留召公焉】君奭
　　周公若曰君奭弗吊天降丧于殷殷旣坠厥命我有周旣受我不敢知曰厥基永孚于休若天棐忱我亦不敢知曰其终出于不祥【尊之曰君有土之称君陈君牙皆然永孚于休终出不祥皆不敢知天难谌也】呜呼君已曰时我我亦不敢宁于上帝命弗永逺念天威越我民罔尤违惟人在我后嗣子孙大弗克恭上下遏佚前人光在家不知【已叹且言其事曰是在我而已我亦不敢安于上帝之命而弗永远念天威及于我民无使有尤悔违阙是固惟人耳其或在我后嗣子孙大弗能恭敬上忽天戒下失民心遏绝散逸前人明德光辉我老在家则不能知】天命不易天难谌乃其坠命弗克经历嗣前人恭明德在今予小子且非克有正迪惟前人光施于我冲子【天命归周旣不易而又难信若乃一旦坠失其命则弗克经历有年嗣承前人恭敬明德矣在今予小子旦亦安能有所匡正尚惟蹈迪前人光辉施于我冲子成王使有所观法而已】又曰天不可信我道惟宁王德延天不庸释于文王受命【凡又曰皆史官节略之文也宁王武王天虽不可信而我周道惟武王之德能延长之天是以不庸释于文王受命】公曰君奭我闻在昔成汤旣受命时则有若伊尹格于皇天在太甲时则有若保衡在太戊时则有若伊陟臣扈格于上帝巫咸乂王家在祖乙时则有若巫贤在武丁时则有若甘盘率惟玆有陈保乂有殷故礼陟配天多历年所【伊尹曰惟尹躬曁汤咸有一德克享天心伊陟伊尹子汤欲迁夏社不可作书名臣扈盖佐汤兴商伊尹仲虺之俦格天圣人之事巫咸巫贤甘盘已不能与此亳祥伊陟賛巫咸作书多咸乂山经载巫贤事怪率犹皆也皆惟此陈力保乂有殷殷圣贤之臣多保乂功深故殷升配多历年所殷郊髙宗独称甘盘不称傅说甘盘敎髙宗有成德矣】天惟纯佑命则商实百姓王人罔不秉德明恤小臣屏侯甸矧咸奔走惟玆惟德称用乂厥辟故一人有事于四方若卜筮防不是孚【天之所以纯一佑命有商则实惟商百姓归戴之王人与说命王人同称其王之辞也殷王无不自执德章明恤念其小臣与其藩屏侯甸虽至台舆皂奔走服役者皆惟以德举是用乂其君有事于四方莫不翕然趋之如卜筮之信此言商世有圣贤之臣辅其君其君皆能秉德其内外小大之臣无非德选脩身尊贤之序也夫是以惟动丕应傒志其民莫不信之言小臣以见卿大夫言侯甸以见朝廷言奔走以见指麾者小臣在内最亲】公曰君奭天寿平格保乂有殷嗣天灭威今汝永念则有固命厥乱明我新造邦【平格言有平一之德能格天者而天寿之此谓老臣天使此有平一之德能格天老臣保乂殷之后嗣纣天乃降灭亡之威今汝必长念则有心固命其治昭明我新造之邦天纯佑殷历年多犹不可恃纣一跌而亡今周新造其命未固其可恃乎】公曰君奭在昔上帝割申劝宁王之德其集大命于厥躬惟文王尚克脩和我有夏亦惟有若虢叔有若闳夭有若散冝生有若泰颠有若南宫括【申重劝勉也有所断割而重勉之言商事也武王复受天命故曰申劝天所以割殷申劝武王之德集大命于其躬者盖惟文王能修德和我有夏亦惟有此五人者能辅相文王虢叔王季子】又曰无能往来兹迪彞敎文王蔑德降于国人亦惟纯佑秉德迪知天威乃惟时昭文王迪见冐闻于上帝惟时受有殷命哉【文王虽圣如其无是五人者更往迭来蹈迪常敎则亦无徳降于国人矣文王受敎五人者即大雅防附先后奔走御侮也尧舜禹汤文武皆有受敎之臣孟子之论本此纯佑秉德皆因前言而略之天纯佑文王亦如殷先哲王文王亦能秉德蹈道而知天威而惟是五人者大能昭明文王蹈迪显见覆冐天下升闻于天是时纣犹有殷命其事未竟】武王惟兹四人尚迪有禄后曁武王诞将天威咸刘厥敌惟玆四人昭武王惟冐丕单称德【武王之世虢叔已死惟兹四人辅武王尚能蹈道以有天禄后曁武王咸刘厥敌卒其伐功亦惟兹四人者昭明武王覆冐天下大尽举用惟冐丕单称德亦与前语相渉而略之】今在予小子旦若游大川予往曁汝奭其济小子同未在位诞无我责收防朂不及耉造德不降我则鸣鸟不闻矧曰其有能格【今周道未成祈天永命未能如殷譬若游大川未济也自武王崩予及汝辅相小子至此今在予二人必当共济小子如未即政在位之时汝大无我责若皆务自收敛舎之而去无以勉其不及耉老成德之人不肯降意稍违去就常义与同济艰难其或弗克恭上下遏佚前人光则虽鸣鸟且不闻况能为殷诸臣相其君格于皇天格于上帝乎鸣鸟凤也至治之世麟凤在郊薮孔子曰凤鸟不至河不出图古人不以为异也致凤非难格天为难天犹可格凤岂难致乎大司乐一变致羽物及川泽之示六变致象物及天神人生有圣明之资犹必有所受敎之臣而后能格天纯佑秉德尚贤迪知天威若中材常主而又无斯人焉敎迪之其何以臻此周公盖以格夭事业自任矣自泰颠闳夭之徒文武旧臣皆已雕落后来者未见其人若周召皆去则成王诚无与居济川之喻非虚也周公与伊尹不同太甲克终允徳伊尹去有伊陟臣扈可以托后成王未堪家多难君陈毕公皆不可与于此君陈训辞可见此周公之所为不可去也】公曰呜呼君肆其监于兹我受命无疆惟休亦大惟艰告君乃猷裕我不以后人迷【君当遂监于此理义此为重也去轻留重文武受命虽美亦大艰难告君以道寛裕我则当留辅后人不使迷惑周召佐文武造周天命未固诚不当去召公明人臣常义周公以其义稍变故反覆推明之欲使召公以道寛裕我勿拘迫为一切也】公曰前人敷乃心乃悉命汝作汝民极曰汝明勗偶王在亶乗兹大命惟文王德丕承无疆之恤【前人武王布其腹心悉以命汝使作汝民极召公为司徒掌敎所谓民心罔中惟尔之中也其言固曰汝当明勉配王偶配也元首股肱相配而成体也必在诚信乘此大命归周惟文王德大承无穷之忧恤而愼固之今成王未能为此则民极固未立武王之所以命汝者犹未酬而可以去乎冢宰司徒对立二府其职任俱重周礼太宰六典可见】公曰君告汝朕允保奭其汝克敬以予监于殷丧大否肆念我天威予不允惟若兹诰予惟曰襄我二人汝有合哉言曰在时二人天休滋至惟时二人弗戡其汝克敬德明我俊民在让后人于丕时呜呼笃棐时二人我式克至于今日休我咸成文王功于不怠丕冐海隅出日罔不率俾【告汝朕言必信召公自武王时为太保遂相成王称其官使知有不得去者成王弗克负荷则师保之责岂容以去位免召公为司徒极未立为保王躬未能自保皆不当去前称其名为论文武事且将使成王知之故用君前臣名之义后独称君不名朋友自以理义相切磋此言欲成文武功业故又称其名犹君前之义也其汝必能敬以予监于殷之丧亡其事大否我周已受而不能于时保之则天亦去之故念我天威为可畏矣能左右之曰以予欲其相资助也予岂不信乃惟若此诰予惟曰襄我二人襄上二人文武増益文武功业而上之小雅曰明发不寐有怀二人周人每称文武为二人方天休滋至惟是二人尚弗能胜天今归周二人皆不能终其事故为弗胜今天休固未艾也不及此时愼固之而吾与汝皆已老日月逝矣歳不我与其亦奚能胜予乎其必在汝克敬德如伊巫虢夭诸臣昭明我俊民使内外小大之臣蔼然如殷周盛时乃可以责后人于大是矣让责也又叹而言昔者厚辅是二人我用能至于今日之休我心皆成文王之功在于不怠昔虢夭诸臣能昭明文王之德冐覆天下故今我与汝必辅成王使丕冐海隅出日无不顺使乃为吾与汝能自尽也殷贤圣之君六七作而皆有贤圣之臣能格于皇天者辅相之周自周召之后其称于书者君陈毕公君牙伯冏大略多非受敎之臣矣奚敢望殷诸臣事业伊训咸有一德说命髙宗肜日诸书自立政后絶无此作宣王时召穆公保卫仲山甫辅导亦庶几乎此矣而宣王不克终末年虽仲山甫谏亦不听岂非诸臣力薄无能任格君之事者乎大抵人臣无格天之德诚不足以言格君之事太甲成王皆中材而能登进圣域成汤文武之业为商周盛王伊周之力也譬若造化荣槁植僵其功力岂常人所能至哉周公观天意察时变精矣当成王旣即政春秋鼎盛四方乂安若使秉德不固逸乐遂作事诚难保观无逸立政之所以诰公刘卷阿之所以戒训诰保惠未尝一日废然而口舌言语犹非其至者所谓佛时仔肩示我显德行潜消冥化之者多矣由此言之周过其历岂惟文作武述之为不可及而成王持守之功深矣故尝以周公稽田之言譬之文武播种立苗成王灌溉养苗立而不养则虽卤莽之熟不可冀养之益深则其熟益丰故周人祈天永命之功专在成王然则周公之留岂不重于去矣乎人臣常义夫岂足以易之虽然有周公之事业则可无周公之事业则贪矣】公曰君予不惠若兹多诰予惟用闵于天越民【惠顺闵忧也予岂不顺故若此多诰予故曰弗永逺念天威越我民罔尤违其能无忧哉】公曰呜呼君惟乃知民德亦罔不能厥初惟其终【太甲克终允德而伊尹去成王能厥初未见其终而周公留】祗若兹往敬用治
　　蔡叔旣没王命蔡仲践诸侯位作蔡仲之命【蔡仲叔子叔没而后仲践诸侯位事当如是也】
　　蔡仲之命
　　惟周公位冢宰正百工羣叔流言乃致辟管叔于商囚蔡叔于郭邻以车七乗降霍叔于庶人三年不齿【君薨百官緫已听于冢宰三年三代常礼成王服终年少未能即政周公遂摄行天子之事通成王服丧凡七年成王旣冠周公始复辟则事之变者摄七年耳书传或曰周公践天子位则妄也致辟于商杀之于商也管叔亲至商奉武庚叛周克商遂杀之蔡叔不死非首逆罪差轻赦其死而囚之郭邻地逸书作虢凌郭虢古字通左氏传制岩邑也虢叔死焉古东虢国有虎牢城汉成臯县今为汜水县属孟州淮南王曰呉王安知反汉将一日过成臯者三十六人其地自今为险塞案管叔国在管城蔡叔国在下蔡虢近管逺蔡管叔去其国居商挟主兵也蔡叔去其国居虢以兵塞险拒周也蔡叔获乎此遂囚乎此以示天下险为不足恃也以车七乗险置守见司险又囚反叛之人于此兵衞当严也七乘五百二十五人之赋车徒具焉或曰使食七乘之税未见所据蔡叔据险拒周罪岂不当死四国之叛惟杀武庚管叔余皆不死可谓仁矣而况蔡叔当议亲乎杀一管叔已为伤恩霍叔罪又轻于蔡叔霍叔不用兵迎降或亦是诖误胁从故夺国降为庶人犹三年不齿后复封霍三叔之罪皆以叛非为流言也史称流言者为国讳也文王之子武王之弟至亲骨肉安得不讳王茂曰乱臣贼子何代无之不意乃出臣族】蔡仲克庸祗德周公以为卿士叔卒乃命诸王邦之蔡【蔡仲自以克庸只徳受封而国用蔡旧名孔氏曰以示戒又曰蔡叔封圻内蔡仲封淮汝之间国语文王诹于蔡原则圻内当有蔡而其地阙不可攷案蔡叔为三监已封淮汝之间用其采地旧名与齐鲁燕同封霍亦同封史记可攷蔡叔旣失国其国虚置遂以封蔡仲仲字礼五十为大夫称字庸用祗敬周公摄政以为王卿士舜殛鲧禹为司空周公囚蔡叔蔡仲为卿天下之至公也叔卒年月不可考而仲之邦蔡与践奄皆在作洛之后成王即政之初明诛赏以示天下也庶殷不静自今有能率德改行虽其父倡乱犹得复封茍怙终不返则六师移之其行事次第如此故多方之终篇曰尔尚自时洛邑尚永力畋尔田天惟畀矜尔我有周惟其大介赉尔迪简在王庭尚尔事有服在大僚又曰尔乃惟逸惟颇大逺王命则惟尔多方探天之威我则致天之罚离逖尔土是皆非空言也】王若曰小子胡惟尔率德改行克愼厥猷肆予命尔侯于东土往即乃封敬哉【侯于东土仲自受封也】尔尚盖前人之愆惟忠惟孝尔乃迈迹自身克勤无怠以垂宪乃后率乃祖文王之彞训无若尔考之违王命【迈行迹使可继也大雅曰下武维周率武王彞训是为迈迹自身蔡叔不足法也违王命叛也已封其子而不为其父讳何也昭明王法以训天下虽蔡仲亦当体国何讳乎汉武帝曰丞相无周公之风矣周公不诛管蔡乎盖识其粗尔】皇天无亲惟德是辅民心无常惟惠之怀为善不同同归于治为恶不同同归于乱尔其戒哉愼厥初惟厥终终以不困不惟厥终终以困穷【愼厥初正其所发也惟厥终要其所归也谋惟于其始是故不敢妄发而卒不困冒焉行之弗究弗图鲜不泣岐矣中庸曰诚者物之终始也不诚无物】懋乃攸绩睦乃四邻以蕃王室以和兄弟康济小民率自中无作聦明乱旧章详乃视听罔以侧言改厥度则予一人汝嘉【必勉乃所当为之缋而后可以睦四邻蕃王室和兄弟遂能康济小民矣蕃王室和兄弟其犹使惩其父乎好新竒轻变更作聦明者也强任耳目之谓作非得于所性也自中则其听必聦其视必明何以作为侧言倾邪之言也倾邪之言世未尝无之视听详则不惑视听不详无以为聦明作聦明则非中中立不倚其敬矣乎】王曰呜呼小子胡汝往哉无荒弃朕命
　　成王东伐淮夷遂践奄作成王政【奄淮夷国淮夷种类不一奄盖其大者也淮夷常与管蔡叛周故周公伐奄成王朝诸侯于洛邑淮夷又不至成王于是东伐淮夷遂践奄奄犹首乱也践蹂也谓灭其国也成王始祭天地宗庙见诸侯迁殷民封蔡践奄礼乐征伐无不行焉作书名成王政言王政于此成也】
　　成王旣践奄将迁其君于蒲姑周公告召公作将蒲姑【虽灭其国犹存其君将迁未即迁也存之而未迁若有复其国之意犹欲迁其君非其民之罪也此必有义故周公告召公有书亡今青州博兴县有蒲姑城杜佑通典殷末蒲姑氏居之与四国作乱成王灭之以封太公所谓营丘其说与书不协】
　　成王归自奄在宗周诰庶邦作多方【自奄归自镐乃诰庶邦还京新号令也诰庶邦书名多方一视天下使同底于善也其实犹告殷民】
　　多方
　　惟五月丁亥王来自奄至于宗周【三月迁殷民于洛诰多士五月自奄归诰四国多方于是以践奄之威警动之】周公曰王若曰猷告尔四国多方惟尔殷侯尹民我惟大降尔命尔罔不知【周公以王命诰犹多士也前此封蔡有命后此董正治官有诰成王已出号令矣故史官以周公曰冠其上别之告四国多方别出殷侯尹民布宣殷事使天下咸共知之殷侯殷土诸侯也尹民卿大夫以下四国之罪叛当诛因兵威殄灭之夫岂不可天吏逸德烈于猛火三代无此事也吾为降尔命尔安得不知】洪惟图天之命弗永寅念于祀【天命去就人主所当图谋也图谋天之命而犹弗能久长敬念于祀它何恤焉葛伯不祀汤征自葛始冀以感动桀也】惟帝降格于夏有夏诞厥逸不肯慼言于民乃大淫昬不克终日劝于帝之迪乃尔攸闻【天方降格向夏夏乃大厥逸无忧戚之言于民弃神之主安能寅念于祀虽平旦之气嗜欲亡之况能一日用其力于仁矣乎天之啓迪人者至矣人弗克自勉此夏事汝所闻也】厥图帝之命不克开于民之丽乃大降罚崇乱有夏因甲于内乱不克灵承于旅罔丕惟进之恭洪舒于民亦惟有夏之民叨懫日钦劓割夏邑【丽附也民附有德而闭塞之乃大降刑罚崇乱中国甲始也乱自内始自其都邑遂及四方不克善承于众乃益无忌惮无能大进恭敬而大舒慢于民亦惟其国之贪叨忿懫者钦崇之使劓割夏邑】天惟时求民主乃大降显休命于成汤刑殄有夏惟天不畀纯乃惟以尔多方之义民不克永于多享惟夏之恭多士大不克明保享于民乃胥惟虐于民至于百为大不克开【天不畀夏其命纯一不可变纯古训大义民贤人也举而加诸万民之上尊之以爵崇之以位天下皆以为当然则以其贤也以其能乂民也夫是谓之义反是则非义矣立政曰兹乃三宅无义民桀德惟乃弗作往任是为暴德罔后是也天不畀夏乃惟以尔多方之义民而不能与之永逺多享南有嘉鱼曰君子有酒嘉賔式燕又思永于多享也惟桀之恭多士皆大不能明保享于民者食民之力而不能保之其何以享乃相惟暴虐其民至于百端所为大不能开言尽闭塞之也】乃惟成汤克以尔多方简代夏作民主愼厥丽乃劝厥民刑用劝以至于帝乙防不明德愼罚亦克用劝要囚殄戮多罪亦克用劝开释无辜亦克用劝今至于尔辟弗克以尔多方享天之命【成汤能以尔多方代夏作民主得其民也简择也古训大通愼厥民之所附丽而民劝用其义刑义杀而民劝或曰刑用劝言民有所观法也丽刑皆愼德事殄戮多罪絶恶亦能劝开释无辜以厉自新亦能劝刑赏利器人主所以运动天下也刑之释之而不能使人劝则其道穷矣是故明德之为尚】呜呼王若曰诰告尔多方非天庸释有夏非天庸释有殷乃惟尔辟以尔多方大淫图天之命屑有辞【非天庸释夏殷所谓上帝引逸也天岂欲为此无常哉汝君图天之命而大淫其事琐屑皆可指擿有辞天是以去之】乃惟有夏图厥政不集于享天降时丧有邦间之乃惟尔商后王逸厥逸图厥政不蠲烝天惟降时丧【蠲洁烝进】惟圣防念作狂惟狂克念作圣天惟五年须暇之子孙诞作民主罔可念听【当祖伊比干谏纣一克念事必可反自戡黎观政五年而纣亡天须暇之盖不惟纣身凡汤之子孙有兴者则冝大作民主若纣死改立君事辄不同而终无可念听者此可以观天命矣】天惟求尔多方大动以威开厥顾天惟尔多方防堪顾之惟我周王灵承于旅克堪用德惟典神天天惟式敎我用休简畀殷命尹尔多方【天求尔多方将去商大震动以威开厥能顾諟天之明命者而尔多方罔堪此惟我周王善承于众克堪用德为神明主天用是敎迪我以休祥简择畀付殷命尹正尔多方多方之书大要修身用贤事神爱民则为能尽君道】今我曷敢多诰我惟大降尔四国民命尔曷不忱裕之于尔多方尔曷不夹介乂我周王享天之命今尔尚宅尔宅畋尔田尔曷不惠王熙天之命【多诰则亵而反覆至此仁之至也孔子曰五诰可以劝仁我何敢若此多诰我惟大降尔四国民命庶几乎殷先王明德愼罚而其民劝今尔何不推其诚信饶裕于尔多方同厎于善而独为乖阻尔何不夹辅介助乂安我周王享此天命而好为反侧居有宅耕有田为济民尔何不顺王熙广天命而固为凶慝以累政化】尔乃迪屡不静尔心未爱尔乃不大宅天命尔乃屑播天命尔乃自作不典图忱于正【迪之屡矣而犹不静尔心为未爱也言其不乐善求宁而稔恶喜乱故如此尔乃不大安天命尔乃轻屑播弃天命尔乃自作不常图其信于正夏商革命一也鸣条天下归商无后患牧野天下归周矣而殷民数动盖久而后定何也天命为难知也人主淫暴失民必当亡要必有汤武盛德乃能简代是诚有天命焉太康失天下矣而羿不足与也故少康兴厉王失天下矣戎狄不足与也故宣王兴幽王亦失天下天下固无可与者而平王亦不足以兴由是周号名仅在而天下分离凡此皆天也是故殷民欲私留天命而屡动惟天不畀纯岂可复反哉夏事去古未逺人心皆识义理知天命殷民盖私心胜矣淫酗之习奸宄之行皆未能自克是以党乱丑正求便己事夫岂纯以旧主之故哉殷多士之所以亡殷祖伊箕子之言可攷也或曰殷民感殷德泽不服周非周公善应殷必复兴非也此以汉事言之也王莽篡汉暴虐失民犹羿浞戎狄也光武有济世之才因民心思汉而复兴犹少康宣王也文武有盛德受天命以大义诛纣取天下武庚受周爵嗣殷而称兵鄙周正名定罪为叛其助之者皆尝与纣为恶周克殷赦其罪不杀今复反周盖皆叛党也岂有以叛为名而能兴者此与汉事为不同大抵合理义顺民心时至几得则为天命虽合理义顺人心而无时无几犹不可以言天命而况理义人心之皆失乎周公善应诚然矣后世则亦一举杀之而遂定耳何用自为纷纷至此哉故论三代事而参以后世成败则岂能当理殷亡去就之际惟箕子微子为识天命论殷周取天下惟孟子为知天命者】我惟时其敎告之我惟时其战要囚之至于再至于三乃有不用我降尔命我乃其大罚殛之非我有周秉德不康宁乃惟尔自速辜【战惧也要囚殄戮人所惧也】王曰呜呼猷告尔有方多士曁殷多士今尔奔走臣我监五祀越惟有胥伯小大多正尔罔不克臬自作不和尔惟和哉尔室不睦尔惟和哉尔邑克明尔惟克勤乃事尔尚不忌于凶德亦则以穆穆在乃位克阅于乃邑谋介尔乃自时洛邑尚永力畋尔田天惟畀矜尔我有周惟其大介赉尔迪简在王庭尚尔事有服在大僚【此专为迁洛多士也告有方多士乃及殷多士使皆自新与四方同被王化也监察也尔奔走臣我我监察汝五年矣周公居东三年罪人斯得于是置监至此五年迁洛犹以罪今当尽除释之使与四方多士一同胥相伯长节级相长故曰胥伯或曰胥亦长也周礼胥为什长殷民迁洛皆大家有邑者上下相临长或小或大皆正民之官尔所为无不以法为的求自中如其自作不和修身之阙也尔室不睦齐家之失也尔皆当和之身修家齐而后尔邑克明尔惟克勤乃事矣尔何尚不忌凶德尔亦则以穆穆在乃位简阅于乃邑谋介助者家邑自选其治民之官三代之法也尔尚自是洛邑力畋尔田安业从化天将畀矜尔我有周固亦惟大介助赉予尔蹈道者简在王庭尚力尔事则服在大僚始殷多士言夏事为然周公曰予一人惟听用德当其时方以罪徙未遽许今旣尽赦其罪固当选贤与能与有方多士同】王曰呜呼多士尔不克劝忱我命尔亦则惟不克享凡民惟曰不享尔乃惟逸惟颇大逺王命则惟尔多方探天之威我则致天之罚离逖尔土【前爵后刑皆特出王言临之尔犹不克自劝信我命尔亦则惟不能享其上不待智者虽凡民皆言其不享矣惟放逸惟颇僻大逺弃王命则为探取天威此不独殷多士盖虽多方有不享其上行法亦当如是也离逖尔土用三苗故事不得居中国迪简服大僚则曰天畀矜尔离逖尔土则曰致天之罚有一不合理义皆非天道临之以王言训之以天道其严乎】王曰我不惟多诰我惟祗告尔命【惠迪吉从逆凶皆天命也】又曰时惟尔初不克敬于和则无我怨【是惟尔初不克敬于和故纷纷至此非予咎】
　　周公作立政【外治略定内治不可不谨也周公之法度备矣而其要在得人非其人则政无由而立也昔者文武用人】【效为可知矣成王用人将自兹始桀用暴德而夏亡汤三有宅克即宅三有俊克即俊是以陟丕厘上帝之耿命纣进暴逸而殷亡文武克知三有宅心灼见三有俊心是以式商受命奄甸万姓则今成王冝知所取舎矣此立政之大指也】
　　立政
　　周公若曰拜手稽首告嗣天子王矣【拜手稽首告嗣天子致敬以入其言也成王王矣知人则哲能官人安可不自勉乎】用咸戒于王曰王左右常伯常任准人缀衣虎贲【咸戒悉以其事戒王也王之三公分陜为左右而治诸侯曰二伯九州之牧亦曰伯左右常伯为二伯实三公也常任六卿任事者也常伯常任皆谓之常是故必用常人也准正也准人正人也宰夫八职一曰正掌官法以治要百官各有正谓之准人有准绳之义焉伯任准三宅也缀衣帟幄幕人掌之虎贲掌先后王而趋王在国则守王宫皆亲近玉者其下趣马小尹左右携仆乃推广言之伯任准皆大僚缀衣虎贲趣马携仆虽小而近孟子曰左右前后皆正人也王谁与为不善】周公曰呜呼休兹知恤鲜哉【休美恤忧美此知恤者鲜矣不恤甚者桀纣幽厉】古之人迪惟有夏乃有室大竞吁俊尊上帝【古人迪此者惟有夏室犹家也竞强也自禹平水土建国立家其制始详卿大夫各大强于为善以传世上之人招呼其俊杰而用之位为天位禄为天禄职为天职用贤则为钦崇天道用不肖则为屑播天命卿大夫有家大竞于夏时至殷始朋从梗化】迪知忱恂于九德之行乃敢告敎厥后曰拜手稽首后矣曰宅乃事宅乃牧宅乃准兹惟后矣谋面用丕训德则乃宅人【九德臯陶以告舜其相禹也则以告禹臯陶允迪厥德是为迪知忱恂皆信也身亲行之知识愈明而能信也孟子曰有诸已之谓信迪知忱恂乃敢以此告敎其后非茍言之也臯陶拜手稽首告禹曰今君天下矣必宅乃事宅乃牧宅乃准如是而为尽君道事即常任也不出伯而出牧伯统牧事体本同而六卿常兼三公也人主自不作德奚能知人任用君子哉其谋义其稽面必用大顺德而后能宅人面谓觌面而得之也面相对而稽不至其失之者多矣】兹乃三宅无义民桀德惟乃弗作往任是惟暴德罔后【暴德为无义民暴乱奸宄居于民上无义甚矣桀惟弗自作德故往任皆暴德殄絶其世往任使往任其事也舜曰往哉汝谐汝往哉】亦越成汤陟丕厘上帝之耿命乃用三有宅克即宅曰三有俊克即俊严惟丕式克用三宅三俊其在商邑用协于厥邑其在四方用丕式见德【越于陟陞厘福耿明也成汤自诸侯陞天子位是为大福上帝光明之命乃用三有宅克即宅即就也就其所宅而皆得人也曰辩论也曰三有俊辩论后来之俊可居此三宅者也克即俊就其所论定无不可登用也旣用三宅又辩三俊者文王之诗曰思皇多士生此王国王国克生维周之桢人材惟层出间见用之不尽而后国家之兴为未艾也汤严敬惟大可为法故能用三宅三俊其在商邑则协和其邑其在四方则大法其可见之德京师诸夏之本也】呜呼其在受德暋惟羞刑暴德之人同于厥邦乃惟庶习逸德之人同于厥政帝钦罚之【古说受德纣字未可信德暋句絶德暋凶德也受之德厥强为恶惟进刑余暴德之人同居其国逋逃主也乃惟众习过德之人同为厥政四方多罪为大夫卿士也乃有继之辞惟同居于国者皆暴德故同为厥政者皆逸德也天是用敬罚之】乃伻我有夏式商受命奄甸万姓亦越文王武王克知三有宅心灼见三有俊心以敬事上帝立民长伯【帝旣罚殷乃使我有此中夏一用商之所以受命者命周使奄有天下而治万姓亦于文王武王克知三有宅心灼见三有俊心而已克知己用而能知之灼见虽未用晓然见之而其为知人之哲则一也伯亦长也】立政任人准夫牧作三事虎贲缀衣趣马小尹左右携仆百司庶府大都小伯艺人表臣百司太史尹伯庶常吉士司徒司马司空亚旅夷微卢烝三亳阪尹【立政任准牧为三事表出之准先牧内外之序也小尹小长趣马之类是也校人马官之长乗马一师三乗一趣马趣马又自为马师长故曰小长左右携仆在王左右携持器物者小臣仆之属府治藏之官百司各有府大都小伯互文畿邑小大之宰也艺人巫祝工之属以艺事人者表对里里外皆有百官表臣百司家都之诸臣也太史史官之长掌典法则以逆邦国官府都鄙之治尹正伯长凡官皆有正长太史特出太史重也史亦以艺事人太史异矣故特出趣马小尹举卑以明尊太史尹伯举重以见轻首任准牧终太史立政大体可见此为宫府都鄙之官庶众虽众必常以吉士故谓之常人司徒司马司空诸侯大国三卿亚贰旅众夷狄微卢内属如禹贡莱夷和夷烝其君也牧誓庸蜀羌髳微卢彭濮此微卢独见余或自置长不全用中国政令三亳南亳北亳亳殷也南亳今应天谷熟县北亳拱州考成县亳殷河南偃师县阪险也三亳皆平地井法最详而其险阻则不以井法治之所谓山泽之农也尹长也此为邦国之官】文王惟克厥宅心乃克立兹常事司牧人以克俊有德【人主用人心术形焉范正献谓唐德宗性与小人合此为知本之论立政用人必先自治其心此禹安汝止几康弼直之训也克厥宅心故能立此常事与司牧人以克俊有德者为之立此常事即常任也不出准事立职举从可知也周公作君奭历言商周贤君皆能秉德而后其臣乃能以德称此其有望于成王缉熙光明之学为切矣】文王防攸兼于庶言庶狱庶愼惟有司之牧夫是训用违庶狱庶愼文王防敢知于兹【庶言谋谟复逆也诸侯春朝图事夏宗献谟庶狱狱讼也庶愼纠禁也皆有司之事人君岂能以其一身兼治之哉任治内牧治外一体事任均故曰有司之牧夫或用或违皆惟有司牧夫是顺此臯陶赓歌丛脞之训也庶狱庶愼文王心罔敢兼于兹庶言则犹当自朝廷关决故再出】亦越武王率惟敉功不敢替厥义德率惟谋从容德以竝受此丕丕基【越于敉安桀三宅无义民为不义文王克用三宅三俊是为义德义民义德始见于书至孟子乃曰贼仁者谓之贼贼义者谓之残残贼之人谓之一夫容德臯陶翕受敷施箕子惟皇作极也舜侯明挞记禹遂有傲虐之戒而其言曰帝光天之下至于海隅苍生万邦黎献共惟帝臣惟帝时举此容德也不协于极不离于咎皇则受之此容德也然此最为难失己失人皆能累德谋从拟之而后动议之而后言也汤武反之文王则安矣】呜呼孺子王矣继自今我其立政立事准人牧夫我其克灼知厥若丕乃俾乱相我受民和我庶狱庶愼时则勿有间之自一话一言我则末惟成德之彦以乂我受民【立政终篇之训三宅心一也防攸兼二也容德三也皆立政切务尧舜之盛德亦惟怠荒丛脞傲虐之害治也周公举以告成王矣而又有所当戒者故又提振之叹而言曰孺子今王矣必当尽君道继自今立政立事准人牧夫我能灼知其顺于道乃大使治其事相助我所受民和协我狱讼纠禁专任而责成功则勿有间之此尤其切者故又特言之一话一言必终惟成德之彦是训定以乂我受命民如是则为勿有间之】呜呼予旦已受人之徽言咸告孺子王矣【儿我所受于古今圣贤人之美言已悉告孺子王道在是矣又叹而言之戒之切也】继自今文子文孙其勿误于庶狱庶愼惟正是乂之自古商人亦越我周文王立政立事牧夫准人则克宅之克由绎之兹乃俾乂国则罔有立政用憸人不训于德是罔显在厥世继自今立政其勿以憸人其惟吉士用劢相我国家【继自今文子文孙言将诸子孙非独王当务此也庶狱庶慎惟正使治之则不误矣则克宅之使居其位也克由绎之遂与之防绎所行之事也玆乃俾乂任之专也国立政必勿用憸人不顺于德是无能显明于斯世此益任贤勿贰去邪勿疑舜庶顽谗说之戒也夫灼知厥若必勿有间之而善间君子者必憸人也故周公摭实而敎之继自今立政其勿以憸人申言之戒之切也其惟吉士召公卷阿亦若斯周公召公之言常相表里皆盛德老臣之言劢勉相助也】今文子文孙孺子王矣其勿误于庶狱惟有司之牧夫其克诘尔戎兵以陟禹之迹方行天下至于海表罔有不服以觐文王之耿光以扬武王之大烈【自今文子文孙与孺子之所以王者其道不改也始庶言庶狱庶慎中庶狱庶慎末庶狱狱关系治体为重也责之于有司之牧夫将使天下内外无一人之狱而后为治道之成此臯陶刑期无刑之效也周公推明文王明德慎罚使康叔宣行于庶殷行牧伯之职也其或诘戎兵陟禹迹方行天下至于海表无敢不服觐文王耿光扬武王大烈则亦牧夫之职小刑肆之市朝大刑陈诸原野兵刑本一职舜命臯陶蛮夷猾夏宼贼奸宄盖一职也】呜呼继自今后王立政其惟克用常人【又叹而言之不止于三致意也常人吉士有常德者也臯陶曰彰厥有常吉哉新竒诡异谗殄震惊皆非所当用小之刑罚僇辱大之兵戎征讨皆由此生】周公若曰太史司宼苏公式敬尔由狱以长我王国兹式有愼以列用中罚【周公又愼其事而言曰立政必求常人太史司宼苏公其人欤苏公名忿生为司防兼三公太傅下行太史之事式用由狱狱之所由也帝德罔愆临下以简御众以寛罚弗及嗣赏延于世宥过无大刑故无小罪疑惟轻功疑惟重与其杀不辜宁失不经好生之德洽于民心皆狱之所由也俾予从欲以治四方风动惟乃之休式敬尔由狱也长我王国三公也立政终于勿误庶狱责之牧者布宣于天下也式敬尔由狱反之于司宼苏公者推本于君德也怠荒丛脞傲虐谗佞之当戒不敢一日不谨也苏公于此用有愼条列用中罚中平也不轻不重所以为天下后世之常法也今孟州温县苏公邑春秋狄灭温温子奔衞苏温二名】
　　成王旣黜殷命灭淮夷还归在丰作周官【黜殷微子之命序已见灭淮夷成王政序已见又见于此者书言周王抚万邦廵侯甸四征弗庭疑又一时事故此复出见抚廵即自黜殷后至践奄也书言归于宗周董正治官序言还归在丰作周官周官书成自文王之庙发之古者大命令大诰誓皆发于祖庙】
　　周官
　　惟周王抚万邦廵侯甸四征弗庭绥厥兆民六服羣辟罔不承德归于宗周董正治官【周之官制其详在周礼其要在书洛诰言未定于宗礼宗礼专为称秩元祀其实吉凶军賔嘉五礼必相因也六官分职治敎礼政刑事必相须也然则周公惇宗将礼制度遂定成王于是董正治官以推行之称周王一王号令由是行乎天下也廵侯甸言自丰至洛遂伐东夷用天子适诸侯之名非时廵一歳徧至方岳也周九服此六服夷狄与中国礼节不同也六服承德而后董正治官制度于此颁行不容或有阻隔也禹建正长行井法苗顽弗即工故征苗周画六服颁礼乐制度而淮夷不式王命故伐淮夷】王曰若昔大猷制治于未乱保邦于未危曰唐虞稽古建官惟百内有百揆四岳外有州牧侯伯庶政惟和万国咸宁夏商官倍亦克用乂【臯陶曰兢兢业业一日二日万几无旷庶官天工人其代之此制治于未乱保邦于未危也制治未乱保邦未危譬若五谷养生无绩效可见已乱而救之已危而持之譬若药石伐病虽有绩效可见而伤和伐性多矣此非明炳几先足以成天下之务未有不忽之者也故臯陶有兢业之戒唐虞以前建官至周犹有可攷大抵随事损益百揆四岳皆居内百揆亮采惠畴四岳辟四门明目达聦然则四岳本主外也侯伯二伯分左右统治诸侯百官奉职故庶政惟和内外一体故万国咸宁夏商事渐多置官亦稍广随时之冝也】明王立政不惟其官惟其人【虽建官多寡不同必皆务得人不肖幸容则其事废矣】今予小子祗勤于德夙夜不逮仰惟前代时若训迪厥官【周公立政固曰文王克厥宅心乃能立兹常事司牧人以克俊有德成王训迪厥官必自谓当祗勤于徳是为克迈周公之训矣祗勤于德修身也前代时若稽古也傅说曰念终始典于学厥德脩罔觉监于先王成宪其永无愆】立太师太傅太保兹惟三公论道经邦燮理隂阳官不必备惟其人【苏文忠曰国之道为经而政事纬之臯陶之陈谟箕子之陈洪范皆论道也而臯陶曰抚于五辰庶绩其凝箕子曰五者来备各以其叙庶草蕃庑此所谓善言天者必有徴于人也隂阳上下一气流通不惟其官惟其人非才则旷也官不必备惟其人才难宁阙也】少师少傅少保曰三孤贰公化寅亮天地弼予一人【师傅保有太有少岂所谓三宅三俊欤故谓之贰公六卿皆有亚贰或称少或称小孤与卿命秩同而髙于卿故称孤寅敬亮明敬明天地以辅相人主】冢宰掌邦治统百官均四海司徒掌邦敎敷五典扰兆民宗伯掌邦礼治神人和上下司马掌邦政统六师平邦国司宼掌邦禁诘奸慝刑暴乱司空掌邦土居四民时地利【均平也孔子曰不患寡而患不均扰扰驯之神人渎则乱故治之使辨工下严则离故和之使通此礼乐中和之敎也六卿分掌六师而军政一听于司马平正也奸慝诘之容可赦宥暴乱必刑之矣司空事官而掌邦土居四民时地利盖凡居于王土者必有职无职则无王有土则各使以时致其利故工之饬材成此利也贾之阜货通此利也皆土物也皆邦事也盖无有不作而食者司徒地政农为详园圃薮牧工贾皆不可见司空篇亡农圃薮牧工贾皆当有政令在司空其敎典在司徒】六卿分职各率其属以倡九牧阜成兆民【自王国至侯邦皆行之九牧监察】六年五服一朝又六年王乃时廵考制度于四岳诸侯各朝于方岳大明黜陟【大行人六服差逺近为节序朝京师六歳一周时见曰防也七歳属象胥谕言语协辞命九歳属瞽史谕书名听声音十有一歳达瑞节同度量成牢礼同数器修法则十有二歳王廵守殷国殷见曰同也此皆彷舜故事惟五载与十二歳不同耳自武王时迈后见于经者成岐阳之搜康酆宫之朝穆涂山之防宣圃田之狩皆非时廵也大行人六服此五服者又六年时廵要服见于方岳不至京师也时廵春东夏南秋西冬北】王曰呜呼凡我有官君子钦乃攸司愼乃出令令出惟行弗惟反以公灭私民其允懐学古入官议事以制政乃不迷其尔典常作之师无以利口乱厥官蓄疑败谋怠忽荒政不学墙面莅事惟烦【孔氏曰有官君子大夫已上非也是盖大夫已下大夫以上为卿其下戒尔卿士别出洪范师尹惟日卿士惟月此师尹也合正长亚旅皆训之故曰凡我有官君子各司其属侵官为冒离属为奸皆为不敬令出必行而其不善则亦必反亟出亟反则其民惑是故出之必愼旣不可行又不肯反其遂之乎私害政体一人懐之千万人怒之公则恱以公灭私自克也先王官皆以学选乡里书其孝弟睦婣有学者成均使之脩德学道是也学古乃使入官故能议事以制事之本末源流必学而后知之知其本末源流乃能议而制之不然何所裁节迷冥而已周公之法详矣而官司犹使议事以制不尽倚之于法也虽然必有典常为之师茍无规矩准绳则放矣利口即辨口谗说也变乱是非易名实皆利口者之为也利口能乱官张释之所以谏文帝也是非不能决皆藏之于心是谓蓄疑蓄疑取舎不定必败谋蓄疑不明怠荒不敬皆不学之咎不学岂但蓄疑怠荒而已必且闇然不睹墙之里莅事徒纷纷焉耳此庶官之戒也】戒尔卿士功崇惟志业广惟勤惟克果断乃防后艰位不期骄禄不期侈恭俭惟德无载尔伪作德心逸日休作伪心劳日拙居宠思危罔不惟畏弗畏入畏推贤让能庶官乃和不和政厐举能其官惟尔之能称匪其人惟尔不任【卿士六官之长也功无志不立况能崇乎业非勤不成况能广乎不克果断病在暗弱始茍容之其难在后骄侈生于徳之薄也恭俭本于德之盛也其恭不侮其俭不夺皆非声音笑貌能为之也载伪而行前阙未盖后失复彰心劳而日拙矣虽然拙犹可也巧益难救休安诗曰良士休休或曰美也充实之谓美弗畏入畏惟其骄也不和政厐惟其吝也事非一人所能自为也为人长而自居其功何以尽人之心哉惟其有之是以似之其为能其为不任观其所称举可知矣三代官属皆举于其长此长官之戒也周公作立政敎成王以官人之法成王于是作周官凡立政之受敎于周公者皆出以训迪百官为长为属曲尽其理怠荒憸利柔闇吝骄昏迷饰伪无非学问进德之阙成王量已待人为甚悉矣盖庶几乎禹汤文武灼知克宅之事周公迪敎其功可睹此周官所以次立政】王曰呜呼三事曁大夫敬尔有官乱尔有政以佑乃辟永康兆民万邦惟无斁【三事三公不敢训也故以终篇同百官勉之朝廷治则万邦承德无厌斁夫是为端本】
　　成王旣伐东夷肃愼来贺王俾荣伯作贿肃愼之命【东夷淮夷不曰淮夷而曰东夷周始开东略也巢伯来朝南略肃愼来贺东略因伐淮夷东方夷国始修朝贺之礼周官言六服羣辟防不承德至此则蕃国皆禀号令矣肃愼海外国魏时东夷挹娄通中国云即古肃愼贡楛矢石弩在夫余东千余里荣国名芮伯作旅巢命荣伯作贿肃愼之命王不亲命此皆典故贿币赐谓之贿其礼简矣送往迎来嘉善而矜不能也书亡】
　　周公在丰将没欲葬成周公薨成王葬于毕告周公作亳姑【沃丁葬伊尹于亳咎单遂训伊尹事作沃丁成王葬周公于毕告周公作亳姑伊尹周公皆宗臣故伊尹从汤葬周公从文武葬皆国礼犹后世陪葬山陵也故作书纪其事以见余臣不得用此礼也周公欲葬成周谦不敢当之意成王作书独纪葬何足垂训咎单训伊尹事作沃丁伊尹德业固有以啓迪沃丁矣周公致太平成周道独欲迁奄君而未果今遂迁之是为周公辅周之事无不竟者故成王因葬作书告周公名亳姑其间必述周公功德成王凭藉敬保之意伊尹曰惟尹躬先见于西邑夏自周有终相亦惟终其后嗣王罔克有终相亦罔终君臣际防克终难矣春秋书崩薨卒葬皆着其终也书独纪伊周之葬则又与常人不同奄君怙终不愎故卒迁之书亡毕在永兴长安县社中】







　　尚书説卷六
　　钦定四库全书
　　尚书说卷七　　　　　　　宋　黄度　撰周书
　　周公既没命君陈分正东郊成周作君陈【周人二都通王畿故成周为东郊近郊五十里逺郊百里是为六乡六卿分治六乡六卿皆在宗周不出君陈独以分正之职居洛治之正长也长治之洛与镐对立故曰分正】
　　君陈
　　王若曰君陈惟尔令徳孝恭惟孝友于兄弟克施有政命汝尹兹东郊敬哉【君陈周公子非也令善孝友善徳也故亦谓之吉徳召公求贤用吉士其诗曰有孝有徳孔子不在于善而皆在于凶徳指谓孝友孟子曰仁之实事亲义之实从兄君陈推其事亲之孝以友兄弟又推其孝友以施于有政善推其所为者也古者乡教孝友睦婣任防乡之八刑不孝不睦不婣不弟不任不防造言乱民独施之于乡故曰乡八刑君陈分正东郊以孝友选乡法之行为可知矣】昔周公师保万民民懐其徳往慎乃司兹率厥常懋昭周公之训惟民其乂【周礼乡老二乡公一人无它职事独与乡大夫兴贤能献其书于王而已以天子三公为乡老教其民夫是谓之师保教其君教其民无异道也故伊尹曰使其君为尧舜之君使其民为尧舜之民民懐其徳其教行矣召公甘棠亦若是也往慎所主之治不必更有作为但率其常典是皆周公之训惟勉明之而民自治夫虽有周公之训莫能明之则泯泯矣日月常明而后苍生仰照】我闻曰至治馨香感于神明黍稷非馨明徳惟馨尔尚式时周公之猷训惟日孜孜无敢逸豫【至言其为不可加也至治之馨香犹能感神岂有不能动人者式用一曰法也猷道也用是周公道训必日孜孜无敢逸豫悠久无疆则动矣】凡人未见圣若不克见既见圣亦不克由圣尔其戒哉尔惟风下民惟草【周公没未久人固皆尝见之见圣而不由圣凡人之情君陈式是猷训以兴起斯民可也】图厥政莫或不艰有废有兴出入自尔师虞庶言同则绎【图谋也不能无废兴也是以谋之而岂敢易哉凡其命令之出咨访之入必于尔众虞度之庶言同则陈布而行之盖虽周公之圣不能违夫众也】尔有嘉谋嘉猷则入告尔后于内尔乃顺之于外曰斯谋斯猷惟我后之徳呜呼臣人咸若时惟良显哉【成王斯言类若后世人主恶闻其过而贪名者是必有深意也成王自防周公保惠教诲之故周公之言一则曰孺子听朕教汝于棐民彝二则曰迪惟前人光施于我冲子是本师道又自大诰至多士皆周公以王命诰是为权冝皆非人臣之常法也洛土习见其事成王惧其不复能知君令臣行之常分故举此以训君陈而动洛人是故不嫌于徇已也夫人臣招过掠美岂惟不足成其君而其身亦何以居之顾岂能为良显乎诗曰仲山甫之徳柔嘉维则令仪令色小心翼翼又曰既明且哲以保其身夙夜匪懈以事一人】王曰君陈尔惟周公丕训无依势作威无倚法以削寛而有制从容以和【周公之诰殷民故曰我惟时其战要囚之又曰我乃其大罚殛之君陈当识此意无徒泥其言徒泥其言依势作威倚法以削矣夫将使之迁善逺罪而不知诚不可以日月为功故其道在寛然不可以无制也从容以和言殷民日向化尚当徐徐协和之夫此皆所以周公之训也】殷民在辟予曰辟尔惟勿辟予曰宥尔惟勿宥惟厥中【君陈分洛而杀生之命制于天子统于京师也天子制命非其中岂得使其臣茍顺于已哉成王教君陈将顺于其前而又教之正救于其后是能知为人君为人臣之道矣】有弗若于汝政弗化于汝训辟以止辟乃辟【刑一人而天下惩焉犹为不得已况多杀而不惩乎】狃于奸宄败常乱俗三细不宥尔无忿疾于顽无求备于一夫必有忍其乃有济有容徳乃大【狃习也习于奸宄有旧恶尝赦宥之者也败常乱俗乡刑乱民也奸宄乱民三者虽细必罚不宥非此类也虽顽不受令姑惟教之无忿疾惷愚无知不能自同于众人故谓之一夫则寛饶之无求备观殷民屡叛周公不杀而诰教之则知忍能济事有容之为大也】简厥修亦简其或不修进厥良以率其或不良【乡法自闾胥至州长嵗时读法书其徳行道艺戒令纠禁备焉修不修皆于此简别之州长三年大比大攷乡里賛乡大夫废兴故有进良退不肖之法】惟民生厚因物有迁违上所命从厥攸好尔克敬典在徳时乃罔不变允升于大猷惟予一人膺受多福其尔之休终有辞于永世【夫所以容忍教迪之至此以其生本厚也文武兴而其民好善幽厉兴而其民好暴物能迁之生亦可反要之必从行而不从令也典常也能敬常厥徳以率之无有不变者必且信登于道矣】
　　成王将崩命召公毕公率诸侯相康王作顾命【召公以太保为冢宰毕公以司马兼太师毕公序召公下名数不同也召毕率诸侯为诸侯长也君奭周召相重在师保顾命召毕相重在率诸侯临终遗命曰顾命】
　　顾命
　　惟四月哉生魄王不怿甲子王乃洮颒水相被冕服凭玉几乃同召太保奭芮伯彤伯毕公卫侯毛公师氏虎臣百尹御事【洮盥手颒沃面大命必斋戒沐浴王疾洮颒而已冕服尊不使媟御相被之太仆正王服位相盖太仆欤命召毕率诸侯而同召六卿与百尹六卿百尹朝廷纲纪安得不使与于此也若后世则多属私臣其事尚密矣太保冢宰芮伯司徒彤伯宗伯毕公司马卫侯司宼毛公司空太保称官三公尊也三公不名此名将摄政严君臣之分也毕公兼太师毛公兼太傅兼官以公见虎臣虎贲氏也百尹百官之长也师氏虎贲氏皆长官而特见之师氏使其属师四夷之各以其兵服守王门虎贲氏国有大故则守王门特见二大夫危疑之际谨门卫也御治也百官之长皆在其余有治事乃召彤姒姓国在青州北海县衞侯康叔春秋传曰康叔为司宼毛公史记有毛叔郑曰畿内国考】王曰呜呼疾大渐惟几病日臻既弥留恐不获誓言嗣兹予审训命汝【渐进几微有安危之兆焉甚曰病臻至弥甚病甚日至久留不去斋戒致敬临之以鬼神是为誓言今病恐不获誓言嗣子事故此审训命汝审谓不乱也】昔君文王武王宣重光奠丽陈教则肄肄不违用克达殷集大命【宣布重继光明也奠定丽附肄习达通文武布继明之徳定民所附敷陈其教民无不肄习者民习其教顺从不违用能通代殷而集大命】在后之侗敬迓天威嗣守文武大训无敢昬逾今天降疾殆弗兴弗悟【侗稚无知成王自谓也迓迎昬乱逾越殆危弗能兴起弗能省悟是将死矣】尔尚明时朕言用敬保元子钊济于艰难柔逺能迩安劝小大庶邦思夫人自乱于威仪尔无以钊冒贡于非几【钊康王名劝进也使进于善也威仪心术之着也纣燕丧威仪厉王荒湛衞武公教之敬愼威仪冐昩贡进几者动之防吉之先见者也吉之先见为几不吉为非几犹曰是不当向用者也昩昩而行虽其视聴言动盖有不知其所自者而况安危理乱之分乎是故能自治其威仪则必不昩进于非几矣济艰难柔远能迩安劝庶邦其要则在于光明不昩非几之动早辨速悟不使堕乎其中而能自反悠久不息动容周旋莫不中礼矣尔无以谓嗣子之不能自昭明徳冐进危几则为汝辅相者使之也春秋传能左右之曰以安劝庶邦召毕率诸侯实任之而必当正其本无徒事其末此成王临终付托之言谓之顾命者也夫岂独不惑于死生之际哉成王顾命汉文帝遗诏皆阙知道者成王有问学之功言皆协于道足以诒谋燕翼文帝不能至也然薄短丧后世犹以为法惜乎其未尝受教于伊周也使其颇尝闻伊周之训岂当在成王下】兹既受命还出缀衣于庭【羣臣既受命各还治所以聴事缀衣帷幄出之于庭示变且俟供张也】越翼日乙丑王崩太保命仲桓南宫毛俾爰齐侯吕伋以二干戈虎贲百人逆子钊于南门之外延入翼室恤宅宗【王崩冢宰摄政于是出命仲桓南宫毛二大夫也虎贲氏下大夫齐侯吕伋太公子来朝京师防王崩而留遂使二大夫就之将命逆太子太子侍疾王崩乃出南门外使甥舅阙诸侯虎臣严衞而迎之定民志也礼君行则二执戈者在前太子未即位用君礼示变也书子钊着其位也吕伋仲桓南宫毛书姓书名谨之也伋书国书爵殊之于大夫也南门路门翼室路寝夹室在两旁故曰翼于是而为倚庐焉恤忧宅居宗主主丧也】丁卯命作册度越七日癸酉伯相命士须材【丁卯王崩之三日礼三日而敛未敛则不敢死其亲故敛而后作册度将书顾命位焉量字作册故曰册度天子七日而殡殡之明日乃成服主与来日也又明日为癸酉召公毕公以三公为原阙六字　　故曰伯相士虞人也须材备葬用也礼君薨虞人致百祀之木可为棺椁者斩之于是殡敛之事毕为葬备二相命所统虞人各致其材以待须】狄设黼扆缀衣牖间南向敷重篾席黼纯华玉仍几西序东向敷重厎席缀纯文贝仍几东序西向敷重丰席画纯雕玉仍几西夹南向敷重笋席纷纯漆仍几越玉五重陈寳赤刀大训璧琬琰在西序大玉夷玉天球河图在东序之舞衣大贝鼖鼓在西房兊之戈和之弓垂之竹矢在东房大辂在賔阶面缀辂在阼阶面先辂在左塾之前次辂在右塾之前【防礼备乃位事之序也狄乐官之贱者大防掌设阶复魂于是使设几筵宫室之制正处曰堂堂内曰室室南东户西牖其两夹曰翼室亦曰夹室堂东西厢曰序厢之室曰房堂之东阶曰阼阶西曰賔阶门侧有室其东曰右塾西曰左塾户牖之间设屏曰扆又设幄帐象平生白与黒绣之曰黼案司几筵正位设筦筵纷纯加缫席画纯加次席黼纯诸侯祭祀席蒲筵缋纯加筦席纷纯昨席筦筵纷纯加缫席画纯此牖间篾席盖次席也郑氏曰桃枝次列成文西序厎席葢筦席也厎言其密致也东序丰席盖缫席也郑氏曰削蒲蒻展之编以五采丰言文采丰盛也笋竹皮司几筵筦席纷纯此厎席缀纯笋席纷纯则皆稍变矣天子之席三重并筵数此重席筵不数也纯縁也缀杂防画施五彩古纷米字为粉防纷帛绣粉也华玉五色玉文贝贝有文者雕刻镂吉事变几凶事仍几因生时几用之也古说牖间朝觐之坐西序聴政之坐东序养老燕飨之坐西夹亲属燕私之坐皆象生时并设之东夹不设倚庐在焉玉五重璧琬琰为二重大玉夷玉天球为三重古玉镇也越于也于列玉之次陈寳焉赤刀大训之属先代之寳也璧大璧也琬圭以治徳以结好琰圭以易行以除慝夷玉东夷美玉医无闾之珣玗琪是也天球玉磬之天成者舜乐鸣球也赤刀郑氏谓武王诛纣时刀以赤为饰或曰赤铜为之其色赤汉赤仄钱铜赤色大训三皇五帝之书掌在外史河图八卦夏后氏诸侯其国所为舞衣大贝伏生书曰如大车渠散冝生于江淮间得之以免文王者鼓长八尺谓之鼖鼖鼓鼓军事孔氏曰商周寳之兊和古巧者垂舜工官赤刀王迹所起大训河图帝王道统所传故与玉镇陈之于序其器物之合于法定者陈于房屋大辂玉缀辂金先辂象次辂木象称先玉祀金賔不常乘故自为次序象朝夕燕出入一曰道车木以田以鄙一曰游车常乗故自为序缀聨次亚也賔阼阶面南向左右塾前北向革辂军容不陈几筵王位寳玉镇守车辂法仪于是悉之陈器先西后东殡宫在西授所从也】二人雀弁执恵立于毕门之内四人綦弁执戈上刃夹两阶戺一人冕执刘立于东堂一人冕执钺立于西堂一人冕执戣立于东垂一人冕执瞿立于西垂一人冕执锐立于侧阶【毕门路寝南门也阶之亷曰戺夹堂立堂上故曰东堂西堂垂居上居髙临下故曰垂侧阶未详孔氏曰北下阶雀弁韦弁也綦弁皮弁也其色青黒皆士服也冕大夫服也惠三隅予刘钺斧或曰□美金因金名斧盖黄钺也刘钺天子所仗故立于堂若今所谓御器械者戣瞿皆防属陈衞先东后西嗣王在东卫卫王也】王麻冕黼裳由賔阶隮卿士邦君麻冕蚁裳入即位太保太史太宗皆麻冕彤裳太保承介圭上宗奉同瑁由阼阶隮太史秉书由賔阶隮御王册命曰皇后凭玉几道末命命汝嗣训临君周邦率循大卞燮和天下用答文武之光训【麻三十升以为冕黼裳王衮冕裳四章独画黼也诗曰衮及黼举黼以见其余黼黻文之盛也与此异王升由賔阶不敢当主且殡在西阶也卿士六卿蚁裳裳也彤裳纁裳也皆不画王裳独画黼太保卿士不画示变也太宗宗伯也序太史于宗伯之上太史奉册命也太保太宗升自阼阶受命于先王也太史升自賔阶将御王册也介圭天子之命圭葢镇圭也尺有二寸同爵也瑁四寸王执之以朝诸侯古说以齐瑞信瑁取冒覆天下之义御进也道犹称也末命将没之遗言也嗣先王训言临君周邦以抚绥诸侯大卞大法也】王再拜兴荅曰眇眇予末小子其能而乱四方以敬忌天威乃受同瑁王三宿三祭三咤上宗曰飨【王受圭乃拜受册眇眇小貌自恐不能治四方则何以敬忌天威荅毕乃受同瑁不言受圭受册同瑁因祭而见圭册为可知也三同一瑁太宗以次授王王飨执瑁宿止也王受同置之止不敢饮既又取祭之或曰宿肃古字通特牲宿尸注宿读为肃宿进也或曰肃手至地若今撎也受册而拜受爵而宿祭酹酒也礼饮必祭训咤为奠爵非咤喷声字亦作咤项籍喑呜叱咤悲不敢哭声喷而止也上宗小宗伯小宗伯中大夫二人肆师下大夫四人小宗伯一人賛飨余当以次奉同瑁宗大宗伯也必飨者诸侯始封受册命飨醴礼也】太保受同降盥以异同秉璋以酢授宗人同拜王荅拜太保受同祭哜宅授宗人同拜王荅拜【太保受同王授太保使飨也太保顾命一心同体王能承用先王之训嗣守大业则召公与受其福矣太保受同降易同盥手洗同食酒秉璋以酢易同嫌也半圭曰璋臣所奉也酢报祭太保将拜故以同授宗人乃秉璋拜宗人肄师士王荅拜太保顾命居洛诰周公复辟成王亦拜荅周公谓太保拜殡非王命太保飨故拜王哜酒至齿不饮王祭不哜大保义服哀杀也宅授宗人同谓将拜不离其处以同授宗人或曰宅咤字脱其旁亦谓一不敢哭也】太保降收诸侯出庙门俟【收有司撒器卿士不出诸侯出庙门外俟见王殡宫称庙鬼神之依也】
　　康王既尸天子遂诰诸侯作康王之诰【既尸天子以传位也于是出诰令哉曰遂诰诸】【侯志晋之变也周人大封诸侯重监牧之权齐鲁卫晋土壤广斥当时固有翼衞之效数之后事体必变周公成王见其几矣故二书变礼皆为训饬诸侯夫子之序表其大要焉】
　　康王之诰
　　王出在应门之内太保率西方诸侯入应门左毕公率东方诸侯入应门右皆布乗黄朱賔称奉圭兼币曰一二臣衞敢执壤奠皆再拜稽首王义嗣徳荅拜【应门在路门之外治朝在应门内不曰朝而曰应门内非行朝礼也召公毕公各以所领诸侯入见西方入左东方入右各从其长也皆朝见诸侯与赴国防者也布陈乗四马黄朱骍庭实也小行人合六币圭以马賔诸侯也圭贽币篚朝以圭飨以币奉圭兼币略用朝飨之礼而并行之一二非一也臣衞蕃衞之臣壤土物执土物奠献拜送币进礼首至地王答拜受币非常礼新嗣先徳未敢当主也】太保暨芮伯咸进相揖皆再拜稽首曰敢敬告天子皇天改大邦殷之命惟周文武诞受羑若克恤西土惟新陟王毕协赏罚戡定厥功用敷遗后人休今王敬之哉张皇六师无壊我髙祖寡命【太保冢宰及司徒咸进相揖咸皆也谓自司徒以下羣卿皆进相揖同戒王也羑古字今作诱敎也敎迪而顺于道康王所谓皇天用训厥道也克恤西土本王业之所由始也陟升也天子崩曰升遐新陟王成王也未諡故称之曰新陟王毕协赏罚故能戡定文武之功以敷遗后人王必敬之薄言震之莫不震叠张皇六师也使刑政修明六师常有张皇之势则可以无壊髙祖文王之命矣王公自称孤寡不谷故曰寡命诸侯初见嗣王公卿进戒如此此成王命二伯率诸侯相康王之本意也天下乂安诸侯轨道陟明黜幽赏罚固不可废又至于强梗恣肆不式王命则六师出矣故立政终篇曰其克诘尔戎兵方行天下以陟禹之迹至于海表罔有不服与此意同】王若曰庶邦侯甸男卫惟予一人钊报诰昔君文武丕平富不务咎厎至齐信用昭明于天下则亦有熊罴之士不二心之臣保乂王家用端命于上帝皇天用训厥道付畀四方乃命建侯树屏在我后之人今予一二伯父尚胥暨顾绥尔先公之臣服于先王虽尔身在外乃心罔不在王室用奉恤厥若无遗鞠子羞【王顺羣卿之戒以告诸侯其称名新嗣谦也至公不偏平也积盛丰美富也咎恶不务隐恶善也底致齐信用昭明于天下光明照也文武之徳如是而犹有忠力之臣保乂王家故能正天命商周之际天命为危疑矣非文武奚能正之天用是训廸以道付畀四方命之建侯国树藩屏其垂创固为我后之人是必诸侯相与顾念绥安尔先公之臣服于我先王者而顺承之胥相暨及也中外一体其孰不为王事者乃心王室则必能奉忧其所当顺者不遗天子羞矣鞠子稚子或曰鞠穷也亦在丧困苦之称也成王命召公毕公率诸侯相康王则以天下安危之势在诸侯也公卿进戒乃以为特在毕协赏罚张皇六师是固为有司之职康王以为徳意未加而威怵之敎训不施而势压之岂先王所以待诸侯哉沔水曰邦人诸友莫敢念乱谁无父母诚使诸侯不能奉顺其上或至于不免用兵行师上之无以推广文武平富不务咎之徳下之无以绥保先公臣服先王之功业是皆为吾凉薄致此遗吾羞矣盛哉忠厚长者之言能为人君矣成王召公始变位之礼而成王付托之命如彼康王报诰之辞如此足为父子之懿克绍文武述作盖光周徳矣贾谊言三王教世子有道信乎其有道也晋武帝谓卫瓘曰太子胜前唐太宗曰青雀投我懐口虽不尽言心固忧惧矣】羣公既皆听命相揖趋出王释冕反丧服【观二书之变古者六君薨听于冢宰而六卿百官同受顾命一也成服位二也以吉服见诸侯三也遂出诰命四也在丧称子康王自称予一人史亦称之曰王五也其见羣臣拜称名六也先儒或曰是得已而不已二公之过度窃论之成王力疾顾命与设几筵陈寳出车辂盛位之仪君臣相见告戒反复前此书传皆未有今而行之殆有忧心焉此不独为当时虑将使后世遂以为法夫周公之摄天下几变君薨冢宰摄政在三代非创见之事而羣叔皆至亲骨肉而不能知周公之心岂非时异事殊人情之渐漓薄欤后世柩前即位盖本于顾命之书然汉立昭帝郭广意为九卿而犹不能知其事乃曰殿中讙言上崩诸将军共立太子为帝年八九嵗燕王旦由此有反谋此事不幸时或有之成王召公亲见周公之狼狈救乱矣是故成王道末命托嗣子于六卿百官事已稍变古二公量事制宜因顾命而广之逆太子传册书是诸侯皆不俟逾年使天下遂知嗣君之正位镇危疑之心消奸慝之变此其意深矣虽然是固有所因袭而损益之也古者逾年即位即位必朝庙即位朝庙皆当用吉服伊训太甲元年伊尹奉嗣王祗见厥祖是也伊尹于是作书训王颂有嗣王朝庙谋访进戒之诗是则朝庙羣臣见嗣王有训戒嗣王亦当有报诰是皆因于古礼而行之耳或曰先王之命不可不当以丧服受之诸侯丧服入哭殡官见王于次王丧服受教谏可乎曰册命果可以丧服受而亦可以丧服乎不可以丧服则君服臣不服岂可哉诸侯丧服见王吊也吊不以哭踊而进谏又可哉曽子问君薨而世子生三日名之太宰太宗太祝皆禆冕郑康成曰接神则祭服古之礼也叔向辞诸侯何如曰不同诸侯之殡非吊何见乎故叔向曰是重受吊其言是也】
　　康王命作册毕分居里成周郊作毕命【毕公本以司马兼太师为东伯于是以太师东伯保厘东郊専为保厘册其事重也保厘与分正不同分正分使长治之保厘以师保领治之殷民迁洛歴年久生齿日繁于是使分居为比闾族党州乡悉用乡法始成周郊周礼乡为闾遂为里合则通故乡大夫曰大攷周礼司谏以攷乡里之治是也】
　　毕命
　　惟十有二年六月庚午朏越三日壬申王朝歩自宗周至于丰以成周之众命毕公保厘东郊王若曰呜呼父师惟文王武王敷大徳于天下用克受殷命惟周公左右先王绥定厥家毖殷顽民迁于洛邑密迩王室式化厥训既歴三纪世变风移四方无虞予一人以宁【毕公以诸父为成王师故康王称之曰父师殷民服化而后四方无虞天子安宁此周公之所为毖殷顽民也】道有升降政由俗革不臧厥臧民罔攸劝【道非一定之物也随时升降是故政必因其俗而更革之易曰通其变使民不倦其知道之升降欤周公初迁殷民一以寛施之其后成王命君陈则使简修进良至康王命毕公则旌别淑慝表厥宅里盖异乎周公之世矣当殷民初迁教化未施而遽分别淑慝人心必乖沮纷扰周公诚未暇也至此则事体已定人之为恶者亦少茍无以旌别则恶者不惩王化无由而大同也使犹有一夫弗率则君师之职为不尽三后行事始终如此故其政有所更革而道日隆焉】惟公懋徳克勤小物弼亮四世正色率下罔不祗师言嘉绩多于先王予小子垂拱仰成王曰呜呼父师今予祗命公以周公之事往哉【君陈分正称其孝友毕公保厘称其克勤小物敦厐老成孝爱谨敬气象皆可想此岂非吉人常人欤治安之后用人法当如是克勤小物懋徳也小不谨则累其大矣弼亮四世寿考不忘也正色率下俨然人望而畏之也罔不祗师言言而世为天下法也先王功业頼公为多康王用是得以垂拱仰成故今悉以周公之事命之太师东伯保厘皆周公之事也毕公亦为冢宰乎曰不可知也纵不为冢宰要必为卿于是文武旧臣尽矣】旌别淑慝表厥宅里彰善瘅恶树之风声弗率训典殊厥井疆俾克畏慕申画郊圻慎固封守以康四海【致仕者之家谓之宅士相见礼曰宅者在邦曰市井之臣在郊曰草野之臣里里居也瘅病旌别淑慝表其宅里彰其善者使恶者知所病焉立之风声以鼓动之如此而犹弗率则又殊厥井疆使知畏罪而慕化乡法夫三为屋屋三为井是为井疆郊圻素定今因分居里申画之乡皆守法族师聨法相保相受士师掌乡合州党族闾比之聨与其民人之什伍使之相安相受以比追胥之事盖守法也故乡大夫国有大故则令民各守其闾相保相受小之竒衺不作大之奸宄无所容与商邑淫酗暴乱草窃敌雠诚不同矣故谓之成周郊殊厥井疆犹不率则徙之比长徙于他是也周公之训多士曰尔曷不忱裕之于尔多方言其自为乖异不能与四方为一也东郊成而四海康则以为天下纯被文王之化矣孔子曰如有王者必世而后仁非虚言也】政贵有恒辞尚体要不惟好异商俗靡靡利口惟贤余风未殄公其念哉【为政无恒辞不体要皆好异也为政有恒则辨口无所用之靡靡相随顺之貌盘庚曰今汝聒聒又曰度乃口则商俗尚口旧矣孔子曰恶利口之覆邦家者利口必倾乱战国之际败亡国家者皆辩士也】我闻曰世禄之家鲜克由礼以荡陵徳实悖天道敝化奢丽万世同流兹殷庶士席宠惟旧怙侈灭义服美于人骄淫矜侉将由恶终虽收放心闲之惟艰资富能训惟以永年惟徳惟义时乃大训不由古训于何其训【以荡陵徳岂天道之所尚哉奢丽不循法度必敝化虽歴万世混然一流怙侈灭义岂美事商士服行之以为美矜尚于人资富而能训乃可永年不然骄志矜俗趣其亡耳徳义之在人心与生俱生圣人不能强人所无而训之也惟徳惟义是乃大训古先王皆以是训今不用古训而于何训之乎】王曰呜呼父师邦之安危惟兹殷士不刚不柔厥徳允修惟周公克慎厥始惟君陈克和厥中惟公克成厥终三后协心同厎于道道洽政治泽润生民四夷左衽罔不咸赖予小子永膺多福公其惟时成周建无穷之基亦有无穷之闻子孙训其成式惟乂【天下归周乆矣虽殷士未服化而岂能遽危周哉其曰邦之安危惟兹殷士岂非过论乎曰不然懐反覆之心挟辩利之口习矜夸之俗怙宠禄之势朋连党附近在郊关之内安危之机岂不在此是故力屈为易心服为难从令为易蹈道为难不刚不柔自修其徳三后一心乃能同厎于道迁洛之初危疑多矣非周公莫克应之故曰慎厥始寛而有制从容以和故曰和厥中虽收放心闲之惟难故曰成厥终道洽则其心识义理矣政治则能循法度矣诚使殷士未能厎道藏衅宿祸自京师不能一日为安而欲泽及四夷岂不难哉然则康王之言非过也三后能为成周建无穷之基使两都俪美周之子孙皆得训其成式治矣】鸣呼罔曰弗克惟既厥心罔曰民寡惟慎厥事钦若先王成烈以休于前政【人心不甚相逺也凡自谓不能者不尽其心者也谓民寡而不慎其事此心即为不尽尽心慎事使殷士服化天命之归周始定是为敬顺先王成烈以美于周公君陈之政自泰誓至毕命文武成康取守之道尽在是此周之盛也亦可谓难矣】
　　穆王命君牙为周大司徒作君牙【穆王名满昭王子康王孙史记昭王南巡狩不返卒于江上周人讳不赴告春秋传齐桓公问罪于椘牙名诸侯有司徒司马司空亦有宗伯司寇故天子司徒以下称大以别之】
　　君牙
　　王若曰呜呼君牙惟乃祖乃父世笃忠贞服劳王家厥有成绩纪于太常【笃厚服事劳勤司勲凡有功者铭书于王之太常】惟予小子嗣守文武成康遗绪亦惟先王之臣克左右乱四方【思得如先王之臣以自辅】心之忧危若蹈虎尾涉于春冰【如知为君之难也不几乎一言而可兴邦乎】今命尔予翼作股肱心膂纉乃旧服无忝祖考【司徒与冢宰对长六卿故曰命尔汝翼大臣股肱心膂召康公以司徒为西诸侯伯此言左右予既当亦是分陜欤】敷五典式和民则尔身克正罔敢弗正民心罔中惟尔之中夏暑雨小民惟曰怨咨冬祁寒小民亦惟曰怨咨厥惟艰哉思其艰以图其易民乃宁【典常也则法也常故有法要必以其身率之此司徒之职也暑雨祁寒之怨民心岂能中哉是为艰矣虽然未有学养子而后嫁者也心诚求之虽不中不远思艰图易诚有道焉君君臣臣父父子子夫夫妇妇而天下定其宁矣乎】呜呼丕显哉文王谟丕承哉武王烈啓佑我后人咸以正罔缺尔惟敬明乃训用奉若于先王对文武之光命追配于前人【承言武王继文王而有其功也啓开文谟武烈莫非训也】王若曰君牙乃惟由先正旧典时式民之治乱在兹率乃祖考之攸行昭乃辟之有乂【乂顺其事而申戒之用先正旧典是法民之治乱何必它求先正由召公而来居此官者皆有旧典君牙祖考尝服行之于以昭明汝之君使有治焉】
　　穆王命伯冏为周太仆正作冏命【伯字冏名以名系字王之大夫也正长周礼太仆下大夫二人犹当以一人为长】
　　冏命
　　王若曰伯冏惟予弗克于徳嗣先人宅丕后怵惕惟厉中夜以兴思免厥愆【儆惧至如此哉岂非贤乎】昔在文武聪明齐圣小大之臣咸懐忠良其侍御仆从罔匪正人以旦夕承弼厥辟出入起居罔有不钦号施令防有不臧下民祗若万邦咸休【齐一也不以隐显微着二其心也文武聪明齐圣矣而又其臣无大小无不忠良侍御君所仆从官无非正人以旦夕承辅其君是故其君出入起居无不钦号出令无不善太仆之属小臣祭仆御仆仆皆亲近朝夕御于王所太仆掌正王之服位诏法仪故出入起居之有不钦太仆当谏正出入王之大命号出令之有不臧太仆当论执其于辅导最切汉太仆为列卿而郎从官扈从天子属光禄勲饮膳医药出入行幸供奉官属少府太仆独掌賔賛防流寖逺客馆閤门官实行仆卿之职而亲近人主者独宦官耳后汉光武稍更易官制谏大夫议郎皆文属光禄勲侍中尚书御史皆文属少府】惟予一人无良实赖左右前后有位之士匡其不及绳愆纠谬格其非心俾克绍先烈今予命汝作大正正于羣仆侍御之臣懋乃后徳交修不逮【左右前后皆仆官也小臣上士四人祭仆中士六人御仆下士十二人隶仆下士二人皆士也故为有位之士非心不格愆谬何由止正长大正通长羣仆小臣御服之等又各有长谓之小尹是也绳愆纠谬谏争之事也古者谏无常职百官官箴王阙然近而易入莫如仆御之臣故穆王专责伯冏以谏争之事汉谏大夫议郎博士与郎官常从得三代余意隋唐谏官属两省谓之供奉官随仗入閤而势踈逺矣】慎简乃僚无以巧言令色便辟侧媚其惟吉士仆臣正厥后克正仆臣謏厥后自圣后徳惟臣不徳惟臣【穆王知作徳之要矣喜谀恶直败徳之本也同官为僚三代官属皆长官举用世有穆天子载穆王命造父驭八骏行天下一日千里而左氏传载楚右尹子革之言穆王欲肆其心将使天下必皆有车辙马迹祭公谋父作祈招之诗以止王心王是以获没于祗宫然则造父八骏果有之矣一造父能肆王心一祭公谋父能止王心仆臣正謏之效皆其身亲自见之】尔无昵于憸人充耳目之官迪上以非先王之典非人其吉惟货其吉若时瘝厥官惟尔大弗克祗厥辟惟予汝辜【穆王戒伯冏无昵于憸人则知所以自免矣人君视聴邪正由之故曰耳目之官惟货其吉货取之也昵其憸巧私其货财举用于上以病天下是为弗克敬其君孟子曰其心曰是何足与言仁义也云尔则不敬莫大乎是正法举罪其可逃乎汉郎官故事令郎出钱市则用给文书名曰山郎豪富郎或行钱得善部货赂流行杨恽为中郎将罢山郎郎疾病休谒洗沭皆以法令从事举罪荐贤絶请谒货赂之端宫殿称其亷平此事三代时已有之乎】王曰呜呼钦哉永弼乃后于彞宪
　　吕命穆王训夏赎刑作吕刑【孔氏曰吕命吕侯见命为天子司宼是也书与序皆摽吕命于其上言自吕侯命为司宼穆王乃训夏赎刑是则吕侯将明于其间也故名其书曰吕刑舜流宥鞭扑其最轻者赎夏后氏之世専行赎法成康刑措虽赎亦不用盖与舜之世民不犯有司同其美穆王末年奸慝既作遂训夏后氏赎法用之赎虽轻法而始用刑矣此轻重之变也】
　　吕刑
　　惟吕命王享国百年耄荒度作刑以诘四方【穆王耄而荒奸宄不胜乃度时之冝作刑以诘四方金罚是也舜虽有赎法临时用之无成法也穆王始縁刑制罚而行之案史记穆王即位春秋已五十王道衰防穆王悯文武之道缺乃命伯冏申诫太仆穆王将征犬戎祭公谋父谏王征之得白狼白鹿自是荒服不至诸侯有不睦者甫侯言于王作修刑辟穆王之书次序如此穆王盖始勤而终怠欤若蹈虎尾渉于春氷中夜以兴思免厥愆皆自废其言矣然征伐必非耄嵗事是则用祭公谋殳之谏悔悟亦乆矣而终不免于怠荒年髙倦勤虽圣人亦患之复上六曰迷复凶有灾眚用行师终有大败以其国君凶至于十年不克征象曰迷复之凶反君道也夫从谏弗咈改过不吝君之道也恶谏护过迷而后复岂其道哉然迷而不复则遂亡矣秦皇是也迷而能复虽晚犹庶几于救败汉武是也复差早亦差早得力穆王是也穆王接文武成康见闻终是不同案书享国百年史记言五十始即位是则百五十嵗矣故方士多推言之未必然也史记之言恐有悮】王曰若古有训蚩尤惟始作乱延及于平民罔不寇贼鸱义奸宄夺攘矫防苖民弗用灵制以刑惟作五虐之刑曰法杀戮无辜爰始淫为劓刵椓黥越兹丽刑并制罔差有辞【穆王训夏赎刑而原用刑之始歴言蚩尤三苖之乱与伯夷臯陶典刑之事顺于古训而鉴观其得失蚩尤炎帝之末诸侯也黄帝征之寇贼鸱义奸宄夺攘矫防古之民淳厐皆无此而蚩尤实创乱平民遂化之至三苖之君弗能以善率民不胜其乱悉制以刑劓刵椓黥是为五虐古亦无之而苖民命之曰法于此民之丽刑则并制之一以法施之无差别于其有辞者是为并制求胜其民而已蚩尤始以兵济乱苗始以刑济虐鸱恶鸟鸱义言害义如鸱之啄也矫强防固灵善椓宫黥墨涅额越于丽附着也】民兴胥渐泯泯棼棼罔申于信以覆诅盟【泯泯冒也棼棼乱也苖民畏其君之虐故皆兴起相渐染为乱俗不聴于有司之断制而为诅盟相要质其中无信又倾覆之】虐威庶戮方告无辜于上上帝监民罔有馨香徳刑闻惟腥皇帝哀矜庶戮之不辜报虐以威遏絶苖民无世在下乃命重黎絶地天通罔有降格【皇帝尧也天矜于民尧承天心苖虐报之以威絶苖之势始窜其君又选其民重黎羲和也苖民为诅盟故有降格之事尧又命羲和絶地天通人神不揉専修人事以定民志羲和疑即伯夷礼官故使正神人之位】羣后之逮在下明明棐常鳏寡无盖皇帝清问下民鳏寡有辞于苖【羣后诸侯皆能逮其下明明徳以辅常教鳏寡之情得上达无所盖藏舜于是清问下民鳏寡独有辞于苖是则苖杀戮人之父子夫妇多矣】徳威惟畏徳明惟明乃命三后恤功于民伯夷降典折民惟刑禹平水土主名山川稷降播种农殖嘉谷三后成功惟殷于民士制百姓于刑之中以教祗徳【夫杀戮无辜岂知所谓不怒而威丽刑并制岂知所谓不察而明三后恤功而尧徳降矣是故其民畏威而不敢犯输情而不敢欺孔子曰不敎而杀谓之虐伯夷下典礼逆折民不使陷于刑禹平水土定山川之名民始得平土而居稷下播种之法农生殖嘉谷民得粒食降典居先三事正徳先于利用厚生与此意同三后成功务殷盛于民然后士官制百姓于刑之中教民敬徳徳刑之叙可见矣】穆穆在上明明在下灼于四方罔不惟徳之勤故乃明于刑之中率乂于民棐彞【穆穆敬也必本于君徳其上穆穆其下明明以照四方无不惟徳之勤故能明于刑之中率以乂民而辅常教】典狱非讫于威惟讫于富敬忌罔有择言在身惟克天徳自作元命配享在下【讫竟也富厚也尧之典狱非竟于威虐惟竟于忠厚忌犹戒也敬戒无可择之言于其身夫子教我以正夫子未出于正也则民不从非讫于威惟讫于富天徳如是惟克天徳故能自作元命配天而享其福禄禹稷有天下夷臯有国】王曰嗟四方司政典狱非尔惟作天牧今尔何监非时伯夷播刑之迪其今尔何惩惟时苖民匪察于狱之丽罔择吉人观于五刑之中惟时庶威夺货断制五刑以乱无辜上帝不蠲降咎于苖苖民无辞于罚乃絶厥世【主政典狱之官为天牧民故曰天牧伯夷布刑使民迪德是所当监其丽于狱必有当察者而苗民不察观如易观我生之观不择吉人观之以五刑之中惟是庶威夺货之人使断制五刑以乱无罪是为当惩苖贪冒聚敛不分孤寡不恤穷匮皆豪夺也由秦汉而来行政鲜不夺民者也蠲洁罚之无所辞故絶世罔非天倚法恃势夺其衣食之资而杀戮之岂得有后】王曰呜呼念之哉伯父伯兄仲叔季弟幼子童孙皆听朕言庶有格命今尔防不由慰日勤尔罔或戒不勤天齐于民俾我一日非终惟终在人尔尚敬逆天命以奉我一人虽畏勿畏虽休勿休惟敬五刑以成三徳一人有庆兆民赖之其宁惟永【训刑严宗族之戒记曰公族之罪虽亲不以犯有司正术也所以体百姓也夫教化衰而刑法兴既不能使民不犯于有司而行法轻重异情是犹足以言平一之道哉切戒王族使作徳勿犯若皆能听吾言则庻乎其命可以格天下还成康之旧俗穆王耄矣亲属犹有居其上者父固有年卑而行尊者兄则年皆长矣大抵古人多夀敬老慈防人主不敢废此恩也父兄率徳以训迪其子弟则诚有望焉由用慰恱安之使相歆为善也尔今罔不用其相慰劳之情各务修饰偕之大道日致其勤而无或戒不勤天之于民均平齐矣岂有贤愚之异哉使我一日之力非终为不勤则流而堕于小人矣惟终为勤则企而趋于君子矣非终惟终则皆在夫人耳非终或作或辍不纯一犹曰不克终日也是谓不勤惟终念念相续自朝至暮无间断犹曰穷日之力也是之谓勤夫往日惟终来日犹未可保往日非终来日岂可期乎是故勤之当勉不勤之当戒古非终句絶非惟终句絶果能由慰日勤矣果能日谨一日而于帝之劝矣如是乃能敬逆天命以奉予一人由身而家由家而国予一人实承其休美可畏刑也可美徳也刑虽可畏畏而弗为则废矣徳虽可美美而自足则堕矣三徳降典治水播种即三事也降典正徳水土平而致用播种厚生敬五刑以成之士制百姓于刑之中也夫然后一人之庆敷锡兆民无不頼之而其宁惟永昔者麟趾仁厚由是人伦正而朝廷治天下纯被文王之化其事岂不本于王宫邦君室哉】王曰吁来有邦有土告尔祥刑在今尔安百姓何择非人何敬非刑何度非及两造具备师听五辞五辞简孚正于五刑五刑不简正于五罚五罚不服正于五过五过之疵惟官惟反惟内惟货惟来其罪惟均其审克之【有邦诸侯有土都邑大夫将颁行赎法故徧告有国有土刑期无刑善祥莫大焉度量度其情量度之所不及则有隐情是亦不尽其心而已矣何不及之有孟子曰物皆然心为甚王请度之造至也讼者两至具备而众聴之周礼以两造聴民狱羣士司刑皆在各丽其法以议狱讼是也因其辞以定刑故曰五辞简不烦也辞直不烦而又信则正于五刑以施墨劓剕宫大辟正于五刑而辞不简有委曲可议之情则正于五罚使出金赎罪正于五罚而又不服则正于五过服犹当也舜曰五刑有服五过宥之司刺三宥不识过失遗忘此言五过谓以五刑定罪而其过者为当宥也过对故臯陶曰宥过刑故宥寛也自刑而罚自罚而宥逓降寛之宥之中有疵焉病也谓有司故纵也官谓畏其势要反谓善恶反覆内谓内亲结连货谓行货讲求来谓观望将来吏有疵挟私故纵寛之事虽不同而其罪惟均必审慎则能之】五刑之疑有赦五罚之疑有赦其审克之【赦直免之刑罚之疑皆直免之故别出孔氏曰刑疑赦从罚罚疑赦从免非也上不简不服皆谓有不尽之情非疑也疑则直免耳与周礼三赦不同臯陶功疑惟重罪疑惟轻亦别出】简孚有众惟貌有稽无简不听具严天威【虽简孚当正刑而又有听法小司寇五听是也一曰辞听二曰色听三曰气听四曰耳听五曰目听惟貌有稽出辞吐气耳听目观皆其貌之可騐者也稽騐也五听最难故合众智虽简而听之容有可生之理也故戒之无有简而不听者殆若今狱録问欤虽简不听犹为不尽其心代天讨罪而不尽其心则为不严天威下将出罚法故先出此刑之当正者】墨辟疑赦其罚百锾阅实其罪劓辟疑赦其罚惟倍阅实其罪剕辟疑赦其罚倍差阅实其罪宫辟疑赦其罚六百锾阅实其罪大辟疑赦其罚千锾阅实其罪【辟正刑也礼记君曰宥有司曰辟当罪则辟疑则赦罚则使出罚六两曰锾墨百剕倍为二百剕刖足倍而差之为五百刑赦罚皆当阅实】墨罚之属千劓罚之属千剕罚之属五百宫罚之属三百大辟之罚其属二百五刑之属三千上下比罪无僭乱辞勿用不行惟察惟法其审克之【司刑五刑之属各五百总二千五百吕刑五刑之属三千墨劓増于旧宫大辟减其半刑措之风衰民始犯有司详其小而寛其大所谓度作刑也上下相比不使轻重相悬絶也僭愆也无愆于伪乱之辞不行理之不可行者也勿用不可行之理惟察之详惟法之从必审乃能之为上下比罪容可出入故戒之】上刑适轻下服下刑适重上服轻重诸罚有权刑罚世轻世重惟齐非齐有伦有要【本上刑适有当轻则下服本下刑适有当重则上服刑随事不同故轻重诸罚亦有权大抵罚与刑相表里也此其事耳而又有世焉大司寇掌建邦之三典刑新国用轻典刑平国用中典刑乱国用重典世轻世重亦若斯乎画一之法何有不齐其情不同岂可执一必有伦理必有节要不当其理不中其节是乌可与权哉】罚惩非死人极于病【罚惩之耳非死也使人防其耻而极病之有甚于死者则不待刀锯鞭扑而皆知耻矣此赎刑之所为用也不然惠奸多矣茍非先王之泽犹在奚能至此舜流宥大略不死矣故虽四凶亦流穆王罚赎亦然故告之以用权之理如此舜流宥刑期无刑穆王罚赎自刑措于是始用刑其事不同】非侫折狱惟良折狱罔非在中察辞于差非从惟从哀敬折狱明啓刑书胥占咸庶中正其刑其罚其审克之【佞良之所以异佞恃辩良推情侯可以屈人之口良足以服人之心佞者常薄良者必厚也佞多迁就故不中良务平实故无不中辞之差毫厘间耳而从违絶异是故必察焉哀敬折狱而又明啓刑书胥占之胥相人与书相为用也占犹騐也如此乃能咸庶几于中正其当刑其当罚无所差忒其审乃克之审克凡四一宥二赦三罚四用刑有权与折狱恶佞】狱成而孚输而孚其刑上备有并两刑【而汝也狱始成于汝之信终又当输汝之信其刑之上备其辞理有并两刑皆上之以俟裁决】王曰呜呼敬之哉官伯族姓朕言多惧朕敬于刑有徳惟刑今天相民作配在下明清于单辞民之乱罔不中听狱之两辞无或私家于狱之两辞狱货非寳惟府辜功报以庶尤永畏惟罚非天不中惟人在命天罚不极庶民罔有令政在于天下【官伯师长族姓大家其气力皆足以挠狱讼故特戒之吕刑首戒典狱次戒王之宗属次戒邦国都邑次戒官伯族姓皆有次序有徳则为天讨无徳则为民贼安敢不惧且敬乎君配天者也天佑助斯民置君作配于其下夫岂使贼之哉狱必比两辞而听之不比两辞是为单辞明照清涤使曲直各得其所民之冶无不由中于听狱之两辞者啣寃抱枉无所赴愬而能为治平私家谓位临势廹货赂请求狱之两辞皆徇其志而私家之也单辞无对耳犹未变乱私家两辞则不复可信矣以狱受货何能为寳惟聚其罪而成之耳府聚也善不积不足以成名恶不积不足以灭身善恶必积而后成名灭身皆有其效焉报以庶尤不有人祸必有天殃言其事非一也其永可畏者惟罚乎穆王将以赎法惩天下故因其羞恶之心而表异之以为庶尤之最可畏者在此天岂有不中哉其命吉凶惟人耳天降罚不中由今庶民无善政在天下则虽人主犹将不得蒙天之祐而况官伯族姓其能与国同休哉穆王之训伯冏曰惟货其吉其训赎刑曰狱货非寳然则货赂行于其世矣】王曰呜呼嗣孙今往何监非徳于民之中尚明听之哉哲人惟刑无疆之辞属于五极咸中有庆受王嘉师监于兹祥刑【嗣孙嗣其祖者也言袭之逺也穆王属亦尊矣自今而往其将何监岂不在于作徳于民之中乎智哲之人惟刑立无疆之名伯夷臯陶是也属附于五常之极立我烝民莫匪尔极也皆协于中乃有善庆嘉善师众民无有不善凡临民上治其狱讼者皆受王之善众必监于此善祥之刑一纳之于仁寿之域可也夫子定书録穆王三书何也吕刑制作防革固当録周策命卿大夫多矣何独取于君牙伯冏哉曰穆王三书周之衰也周衰何以録其书以为文武周公之法度纪纲犹在也周公作立政以教成王固以为常得人以守其法度则天下可以常安王室可以常尊立政大要在于任凖牧而已穆王君牙岂非所谓常任者欤冏命岂非所谓准人者欤吕刑岂非所谓勿误于庶狱惟有司之牧夫推其本则自司寇苏公式敬由狱者欤然求其实则周道衰矣何以言之主徳多违人材衰息风俗浇漓固皆异于文武成康之世矣而不至于遂乱者则犹凭藉于周公之纪纲法度而已矣夫子録其书着盛衰之变焉吕刑训刑与臯陶言徳刑之叙何如曰絶不同禹臯陶専推明君徳有司听断岂足言哉吕刑儆戒司政典狱可谓曲尽人情之变而于君徳略矣】
　　平王锡晋文侯秬鬯圭瓉作文侯之命【平王名冝臼幽王子幽王嬖裦姒逐申后与冝臼申侯召犬戎攻幽王弑之于骊山诸侯即申侯立冝臼是为平王晋文侯唐叔九世孙犬戌逼平王东迁文侯以兵卫平王平王锡文侯圭瓉秬鬯案书洛诰成王作洛赐周公秬鬯至诗江汉宣王防诸侯于东都用召康公典礼赐召穆公秬鬯周召皆以三公分陜周制九命作伯锡秬鬯周召侯不为三公而用此礼考其命辞亦非伯非周人旧典其后齐桓公晋文公皆不为三公而为侯伯晋文公赐秬鬯弓矢乃用文侯故事故曰郑伯王用平礼也】
　　文侯之命
　　王若曰父义和丕显文武克愼明徳昭升于上敷闻在下惟时上帝集厥命于文王亦惟先正克左右昭事厥辟越小大谋猷罔不率从肆先祖懐在位【同姓属为父义和文侯名史记世本名仇字义和孔氏曰不称名尊之案诸侯称爵大夫称字固有以名系爵者亦有以名系字者诸侯以属繋字登于策书未有所据也或曰古无二字恐只是名猷道也从顺也懐安也小大之谋必以道故无不顺先祖宣王而上由文武而来至宣王皆以君臣合徳谋猷率从故安宁在位夷厉故不可与于此况幽王乎不忍言之也度尝论申侯召犬戎攻周立平王误天下大计平王盖亦悔之矣】呜呼闵予小子嗣造天丕愆殄资泽于下民侵戎我国家纯即我御事罔或耆寿俊在厥服予则罔克曰惟祖惟父其伊恤朕躬【平王虽立而犬戎横行宗周遂亡愆不在天良由自造故曰造天丕愆王泽民所资而絶之失民无助故兵戎侵陵国家丧败纯言其祸一往而不反也艰难之际即我御事茍无耆老俊彦在其服则予何所能为伊谁也祖父并称祖去古盖近传闻盖多此言吾同姓岂无尊属老成逮事先王之臣而谁恤朕躬者盖甚恨诸侯之不赴救也吁亦甚可悲矣诸侯诚有罪然平王大义既亏不能感动天下岂非其初谋之不臧哉】呜呼有绩予一人永绥在位父义和汝克绍乃显祖汝肇刑文武用防绍乃辟追孝于前文人汝多修扞我于艰若汝予嘉【叹而言有功于予一人长绥安我在位惟父义和能继显祖唐叔始仪刑文武防合其功使乃辟得继承之追孝于前文人战功曰多于此修举扞卫我于艰若汝者予实嘉之文武大封同姓翼卫王室典章具在于是文侯始仪刑之独咎同姓戚其兄之关弓也虽然事之变乆矣故以为成王命召毕率诸侯相康王为已见其几】王曰父义和其归视尔师宁尔邦用赉尔秬鬯一卣彤弓一彤矢百卢弓一卢矢百马四匹【周桓公曰我周之东迁晋郑焉依郑武公遂为周司徒执周政晋文侯不留归其国其命辞曰其归视尔师寜尔邦则其国不靖不得留而归也左氏传曰鲁惠公二十四年晋始乱封曲沃其乱已久故文侯不得留而归然则平王非不欲留之也诸侯敌王所忾而献其功王于是乎赐之彤弓矢卢弓矢以觉报宴诸侯赐弓矢然后得専征伐崧髙王锡申伯四牡蹻蹻钩膺濯濯礼锡也又王遣申伯路车乗马赠遣也文侯有扞戎之功得赐弓矢或锡或赠皆得赐马独秬鬯非三公为侯伯不得赐故夫子书序表而出之以见典礼之变】父往哉柔逺能迩惠康小民无荒宁简恤尔都用成尔显徳【临之以简而职思其忧使国都无虞以成尔显徳其言盖危夫子録文侯之命着周之亡也胡文定公曰诗降于黍离书止于文侯之命于是春秋作矣】
　　鲁侯伯禽宅曲阜徐夷并兴东郊不开作费誓【此成王伐东夷时也伯禽既封鲁宅曲阜而徐夷连衡并起为寇鲁东郊不敢啓关国关在郊成王自洛出师伐淮夷鲁侯于是征徐戎徐败夷亦灭誓众于费作费誓费今沂州费县淮夷淮上诸夷徐戎在泗州临淮县】
　　费誓
　　公曰嗟人无哗听命徂兹淮夷徐戎并兴善敹乃甲胄敿乃干无敢不吊备乃弓矢鍜乃戈矛砺乃锋刃无敢不善【诸侯在其国称公将往伐淮夷而徐戎并兴徐本牵制鲁使不得会王师伐夷故鲁独出征徐甲铠胄兜鍪敹谓敹理穿治之敿编连之也干楯吊至鍜链砺磨也】今惟淫舍牿牛马杜乃擭敜乃穽无敢伤牿牿之伤汝则有常刑【孔頴逹曰此戒军旁之民淫纵舍放牿牢闭也牛马有牢闲今军行放牧纵之杜塞擭机槛敜闭穽穿地陷兽也民本设机穽以捕兽恐伤军人牛马今闭塞之不闭塞伤牿有常刑今律施机枪作坑穽杖伤人畜产偿价犹此意也】马牛其风臣妾逋逃勿敢越逐祗复之我商赉汝乃越逐不复汝则有常刑【马牛风佚臣妾逋逃常时得越逐军行亦禁之马牛臣妾军民皆有之越逐惊扰且招鬬也必使复之不复之而禁逐为难行祗敬也无利茍得无尚忿争故称祗复或曰祗与亦祗以异之祗同今俗称只言只当复之禁其执也商度也度其轻重而赉赐得者无赉强使复人恐其不乐从也此亦军行权宜民闲逸兽逋臣使还之官为出赏赉畀得者岂常行之法越逐犯禁不复则为窃攘皆有常刑今律阑遣视盗论臣妾贱者之称周礼九职八曰臣妾】无敢寇攘逾垣墙窃马牛诱臣妾汝则有常刑【此専禁军旅兽佚臣逋犹不敢有之况冦攘乎军行易纵肆强取和诱皆有常刑凡言常刑在】【军在民皆有常刑之法】甲戌我惟征徐戎峙乃糗粮无敢不逮汝则有大刑【糗熬米麦而舂之峙积也无敢不及事糗粮所在积之遗人可攷行则裹赍诗乃裹糇粮大刑死也今律乏军兴斩】鲁人三郊三遂峙乃桢榦甲戌我惟筑无敢不供汝则有无余刑非杀【鲁侯兖牧故征筑皆有诸侯调之师桢榦主人供之天子六军故六乡乡在郊遂在野六乡故六遂鲁大国三军故三郊三遂鲁郊遂之民不出征者使供桢榦题曰桢当墙两端者旁曰榦谓在墙两邉障土者甲戌筑据其要害攻其腹心且战且守使敌不知所备也无余刑杀也非杀则降于杀腐也若今律称斩与杂犯死罪代命也】鲁人三郊三遂峙乃刍茭无敢不多汝则有大刑【刍茭不可逺致亦主人供之糗粮取足不使不逮刍茭必使多焉糗粮缓急可以移致刍茭不可致也不多而阙事亦为乏兴】
　　秦穆公伐郑晋襄公帅师败诸崤还归作秦誓【秦国嬴姓益后周孝王邑非子于秦为附庸今秦州天水县秦谷是也幽王之乱秦防公救周有功平王东迁封襄公为诸侯赐之岐以西之地于是始国至徳公徙都雍今鳯翔是也郑国宣王母弟友始封咸林今华州郑县是也东迁武公取虢郐十邑都于祝融之墟今郑州新郑县是也晋襄公文公子崤在今河南永宁县三崤山是也崤败秦伯素服郊次乡师而哭悔过自誓告羣臣】
　　秦誓
　　公曰嗟我士听无哗予誓告汝羣言之首古人有言曰民讫自若是多盘责人斯无难惟受责俾如流是惟艰哉【羣言之首善言也古人之言有若民讫自若是多盘与受责如流之为艰皆议论之冠也夫善言尚多穆公取其切于已故以为羣言之首讫终若顺盘乐也人能终顺于理则无往而不乐其所以多忧不能自乐则由行险徼幸而已袭郑之谋出于徼幸秦之老成端良之士实知之而穆公不能用夫易于责人而不能受责人之患皆然也穆公拒蹇叔曰尔何知中夀尔墓之木拱矣岂非责人之无难乎之声音顔色距人于千里之外而况责之之易哉穆公知徼幸之败谋易于责人之失士困而知悔可以入徳矣】我心之忧日月逾迈若弗云来惟古之谋人则曰未就予忌惟今之谋人姑将以为亲虽则云然尚猷询兹黄发则罔所愆【日月逾迈若弗云来言往者皆已谬来者或不能以救过也悔之甚矣古之谋人老成古昔之人也老者持重动顾后患则以为不能成吾事而忌之今之谋人后生小子也少者轻锐类多快意则姑将试而亲近之夫事非百全而姑试以徼幸穆公盖亦年壮气盛未更事欤一蹶而悟责已而不咎人脱然无吝过遂非之意其可谓不贤乎往事虽云然茍自今尚当顺道询谋于老成之人则庻几于无过此言为蹇叔也】畨畨良士旅力既愆我尚有之仡仡勇夫射御不违我尚不欲惟截截善谝言俾君子易辞我皇多有之昩昩我思之【畨畨老貌旅膂古字通截截一切也谝古辩字畨畨良士膂力虽过我尚有之为可用仡仡壮勇射御不违虽可用我尚不欲国方尚战武功岂非所欲哉此言为孟明也穆公曰吾不以一眚掩大德葢知孟明之为必可用矣其至于败则由尚勇而不尚谋耳诚使用蹇叔之谋以御孟明之勇夫奚患不济截截一切善为辩言能使君子惑之变其初辞如此者我大有之虽然理不可易也我实昩昩思之不精乃至于此袭郑蹇叔之谋岂为不尽独夺于壮勇必往之士贪功一切之言而遂惑之穆公初必持难而为辩口变其意故自以为昩昩不思之咎此言殆为杞子辈也袭郑杞子为谋主穆公不归咎于杞子而自以为思之不精人之勇决壮健有时而可用也全在审思而后耳若是则师徒丧败无一人坐之者穆公尽任之于己而舍短取长人材无不可用呜呼用人惟己改过不吝有汤武之风焉】如有一介臣断断猗无他技其心休休焉其如有容人之有技若己有之人之彦圣其心好之不啻如自其口出是能容之以保我子孙黎民亦职有利哉人之有技冒疾以恶之人之彦圣而违之俾不逹是不能容以不能保我子孙黎民亦曰殆哉【一介微也断断専一之意猗叹辞颂猗欤那欤休休乐易之意职主也冒媢同此为子桑言也子桑举孟明而孟明败穆公惩悔如此子桑其能安乎故终篇称道人臣必当好善有容乃可保我子孙而黎民亦主有利媢嫉违圣使不达为不能容不能保子孙黎民亦危殆其言明达寛大如此则凡荐贤举土者皆得展布不自沮矣穆公好贤之名闻天下由余举于戎狄百里夷举于奔亡皆天下竒士翕然归之其度量诚絶人崤败益自警量己恕人为进徳之机岂不盛矣】邦之杌陧曰由一人邦之荣懐亦尚一人之庆【寡谋败事杌陧不安由我一人茍能改旧图新则邦之荣懐亦在一人而已书终于二誓何也费誓见周初牧伯职业秦誓春秋霸国争雄盛衰之变也秦自穆公败崤终阨于晋兵不复出函雍事业若无足言而身修行美权尊分严教民耕战绥服西戎子孙皆能奉其旧业夫子知其终必得志于天下推其效则自穆公垂创之为可继故録其书使与费誓自为后先见周室盛衰之节焉且夫子何以知秦必得志于天下也曰见其礼而知其政闻其乐而知其徳兴亡之效奚而不知也季札观乐曰夫能夏则大识微见逺之士犹能知之而谓夫子不能知乎定哀之际战国余烈齐晋浸失其序吴楚日相图吴亡而楚衰秦人治其国益彊盛养数世全力以待山东诸侯之其事已可见是故夫子序书以秦承周以崤誓继典谟命其防微矣】










　　尚书说卷七
