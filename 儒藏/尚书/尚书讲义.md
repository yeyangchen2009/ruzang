　　钦定四库全书　　　　　经部二
　　尚书讲义二十卷　　　　书类
　　提要
　　【臣】等谨案尚书讲义二十卷宋史浩撰浩字直翁鄞县人绍兴十四年进士孝宗为建王时浩以司封郎中兼直讲即位后迁翰林学士知制诰累官右丞相致仕事迹具宋史本此书宋史艺文志作二十二卷文渊阁书目一斋书目并载其名而藏书家已久无传本故朱彞尊经义考亦注云未见惟永乐大典各韵中尚全录其文谨依经文考次排订厘为二十卷案宋馆阁书目云淳熙十六年正月太傅史浩进尚书讲义二十二卷诏藏秘府葢本当时经进之本故其説皆顺文演绎颇近经幄讲章之体其説大抵以注疏为主叅考诸儒而以已意融贯之当张浚用兵中原时浩方为右仆射独持异论论者责其沮恢复之谋今观其解文侯之命一篇亦极美宣王之勤政复雠而伤平王之无志恢复则其意原不以用兵为非殆以浚未能度力量时故不欲侥幸尝试耶朱子语类尝称史丞相説书亦有好处如命公后众説皆云命伯禽为公之后史云成王既归命周公在后看公定予往矣一言便见得周公且在后之意云云其后命蔡沈订正书实从浩説则朱子固于此书有所取孙应时烛湖集有上史越王书云书多所明帝王君臣精微正大之蕴剖决古今异同偏见开悟后学心目使人沛然饱满者无虑数十百条又云欲以疑义请教者一一疏诸下方则浩此书实与应时商防之则亦非率尔茍作矣乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀














　　钦定四库全书
　　尚书讲义卷一　　　　　　宋　史浩　撰
　　虞书
　　昔在帝尧聪明文思光宅天下将逊于位让于虞舜作尧典
　　此书序也班固谓先圣孔子作凡典谟训诰誓命之文必有史氏纪其所作之由孔子取史语裁为法度之言以信后世虽谓之孔子作可也凡称昔在必其人之声名功业不泯者自古以来惟帝尧足以当之皇降而帝帝降而王帝者君天下之号而尧其名也或曰尧其諡也夫古者死无諡諡始于周尧则其名无疑矣且以舜禹言之有鳏在下曰虞舜又曰来禹岂呼舜禹之諡耶聪明徳之至大者是故天以聪明在上而元后亦以聪明作民父母天之聪明岂必仆仆然属耳瞪目而得之耶亦曰无所不闻无所不见而已卒之聴于无声视于无形天下之理不得遁而皆存乃可谓宪天之聪明也文非絺章绘句则凡施之外者光明皆是也思非焦心劳虑则凡蕴之内者光明皆是也光者光明也惟兹光明悉本于性天生蒸民有物有则人人皆具是光明众人迷焉晦而窒之一身不能用圣人觉焉扩而充之所以能满天下是故读书者能了此一光字则百篇之内凡所谓光皆帝王心传之妙日用之本无余蕴矣尧用是光而宅天下宅者安而行之也安而行之其谁以为非性乎故曰尧舜性之也虽然尧之德天也天何言哉四时行焉百物生焉其不得已而有言盖以老而避位不私其家而与一侧陋之人惧天下不明是理是以其言见于后世序者明一篇之大防言虽不多而一二语间如射者之破的非孔子孰能与于此哉
　　尧典
　　天命之谓性率性之谓道修道之谓教夫天命之性尧全德而具未尝失也故其所行自钦明文思格于上下率性之道也自克明俊德至黎民于变时雍修道之教也圣人之论歴万世而不可易者以前圣后圣其归一揆尔尧典篇目也典者常也经也经常者万世不刋之典也
　　曰若稽古帝尧曰放勲钦明文思安安允恭克让光被四表格于上下
　　曰当读为粤字粤者始词也若稽古者顺考古帝尧之德犹今纪功德之文曰谨按是也放勲者号也有勲可见故以是尊之也上古君天下者一于道尔故民凿井耕田不知帝力于我何有无功可见也尧则放前人之功巍巍乎有成矣钦者敬也为人上者奈何不敬则钦者尧之首德明则其次也序书以聪易钦何也盖聪明天赋天所以命之者在是故曰亶聪明作元后至于钦明则率性而行者率性而行首以钦德则允恭克让固其性之自然而非矫饰也尧具是四德出于本性之自然率而行之安其所安无一毫作为故曰安安夫一性之光明被四表而格上下固非智巧果敢所能致至于推而放之东海而准推而放之西海而准推而放之南海而准推而放之北海而准卒之上下与天地同流非光明则不能徧也如是则民物之休戚天地之变化孰有彼此之间皆吾一性之动而已岂非率性之道乎
　　克明俊徳以亲九族九族旣睦平章百姓百姓昭明协和万邦黎民于变时雍
　　此尧脩道之教也古之欲明明德于天下者其本在于正心诚意尧之德盛矣至出而应世未有不由此而天下治也后人谓克明俊德为明侧陋之人非也大学曰克明俊德自明也自明者内明而外俊明之至也此非脩身而身脩之效欤贤者亲之无能者亦亲之而九族至于亲睦亲之至也此非齐家而家齐之效欤欹者平之晦者章之而百官巨姓至于昭明章之至也此非治国而国治之效欤协和者调一也而黎民至于变时雍和之至也此非平天下而天下平之效欤自常人论之尧行此德以治天下不过一治世之君耳殊不知尧之所以能致此者大学之道也孔子曰脩已以安百姓尧舜其犹病诸言其甚难也孟子曰天下之本在国国之本在身人人亲其亲长其长而天下平此尧之道所以推之万世而不可易后圣有作岂能越是道而行之耶其曰修道之教也宜矣韩愈谓尧以是传之舜舜以是传之禹禹以是传之汤汤以是传之文武周公文武周公以是传之孔子夫数圣人相距数百嵗何所见而相授受直得大学之道而已此尧所以为出治之祖也呜呼盛哉
　　乃命羲和钦若昊天厯象日月星辰敬授人时
　　夫圣人所以为圣者能以已之光明覆被一世而其修德修政动合自然之道而已克明俊德至于天下平矣继当修政政者所以与世共之也盖天不人不因人不天不成天人之际其实无间君天下者茍能顺天之时授人以事亦自然之理非性分之外别有天人也乃者因之也因黎民于变故命羲和以正天时此见尧首德之钦若又曰敬授尧之钦德不于奉天治人之间见之其何用耶古者南正重司天北正黎司地雄谓羲近重和近黎其实重黎分掌天地羲和则兼天地而分四时名不同尔厯其书也象其器也日月星其三光也辰其次也仰观俯察既已得其序则时以作事事以厚生民之本于是乎在矣
　　分命羲仲宅嵎夷曰谷寅宾出日平秩东作日中星鸟以殷仲春厥民析鸟兽孳尾申命羲叔宅南交平秩南讹敬致日永星火以正仲夏厥民因鸟兽希革分命和仲宅西曰昧谷寅饯纳日平秩西成宵中星虗以殷仲秋厥民夷鸟兽毛毨申命和叔宅朔方曰幽都平在朔易日短星昴以正仲冬厥民隩鸟兽氄毛
　　既总言命羲和之大防矣兹复分而言之于二仲则言分二叔则言申者盖天地温厚之气始于东而盛于南严凝之气始于西而盛于北其始分之其终申之也以方言之则宅嵎夷曰谷宅南曰交趾宅西曰昧谷宅朔方曰幽都宅者安此一方也天之运行以日为主故于东西出纳独言宾饯者二仲为主也以事言之则东作南讹西成朔易而四时之功备平治秩序力作于三时夏则待其成故曰敬致冬则藏矣故曰在以候言之则四伸为得中气故取日之长短验于分至皆一时之中也春秋曰殷殷中也中则分矣夏冬言正正也正则至矣朱鸟南方七宿也火心宿也二十八星独于南方全言夏秋冬则取心虗昴者以分至者定之适当其次也日中宵中隂阳之所以分也以民言之则春析之而作夏因之而长秋乐其成故夷冬则藏乎室故隩以动物言之则春合而孕夏褪而革秋生而鲜冬氄而温举是四官上关天时下及地利中取人物无乎不有及其成功授人时而已则三百有六旬有六日为一朞三百六旬而已虗是六日与一岁之间有六晦小尽率一岁余十二日积三年三十六日及二年二十四日成六十日故五岁而再闰也观其日星之运转人民之动息庶物之生长与夫岁月日时之行岂人力所能加损实天道自然之序惟在圣人奉若而使人不失其时则百工允治庶绩咸明亦自然而致此孔子曰惟天为大唯尧则之荡荡乎民无能名焉巍巍乎其有成功也厥功之成不见其迹非顺天之道则天之大其孰能与于此哉
　　帝曰咨汝羲暨和朞三百有六旬有六日以闰月定四时成岁允厘百工庶绩咸熙
　　前靣既命羲和以厯象授人时此又使之考察余分以明置闰之法盖一岁十二月月三十日正三百六十日余六日六小月又余六日是一岁余十二日三岁余三十六日以三十日为一闰又两年余二十四日凑前所余六日为一闰故三年一闰五年再闰如此然后四时始定岁功始成百工皆得赴功庶绩莫不光明厘理也熙光明也大抵事须是随时做经曰百工惟时又曰食哉惟时又曰钦哉惟时亮天功若是不置闰以归其余则四时皆不得其正天下事颠倒错乱百工何由而理庶绩何由而熙履端于始举正于中归余于终日既有余无所顿放自然是用置闰天地无全功置闰之法分明是圣人在这里裁成天地辅相天地似乎专是人事然亦天理之自然斗指两辰之间便知其为闰以此见亦非圣人以私意为之也凡读二典不可将作后世看后世视此等事多以为缓而不切唐虞之时兹事甚重盖四时不定则庶功不成利害非小只看月令无一事不顺天时圣人安得不以为急乎
　　帝曰畴咨若时登庸放齐曰子朱啓明帝曰吁嚚讼可乎帝曰畴咨若予采驩兜曰都共工方鸠僝功帝曰吁静言庸违象恭滔天帝曰咨四岳汤汤洪水方割荡荡懐山襄陵浩浩滔天下民其咨有能俾乂佥曰于鲧哉帝曰吁咈哉方命圮族岳曰异哉试可乃已帝曰徃钦哉九载绩用弗成帝曰咨四岳朕在位七十载汝能庸命防朕位岳曰否德忝帝位曰明明扬侧陋师锡帝曰有鳏在下曰虞舜帝曰俞予闻如何岳曰瞽子父顽母嚚象傲克谐以孝烝烝乂不格奸帝曰我其试哉女于时观厥刑于二女厘降二女于妫汭嫔于虞帝曰钦哉
　　尧之治至是成矣盖奉若天道至于庶绩咸熙民孰有不治者哉自常人观之功成治定思享逸乐于无穷延寿考于万岁而尧乃畴咨其能是之人而登用之又畴咨其顺我之事者而共治之有以见黄屋之非心也臣有放齐者不恤丹朱之嚚讼而以开明襃之意尧之必予子也吁者惊叹之声也口不道忠信之言谓之嚚心常起愤争之念谓之讼尧既知之诚不可以为君也臣有驩兜者不知共工静则能言之用则皆违之貌恭而心不敬灭天理而穷人欲也而以方聚布百工襃之意尧之必见听也尧既知之诚不可以当予事夫洪水之灾汤汤然其害方盛荡荡然沃山升陵浩浩然大浸稽天下民之怨甚矣四岳朝之元老敢问其有能使治之者谁耶佥者众也于者美之也众以鲧为美而尧以为不然以其负命败类知其必不成功也岳曰异哉者举之也姑试之乃可帝乃不得已而用之已而又欲以天下予四岳岳以不德辞始诲以明明侧陋侧陋者隠防也明举也师众也锡贡也众乃贡其説于帝以为有鳏在下曰虞舜然必曰有鳏在下者言其无妻也其意若曰舜虽可以嗣德然侧陋一介人未必服尧乃以女妻之天下必以尧之贵戚而不敢慢也所以为舜地者至矣尧曰予闻则心已许之矣其曰如何复问四岳曰予固闻之未知果如何也岳举其家行之美进进然治而使不及乱其盛德可知矣尧于是始妻以女而观其刑于寡妻之德终则敬用之矣呜呼大道之行天下为公亲莫如子疎莫如深山之匹夫用不用惟其人者公也滔天之恶圯族之凶用不用由乎众者亦公也尧何容心哉盖尧之德天也天之福善祸淫岂必窃窃然弊精神劳思虑而纪録之耶祸福皆由自召此天所以不劳而功成也其九载绩用勿成而不畀洪范九畴歴试诸难而天受之非尧之心上与天通其能相应若是乎







　　钦定四库全书
　　尚书讲义卷二　　　　　　宋　史浩　撰
　　虞舜侧防尧闻之聪明将使嗣位歴试诸难作舜典孟子曰舜为法于天下可传于后世此天意也夫自开辟以来天地广大纯厚之气停蓄于上下歴鸿荒至三皇四帝而有舜舜得其气之大全盖欲使之为天下后世作法不得不生于侧防侧防者隠陋也夫既起于隠陋则万古耕稼陶渔者皆得以取法夫既父颃母嚚象傲则万古处父子兄弟之间者皆得以取法夫既百官事之二女女焉则万古为朋友长幼夫妇者皆得以取法夫既齐七政颁五瑞巡狩以觐诸侯协时月正日同律度量衡举贤去不肖则万古为君者皆得以取法向使舜不生于侧防则人伦五者政化百为可以为法尔耕稼陶渔何所法乎是故孰不为耕使人逊畔者舜也孰不为渔使人逊居者舜也然则天固生舜于侧防之中其意盖为天下后世作大模楷欲使天下后世自天子至于庶人皆当法舜也呜呼非孟子不能形容大舜非深明大舜者不能知天意之所在也前言侧陋者其地也此言侧防者其人也尧曰予闻之安有以天下与人闻之不熟而轻授乎君人之德唯在聪明聪明者与天地同体故曰惟天聪明惟圣时宪是故尧舜以聪明在上而仲虺称汤亦曰惟天生聪明时乂穆王称文武亦曰聪明齐圣序书者以聪明包括舜之大德当矣夫以侧防一介之野人而使之当五典百揆四门大麓上而钦天事神中而黜陟幽明下而至于夷蛮鸟兽鱼鼈皆获其所岂不为甚难哉惟其难而能为之使天下之人皆知之皆见之皆以莫能及而心服焉此舜之所以终能享无为之治也
　　舜典
　　曰若稽古帝舜曰重华协于帝濬哲文明温恭允塞德升闻乃命以位愼徽五典五典克从纳于百揆百揆时叙宾于四门四门穆穆纳于大麓烈风雷雨弗迷帝曰格汝舜询事考言乃言底可绩三载汝陟帝位舜让于德弗嗣
　　粤若稽古帝舜此不谓之虞舜而曰帝舜者舜已为帝也服尧之服诵尧之言行尧之行谓之重华宜矣然非其心协于尧则非所谓重也重者言其施为皆由尧之本意也濬深也哲深于内而文明温恭笃实见于外者皆合尧之钦明文思也幽防之德既上闻于帝聪则尧之信舜者久矣夫天下之至难者莫若叙伦明百度懐万邦格皇天尧使舜敬徽五典五典克从者伦叙也纳于百揆百揆时叙者百度明也賔四门以礼外客四门穆穆然和敬者万邦懐也纳于大麓行深山大泽中虽烈风雷雨而不变皇天格也此皆舜受命之符而天下于此亦必皆知舜之可以为吾君也然则尧之所以稔舜之德者至矣尽矣格来也呼之辞也询事考言者虽以尧之圣其观人也亦必先询其行事而后考其言歴试诸难询其行事也至是足以验其言矣乃言底可绩者知其言之必可行非若共工之静言庸违也告之以三载汝当陟帝位舜犹自以为德不足以嗣尧而辞焉则受尧之位其敢慢命而违其言乎故韩愈曰尧以是之舜岂非授受一道而不可以差殊观乎呜呼此其所以为尧舜也
　　正月上日受终于文祖
　　正月一月也上日非朔日乃吉日也文祖其始祖庙也有事于祖庙则余庙可知矣古者人君受命告于文祖受终亦然受终者明尧犹在御而倦勤退位终天子之事尔至是舜始摄也古之圣人求与天地相似者惟尧与舜此孔子定书独首二典也尧之有天下黄屋非心心乎道也尧舜以治天下为有道者之细事故视此身如寄逆旅无一分留恋举而与贤初无吝色原其本心无偏无党合乎道耳是以孔子取为万古帝王之轨范后世虽有巧辩不得少訾焉也
　　在璿玑玉衡以齐七政
　　此舜作体天之法也尧有厯象舜则玑衡厯象以数推也玑衡以形求也其实均于体天以布政也璿为隂类故玑在上玉为阳类故衡在下天气下降地气上腾之象也日月五星于是不得遁矣然而人君一事之乖宜一物之失所则日月为之薄蚀五星为之谪见谓之七政舜亦视之而立政也后世帝王其有即政之初不知应天以立政者是不法舜也而能治天下乎
　　肆类于上帝禋于六宗望于山川徧于羣神
　　此舜作事天之法也肆遂也类祭也上帝天也天夫道也地妻道也举天则地必从矣昊天有成命之诗曰郊祀天地者以此也禋亦祭也六宗者祭法所谓时也寒暑也日也月也星也水旱也四坎坛之祭四方山林川谷之见怪物者皆得为之神以其幽逺望而祭之故曰望于山川徧于羣神也后世帝王其有为社稷主即位之初而不能告天地神明者是不法舜也而能治天下乎
　　辑五瑞旣月乃日觐四岳羣牧班瑞于羣后
　　此舜作合符节之法也辑合也公侯伯子男五等诸侯皆有所执之玉即政之始而合敛之既尽也既月乃日觐受命之后班于羣后以明天子之赐而诸侯执之安有不知所自者乎后世帝王即政之始不能班瑞而使诸侯不知其命维新者是不法舜也而可以治乎
　　岁二月东廵守至于岱宗柴望秩于山川肆觐东后协时月正日同律度量衡脩五礼五玉三帛二生一死贽如五器卒乃复
　　此舜作率诸侯之法也天子适诸侯曰廵狩廵狩者廵所守也无非事者盖廵狩者天子有事于四方所以省方观民设教也舜不待稍久而遽出者知国家之纲纪有在于是岂不谓之急先务乎舜都平阳而二月逺至东岳者春行东方不敢紊也岱宗泰山也燔柴而祭天告至也望而秩于山川遂觐东方之诸侯协时月正日所以一正朔也同律十二律也度丈尺也量斗斛也衡权衡也所以齐不齐也修五礼吉凶军賔嘉也五玉五瑞也三帛即纁黄也二生羔鴈也一死雉也诸侯各以其等而行贽见之礼也五器五瑞也执而归之天子毕礼则复还之也舜以是而率诸侯诸侯敢不防恭而奉命乎后世帝王于即政之始不知考礼正刑一德以自尊者是不法舜也而可以治乎
　　五月南廵守至于南岳如岱礼八月西廵守至于西岳如初十有一月朔廵守至于北岳如西礼归格于艺祖用特
　　此舜作行幸之法也五月必至南方八月必至西方十有一月必至北方各以其时也以其时者顺天道也如岱礼如初如西礼其实无异也及其告归用特者牲用一牛格于艺祖艺祖太祖庙也一牛蒇事告至之礼如是其俭则道路之供亿菲薄可知矣舜非不知千乗万骑可以自奉三牲九可以奉祖庙也盖以谓五载一廵茍作法于丰天下萧然烦费矣子孙宁无起封泰山而禅梁父之説者乎谨始之道舜其得之后世帝王疲民以事游观之美是不法舜也而可以治乎
　　五载一廵守羣后四朝敷奏以言明试以功车服以庸此舜作选诸侯之法也天子廵守诸侯各朝于方岳之下羣后四朝是也既使之敷奏而观其言又使之明试而责其功然后锡之车服民功曰庸以车服而赏庸所以表凡我之行皆为民也诸侯以民功而受赏其谁不劝乎然天子之赐山川土田皆在所锡而而必曰车服者以车服为赐予之大也采菽先王能锡命之诗也而曰君子来朝何锡予之虽无予之路车乗马又何予之衮及黼车服之重也如此后之帝王茍不先明试之法而与以私恩假以名器是不法舜也而可以治乎
　　肇十有二州封十有二山濬川
　　此舜作养民之法也盖洪水既平之后民日繁庶分州所以均戸口也然既庶矣又何加焉曰富之封山濬川富其民也肇始也舜始分冀为幽幷分青为营也封十有二州之山则斧斤以时而材木不可胜用濬十有二州之川则旱暵有储而粒米不狼戾矣茍不治之于安平无事之日事至而为之备亦巳晚矣民何所仰乎后之帝王茍不留意于养民是不法舜也而可以治乎
　　象以典刑流宥五刑鞭作官刑扑作教刑金作赎刑眚灾肆赦怙终贼刑钦哉钦哉惟刑之恤哉
　　此舜作恤刑之法也盖民得所养又何加焉曰教之教之不从设刑以纠亦不屑之教诲也及其至也刑不用而天下化矣典刑常刑也杀人者死伤人抵罪各象其所犯五刑墨劓剕宫大辟流者屏之逺方纳之圜土冀其自新而不残其支体也鞭扑亦所以缓肉刑而赎刑则终之以恕也又时有眚灾肆赦之举此刑之所以无刑也至于终以怙恃而不悛革始不容于世矣康诰曰人有小罪非眚乃惟终自作不典式尔不可不杀此其意也钦哉钦哉惟刑之恤哉哀矜恻怛之意备见于此后之帝王不养其民而虐之不教其民而刑之是不法舜也而可以治乎
　　流共工于幽洲放驩兜于崇山窜三苗于三危殛鲧于羽山四罪而天下咸服
　　此舜作用刑之法也幽洲北裔崇山南裔三危西裔羽山东裔流之放之窜之皆迁也殛则死矣夫共工氏有静言庸违象恭滔天之罪驩兜氏有丑类恶物是与比周之罪三苖氏有不分孤寡不恤穷匮之罪鲧则有方命圯族伦攸斁之罪在尧之时所谓四凶族实众所弃者弃之矣宜乎天下之咸服也夫贤者在位乃能成治然而不肖者不去贤者其肯进乎舜先去四凶得用贤之要术也后之帝王知不肖而不能退退而不能逺是不法舜也而可以治乎
　　二十有八载帝乃殂落百姓如防考妣三载四海遏密八音
　　尧夀百一十七岁以经考之十六岁即位七十载使舜居摄歴试三载自正月上日二十八载矣礼曰大德者必得其夀昔华封人祝尧曰使圣人夀尧曰辞夫尧岂不知夀之可尚盖以尧自揆其德必可得夀无所事祝也然而封人之心则不然有君如尧使千万年在位人心犹未厌也彼百姓四海攀号慕念至三载之久其以父母事尧也宜矣
　　月正元日舜格于文祖询于四岳辟四门明四目达四聪【案此叚讲义原阙盖永乐大典割截以归各韵间有脱佚也今无可复考姑从阙文】
　　咨十有二牧曰食哉惟时柔逺能迩惇德允元而难任人蛮夷率服
　　此舜作自治之法也夫蛮夷不可以礼义化不可以恩惠服使吾自治国势日彊自然畏而懐之此攘夷狄之法也夫外攘夷狄在于内修政事必求共理之贤十二牧其人也欲修政事莫先于食哉惟时莫大于柔逺能迩莫急于惇德允元而难任人何以言之吾不能务农重谷而夺其时安得家给人足乎吾不能抚宁近者使之胥悦安得逺者闻风而慕义乎吾不能崇尚有德信用其善则任人进矣任人小人也君子小人趋操不同使有德者进必能为国逺谋无贪功喜杀之心敌人亦必知我国有人而不敢犯至于任人则狃于时论不知上防在于自治逞一人之私意掠忠义之美名动干戈兴徭役誓不与贼俱生不知彼已者徃徃从而和之以为当然及其败事忧在国家吾奉身而退官职犹昔也名誉犹昔也何惮而不为是説哉其弊在于时尚髙论于名实而信用之过也茍难任人则任人不得参于其间蛮夷自然率服何者吾有自治之法足以使之服也率服足矣何必穷兵而逺讨耶后之帝王不先自治而以征伐为务是不法舜也而可以治乎
　　舜曰咨四岳
　　此舜作建官之法也夫建官而首询四岳明无私意矧舜之进用实由四岳舜无求举之意已足以知四岳之公也今也建官可不咨其论乎是故论相必先伯禹一相得人则九官无不当其职者岂不为得其要乎故曰尧舜之仁不徧爱人急亲贤也然不曰帝而曰舜者欲使后世知九官之贤虽在尧朝舜能用之以尽其材所以申尧未竟之志也后之帝王不辨能否而以私意建官是不法舜也而可以治乎
　　有能奋庸熈帝之载使宅百揆亮采惠畴佥曰伯禹作司空帝曰俞咨禹汝平水土惟时懋哉禹拜稽首让于稷契曁臯陶帝曰俞汝往哉
　　言有能相我起大功业光帝尧之行事者乎当使之居道揆之地以表百官也亮信也采任也信任以惠畴人敷锡天下也非伯禹孰能当之佥曰伯禹作司空帝曰俞者允也信也且赞其已成之功而用之也禹之逊稷契臯陶非虚逊也必其人皆相才然后可以言于帝也及禹有天下相不用他人信乎当时所逊实一时之杰也禹之所任于此可见夫一相得人风虎云龙其相应和如此舜享无为之治岂他求哉
　　帝曰弃黎民阻饥汝后稷播时百谷
　　弃在尧朝已为稷官民阨于饥能播百谷百谷之茂以时而已今而申之也盖生民之本有在于是食为八政之先舜命相之后即申命稷知所本矣而稷亦自知非吾播种天下之饥亦将未艾乃不辞而承命夫稷自孩童已能陈五种为戯事是天生斯人以养天下之人则舜岂得不命之而为天下后世法哉
　　帝曰契百姓不亲五品不逊汝作司徒敬敷五敎在寛稷既播种民富矣又何加焉曰教之司徒司民也民之饱食逸居茍无教焉禽兽何异此教之不可后也夫百姓所以不亲以人伦五者不逊逊顺也契当敬敷此五者以为教也在寛者不可急也必劳之来之匡之直之辅之翼之使自得之也盖孩提之童无不知爱亲及其长也无不知敬兄兄弟夫妇长幼朋友君臣之道本其固有迷而不觉耳惟使其自得然后知非外铄而行之不疑然则在寛善教也善教得民心自得之谓也
　　帝曰臯陶蛮夷猾夏寇贼奸宄汝作士五刑有服五服三就五流有宅五宅三居惟明克允
　　教之不从则有刑焉扑作教刑也臯陶明于五刑墨劓剕宫辟也不得不并蛮夷寇贼而言也其实所以弼五教也刑以威四夷诘奸慝诛暴乱则蛮夷之杀伐宼贼之诛锄皆之士师实未尝用干戈以穷讨也在舜之世有司空司徒而不立司马之官者兵刑为后也上刑适轻下服下刑适重上服刑之而服轻重无私也流所以宥五刑曰流矣必有所止所止则为宅也五服三就则轻也重也轻重之间也五宅三居则近也逺也逺近之间也舜之用刑如是之审期于无刑之意见矣兹其所以贵于明允也臯陶之贤宜不待告舜之愼刑其至矣乎
　　帝曰畴若予工佥曰垂哉帝曰俞咨垂汝共工垂拜稽首让于殳斨暨伯与帝曰俞徃哉汝谐
　　工宜后也而舜命垂者以垂能顺百工之事也夫工虽贱事而治天下者于此考其成是故纪治之成者必曰吏称其职民安其业而赞之曰技巧工匠咸精其能夫咸精其能是于细事不敢欺也而不谓之治成乎垂之逊殳斨伯与风化使然也伯禹既逊其下皆逊以此知一相得人不忧天下之不治也徃哉汝谐无出垂之右者垂安得而辞乎
　　帝曰畴若予上下草木鸟兽佥曰益哉帝曰俞咨益汝作朕虞益拜稽首让于朱虎熊罴帝曰俞徃哉汝谐虞之掌上山下泽则鸟兽草木咸得其性其曰若者顺也然孟子曰舜使益掌火益烈山泽而焚之禽兽逃匿何哉夫不驱禽兽之猛安得养蕃而滋茂然非益能顺鸟兽草木之性不能当其职也遐想当时物物皆被德化至于咸若则朱虎熊罴无如益也故曰徃哉汝谐
　　帝曰咨四岳有能典朕三礼佥曰伯夷帝曰俞咨伯汝作秩宗夙夜惟寅直哉惟清伯拜稽首让于夔龙帝曰俞徃钦哉
　　舜命伯禹首咨四岳今欲典礼乃复咨之所重者礼也舜之命官罔不序上而论相下而敷教恤刑蛮夷百工草木鸟兽皆被其德然后功成作乐治定制礼宜矣三礼天地人也礼以祭为主故官名以秩宗然礼与刑常相为用礼不下庶人刑不上大夫礼之所去刑之所取也古者礼官兼折刑故书曰伯夷降典折民惟刑夙夜惟寅严恭寅畏以行礼也直哉惟清讼直刑清以折刑也伯夷之职尽矣钦哉者二事皆重不可不敬也
　　帝曰防命汝典乐敎胄子直而温寛而栗刚而无虐简而无傲诗言志歌永言声依永律和声八音克谐无相夺伦神人以和防曰于予击石拊石百兽率舞
　　礼所以防伪而教之中乐所以防情而教之和伯夷典礼防其伪也后防典乐防其情也盖喜怒哀乐之未谓之中而皆中节谓之和和者行其中也直则厉矣温以和之寛则慢矣栗以和之刚者几于虐矣今也以和而无虐简则几于傲矣今也以和而无傲皆所以抑其过而勉其不及中之谓也岂非和所以行中之谓乎曰教胄子者国之元子与公卿大夫之子也使胄子教养于礼乐中和之域太平之极挚也夫乐行而易直子谅之心油然生焉乐之本也若夫见于形器声音则乐之余也然不于乐之余而騐之何以知其本也是故诗者志之所之也嗟叹之不足故有永歌焉声依永者贵人声也律和声者乐胜而不流也由是而八风从律八音克谐矣天神降地只格人鬼享三礼行之得乐而和故曰神人以和舜治之盛于此至矣尽矣不可以有加矣击石拊石百兽率舞盖有不期然而然者呜呼盛哉
　　帝曰龙朕堲防説殄行震惊朕师命汝作纳言夙夜出纳朕命惟允
　　受命于天惟舜独正正矣百邪无自而入此即防説殄行也夫治定功成宜乎端拱无为怠于为治矣而舜方且立纳言之官以司出纳安有壅蔽之患哉夫舜固不患此实有意于为天下后世法耳堲疾也防説殄行恶之大者宜乎其疾之也变白为黑谮毁矫诬防説也诡激崖异巧佞絶伦殄行也惟兹二者人所取信能动摇众心故曰震惊朕师也龙作纳言采下之言而进乎上宣上之言而达于下盖所谓朝夕纳诲以辅台德也故曰夙夜出纳如此则防説殄行乌得攘臂于其间乎故曰朕命惟允允信也非龙无以当此
　　帝曰咨汝二十有二人钦哉惟时亮天功三载考绩三考黜陟幽明庶绩咸熈分北三苖
　　四岳十二牧九官二十二人也夫舜典一篇所以重尧之华而天欲使舜为天下后世之法故其小大之事先后之序无一不可为轨范者观其所行天下后世有一事不合者皆过也帝尧之治如元气之运太虚其浑沦磅礴不可推测但见四时行焉百物生焉舜则无不备矣如四时迭运而成岁必春而蠢必夏而假必秋而收必冬而藏一有不合如春行夏令秋行冬令不可差忒岂非天意欲使之为天下后世法乎然而尧舜之心则一于道耳行之而为法也后世帝王茍有得道于巳载之行事一付之公而无一毫私意是亦尧舜也故曰行尧之行是尧而已矣又曰舜何人也有为者亦若是可不勉诸直哉惟时时不可失也亮天功举天以明功无私之谓绩亦功也必待三载者美以久而成也三考九载也夫三载稽其功罪而赏罚之揆之以事也至于九载则非特知其事且知其心也幽者有懐于中而外不得而见者至是君子小人判矣黜也陟也退小人而用君子也不止于赏罚而已非以道观乌能若是夫既以道观则如明鉴如止水君子小人不得遁矣且以伯鲧言之九载续用弗成治水无功也非以道观则安知其彛伦攸斁故九载而殛之非止于罚也夫天下之治常败于小人而成于君子茍小人去矣庶绩咸熈势所当然也熈明也虽尧舜之圣亦不过辨君子小人而已舜治若此而三苗犹不即工分背者离散其党也尝观易之为书言君子小人多矣或分其内外或辨其消长独于大君有命开国承家直曰小人勿用盖以小人一用则邦有必乱之道也语至于此则舜之
<经部,书类,尚书讲义,卷二>黜陟幽明又所以为天下后世之法也后世帝王无意为圣君则已如有意于为圣君当以舜为模楷然则舜为法于天下可传于后世孟子岂诬我哉
　　舜生三十征庸三十在位五十载陟方乃死
　　舜寿一百一十二岁三十载尧举舜而敷治敷治者敷尧之治于天下后世也摄位二十八载摄位者摄尧之位而行尧之道也避尧之子服尧之丧三载而践位五十载至于鸣条而陟方説者谓廵守至苍梧山地近莒之纪城陈留有鸣条亭诸説未之详也
　　帝厘下土方设居方别生分类作汨作九共九篇稾饫诗书皆有序序所以为作者之意是故虽更秦灭学而亡其辞读其序者皆得其义独此汨作九共稾饫十一篇辞义皆亡不可得而训释窃意继舜典之后必有虞之所建置也而汉儒乃以九共为一篇既曰九篇不知何所据而以为一篇虽不敢以臆説苐若以为九则百篇具以为一则又亡其八矣
　　钦定四库全书
　　尚书讲义卷三　　　　　　宋　史浩　撰
　　臯陶矢厥谟禹成厥功帝舜申之作大禹臯陶谟益稷矢陈也谟嘉言也禹以功臯陶以谟列扵帝尧之朝舜因而申之宜矣而必附以益稷者史之意也盖益稷亦禹臯陶之俦也惟此四人舜之同僚而能推腹心露诚实移所以事尧者事舜则舜必有以服其心者矣得此四人之心舜之所以有天下也文王作兴二老归之说者谓天下之父归之其子焉往汉高叙三杰曰吾能用之所以得天下也然则帝舜申之而附以益稷意可见矣
　　大禹谟
　　曰若稽古大禹曰文命敷于四海祗承于帝曰后克艰厥后臣克艰厥臣政乃乂黎民敏徳帝曰俞允若兹嘉言罔攸伏野无遗贤万邦咸宁稽于众舍己从人不虐无告不废困穷惟帝时克
　　粤若稽古大禹曰文命文命禹之号若尧曰放勲舜曰重华是也放勲者荡荡乎民无能名巍巍乎其有成功也重华者袭尧之爵行尧之道是尧而已矣文命者奉尧之声教而敷于四海也禹贡告功成而归美于帝曰东渐于海西被于流沙朔南暨声教讫于四海即文命敷于四海祗承于帝也舜所以申禹之成功始见于是其曰后克艰厥后臣克艰厥臣禹言为君难而为臣不易也政乃作乂黎民易于归徳者禹所以戒舜也舜曰俞允若兹信其为然也嘉言罔攸伏者无言不聴也野无遗贤者无徳不用也万邦咸宁者敏徳之实也稽于众舍己从人者无善不好也不虐无告不废困穷者无一夫不被其泽也舜于此备言为治之效不自以为徳而归徳于尧故曰惟帝时克
　　益曰都帝徳广运乃圣乃神乃武乃文皇天眷命奄有四海为天下君
　　都美也彼都者彼美也甚都者甚美也益闻禹赞敏徳又闻舜之归徳乃推广其意又有广运之言焉以谓尧之治以道化也广运如天之无为四时行焉百物生焉天未尝有为也其所以敏徳与夫惟帝时克皆道之见于事业者故皆曰徳也而尧徳广运防然不见其迹者进乎道矣圣神文武随所应而彰非可以一徳名也神耶圣耶文耶武耶不可得而指名矣荡荡乎巍巍乎皇天眷命而使奄有四海者所谓大哉尧之为君也
　　禹曰惠迪吉从逆凶惟影响益曰吁戒哉儆戒无虞罔失法度罔游于逸罔淫于乐任贤勿贰去邪勿疑疑谋勿成百志惟熈罔违道以干百姓之誉罔咈百姓以从己之欲无怠无荒四夷来王
　　道降而有徳非降也道之见于事业也是故谓之徳盖道无对也孔子所谓巍巍乎顔子所谓卓尔孟子所谓跃如也而为徳则道生一矣生一则有两端是有对矣是故有吉必有凶吉凶由人所召顾所修之徳如何耳禹所谓惠迪吉从逆凶者思顺其一而无二三其徳也所谓徳惟一动罔不吉徳二三动罔不凶也天之降灾祥在徳而已矣舜于此盖优为之益乃因禹之戒賛曰戒哉儆戒无虞圣人不畏多难而畏无难也罔失法度无作聪眀乱旧章也罔逰于逸罔淫于乐无佚逰荒亡之事也任贤勿贰譛愬不行也去邪勿疑无依违牵制也疑谋勿成无敢尝试为之而侥幸其或成也百志安得不光眀乎百姓之誉人所欲得也违道而干毁必随之矣何补乎百姓之欲虽天必从咈其情而从吾之欲则背叛而不可救矣何补乎此皆昏乱之世所有益事尧舜之君上接洪荒防无此事何自而知之耶盖以理推也舜固无是矣而益乃谆谆言之盖举其害徳者以坚舜修徳之心爱君之道也舜不以为忤无怠无荒勤而行之四夷安得不归往乎舜之徳所以如天之无不覆帱如地之无不持载至矣尽矣不可以有加者实得禹益之规戒故进而不已而至扵道也
　　禹曰于帝念哉徳惟善政政在养民水火金木土谷惟修正徳利用厚生惟和九功惟叙九叙惟歌戒之用休董之用威劝之以九歌俾勿壊帝曰俞地平天成六府三事允治万世永赖时乃功
　　舜重尧之华所以行尧之所未行皆盛徳事也而益尚戒之禹闻益之戒叹曰于欲帝念此言而无忽然且指其治要以告之谓凡为君必主扵徳以徳为政斯为善政善政之实专在养民民之所以有养以谷为重谷者养民之大本五材得是而能聚是故谓之六府无则五材为虚器虽有不能为用也三徳得是而能宣是故谓之三事无是则三事为虚名虽有不能为用也用五材三事者名也陶冶械器则非粟不易仓廪不实则礼节不知禹之胼胝荒度者意有在于烝民乃粒而伦可叙也故箕子述洪范九畴之要首言五行次言五事五行六府之本五事三事之资也而继之以八政一曰食盖明九功非谷不能叙也然则谷者实五材三事之精神脉络也六府惟修三事惟和非君有食以养斯民安得九功惟叙而斯民歌舞以乐其生乎戒之用休洪范之五福也董之用威洪范之六极也民知避凶而趋吉矣劝之以九歌者以咏歌作起人心之向徳也俾勿壊者仁声入人有日新之徳而伦不斁也然则徳惟善政果在于不违农时务农重谷也后有人君今年下诏曰农者天下之大本也眀年下诏曰农者天下之大本也卒使海内富庶兴于礼义史臣赞其徳曰务在养民得是道也舜俞其言而举地平天成六府三事允治万世永赖为禹之功所谓禹成厥功帝舜申之此其实也
　　帝曰格汝禹朕宅帝位三十有三载耄期倦于勤汝惟不怠摠朕师禹曰朕徳罔克民不依皐陶迈种徳徳乃降黎民懐之帝念哉念兹在兹释兹在兹名言兹在兹允出兹在兹惟帝念功帝曰臯陶惟兹臣庶罔或干予正汝作士眀于五刑以弼五教期于予治刑期于无刑民协于中时乃功懋哉臯陶曰帝徳罔愆临下以简御众以寛罚弗及嗣赏延于世宥过无大刑故无小罪疑惟轻功疑惟重与其杀不辜寜失不经好生之徳洽于民心兹用不犯于有司帝曰俾予从欲以治四方风动惟乃之休
　　尧曰格汝舜舜曰格汝禹尧以道治舜徳升闻故以禅舜舜逊于徳弗嗣已而嗣位徳足以堪之故也是以禹谟所叙罔匪以徳至是帝尧大学之道得所付矣大学之道在眀眀徳舜得是道所言所行罔非眀徳史谓眀徳是虞帝始盖以此也今舜告老复欲禅禹禹曰朕徳罔克民不依此亦舜逊于徳弗嗣之意也舜弗逊其人而禹逊臯陶且曰臯陶迈种徳夫徳贵于根深而柢固也臯陶种徳如农者之深耕易耨固其根本所以能获盖大学之道以正心诚意为本所以能眀眀徳于天下也正心诚意可谓种之徳也进而至于平天下可谓逺也盖一年之计莫如种谷十年之计莫如种木百年之计莫如种徳种徳及逺故曰迈也臯陶之徳既下于民民懐其徳素望已着禹自以为不足是以逊之盖知其徳可以平天下也帝念哉者欲舜念念不忘皐陶之徳禹所以为皐陶地者至矣念者心不暂舍造次颠沛必于是念之在兹徳也释之在兹亦徳也名之必可言言之必可行亦徳也出而见于事业亦徳也惟帝念功念臯陶种徳之功也其亦可以付托矣舜因其言故曰臯陶惟兹臣庶罔或干予正是其下皆正也汝作士以刑辅教而吾彞伦得叙也期于予治而民协于中刑乃措而不用是臯陶懋此大徳而教中于民之功不可不念也而臯陶不自以为徳归徳于舜谓刑之所以不用者帝以好生之徳洽于民心而其所致之实本于帝徳之罔愆也罔愆者无过不及能执其两端而用其中于民也故凡所賛皆舜之用中也夫简以临下有不紊之纲至其御众则有寛和之恩中也罚弗及嗣而赏则延之寛厚也宥过者赦其诖误刑故者罪其有心寛厚也罪疑惟轻罚则从恕功疑惟重赏则从予寛厚也与其杀不辜宁失不经寛厚之极也舜之用中济以寛厚此好生之徳所以使民沦肌浃髓而不可忘故能置刑罚于无用之地也舜不自以为徳而复归徳于臯陶曰俾予从欲以治四方风动惟乃之休盖舜眀刑弼教之本心于此得矣故曰从欲以治然舜賛臯陶如此而禹之所以逊臯陶之意舜无一言及之者盖舜之心已属禹乆矣不可以一时之逊而易吾之心其曰朕志先定岂虚言哉
　　帝曰来禹洚水儆予成允成功惟汝贤克勤于邦克俭于家不自满假惟汝贤汝惟不矜天下莫与汝争能汝惟不伐天下莫与汝争功予懋乃徳嘉乃丕绩天之厯数在汝躬汝终陟元后人心惟危道心惟微惟精惟一允执厥中无稽之言勿聴弗询之谋勿庸可爱非君可畏非民众非元后何戴后非众罔与守邦钦哉慎乃有位敬修其可愿四海困穷天禄永终惟口出好兴戎朕言不再禹曰枚卜功臣惟吉之从帝曰禹官占惟先蔽志昆命于元朕志先定询谋佥同鬼神其依筮协従卜不习吉禹拜稽首固辞帝曰毋惟汝谐正月朔旦受命于神宗率百官若帝之初
　　舜虽念臯陶之功而属禹之意愈笃乃曰洚水儆予洚水洪水也天降灾祥所以儆戒予而地平天成之功他人不能办也故曰惟汝贤克勤于邦克俭于家若所谓无间然者而又不敢自溢自大此又他人不能及也故曰惟汝贤不矜不伐而天下之功能悉归焉予懋乃徳嘉乃丕绩其徳其功果在皋陶之上是天之厯数在汝躬无疑矣我老汝摄终当陟元后盖天命已定不可辞也于是告之以歴代圣人所之道曰人心惟危道心惟微惟精惟一允执厥中也惟皇上帝降衷于下民是以歴代圣人执其两端而用其中于民民既受中以生非天作之君作之师以辅翼之则其中安保不迷而失之耶然则中者君天下之纲领而歴代帝王受命之符也舜命禹之言尧盖尝以语舜矣鲁语所谓尧曰咨尔舜是也且喜怒哀乐之未谓之中既曰未何时而见此道心也岂不微乎惟其而中节人始知其自中出也不从中出则喜怒哀乐四者之动吉凶悔吝生焉此人心也岂不危乎夫心一而已自其静者言之则道心不可见自其动者言之则人心多妄作惟能心悟而自得得其中于喜怒哀乐未之前则而皆中节矣孰不为喜圣人之喜则天下鼓舞于春风和气中矣孰不为怒圣人之怒则一怒而安天下之民矣以至哀则为礼以防万民之伪乐则为乐以防万民之情以其中节故也然则何以知之惟精惟一而已精者杳兮防兮不专心致志则不得道心之静也一者为物不贰一之所起人心之动也有一则两端具矣两端具则可中取矣不于一而中取则二三其徳而动罔不凶矣舜执其两端而用中于民以其得一也得一者心有所得于喜怒哀乐未之前所谓心悟也通扵一则万事毕矣自道而出惟一可以见中道生一故也尧舜禹三圣相授以一道中而已矣圣人既已得是道而无不中节者不失其道心也本于道心则不可以人心间之而世之人岂能皆知道心乎无稽之言弗询之谋非奸则佞此人心也岂可信乎抚我则后虐我则雠可爱可畏此人心也岂可恃乎汝其钦哉修其可愿民之所欲天必从之而况君乎使鳏寡孤独困穷之民罔不获所为君之职尽矣则于万斯年永绥尔禄宜也此天禄永终也夫口者祸福之门既能出好兴戎吾言一出祸福所系汝岂可不从吾命乎禹之不愿为君出于诚实舜之所以属禹坚确不移禹乃曰枚卜功臣惟吉之从使舜取在廷之功臣若皋陶益稷辈人人卜之也卜之而吉则予之夫举天下以予人不由于心而独付之卜筮何容易哉此乃禹惊惧之际迫切之辞也于此可以深知其不敢当也洪范稽疑之畴凡卜筮皆本于汝则从然后谋之筮卿士庶民也今使舜泛然卜之筮可乎故舜告之曰官占惟先蔽志此汝则从而方谋之筮也日官之占必先蔽自朕志然后求卜今朕志先定然后询谋于人而佥同卜之筮而协从质之鬼神而无疑矣我其已卜岂可再乎习再也若习坎之习傥再卜之渎则不告矣禹至是何言乎惟拜而坚辞也舜曰毋毋者勿复辞也他人无以当朕意者故曰惟汝谐也月正元日受命于神宗有虞氏祖颛顼而宗尧告于尧庙也凡即庙之礼悉如舜之初受命也抑尝论舜禹之相受如此而孔子叹道之巍巍乃曰舜禹之有天下而不与焉何哉盖以尧之治纯于道舜禹之治自道而向于徳民有徳以名之也故舜典禹谟无非阐其徳之见于事功者也非若尧荡荡而民无能名焉向非舜剖露危微之心精一之学后世何以知舜禹得尧之乎孔子正惧学者之于典谟止求事功之迹而不求舜禹精一之妙故于洙泗之教是警防也然则舜禹之圣不在于得尧之天下而在于尧之道眀矣呜呼盛哉
　　帝曰咨禹惟时有苗弗率汝徂征禹乃防羣后誓于师曰济济有众咸听朕命蠢兹有苗昏迷不恭侮慢自贤反道败徳君子在野小人在位民弃不保天降之咎肆予以尔众士奉辞伐罪尔尚一乃心力其克有勲三旬苗民逆命益赞于禹曰惟徳动天无逺弗届满招损谦受益时乃天道帝初于歴山往于田日号泣于旻天于父母负罪引慝祗载见瞽瞍防防济栗瞽亦允若至諴感神矧兹有苗禹拜昌言曰俞班师振旅帝乃诞敷文徳舞干羽于两阶七旬有苗格
　　征苗之举当载在禹未受命之前盖舜初居摄已窜三苗于三危于时弗率禹乃奉辞而伐罪也逮禹治水三危既宅三苗已丕叙矣若以禹受命之后弗率岂苗再叛乎况舜既已倦勤禹有天下逺人不服禹当召六卿而恭行天讨若后世所谓亲征也乃防羣后奉辞而罚罪岂禹自知不能服苗尚仗舜之余威乎抑口授之笔録屋壁之防简失其次乎所不敢知也禹宅百揆能使地平天成六府三事允治万世永赖绍位之后闻益满招损谦受益时乃天道之言是欲修徳以待天时也禹当自修文徳以来逺人而尚以烦舜乎恐无是理也其曰帝乃诞敷文徳必在禹未绍位之前眀矣盖尝论帝王之臣出行所学以辅人主了无他法一言以蔽曰徳而已矣苗民逆命是不可以兵取而当以徳化也是故益之赞禹言舜之徳可以化顽嚚于闺门之内使之底豫非徳动皇天皇天降佑父母之衷其能丕变如此耶是以人主当以修徳为先务徳既格天岂有人而不能化乎三代而下士不知学置徳于无用之地或以兵武导其君或以财利蛊其君或以谗谄面谀逢其君使其君从事于征伐从事于聚敛不信忠良吝于改过者皆伯益之罪人也此无他不学故也伊尹在有莘所以欲尧舜其君者徳也卒能格于皇天而受天眀命傅说相高宗高宗専欲纳诲以辅其徳鬼方三年乃克者修徳以待其自服也孔子罪由求之不能相季氏以其逺人不服不能修文徳以来之而谋动干戈于邦内也呜呼伯益惟徳动天之一语实万世人臣事君之定法圣人复起不易其言矣






　　钦定四库全书
　　尚书讲义卷四　　　　　　宋　史浩　撰
　　皐陶谟
　　曰若稽古皐陶曰允迪厥徳谟眀弼谐禹曰俞如何皐陶曰都慎厥身修思永惇叙九族庶眀励翼迩可逺在兹禹拜昌言曰俞皐陶曰都在知人在安民禹曰吁咸若时惟帝其难之知人则哲能官人安民则惠黎民懐之能哲而惠何忧乎驩兜何迁乎有苗何畏乎巧言令色孔壬皐陶曰都亦行有九徳亦言其人有徳乃言曰载采采禹曰何皐陶曰寛而栗柔而立愿而恭乱而敬扰而毅直而温简而防刚而塞彊而义彰厥有常吉哉日宣三徳夙夜浚眀有家日严祗敬六徳亮采有邦翕受敷施九徳咸事俊乂在官百僚师师百工惟时抚于五辰庶绩其凝无教逸欲有邦兢兢业业一日二日万几无旷庶官天工人其代之天叙有典勑我五典五惇哉天秩有礼自我五礼有庸哉同寅协恭和衷哉天命有徳五服五章哉天讨有罪五刑五用哉政事懋哉懋哉天聪眀自我民聪眀天眀畏自我民眀威达于上下敬哉有土皐陶曰朕言惠可底行禹曰俞乃言底可绩皐陶曰予未有知思曰赞赞襄哉
　　粤稽古皐陶史谓皐陶有君人之大徳可以考信故称稽古也以其无位故不著称号而直叙其徳曰允迪厥徳谟眀弼谐也说者乃曰此皐陶之言窃谓不然若以是为皐陶之言则放勲钦眀文思重华协于帝濬哲文眀文命敷于四海祗承于帝岂亦皆尧舜禹之言乎以是知其为叙皐陶之徳也允迪者允蹈也允蹈其徳非空言也是故能以嘉谟眀其弼谐之道可以取信也雄论絶徳曰舜以孝禹以功皐陶以谟是言皐陶独能以谟显于当时而垂之万世也皐陶矢厥谟于帝尧之朝帝舜又申之而此独载禹之答问何哉盖方皐陶陈谟禹实在其列也然皐陶未言而禹先曰俞如何者禹素信服皐陶故于未言之前精神相感已得之目击不待谆谆也第问其如何耳如何者所以皋陶之谟也茍不在君前答问不足谓之谟矣皋陶未闻禹之言遽曰都者美禹之能问也皋陶之学大学之道也故其所言首于慎厥身修而修身本于思永思者正心诚意永者不息则乆也盖以修身本于正心诚意故能行逺也禹赞皋陶迈种徳者修身以正心诚意为本如木之有根植根之固而能乆于其道也自思永而推之则修身而可以齐家矣故曰厚叙九族家齐则可以治国平天下矣故曰庶眀励翼言众庶眀吾修道之教勉而励翼也翼者中也如鸟之有翼所以辅中也故舜赞皋陶曰民协于中而皋陶亦以谓迩可逺在兹谓陟遐必自迩也盖自正心诚意而至于治国平天下斯民皆协于中皋陶迈种徳之功其要又在于思永也禹闻其言而拜以皋陶阐大学眀徳之要故也皋陶曰都者美其领解也故直指其眀眀徳于天下之所在曰在知人在安民禹曰吁者叹其难也后克艰厥后臣克艰厥臣政乃乂黎民敏徳禹之言也至是乃曰惟帝其难之则知人安民之说禹已领其意矣故曰知人则哲能官人安民则惠黎民懐之能哲而惠国宁有不治天下有不平乎帝尧所以不虑乎四凶使与皋防稷契并列于朝而不害其为治国平天下者知夫眀徳之所在故不虑乎小人间之也至舜则不敢容矣此帝尧所以为难能也四凶叙其三禹为亲讳也皋陶复美其言曰都亦行有九徳亦言其人有徳者九徳人之行未易知也其所以知之取人言也人言其有徳则当载采采者载之行事考察其功而采用也孔子所谓尔所不知人其舎诸知人之方也禹曰何者觊闻九徳之目也夫民心罔中惟尔之中皋陶弼教能使民协于中以奉圣君执中之道于此可见矣当是时民心皆丕变而协于中矣故其徳无偏寛者必栗柔者必立愿者必恭治者必敬顺者必毅直者必温简者必防刚者必实强者必义使九者一有所偏则非中矣安可谓之常徳乎厥徳匪常则动罔不凶矣彰厥有常是取其协于中也吾能用之则吉矣此知人之要诀也日宣三徳夙夜浚治而眀行之则可以有家矣身修而家齐也进而至于日严祗敬六徳信用而有邦矣家齐而国治也翕受敷施九徳咸用俊乂在官则能收知人之效矣百僚师师尊贤也百工惟时使能也孟子曰尊贤使能俊杰在位所以眀皋陶俊乂在官之旨也抚于五辰五行之度不乱天之所助者顺也庶绩其凝凝成也结也人之所助者信也国治而天下平矣此眀眀徳于天下之眀效大騐也皋陶之学可谓知所本矣宜乎称其为嘉谟也抚于五辰庶绩其凝天人之际和同无间可谓太平之极矣皋陶于此惧其志骄意满而濒于殆也于是而致戒焉无教逸欲不兴逸欲之教上既率以无逸勤则不匮矣上既率以无欲下皆家给矣兢兢业业震惧自保修已以敬也一日二日万几几者动之微一日二日其来有万可使顷刻不治乎君既惟日不足庶官岂敢旷职乎其曰天工言所用之官不以私皆合于天理而能代天理物者也所以归之天者皆顺自然而无私心也天叙自然之叙所谓君臣父子夫妇朋友长幼也以其为经常之道故曰五典勑此以教天下是谓五惇天秩自然之秩所谓吉凶军賔嘉也以其当天下之理故曰五礼由我以行是谓有庸惇也庸也道之以徳齐之以礼也天命自然之赏王侯卿大夫士之服所以章有徳也天讨自然之刑墨劓剕宫大辟之等所以警有罪也章也用也道之以政齐之以刑也徳礼以待君子故有同寅协恭和衷之应政刑以防小人故有政事懋哉懋哉之应君人之道至是尽矣皋陶犹以为未也又直言天寄聪眀于民之耳目寄威怒于民之背叛使人君上则恐惧以畏天下则忧勤以畏民达于上下敬哉有土言有土者不可不于此致敬也皋陶自以为吾言惠可底行禹复曰用汝之言底可绩不徒可行必有功也皋陶曰予未有知若曰吾无所知识谦词也思日赞赞襄哉者襄成也但思日日赞成吾君眀眀徳于天下而已窃尝谓禹谟益稷君臣之间皆有褒颂归美之词独皋陶谟一篇其始以正心诚意种眀徳之根本其中以知人安民彰眀徳之功用其末以恐惧修省保眀徳之钦崇迄无一言见于褒美颂者盖如是然后可以为嘉谟也禹亦有谟而舜申其成功禹之功不专在谟故也然则立言以为天下后世人臣之楷模者莫皋陶若也雄曰谟合皋陶之谓嘉信哉
　　益稷
　　帝曰来禹汝亦昌言禹拜曰都帝予何言予思日孜孜皐陶曰吁如何禹曰洪水滔天浩浩懐山襄陵下民昏垫予乘四载随山刋木暨益奏庶鲜食予决九川距四海濬畎浍距川暨稷播奏庶艰食鲜食懋迁有无化居烝民乃粒万邦作乂
　　伏生以益稷合于皋陶谟似亦有理盖味其辞意则未竟也皋陶方退托于未有知思日赞赞襄哉而帝呼禹曰汝亦昌言是喜皋陶之谟而使禹亦言之也亦者连上文言也禹闻帝命则拜谓帝曰皋陶所言至矣尽矣予何言哉皋陶欲其必言也故惊叹而问焉曰如何如何者所以禹之言也禹曰洪水滔天微茫无际也浩浩懐山襄陵丘陵且不见况得平土乎下民昏瞀垫溺禹思天下有溺者由已溺之三过其门而不入之时也是故水行乘舟陆行乘车泥乘輴山乘樏随山高下刋木以积薪为隄防也当是时益烈山泽而焚之得禽兽以进于斯民补其乏食益之功大矣及水之将平决九川以距四海九州各有川导之至于海四海者东南西北之水各随其地势而导之此禹行其所无事也濬畎浍距川解者曰凡一耦之伐广尺深尺为畎百里之内广二寻深二仭为浍濬畎浍距川川者大川也眀其水亦至于海也此禹尽力乎沟洫也海内渐得平土于是稷降播种以进于民其曰艰食草木之根也鲜食鱼鼈也民既得取艰食鲜食而商旅有涂可行又使之懋迁有无以其所有易其所无也化者不腐败居者有储蓄烝民乃粒则饥馑之患去稷之功大矣是禹以万邦作乂之功归之益稷也禹既归功于益稷益稷初无言也而以名篇者彰禹推贤逊能之徳也
　　皋陶曰俞师汝昌言禹曰都帝慎乃在位帝曰俞禹曰安汝止惟几惟康其弼直惟动丕应徯志以昭受上帝天其申命用休帝曰吁臣哉邻哉邻哉臣哉
　　皋陶曰俞信如其言也然帝实欲师汝昌言今汝言益稷之功固美矣而帝之所以觊闻于汝者汝未尝言也禹于是乃言曰都帝谨乃在位夫舜以大徳得位而禹犹欲其谨乃在位则位之难保可知矣舜视弃天下如敝屣兢兢业业夫岂以位为乐哉其曰俞者敬领其昌言也禹又以无安厥位惟危欲安汝止以尽其保位之道大学所谓人君止于仁君茍能仁斯安厥位然而仁岂外求而得哉在吾心尔凡人之心生无不直惟几惟康可以弼直不然是罔之生也是故圣人惟几也戒谨于微而弗着惟康也戒谨于安而弗危辅之翼之吾之直心于是乎在渊乎其静皎乎其眀故能止其所也此帝王治心之要大学所谓正心诚意之旨也禹之昌言可谓破的矣心既直矣以吾之心合天下之心天下之期待于我者莫不丕应矣是人予之也人予之则天予之矣天予之则申眀用休所谓宜民宜人受禄于天也此禹之昌言径指人心眀白如此舜安得而不师之乎禹既以正心之要専责于舜舜方叹曰吁为天下岂不在君臣相得何独在我乎于是臣邻之助股肱耳目之喻方于口矣禹非不知此理也顾其君方有意师其昌言不得不端本澄源而责效于其君之心也说者乃曰其弼直者其弼臣直也禹方相舜其陈昌言岂敢自媒以谓欲保厥位湏我乃济乎窃意不矜不伐者不肯为也此语在稷契辈言之犹可若禹自赞则慎乃在位之语是胁其君以自售也即此而论非言弼臣眀矣不然舜安有嗟吁之言而复于禹乎其曰臣哉邻哉邻哉臣哉臣者大臣邻者小臣盖言必得小大之臣咸懐忠良然后天人皆予以致时雍之治予一人岂能自致哉此舜因禹昌言而也
　　禹曰俞帝曰臣作朕股肱耳目予欲左右有民汝翼予欲宣力四方汝为予欲观古人之象日月星辰山龙华虫作防宗彞藻大粉米黼黻絺绣以五采彰施于五色作服汝眀予欲闻六律五声八音在治忽以出纳五言汝听予违汝弼汝无面从退有后言钦四邻庶顽谗说若不在时侯以眀之挞以记之书用识哉欲并生哉工以纳言时而飏之格则承之庸之否则威之禹曰俞哉帝光天之下至于海隅苍生万邦黎献共惟帝臣惟帝时举敷纳以言眀庶以功车服以庸谁敢不让敢不敬应帝不时敷同
　　禹曰俞者诚如舜语须君臣一徳乃能致治也舜于是有股肱耳目之喻夫人之有体非股肱何以运动非耳目何以聪察无此则块然一物耳诚何用哉左右有民者肱之用宣力四方者股之用以左右故言翼以宣力故言为至于观象作服皆法古人系辞曰黄帝尧舜垂衣裳而天下治则知舜之观象有自来矣日也月也星辰也山也龙也华虫也六者绘而为衣宗彞也藻也火也粉米也黼也黻也六者以絺绣而为裳则黄帝尧舜之衣裳盖亦有所本也故曰古人之象此以五采彰施于五色作服所以为目之用也故曰汝眀太蔟姑洗防賔夷则无射黄钟六者谓之六律宫商角徴羽五者谓之五声金石丝竹匏土革木八者谓之八音声音之道与政通作之可以知治忽治者治世之音忽者乱世之音也治忽在民五言方言也五方之民言语不通嗜欲不同达其志通其欲非音律不可也周官大行人属象胥者谕言语协辞命也属瞽史者谕书名聴声音也夫如是然后五方之言可以出纳也出者宣吾命纳者采其言言语既通吾之治忽所以必可知也此出纳五言所以为耳之用也故曰汝听夫一人之身而具股肱耳目岂不谓之全人乎舜举此以诏禹示其必不可无也责之可谓切矣予或有违汝当弼我汝无面从退有后言钦四邻此専责禹也盖四邻者左右前后之臣非禹正色率下则左右前后之臣安能防匪正人乎高宗命傅说纳诲以辅徳而必曰惟暨乃僚防不同心以正乃辟说能旁招俊乂列于庶位高宗盖得此意也然则舜之所以责臣哉邻哉之意可见矣四邻之正在禹率之尔其庶顽谗说不能克正者舜无愤嫉之心一待之以君子长者之道是故不忍置之刑而使得与于射也侯者立的以眀其善恶挞者扑也射之有扑所以示众当其射也司徒搢扑司射释弓去扑以释算盖非谓施鞭棰也侯者眀其正鹄挞者记其筭数书者识其中否其实欲其并生愧耻迁善而逺罪也工以纳言瞽史采其言飏之以观其所以言茍顺而无向之谗说则知其能改过所谓格也格则荐之用之否则简不率教收其威也此舜欲教养作成臣下之大略也非待之以君子长者之道能若是乎禹于此窥见舜之心寛容广大无一臣之或遗故曰俞哉帝光天之下者言舜徳光眀丕冒天下如帝尧所谓光宅也盖四海万里若以力周安能徧覆惟以一性之光眀可以含容烛照至于海隅苍生万邦黎献莫不共为帝臣惟帝时举则普天之下莫非王臣矣盖禹闻舜所以待遇臣隣之道委曲周尽是故是言也至是欲帝敷纳以言眀试以功车服以宠之谁敢不逊敢不敬应帝当不时敷同也敷者诞敷同者调一欲舜无时而不敷同此道也如此则君之所以驭臣至矣尽矣在位之人孰不懐忠以报上乎
　　日奏罔功无若丹朱傲惟慢游是好傲虐是作罔昼夜頟頟罔水行舟朋淫于家用殄厥世予创时娶于涂山辛壬癸甲启而泣予弗子惟荒度土功弼成五服至于五千州十有二师外薄四海咸建五长各迪有功苗顽弗即工帝其念哉帝曰迪朕徳时乃功惟叙皐陶方祗厥叙方施象刑惟眀
　　日奏罔功无丹朱傲盖言舜之时独难化者若曰日闻其无状无如丹朱也禹取是以为戒所谓不善人善人之资也傲而虐是惨酷也頟頟失法度无昼夜为之犹无水以行舟其能济乎朋淫于家朋非止一人若纣之酒池肉林也天下之讴歌讼狱所以不之丹朱而之舜用自絶于世也禹能惩创其失娶于涂山涉辛壬癸甲四日而去家至于有子而弗子所谓克俭于家也惟荒度土功荒大也大其规画以尽治水之道所谓克勤于邦也既反丹朱之傲所谓不自满假也故能辅成五服至于五千里皆得平土而居九州肇为十二州州各有师师者置牧也五服之外邉方下国置长而已莫不各迪有功惟苗弗率禹以谓不可以法治而可以徳服此欲舜诞敷文徳以来之昌言之要也舜曰天下所以允蹈我徳既借汝有平水土之功使六府三事允治万世永赖又有陶眀刑以服猾夏之蛮夷奸宄之宼贼徳刑并用禹之功惟叙陶之功祗叙何患苗之不丕叙耶使舜不知二臣功徳之大安肯以此复其昌言乎
　　夔曰戛击鸣球搏拊琴瑟以咏祖考来格虞賔在位羣后徳让下管鼗鼓合止柷敔笙镛以间鸟兽跄跄箫韶九成凤凰来仪夔曰于予击石拊石百兽率舞庶尹允谐帝庸作歌曰勑天之命惟时惟几乃歌曰股肱喜哉元首起哉百工熈哉皐陶拜手稽首飏言曰念哉率作兴事慎乃宪钦哉屡省乃成钦哉乃赓载歌曰元首眀哉股肱良哉庶事康哉又歌曰元首丛脞哉股肱惰哉万事堕哉帝拜曰俞往钦哉
　　后夔言作乐之成陶载赓歌之美非皋陶自言也禹据二人之言以表大治之告备也盖益稷一篇皆禹昌言前叙益稷之功后述陶之绩此禹推贤逊能之本心欲帝念功而云也夫戛击鸣球球玉磬也合止搏拊琴瑟皆作升歌在上幽而祖考眀而羣后防不降顺丹朱难化亦且賔服而在位此堂上之乐所以动化之效也下管鼗鼓合止柷敔笙镛间作鸟兽跄跄和鸣也凤凰来仪和应也击石拊石磬也飞者走者逰于造化亭毒中踊跃翔舞以呈瑞此堂下之乐所以动化之效也然极于击石拊石者石为八音之首于卦为干其声清微必待磬声谐合而乐遂以成此所以堂上必鸣球堂下必击石也诗曰鼗鼓渊渊嘒嘒管声既和且平依我磬声此之谓也方乐初作羣后徳逊虞賔在位而已及乐既成庶尹至于允谐虽丹朱之不肖亦为善良矣季札观乐独于韶箾则曰徳至矣哉如天之无不帱如地之无不载虽甚盛徳其蔑以加于此矣孔子在齐闻之亦至于忘味想其当时广大悉备仁风和气充塞乎范围之内无一人一物不得其所也舜治至此宜少自逸乐而作歌自警勅天之命惟时惟几时者一日无旷几者每事防微一人之身元首不动而股肱之运以熈万事此其序也陶领其意以谓君率于上臣下作而行之故曰率作也宪旧章也屡省审谛也于此致钦则事无有不兴者矣夫君逸臣劳万古不易之论元首之眀则能知人股肱之良则云龙风虎自然相符庶事安得而不康若元首不眀则自圣而轻臣下自用而昵谄防细事必亲徒尔丛脞而大事不举失其机防股肱在位充员茍禄无所建眀万事安得而不隳陶之戒可谓不阿人主矣帝拜曰俞者非拜陶之歌也禹之昌言至是方毕拜而受之也窃尝论天生圣贤非为一时盖亦欲垂法于万世为君臣之轨范观益稷一篇可以知人君下下之仁听纳之懿人臣归美报上之忠推贤逊能之实莫不两尽焉盖不如是不足为禹陶之谟也呜呼盛哉













<经部,书类,尚书讲义>
　　钦定四库全书
　　尚书讲义卷五　　　　　　宋　史浩　撰
　　夏书
　　禹别九州随山濬川任土作贡
　　禹治水于尧之朝叙其功勲列其贡赋为一代之大典不载之舜典之次而史系之夏书者禹所制故也九州之疆理昔先帝王立其城郭保其人民必取一方之镇髙山大川以为依据方其大浸稽天城郭人民已化为鱼鼈之渊民之避害必即一方之髙山以为橧巢营窟望洋向若但见九州之髙山浮于水上企而视之若岛屿然虽谓之九洲亦可也禹能随山刋木乘舟乘车乘輴乘樏排决其水或注之江或入于海然后人得平土九州不复混然无别此疆尔界自此而分是故两河之间必为冀州东南据济西北距河必为兖州东北据海西南距岱必为青州东海北岱南及于淮必为徐州北至淮南距海必为州北距荆山南及衡山之阳必为荆州西南荆山北距河水必为豫州东距华山之阳西至黒水必为梁州东距西河西距黒水必为雍州疆理既定后世虽有作者不能易矣故曰别九州也九州之地人既可以桑麻衣食懋迁有无而宝货之产草木之珍以渐而出禹因着其品目条章以为享上之资不责以所无不拘其定额使民安之而无非所从出之怨故曰任土作贡也孟子曰夏后氏五十而贡其实什一也则其无定额可知而又载龙子之言曰贡者校数嵗之中以为常因知后世贡赋之物不卹其地之所产或昔有而今无或昔多而今寡一立定式永不可免故曰莫不善于贡盖失大禹之本制故也
　　禹贡
　　禹贡一篇非为任土作贡而为是书也盖因洪水既平禹贡圭于尧归美而告厥成功尔若谓任土作贡而曰禹贡纪书者当曰任土赋贡作禹贡矣不曰作禹贡者则知随山濬川任土作贡是纪山川用力先后之次序土地所产贡赋之名物皆聚此书也其实禹贡是因进此书及圭以告成功故以是名篇也或者难曰禹锡圭尧实锡禹以赏其功审如是説不知告成功者其尧耶其禹耶若曰尧锡当曰锡禹圭赏厥成功可也是知告成功者禹也锡圭者亦禹也无疑矣以书考之天之畀曰锡天乃锡禹洪范九畴是也君之赐曰锡平王锡晋文侯秬鬯圭瓉是也臣之贡亦曰锡师锡帝曰九江纳锡大是也孰谓禹锡非禹贡耶
　　禹敷土随山刋木奠髙山大川
　　昔者鲧陻洪水以其隄防不固水之奔放侵齧防一隤则邻国为壑水何由平善治水者得水之性顺而就下必积土取薪作为捍防以导其去路鲧则陻之宜乎绩用弗成也禹之治水先备土木将以立隄防也敷开也敷土刋木得其先务矣或谓刋木所以辟路方水未作亦有人民岂无涂路水退依然如故何待处处随山而刋木耶山林川谷丘陵能出云为风雨见怪物者皆曰神禹将有事于明必先致力于幽祷于山川鬼神也奠髙山大川得其先务矣或谓奠者定也至是髙山大川皆定矣融结之始山川具在何待禹定耶后世河决瓠子天子至亲屈万乗负薪率塞则视禹先事而敷土刋木为如何沈白马于河以祭则视禹先事而奠髙山大川为知何禹之治水所以异于人者备先具也尝谓箕子所论鲧陻洪水汨陈其五行帝乃震怒不畀洪范九畴而禹能得之谓必有髙世之见度越其父及观禹行水之先初无巧妙敷土刋木奠髙山大川而已盖天下万事只同一理理之顺者为吉逆之则凶鲧逆水之性是故无往而不逆禹能顺水之性是故无往而不顺也顺则九畴之锡伦之叙由是而之焉曰通于一而万事毕此之谓也茍于此一事不得其道则知五行之汨陈伦之不叙断无疑矣又何必事事物物尝试而得之乎天监不逺举念即知又况九载绩用弗成者耶盖水性趋下行于地中隄防不先一失其性奔放泛滥何所不有顺其就下之性使之弗畔而东入于海此禹之治水也故昔人曰禹之治水水之道也盖于治水能顺其理而行则知金木水火土皆不失其性推之九畴无所处而不当矣呜呼盛哉
　　冀州既载壶口治梁及岐既修太原至于岳阳覃懐底绩至于衡漳厥土惟白壤厥赋惟上上错厥田惟中中恒卫既从大陆既作岛夷皮服夹右碣石入于河惟彼陶唐有此冀方冀实尧都也禹尽力沟洫而不先帝都非知急务者盖将以成万世永赖之功而不使其君安于岩廊之上岂爱君之志哉夫治水当寻其源梁雍在冀上而禹必自冀始先吾君也按地理志壶口在河东北屈县既载壶口是壶口已为平陆然治梁及岐梁岐实雍地上流也壶口既浚则可以决上流之壅矣原之大者曰太原后世因以为郡名今晋阳是也太岳在太原之南防流而导之也覃懐河内地底绩功亦就也漳水横截故曰衡漳白壤土色无杂膏腴也天作地藏可以为帝王之都矣厥赋上上错者错杂也赋为上上而无贡其曰错者贡亦在内所以优畿内也厥田中中五等也白壤沃壤也而田惟中中不多取也恒卫二水既从故道大陆之地斯可兴作岛夷化外而犹得衣其羽皮以表水平而异类亦得乐其生也州之境内舟楫所由必通道以达于帝都冀州东西南三面皆大河其北则有滹沱呕夷涞易之水皆东入于海碣石之山实在海濵舟行此水欲至帝都必由此山之南泝河流而西上而碣石在其右故曰夹右也常谓尧既都冀天下仰之为京师故率土之濵皆知归向望云就日葵藿一心慕义趋风梯航万里孰不奔走于阙庭之下碣石冀地畿内也然犹纪其水陆之所经从则夫八州安得不具叙其趋朝入贡之道路乎此禹教天下以尊君亲上之大义也
　　济河惟兖州九河既道雷夏既泽灉沮防同桑土既蚕是降丘宅土厥土黑坟厥草惟繇厥木惟条厥田惟中下厥赋贞作十有三载乃同厥贡漆丝厥篚织文浮于济漯达于河
　　兖州之地周逥皆河济故不引山同言也济之为水其流至细而得在四渎之祀者以其经营中国而终与江河淮同防于海也兖当河之下流而九河又兖之下流水当下流汗漫澎湃无以泄其怒故疏九河以导之又其下为逆河逆者迎也迎其水以杀其怒使之趋下而入于海也九河既道是大水已尽倾下始得见雷夏之泽雷夏有泽以潴其水则渐露平陆而灉沮二水见焉二水防同由地中行于是桑土既蚕则禹降丘宅土平治之功亦勤矣以降丘宅土之勤则知禹于兖最为用力厥土黒坟沈淤之地也厥草惟繇繇长也草生于水得水故特长也厥木惟条久在波浸土之所产无大木也厥田六等厥赋正者田既中下赋亦适相当也作十有三载者禹于此州治水已四载矣始定其赋之同中下也厥贡厥篚皆出于蚕土宜桑也按史记禹疏二渠以引河水北载之髙地注云其一则漯川是也盖兖州所道或由济水或由漯水皆可入河而至冀浮者谓能通利舟楫也
　　海岱惟青州嵎夷既畧潍淄其道厥土白坟海濵广斥厥田惟上下厥赋中上厥贡盐絺海物惟错岱畎丝枲铅松怪石莱夷作牧厥篚檿丝浮于汶达于济
　　自兖而之青顺治也青州今山东东北据海辽东在焉西南距岱莱夷在焉嵎夷者谷也日所出处其地极东今水既平嵎夷亦在封畧之内潍湽二水得其故道矣莱亦夷也其地为陆庶草繁庑可以放牧也厥土虽白而坟坟起也近海多斥卤土咸不可种植而犹田为第三赋为第四以其土白而坟犹有冀州白壤之膏脉焉厥贡厥篚非上所赋臣下所以供上者也故取其一方竒物以为献非上所欲得也有其名物未必皆取也惟絺丝枲衣服所资盐与海错膳羞所用漆洎檿丝琴瑟所取至于铅松则器用药物或待其供夫怪石非上所欲以其温润如玉俗以为美不忍不贡亦芹暄之意也青州水道自汶入济泝济西上至荥泽入河而至冀达于济则达于河可知矣
　　海岱及淮惟徐州淮沂其乂蒙羽其艺大野既猪东原底平厥土赤埴坟草木渐包厥田惟上中厥赋中中厥贡惟土五色羽畎夏翟峄阳孤桐泗濵浮磬淮夷蠙珠暨鱼厥篚纎缟浮于淮泗达于河
　　东至海北至岱南至淮是为徐州之境淮之原出于豫至徐始大泛滥为患尤在于徐故于徐言之沂出泰山县艾山南入于泗至徐而始大乂治也二水既乂徐方始平而蒙羽二山向无樵牧者始可以种作矣徐之泽名大野大野既猪水有所归则东原底平厥土赤埴坟埴土之细腻可以埏为器者草木渐包进而丛生也厥田三等厥赋五等厥贡惟土五色五色土或曰可以备锡诸侯也羽谷有雉其文五采可以备车旂之用孤桐生于峄山必生于山之阳其枝榦轻空故可取以为琴瑟之材也石沈物也而泗濵之石谓之浮磬盖石出于水面其状若浮其声越可取以为磬也淮夷近属之夷宝货所出蠙介物也珠生焉鱼鳞物也枕生焉非独此也来献其琛玉亦在焉厥篚纎缟缯白缟皆轻细若蝉翼鲛绡之类也以是知淮夷宝货所出焉或谓淮夷为二水恐不然也泗水南入于淮北通菏泽与济水通则可以达于河而至冀书言自泗入河盖略其辞也
　　淮海惟州彭蠡既猪阳鸟攸居三江既入震泽底定篠簜既敷厥草惟夭厥木惟乔厥土惟涂泥厥田惟下下厥赋下上上错厥贡惟金三品瑶琨篠簜齿革羽毛惟木岛夷卉服厥篚织贝厥包橘柚锡贡沿于江海达于淮泗
　　北据淮南距海为州子一江出于章贡奔而入于京口自岷嶓以来水之入于江者凡九故至于敷浅原而经京口乃入海也章贡之水至于彭蠡既已猪而为泽复防岷嶓二江之水以为三江也阳鸟雁也随阳往来故曰阳鸟方水泛滥无所归宿彭蠡既猪则得所居矣然彭蠡所防止有岷江而曰三江何也盖嶓冡之江过三澨至于大别南已入于江矣至是不得不谓之三江也而曰震泽底定者扬在中国南近东也震为东方之卦而厥土涂泥总之地谓之震泽宜矣或者取太湖之震泽以为据谓一江出义兴一江出毗陵一江出吴县以是为三既已误矣惟此三江东方之细流何足为禹道不知太湖之震泽乃后世取禹贡震泽而以名具区之泽也岂可据是以解经乎东方谓之震泽若西南谓之坤维是也惟灨岷嶓三江既入乎海则东方泽国可以桑麻稻粱故曰震泽底定也西北之气严凝东南之气温厚温厚之气浮于阳故东南之美有防稽之竹箭而篠簜既敷敷者开舒也厥草之华多妍媚而馨烈夭者艶也大块噫气其名为风鼓舞其阳气也然而地不满东南濵海也扵卦为巽风之所聚多飓风焉是无作作则大木斯拔惟其挺然独秀者真乔木也故有取焉厥土涂泥沮洳也厥田九等厥赋七等而上厥贡惟金三品金银铜也瑶琨玉之次篠簜竹之纎齿为象齿革为犀皮羽为翠羽毛为髦牛木为沈檀之属也阳气越凡木皆芗也岛夷化外能以百卉之皮纺绩为丝而衣焉厥篚织贝朝霞白防古贝之属也其包而致逺惟橘与柚实西北之所贵也盖逾淮则无是物矣然亦贡也纳亦贡也贡纳每兼言者决非常贡之物故重其事也州水道必松江入海自海复入淮泝流而入泗遂至菏泽达于河而至冀按左氏吴城邗沟通江淮即今淮南漕渠禹时未有故须萦纡而得达河也
　　荆及衡阳惟荆州江汉朝宗于海九江孔殷沱潜既道云土梦作乂厥土惟涂泥厥田惟下中厥赋上下厥贡羽毛齿革惟金三品杶榦栝柏砺砥砮丹惟箘簵楛三邦底贡厥名包匦菁茅厥篚纁玑组九江纳大浮于江沱潜汉逾于洛至于南河
　　荆楚地也衡在楚之南衡岳之南无大山故曰衡阳岷山嶓冡二江未合是为江汉江汉距海不知其几而曰朝宗于海者海在东也二水之赴虽千万里必朝于海也盖其滥觞之初其势巳东如臣下之朝于君虽道阻且逺此心不得而遏也九江孔殷孔甚也殷盛也言荆适在九江之盛处也或以为乌江蜯江乌白江嘉靡江畎江源江廪江隄江菌江是为九江此皆细流也不足为功按左曰江汉沮漳楚之望也又唐志曰江南道其大川湘灨沅澧而灨兼章贡二江是为九江九江东防于彭蠡合为一江至浔阳而九江尽矣故经曰过九江至于敷浅原敷浅原在浔阳之境故至今人指浔阳谓之九江也沱潜二水既导则荆州为平土然梁州亦有沱潜或曰源于梁州而委于荆州是未详也沱潜既平宜乎云梦之泽作乂也云梦跨江两岸其广九百里虽不如赋者之夸然既曰云土是云梦皆有土矣要亦非卑隘之泽也厥土涂泥不异厥田八等厥赋三等厥贡羽毛齿革惟金三品亦与同言之先后不必辨也杶榦栝柏木之美砺砥砮丹石之英惟菌簵楛皆弓矢之材非不良也而有名可贡者菁茅是也盖菁菹豆实而茅可缩酒此为王祭所重故有名焉其曰三邦必荆之三国产是物也昔齐伐楚责楚贡之不入不言羽毛齿革金石竹木而曰包茅不入王祭不供其意若曰有名者尚且不贡则无名者可知矣是知所重者祭祀厥有名者惟菁茅也既包又匦则其贵重可知矣厥篚纁二色合而为绛也玑不圆之珠以是饰组也九江之湄鼋鼍龙之窟而纳贡独以云者以其为天子之宝也解者曰之大者长尺有二今荆楚之间或有之其大不止于尺二也荆州之境亦江流所经但山川囬逺不可循州入都之道故舟浮江沱潜汉入豫州境乃遵陆逾山复浮洛水而至南河以达冀也
　　荆河惟豫州伊洛瀍涧既入于河荥波既猪导菏泽被孟猪厥土惟壤下土坟垆厥田惟中上厥赋错上中厥贡漆枲絺纻厥篚纤纩贡磬错浮于洛达于河南距荆山北极河南之南是为豫州伊水出农卢氏县瀍水出河南谷城县涧水出农新安县三水俱入洛是以得其故道而自此入河也荥水泛滥但见其波今既猪蓄而为泽矣然后导菏泽被孟猪是菏泽既导而孟猪亦蒙其利也豫之赋贡可定矣厥土惟壤无砂砾也下土坟垆坟起而黒亦沃衍也田惟四等赋非一色而犹在二等足以知其肥硗也厥贡之物漆可以备器用枲也絺也纻也麻苎葛三物之丝也可以备衣服矣厥篚纤纩緜之细者磬错用以错玉也诗它山之石可以攻玉此之谓也然锡亦贡也锡贡兼言所以重其事亦不常贡也或谓待锡命然后贡非也春秋讥天王求金求车杜其渐也后世犹有伐大宛以求马讽其臣以献鹰者禹为万世立法岂肯作俑而使人主有求于诸侯之国耶是以知其不然也豫州去冀最近故浮洛即达于南河而至冀矣
　　华阳黒水惟梁州岷嶓既艺沱潜既道蔡蒙旅平和夷底绩厥土青黎厥田惟下上厥赋下中三错厥贡璆铁银镂砮磬熊罴狐貍织皮西倾因桓是来浮于潜逾于沔入于渭乱于河
　　华山之南有梁州梁与雍西邻黒水梁邻黒水之南雍邻黒水之北岷山嶓冡之水实在梁地一出蜀郡西徼外一出陇西郡山西二水既泄而下流则二山可以种艺而其下有沱潜二水沱出岷江而潜出嶓冡蔡蒙二山又在岷嶓之下沱潜既导则梁州水患平矣旅于蔡蒙之山而告和夷之底绩也厥土青黎青淤壤宜物者也厥田七等厥赋杂出八等九等是田赋共为三错也厥贡璆铁银镂砮磬璆玉也磬石也银白金也惟是三物必礲必错故取砮铁镂三物同贡也熊罴狐貍织皮者四兽之皮其毛可以缉而为毯故曰织皮梁州之大川曰江曰汉皆东入于海其取帝都之道最为隔絶故或因桓而来或浮潜而下皆防于沔沔汉上也自沔入渭必遵陆逾山始能至焉尔雅云正絶流曰乱尧都冀之平阳与渭汭东西适相直既出渭即迳絶河而东不复沿流故曰乱也
　　黒水西河惟雍州弱水既西泾属渭汭漆沮既从澧水攸同荆既旅终南惇物至于鸟鼠原隰底绩至于猪野三危既宅三苗丕叙厥土惟黄壤厥田惟上上厥赋中下厥贡惟球琳琅玕浮于积石至于龙门西河防于渭汭织皮昆崘析支渠搜西戎即叙
　　黒水在雍之西南雍实天下最髙处以形言之地之也上有平原广野可以为国邑而水则必随山之东西南北以导之故曰随山濬川也自雍以西水当西导自雍以东水当东流雍既西据黒水东距河河必东流山自雍起起而东走于海水亦随山而行此昔人有三条四列之説至于弱水在雍之西禹亦不能使之东地势然也故曰弱水既西既西云者本自西流故也泾水至浊属于渭水之涯漆沮二水从之而与澧水同入于渭既入于渭则水势已平矣荆山非荆州之山产玉之山也其地在冯翊懐徳县岐山在美阳县二山相近既旅者告祭水功之成也终南惇物鸟鼠三山之原隰皆底绩至于猪野陂而蓄之水功全矣三危四裔之地也窜三苗于三危意者雍州之外羁縻之国也至于丕叙亦得平土生息而大定也厥土黄而无杂厥田得土之正色所以为一等厥赋六等厥贡惟球琳琅玕皆玉之美者雍之境内有山緜亘南北险絶难逾故水道所达盖有二焉一则自积石浮舟顺河之流自北而南至龙门西河一则浮渭而东入于河盖渭之入河适在龙门之下故曰防于渭汭也以九州所叙言之当系之西戎即叙之后今先载此未之详也雍州之水至沣而水功毕矣故诗美丰邑曰丰水东注维禹之绩是也织皮昆仑析支渠搜四者皆雍西诸戎即叙者皆已得平土而居也
　　导岍及至于荆山逾于河壶口雷首至于太岳底柱析城至于王屋太行恒山至于碣石入于海西倾朱圉鸟鼠至于太华熊耳外方桐柏至于陪尾导嶓冡至于荆山内方至于大别岷山之阳至于衡山过九江至于敷浅原
　　禹别九州之山不言其首尾盖方欲使一州之疆里不越故不包举也及境界既定乃言随山之功欲使天下皆知其山緜亘联属不止一州自首至尾初无间断间有隠伏不见其一气所钟脉络相贯如人之骨节然也梁雍天下之地最髙处也自梁雍以东实为中国诸山东奔各有脉络然皆自梁雍也以梁雍为则岍雍州山也岍为一支其在雍曰岍曰岐曰荆山其在冀曰壶口曰雷首曰太岳曰常山壶口之旁别出一山曰底柱曰析城曰王屋曰太行而合于常山焉至于碣石碣石海濵之山河至此而入海故也西倾亦雍州山也西倾为一支其在雍曰西倾曰朱圉曰鸟鼠曰太华其在豫曰熊耳曰外方曰桐柏曰陪尾陪尾淮濵之山淮由此而达于海故也嶓冡梁州山也嶓为一支汉之原也其在梁曰嶓在荆曰荆山曰内方曰大别大别汉濵之山汉至此而入江故也岷山亦梁州山也岷山为一支江之源也其在梁曰岷山在荆曰衡山在曰敷浅原敷浅原江濵之山江由此而达于海故也此禹所导之山也导有二义焉随山曰导者引导也经歴其山也濬川曰导者疏导也排决其水也盖禹方当浩荡懐襄之时所见者髙山也其乘车乘舟所至之处也故因叙之欲使帝尧知九州之名山非専为一州主也
　　导弱水至于合黎余波入于流沙导黒水至于三危入于南海导河积石至于龙门南至于华隂东至于底柱又东至于孟津东过洛汭至于大伾北过洚水至于大陆又北播为九河同为逆河入于海嶓冡导东流为汉又东为沧浪之水过三澨至于大别南入于江东汇泽为彭蠡东为北江入于海岷山导江东别为沱又东至于澧过九江至于东陵东迆北防于汇东为中江入于海导沇水东流为济入于河溢为荥东出于陶丘北又东至于菏又东北防于汶又北东入于海导淮自桐柏东防于泗沂东入于海导渭自鸟鼠同穴东会于澧又东防于泾又东过漆沮入于河导洛自熊耳东北防于涧又东防于伊又东北入于河
　　禹别九州之川不究其源委止取州境之水言之盖欲一州之疆理弗越故不包举也及境界既定乃叙濬川之功欲使天下皆知水之在州境者其来有自而其去有方不止盘纡于一州之地也盖天以梁雍限中国故其地最髙为天下之脊水之出乎梁雍之东者必东注以入于海水之出乎梁雍之西者亦当西导虽禹不能使之东也导弱水至于合黎余波入于流沙此西域地也水在雍西散涣无力不能负芥故曰弱水既生于西必西导可也导黒水至于三危入于南海此西南夷地也水在雍之西南幽险若漆不知所出故曰黒水既生西南必南导可也或者曰弱水黒水无用于中国禹故导之使西殊不知雍西乃偏方下土钟聚恶弱之气是以二水并生其地也若谓禹故不使之东是不知地理者之言也想夫雍西非无甘洌清泚之流禹亦安能激之而使东乎所谓行其所无事者能顺地势故也且夫梁雍以东有水必东説者不曰禹以东海为壑而曰以四海为壑者岂非东西南北之水各随其方而导之乎后世西域者谓于阗以西水皆西流入于西海此其证也自梁雍以东水之东走者不一而其大者有七曰河曰汉曰江曰济曰淮曰渭曰洛其一曰河不知其源或云河出昆仑或云出吐蕃之闷磨黎山未之详也禹之导河始于积石积石雍地也河至是而广矣故经曰浮于积石言其始大也自积石而至龙门龙门禹所凿也南至于华隂东过冀之底柱孟津大伾洚水大陆然后播为九河同为逆河以入海焉河当下流水盛怒而无以泄故疏九河以杀其势又为逆河以寛其壅故能顺行而入于海也九河自古论之者多矣而了无定説盖以九河之形不复见故也窃料此地自春秋时已沦没于海乆矣世以谓齐桓塞之其实求其九而不可得故倡为此论至汉韩牧欲寻九河复其故迹王横难之曰往者天尝连雨东北风海水溢西南出浸数百里九河之地已为海所渐矣汉去古未逺其説可信信如此言则九河之迹何自而求之徒为纷纷也且以禹贡碣石实在海垠今之碣石宛在水中则九河之沦没有是理也其二曰嶓冡导东流为汉梁地也又东为沧浪之水过三澨至于大别南与岷山之江合于荆地同防于彭蠡谓之北江其三曰岷山导江东别为沱梁地也至荆而与汉合澧水注之防于彭蠡彭蠡者灨江之下流章贡二水合一江而出至是始与岷嶓之水会故谓之三江至而同入于海东方震泽始得为平土矣然而兹言三江今所叙乃岷嶓二江而不及灨者非禹所导故不言也嶓之汉南入于江久矣同与岷山之江至于彭蠡始与灨合为一江已不可分矣而又曰东为北江东为中江何哉盖子既为一江以灨言之则为南江以岷山言之则为中江以嶓冡言之则为北江其实一江也譬如人身五脏之气各有所主合而会于咽常人知其为一而望气者知其为五水既合为一江常人知其为一而治水者知其为三此医之所以为神医而禹之所以为神禹也然而又曰过九江者岂三江之外复有九江乎夫长江万里水之奔赴奚止九江禹之所定指其大者言之所谓湘灨沅澧江汉沮漳是也三江实在其数焉其四曰导沇水东流为济入于河溢为荥东出于陶丘之北又东至于菏又东北防于汶又北东入于海沇水源于冀州而书不言所导之自或云出于王屋未之详也济在河之北洛在河之南二水适然同凑于河水既轻清浮而在上不与浊流混至其溢也则在上者必济水也既猪为荥复出陶丘之北而至于菏皆豫地也东北防于兖之汶北东至青之境而入海矣尝谓通天下一气气之轻清者为神气之重浊者为物惟水亦然诸水惟济为轻清波流若神隠显出没非地脉所能断故直与江河淮相为终始而防于海此所以得祀而为四渎也其五曰导淮自桐柏东防于泗沂东入于海淮水出豫之胎簮山在南阳平氏县东北至桐柏桐柏亦豫地淮至此而大禹始导之迳徐之泗而防沂水以入于海矣其六曰导渭自鸟鼠同穴东防于沣又东会于泾又东过漆沮入于河鸟鼠在西倾之下雍地也沣泾漆沮皆出于雍入于龙门西河故经曰防于渭汭而入河矣其七曰导洛自熊耳东北防于涧又东防于伊又东北入于河熊耳豫地也涧伊皆在豫其入河则在孟津之西经言导河东过洛汭是也尝谓水之有名唯四渎而禹之所导乃兼汉渭洛言之想其所施之功力不异四渎也总而论之汉可附江而渭洛可以附河其备叙之者盖欲帝尧知天下大川不止于四渎也
　　九州攸同四隩既宅九山刋旅九川涤源九泽既陂四海会同六府孔修庶土交正底慎财赋咸则三壤成赋中邦土姓祗台徳先不距朕行五百里甸服百里赋纳总二百里纳铚三百里纳秸服四百里粟五百里米五百里侯服百里采二百里男邦三百里诸侯五百里绥服三百里揆文教二百里奋武卫五百里要服三百里夷二百里蔡五百里荒服三百里蛮二百里流东渐于海西被于流沙朔南暨声教讫于四海禹圭告厥成功【案此叚讲义原缺】
　　啓与有扈战于甘之野作甘誓
　　甘之战有扈氏之罪不容诛矣王者有征而无战征之为言正也各欲正己也焉用战啓以天子之尊有事于诸侯彼当牵羊肉袒悔罪于马足车尘以囬天子之怒不知出此而遂至于战其悖礼拒命之迹着矣啓虽不作誓以威众扈亦何所逃诛耶扈国扶风而甘其南郊也或曰扈亦禹之族于啓为同姓呜呼茍畔王命虽管蔡亦当诛况扈其疎族而又获罪于天者耶
　　甘誓
　　大战于甘乃召六卿王曰嗟六事之人予誓告汝天子躬冒矢石六卿皆从不谓之大战可乎周官士师一曰誓用之军旅天子六军其将皆命卿今观诸此此法非始于周始于夏也夫以至仁伐至不仁以至义伐至不义势若雷霆之震万钧之压况已及其郊宜乎贾勇矜能徳色谇语见于顔面顾乃咨嗟以告六事之人则王者用兵诚非得己也以不得己之心而用之兹其所以为行天之罚欤
　　有扈氏威侮五行怠弃三正天用勦絶其命
　　天之生人赋以最灵之性非徒使之生息长养块然于天地间盖欲其行天之权以辅化工之不及茍非其人天道废矣故天之祸人尤亟于逆天者王者于此其可赦耶夫水火金木土运行而不停者谓之五行天地人循环以为纪者谓之三正此天之所以隂隲下民而人君所以奉若天道之大要也有扈氏独
　　威侮怠弃之威侮暴慢也怠弃废忽也天何望哉昔者鲧陻洪水汨陈而巳未至于威侮五行也身犹殛死羲和尸官废时乱日而巳未至于怠弃三正也国犹不祀今也有扈氏其罪贯盈天命诛之则勦絶之期能幸而免乎
　　今予惟恭行天之罚
　　王亲督战易所谓在师中吉象曰承天宠也则王用行师岂不为行天罚乎天之命啓使行其罚岂必谆谆然赐弓矢而后征赐鈇钺而后杀乎亦以有扈氏自作逆天之孽因而诛之出于无私与天合道尔是故或谓之天讨或谓之天吏皆出于无私也三王应天率由此道后之搂诸侯以伐诸侯者私也故为三王之罪人以土地之故糜烂其民者又私也故为五霸之罪人至于黩武穷兵不能自戢使无辜生灵肝脑涂地者抑又私也故未免为诸侯之罪人安得以啓之所谓恭行者告之乎其曰恭行奉天而弗逆也窃尝谓天之恶逆天者甚于人之恶冦讐而其爱奉天者又甚于人之爱其子今有扈氏既以逆天而致罚则当时天下诸侯朝觐讼狱讴歌者不之益而之啓岂人之所能为哉天也
　　左不攻于左汝不恭命右不攻于右汝不恭命御非其马之正汝不恭命
　　攻治也王者之兵贵乎先自治也春秋记鲁及齐战孟氏之军孟孺子为左顔羽御邴泄为右季氏之军冉求为左管周父御樊迟为右此一车之中自有左右也或者以谓今之左右则不然盖天子亲征车徒并起凡言左右者徒也言御者车也郑伯御周为鱼丽之陈先偏后伍伍承弥缝周官以五人为伍五伍为两则伍者岂非徒乎杜预以十五乗为大偏九乗为小偏则偏者岂非车乎徒必用人故为翼长者在左右车必用马故为御者率在中使左不治左右不治右则掎角之势不成兵刃既接将弃甲曳兵而走矣岂不为辱命乎使御非其马之正则进退之节失序所谓右无良焉必败偏败众乃矣岂不为辱命乎兵法曰先为不可胜以待敌之可胜啓于是时岂有服敌之心哉先为不可胜以俟夫天命而已矣
　　用命赏于祖不用命戮于社予则孥戮汝
　　祭义曰凡建国之神位右社稷而左宗庙左阳也故赏由之右隂也故刑由之夏之宗庙社稷禹所建也啓方临戎赏罚不违成宪而必归之祖社则兹行岂其私哉荘周曰禹攻有扈夫攻有扈者啓也而曰禹何哉盖啓仗禹之威以成功则赏罚必由于祖社宜矣閟宫之诗曰戎狄是膺荆舒是惩此颂鲁僖公也而孟子乃曰周公方且膺之诚以僖公之保彼东方周公之余泽也故以其功归之是亦荘周不言啓之意也然则孟子所谓啓贤能敬承继禹之道与此书实相表里至于孥戮则如后世髠钳之类启岂有是哉威众之辞不得不深尔不然何以汤誓亦云

　　钦定四库全书
　　尚书讲义卷六　　　　　　宋　史浩　撰
　　太康失邦昆弟五人须于洛汭作五子之歌
　　孟子曰民为贵社稷次之君为轻是故得乎丘民而为天子太康失邦失其民也失其民者不可以为君矣当是时五子怨以为必归须于洛汭爱兄之道也其如民之弗与何昆同也兄弟之同曰昆雄太经以昆首拟同人正此义也观其作歌章虽异指如出一人则兄弟之同可知矣然五人弟也而谓之子或曰子者男子之通称非也方其御母以从称子所以尊母也
　　五子之歌
　　太康尸位以逸豫灭厥徳黎民咸贰乃盘游无度畋于有洛之表十旬弗反有穷后羿因民弗忍距于河厥弟五人御其母以从徯于洛之汭五子咸怨述大禹之戒以作歌
　　尸主也夏谚曰吾何以休又曰吾何以助夏之民觊其君之逸豫如此至太康以逸豫主位遂至于失邦何也盖何以守位曰仁太康无徳以堪之所谓不贤者虽有此不乐也是故其灭徳也既不可比于先王观其忘反也又不可以为诸侯度无惑乎民之贰也夫游畋以时使民闻车马之音见羽旄之美无疾首蹙頞之告可也至于十旬之久皇皇无所赴愬民心从可知矣后羿何能为哉因民之弗忍敢距于河然不曰民叛而曰弗忍有以见大禹之徳涵濡渐渍入人之深虽后嗣不贤无防我之心而犹弗忍叛也洛之南曰表洛之北曰汭五子之为弟内奉其母以徯其兄初无忿戾之辞诋其兄而伤其母之懐顾乃上述先祖之戒自怨自责若已有过以求媚于民庶几民之悔祸以归其兄使夏之宗庙社稷不沦胥于后羿之手也卒之仲康之肇位继以少康之中兴夏祀延茂垂数百年想其一时永言于诚实故能上动髙穹而格先祖下风四海而感斯民斯民闻之逺思万世永赖之功近起是宜为君之叹故其推戴之心有加而无巳也呜呼孰谓五子之歌之为怨词也哉
　　其一曰皇祖有训
　　此章首述祖训不曰先祖而曰皇祖解者曰皇大也君也或曰皇以道言其实皆尊大之义也五子者啓之子而禹之孙其言祖训则禹之所为也説者因禹不于贤而于子乃谓大道既隠各子其子今观其家所宝之训初无他説一于为民则知当时禹固不私于啓也民与之而天与之尔当之泣巳有弗子之心孰谓既长而以天下私之耶
　　民可近不可下民惟邦本本固邦宁
　　君之有邦履万乗之尊据崇髙之势疑无事于民也然非众则罔与守所谓邦者亦虚器尔果可不以民为本耶是故木之植本盛则末茂民之归本固则邦宁必然之理也禹唯知此故能以为可近而亲之以为不可下而尊之亲之则彼亦亲我若父母尊之则彼亦尊我如天帝其本之固虽无绳约而不可解邦欲不宁得乎夫垂训后人而首及于此可谓知所本矣
　　予视天下愚夫愚妇一能胜予
　　治天下之具莫大于赏刑喜有爵禄怒有斧钺然而不能以胜匹夫匹妇之愚何哉盖天聪明自我民聪明天明畏自我民明威得其心和可格于造化咈其欲变且至于乖离当是时虽有赏刑何所用之谓之一能胜予非禹欺后世也虽然自下者人髙之自后者人先之后世子孙果能遵此以视其民民爱之而不忍去是以不胜胜之实治天下之要术也
　　一人三失怨岂在明不见是图
　　怨不可积怨固不在形之话言见之顔色深积于中不可测度一旦土崩之势瓦解之形芽蘖于眹兆虽有神禹且不能救此禹所以勤勤言之不能自已也后世子孙茍能及其不见而图之使无滋蔓之难无噬脐之悔则天下可得而治矣
　　予临兆民凛乎若朽索之驭六马为人上者奈何不敬凡言予者禹之自谓也方其托于兆民之上战战兢兢若以朽索而驭六马前有蹶逸之虑而后有颠覆之虞其可一日安乎茍操是心以莅天下则无所不用其敬矣禹既详言民之可畏而其归结在乎无所不用其敬则所以训其子孙者可谓切至矣昔仲弓问仁夫子教以使民如承大祭敬也然则治天下而知敬民仁人之为也后世有能如此皆足以为治于天下岂惟夏之子孙可宝其训乎仁人之言其利溥哉禹之谓也
　　其二曰训有之内作色荒外作禽荒甘酒嗜音峻宇雕墙有一于此未或不亡
　　禹之垂训如良医之著书既示之以卫生之术又戒之以致疾之由其所以遗后世者可谓详且尽矣故前章所引终始保民之説且曰为人上者奈何不敬此示以卫生之术者然也今其二章复列荒淫之目且曰有一于此未或不亡此戒以致疾之由者然也虽荒淫之事上古人君所无禹既不得之于前闻又不得之于亲见安能逆知后世之必有是耶亦犹良医之治病当康平无事之日论其调养之乖宜知其疾疢之必至当时有似不经后日无不合辙又岂待人人切脉观色而后得之耶惜乎此训止为姒氏家之宝不得见其全书于后世也曰以身教者从以言教者讼为人之先身自为善则其子孙耳之所受目之所击皆可以入道茍其不然虽日挞而求之不可得矣禹为此训初非载之空言观其八年于外三过其门而不入色荒无有也禽兽逃匿驱蛇龙而放之菹禽荒无有也菲饮食而致孝乎鬼神卑宫室而尽力乎沟洫甘酒嗜音峻宇雕墙亦无有也兹不谓之身教乎以此而教子孙子孙犹有盘于游畋十旬而弗反者况夫后世失诸侯于烽燧成风俗于田猎沈湎冒色莫囬牧野之千夫蜂房水涡仅足楚人之一炬又何以为训耶宜乎其亡可立而待太康之失失在禽荒所谓有一于此也难乎免于世矣五人者上以大禹为鉴下以太康为前车傥使保民断无是事民其有不相与戴之为君以续夏之祀乎
　　其三曰惟彼陶唐有此冀方
　　昔者帝尧封国于唐曰陶唐氏先儒或谓陶与唐为二国未之详也然禹之子孙方陈夏训而有及乎陶唐何哉按地志尧都平阳禹都亦平阳平阳冀地也虽时有彼此之异而地无迁徙之殊今曰有此冀方者其意若曰禹之天下即尧之天下禹之都邑即尧之都邑虽太康一时失道然所以承袭者其来久矣后羿殊不念此遽有拒夺之心今或以此而风天下岂无仗顺而起为吾君讨贼者乎然而无有此所以怨也由是以论五子之怨非怨其兄也伤时无仗顺者而悼其社稷邦邑之无所恃也
　　今失厥道乱其纪纲乃底灭亡
　　尧曰咨尔舜天之厯数在尔躬允执厥中舜亦以命禹然则自陶唐而下圣圣相继此道未尝失也太康失之而至于天下皇皇大纲小纪紊乱不经其不灭亡何待观诗有六义一曰风风风也所以风天下也使其当时怨詈并兴声后羿之罪以激天下之心天下之心未必能动而其母子或中后羿之竒祸矣是故优柔其辞使天下闻之而不忍叛味之而不敢忘五子之怨其蔵深矣圣人于此能无取乎
　　其四曰明明我祖万邦之君有典有则贻厥子孙天子抚万邦不明何以在上惟明明后故能照临四方也立道以为经曰典明理以为法曰则周之六典八则取此义也然总而言之所谓典刑是矣今五子称述乃祖以谓禹虽逺矣尚有典刑以遗子孙子孙不克肖嗣辅弼之臣独可以申其祖徳使之悔艾以保其位然而无有此所以怨也后世有君如成汤厥后太甲亦尝颠覆其典刑矣其臣伊尹能明言烈祖之成徳以训必待其处仁迁义从而归之今以太康而论太甲则荒坠犹愈于颠覆当时后羿茍有伊尹之志则烈祖成徳所谓明明我祖万邦之君固不俟五子言之而为太康者安知不能处仁迁义若太甲之复归于亳乎由是以论五子之怨非怨其兄也伤时无辅弼之臣而惧其兄终不免于后羿之祸也
　　闗石和钧王府则有荒坠厥绪覆宗絶祀
　　古者有五权以百二十斤为石三十斤为钧闗者合而通之和者调而均之其义皆取同也思厥先祖声为律身为度左准绳右防矩所以同律度量衡者皆贻法于后世也故以闗石和钧申言典则之实所以示典刑之未泯也惟石与钧为国重事先王巡狩考制度于四岳后王垂统颁度量而服天下亦此也夫王府所有森然万宝何物不列于内而五子乃独取是二者言之诚尧舜禹之相授受亦必以谨权量为先故举是以为夏之手泽桮棬奈何后嗣荒坠而弗知省乎方太康之厄于后羿天下岂无思夏之心傥因其思夏之心示之以典则之实安知不为后世复见官仪而喜者乎五子之于家国思所以复其社稷宗祀者盖无所不用其至彼其精诚之所感格上动于天而下结于民宜乎子孙祀夏配天赫然中兴以成数百年之丕绪也覆絶之患又奚患哉
　　其五曰呜呼曷归予懐之悲万姓仇予予将畴依一章言其祖之治术也二章言其祖之戒辞也三章言后羿之不可有其地也四章言后羿之不能正其君也至此一章则无所归咎引而在已可也呜呼者嗟叹之辞也诗之序曰言之不足故嗟叹之嗟叹之不足故永歌之卒章之意言之不足也名篇之义嗟叹之不足也然则三百篇之法度固巳权舆于此矣圣人取舜禹臯陶之所赓与今五子之所述载之于书以表夫声诗之作其美刺风戒盖有所自非茍然也呜呼曷归者叹其留连而忘反也予懐之悲者若瞻望而弗可及也夫兄不友弟不恭初不相及而万姓乃仇五子而至于无所依有以见太康之失民深也无所依如此而犹不忍归过于其兄而播羿之恶于万民乃自怨艾若无所逃于天地之间者于此又知大禹彞伦攸叙见于家法如此其深且固也
　　鬰陶乎予心顔厚有忸怩弗慎厥徳虽悔可追
　　仁人之于兄弟不蔵怒焉不宿怨焉亲爱之而已矣五子上不怨太康下不怨后羿窃窃然隠咎于已盖非矫情饰貌从事于虚文也想其当时一言之出由中而不伪是故鬰陶乎其内鬰陶者悲结也而形于面目者又非勉强之所能为是故顔厚而忸怩乎其外忸怩者愧赧也弗慎厥徳虽悔可追者非归怨于太康也责已之不徳而追悔之莫及也帝尧之言曰万方有罪罪在朕躬又曰百姓有过在予一人帝尧以天下之过在已五子以兄之过在已故曰与治同道罔不兴又曰禹汤罪已其兴也勃焉夫五子以兄之过在已能以尧舜禹汤处心则夏之复兴也于兹可卜矣
　　羲和湎淫废时乱目往征之作征
　　尧命羲和以时分职实四人也今此总言羲和岂四人者皆沈湎淫泆耶抑时异事异尧则为四人而夏并为一人耶歴世久逺不可考证以意揆之凡人君钦若昊天建官列职虽或不一然总谓之羲和可也如是则沈湎淫佚者信其为一人而已矣夫时所以定分至日所以成嵗月又焉可废而乱之哉谓时可废乎则帝尧朞三百有六旬有六日以闰月定四时成嵗于此不能使百工允厘庶绩咸熈矣谓日可乱乎则帝舜巡狩协时月正日于此不能同律度量衡以均齐天下矣然则羲和既废乱之使人君何所据而为政此其罪所以不可逃也虽然侯承王命以出征而序书者不言王命岂侯有専征之罪欤是不然凡王者之征有言告众必曰誓今此不曰誓而曰征明有君也奉辞伐罪侯何有于専征乎
　　征
　　惟仲康肇位四海侯命掌六师羲和废厥职酒荒于厥邑后承王命徂征
　　后羿之乱太康失邦是真失之也仲康之初更造夫妇肇有父子慰四海思夏之心当是时巳复得天下矣説者乃因春秋魏绛伍员之言推原其意谓羿方専政羲和实忠于夏羿怨其背巳故使侯征之非也方太康见拒于羿城于阳夏仲康嗣位使行师也盖羲和既废厥职则分至紊其节而嵗月失其序人君所以奉若天道由兹而殆天下之治将委靡而不振矣羲和之罪不既大矣乎故复明言后承王命徂征所以表仲康之能为君政非専于羿也又以见侯之能承王命征非出于羿也然侯诸侯也入辅天子以统六师若所谓为王卿士者而曰后何哉盖古者诸侯南面皆可以称后故羿国有穷亦曰后羿何独于后而疑之
　　告于众曰嗟予有众圣有谟训明征定保
　　古之王者临戎告众之辞皆曰誓侯于此不敢称誓者以奉君之辞也奉君之辞故曰谟训谟者谋之有定训者事之有序也自先王克谨天戒至不及时者杀无赦皆仲康所以命侯之辞也或者乃谓今所言圣仲康不足以当之遂以为此非指言仲康然以其辞考之其称先王必非尧舜指禹而言也盖尧舜皆异代非其祖必禹之子孙然后可以称禹为先王也自仲康之前可以称禹为先王者啓与太康也侯方奉王命以征下国而逺取啓太康之言以告于众岂知务者哉由是以论侯告众之初言圣有谟训者若曰天子有诏也明征定保者可以依据而行也明其证而不昧定其保而不移既非予之専征又非汝之専杀圣之谟训其重若此斯所谓奉将天罚而钦承天子威命也侯之众其有懐贰而不用命者乎然则侯奉之际以圣归于天子固人臣之常理非过论也而所谓仲康者于肇位之初能为是举而又能使其下防恭奉命如此虽欲不居其圣得乎
　　先王克谨天戒臣人克有常宪百官修辅厥后惟明明毎歳孟春遒人以木铎徇于路官师相规工执艺事以谏其或不恭邦有常刑
　　先王之世岂无天变必有日官深推而预告之于是君不举辟移时大臣引咎归已以彰其谦抑百官降物修省以辅其不逮故祸乱不作而君道愈明犹以为未也毎嵗履端使遒人之官徇木铎于路木主仁而声宣羣下而使之言又所以预防其阙失而隂弭其灾沴也故虽官师之卑百工之贱皆得尽其规谏一或不然刑之而使恭厥职今也羲和失预告之规使上昧天戒而下失常宪废职甚矣仲康能因天变追悔不行先王之法究其所以然皆由于羲和之湎淫将数其罪以正先王之诛得不以是陈之于前乎
　　惟时羲和颠覆厥徳沈乱于酒畔官离次俶扰天纪遐弃厥司乃季秋月朔辰弗集于房瞽奏鼓啬夫驰庶人走羲和尸厥官罔闻知昏迷于天象以干先王之诛政典曰先时者杀无赦不及时者杀无赦
　　仲康既叙先王之法于前此复数羲和之恶陈古义以刺今圣人立言之法也夫人臣守道不如守官君子所居一日必葺知此故能一徳以尊君罔敢湎于酒惟时羲和以徳则颠覆以酒则沈乱畔官离次遐弃厥司擅去天子之庭而荒于厥邑使嵗月日时之纪紊乱而不明故曰俶扰天纪俶者始也盖自尧之厯象舜之璿玑羲和有官世得其人至是而始扰之也日月相防谓之辰十有二辰所以合朔也夏正季秋日月防于大火大火则房也日月弗集于房则日有食之可知矣羲和昏迷遂失其次既罔闻知不能弭变于未然及其修救瞽蒙奏鼓啬夫车马以驰庶人徒跣以走而羲和頽然在邑此岂可恕也哉政典者夏之条章也祖宗所建仲康不得而私故曰先王之诛先时者亿而不中不及时者过而后知皆当时之失实罪所在不赦庙谟若此羲和其可逃诛耶然则仲康之谟训可谓坦然明白侯于是可举而行矣
　　今予以尔有众奉将天罚尔众士同力王室尚弼予钦承天子威命火炎昆冈玉石俱焚天吏逸徳烈于猛火歼厥渠魁胁从罔治旧染污俗咸与惟新呜呼威克厥爱允济爱克厥威允罔功其尔众士懋戒哉
　　六师之众有士有卒侯帅众以同力王室而皆谓之士士卒同也又曰尚弼予钦奉天子威命者勉之也观羲和之罪非止废时乱日也既有胁从之人又有旧染之俗其恶可知矣然而仲康独指不谨天戒者言之以其获罪于人不若获罪于天之大也盖夏之子孙知先王所重者在厯数毎勤于此故夏书四篇一以威侮怠弃而获罪一以废时乱日而徂征则夏之有天下其谨于天戒者非一日也吾先圣对弟子为邦之问必以行夏之时为先者岂独以寅正为贵亦以累世致意于此必无差忒故可行也今侯能体王意告众之言何其反复丁宁之切至也其曰火炎昆冈玉石俱焚天吏逸徳烈于猛火者言兵犹火也火之弗戢玉石俱焚今为天吏固可以杀人矣若逸徳而使贤愚俱被其害则其威焰岂不猛于火乎此戒众士不可以多杀也然又虑众士因其言不果于杀而败吾事也故复曰威克厥爱允济爱克厥威允罔功夫威之与爱可以相有而不可以相无天下无事则用之于礼义爱重于威可也天下有事则用之于战胜威重于爱可也茍惟临戎而逸徳则原野厌肉川谷流血不几于长平之战乎茍惟临戎而威不克爱则不鼓不成列不禽二毛不几于宋襄之败乎然则始而褒之勉之中而反复丁宁之卒而觊其懋戒之期于允济而巳不敢伤吾君之仁亦不敢废吾君之义也呜呼此其所以为三代之将乎
　　自契至于成汤八迁汤始居亳从先王居作帝告厘沃契之父帝喾尝都亳矣契为尧司徒当百姓不亲五品不逊之时乃能敬敷五教使亘千万世君君臣臣父父子子其徳盛矣天之报施不在其身子孙当如何哉故十四世而有成汤已七迁其国矣至是始自商丘修先王之盛徳求先王之故都而居焉诗曰商邑翼翼四方之极嘉之也帝告厘沃之书亡矣想其称述风俗之美犹有帝喾之遗风焉后世有盘庚者复修其徳虽五迁而民怨犹奋不顾以絶河得成汤尊祖之意也然喾帝也而谓之先王何哉礼运曰昔者先王未有宫室然则以帝为王固后世立言者以为天子之通称汤既为王商之先祖皆可以称先王也
　　汤征诸侯葛伯不祀汤始征之作汤征
　　王制曰山川神只有不举者为不敬不敬者君削以地宗庙有不顺者为不孝不孝者君黜以爵葛虽不祀汤非其君何为而遽征之征者上伐下也敌国不相征也汤之征葛意者请命于君而为是举也或曰使其有命序书者必言之今此不言非王命也然征尝曰承王命徂征而其序则曰往征之孰谓汤征而非此之比乎王制又曰赐弓矢然后征赐鈇钺然后杀汤征诸侯决有所本抑此书既亡无与证者惜哉
　　伊尹去亳适夏既丑有夏复归于亳入自北门乃遇汝鸠汝方作汝鸠汝方
　　曰尽信书不如无书呜呼他书固不可无汝鸠汝方之书尤不可无也汝鸠汝方之书无万世之下成汤伊尹皆不得为纯臣是可惜也自古人臣抱负器业孰不欲尧舜其君方尹穷处其心未尝一日不在桀是故汤以币聘乃曰我何以汤之聘币为哉其意以谓若桀之币则受之矣桀既无心尹亦絶意而汤也其心愈坚其礼愈至乃使幡然而改其曰幡然岂非移所以望桀者望汤乎又岂非移所以许桀者许汤乎及是时尹有汤而已然而汤之心则不然盖知贤才而举之举而贡于王诸侯职也茍吾王因是而治则诸侯之责塞矣当尹去亳适夏之时想汤所以勉励之言资送之礼必具载于汝鸠汝方之书即其事想其书虽尹十往返而汤之心犹未厌也既丑有夏复归于亳是桀已恶尹而尹已耻立乎其朝矣于是而复遣焉尹不膏夏氏之斧钺则寻莘野之耒耜尔其五就而止岂汤之得已哉使汤得尹而不致之桀留为取夏之资是特后世三国之君用心耳汤岂为之哉使尹居汤之国数畔而去之是曾后世管晏狐赵之不若也尹岂为之哉孟子方叙尹徳故止言五就之勤而不及汤为天子得贤之意遂使后世之士缀文为賛亦曰夏商其心则其去就在尹而不在汤矣汤所以拳拳事桀之义安在哉呜呼此汝鸠汝方之书亡所以为可惜也










　　钦定四库全书
　　尚书讲义卷七　　　　　　宋　史浩　撰
　　商书
　　伊尹相汤伐桀升自陑遂与桀战于鸣条之野作汤誓汤之于伊尹学焉而后臣之故其诰曰聿求元圣与之戮力则尹固汤之所以尊信也尹之告太甲曰尹躬暨汤咸有一徳则尹固以是自任而不敢退托也观此则鸣条之战岂汤所得専乎此序书者必首言尹相汤而不言汤用也孟子言舜以为生于诸冯卒于鸣条正以东西言也桀都安邑鸣条在其西而亳又处安邑之东今自陑之师不应越安邑而战于鸣条先儒求其説而不得乃曰陑险也自下而上曰升国在东而战于鸣条出其不意也信如此説是尹用诡道以胜桀岂圣人之所为哉殊不知尹之伐桀非汤本心韦顾昆吾之乱汤既诛之尹因移兵以伐桀遂有鸣条之战尔按史记桀政淫荒昆吾氏为乱汤乃率诸侯以伐昆吾遂伐桀而颂亦曰韦顾既伐昆吾夏桀此其证也黜伏之功岂不在尹乎故其卒章又曰实左右商王呜呼尹之于汤岂寻常君臣可拟哉
　　汤誓
　　王曰格尔众庶悉聴朕言非台小子敢行称乱有夏多罪天命殛之今尔有众汝曰我后不防我众舍我穑事而割正夏予惟闻汝众言夏氏有罪予畏上帝不敢不正今汝其曰夏罪其如台
　　三分天下有其二以服事商周之徳可谓至徳也已矣成汤之心亦犹是也今伊尹为汤宣言以誓众乃曰非台小子敢行称乱夫称乱岂圣人之所为人亦不当以是疑圣人也是必亳之民皆有是説故以此解之也其曰我后不恤我众舍我穑事而割正夏亳民之心可见矣夫亳民非不顺服汤也使汤素有伐桀之心民之耳目乆已习熟于是而用其力虽使赴水火何不可哉今举事之际民惊骇若此怨咨又若此有以见汤本无是心伊尹强之明矣盖尹得尧舜之道懐亲见之心皇皇然也既丑有夏则舍汤无足与有为者是以决为此举而不辞经曰必有忍其乃有济尹之谓也向使一胜韦顾昆吾而遂班师汤之心也然汤之心则然亳民之心亦然其如有夏之民若大旱之望云霓何则尹为此举又非其私矣故曰天命殛之又曰予畏上帝不敢不正诚恐亳民之不我从也夫天命也上帝也何以知之民心其是矣易曰顺乎天而应乎人岂不信然
　　夏王率遏众力率割夏邑有众率怠弗协曰时日曷防予及汝皆亡夏徳若兹今朕必往尔尚辅予一人致天之罚予其大赉汝尔无不信朕不食言尔不从誓言予则孥戮汝罔有攸赦
　　和其民人保其社稷诸侯之职也彼遏絶有众不裕其力使相率而怠惰其弗协之情桀之民则然也割剥夏邑尽取其赋使民欲与之皆亡其阽危之势桀之社稷则然也汤为诸侯知治其国而已天子之民人社稷如是将何术以救之然而伊尹曽适有夏见桀政之暴虐悯斯民之涂炭轸纳隍之虑懐挞市之辱其急若拯水火是以因韦顾昆吾之伐辅汤而为此行汤亦不自意其至是也居是时虽欲辞之有不可得是以其必往致罚之辞不得不也其曰汝无不信朕不食言益足以知汤初无伐桀之谋今虽已在戎行而亳民犹未信其必然也先儒谓日者人君之象夏人指桀为日谓奚其不防似或未然其实民共苦桀皆曰死亡无日尔无他意也尔雅曰食伪也不食者谓朕言非伪从之则大赉以为赏不从则孥戮以为罚也先王举事赏罚之明若此详观誓辞始忧亳民之怨咨终恐亳民之不信皆所以明汤为是举非其本心序书者纪伐桀之功必以伊尹为首得是意也呜呼又焉知此书非伊尹之辞乎
　　汤既胜夏欲迁其社不可作夏社疑至臣扈
　　昔者共工氏之子曰后土能平九州故祀以为社然而旱干水溢尚有变置之法孰谓平其国而不可迁其社乎读书者当以意逆之可也汤既胜夏其欲迁社者众人之情也其不可者汤也汤既以为不可乃作夏社疑至臣扈之书夏社者意必存其祭祀若周家微子之命也疑至臣扈者意必保其余民若周家康诰酒诰之书也然是三篇者当在夏师败绩之后今附于此所未可晓岂此书既逸编次者失其序乎
　　夏师败绩汤遂从之遂伐三朡俘厥寳玉谊伯仲伯作典寳
　　三朡今之定陶是也夏师既败商人有以存夏为心者抱其寳玉奔溃于三朡汤使收之复纳于夏社宜矣夏之寳玉亦犹商之祭器也説者乃谓汤自取之似未必然也夫楚不以白珩为寳彼不殖货利之君而肯以是为寳乎嗟乎典寳之书亡使成汤存夏之美意不得昭见于后世为阙典也惜哉
　　汤归自夏至于大坰仲虺作诰
　　汤之班师至于大坰史记则谓之泰卷按地志此地去亳为近仲虺不待至亳而为此书其急若此非徒勉汤也盖欲释天下万世之疑而破天下万世乱臣贼子之心也昔者宰予圣门之高弟其心非真欲短防也以为生逢圣师一言足以定万世之事非此而不求其决后世必有安于素冠之刺者矣仲虺之志盖亦出此夫以汤之顺天应人当时天下固知非其本心也茍吾不因其有慙徳之言而明着之则万世之下乱臣贼子宁不以吾君借口是故反覆其辞无所隐讳必期天下万世晓然知之皆曰以汤为顺天应人之举犹有慙徳下此者其可为乎此仲虺之志也昔洙泗诸子与吾先圣人难疑荅问于古圣贤罔不商论独无一言及伊尹相汤之事或者疑之岂非此书具存不必置辨于其间耶
　　仲虺之诰
　　成汤放桀于南巢惟有慙徳曰予恐来世以台为口实书有巢伯来朝巢在呉楚之间其曰南巢当矣桀奔于巢汤不穷追之故曰放也昔驩兜在崇山太甲在桐宫皆迁之而已今此书直曰成汤放桀于南巢虽当时出于伊尹之谋夏民之怨然不因汤伐何由有此至是成汤为法受恶可也其曰惟有慙徳汤之心则然天下之论则不然也鸣条之誓曰非台小子敢行称乱观汤此言则知其心非特恐来世以为口实亦恐今世以为口实也其惴惴若此圣人何乐而为诚出于不得已也仲虺此书表里洞然足信后世有圣人出因而申之曰三代所以直道而行又曰三代之得天下也以仁前有仲虺之诰后有孔孟之言此后世乱臣贼子所以不得引之以自文其恶也呜呼非成汤之圣何以感召仲虺非仲虺之贤何以挥成汤茍其不然则后世之敓攘僣窃者皆得自列于其后矣
　　仲虺乃作诰曰呜呼惟天生民有欲无主乃乱惟天生聪明时又有夏昏徳民坠涂炭天乃锡王勇智表正万邦缵禹旧服兹率厥典奉若天命夏王有罪矫诬上天以布命于下帝用不臧式商受命用爽厥师简贤附势实繁有徒肇我邦于有夏若苖之有莠若粟之有秕小大战战罔不惧于非辜矧予之徳言足聴闻
　　凡人之心忧愧不已志屈气沮于有为之功必将怠惰而不振仲虺惧焉乃为此书以开广其心使之不疑其已行而勉励其未至伊尹之功所以能成始而成终者仲虺之力也夫民生防防嚚不辨理懵不知事至于渇饮而饥食好安而恶危乃不谋而同出于天性天故为之生圣人出乎其类防乎其萃使就而聴命焉茍无君徳何以保民故泰誓亦曰亶聪明作元后元后作民父母此惟天生聪明时乂之意也桀之昏徳不聪不明也民亦何辜其坠于涂炭天实悯焉是以不得不生汤以救之勇者见义必为智者沉几先物故能趋时赴功无畏慑懦怯之气有果断英武之为迹夫优柔不断失机防而败大事者观之则知汤之有为是天锡也其表正万邦继禹弼成之地与禹虽相望于数百嵗若亲相授受亦理之必然者典常也民心虽无常理之所在率是而不违此应人也天命虽难忱理之所在奉若而不逆此顺天也夏王之罪罪在矫诬不顺其道而逆之谓之矫不畏其威而欺之谓之诬以此布命仰有愧于天非顺天也俯有怍于人非应人也兹上帝所以不善其为改命而授商也汤何歉乎哉夫一人有庆兆民頼之爽者背也师者众也彼夏王既背违其众民将颠倒纷糅莫之适从防谄靣谀之人进则简贤而附势者不可胜数众邪羣枉之门开则恶直丑正之风炽吾止有国以事夏尚若苖之莠粟之秕皆欲芟荑播弃之矧吾君之徳世所称誉罔不聴闻则其不容于世益甚矣汤之君臣寄命漏刻非辜之惧民孰不懐而汤则顺受之而已仲虺非不知汤为此举出于不得已而必为勇智之説以诱之所以开广其心使之不疑其巳行而勉励其未至也
　　惟王不迩声色不殖货利徳懋懋官功懋懋赏用人惟已改过不吝克寛克仁彰信兆民乃葛伯仇饷初征自葛东征西夷怨南征北狄怨曰奚独后予攸徂之民室家相庆曰徯予后后来其苏民之戴商厥惟旧哉佑贤辅徳显忠遂良兼弱攻昩取乱侮亡推亡固存邦乃其昌
　　孟子曰汤执中立贤无方执者执其两端至于立贤无方则用其中矣此圣人之大徳也盖方喜怒哀乐隠于未之前其所谓中孰从而见惟举其两端始得见中也圣人执之而能用此成汤所以立贤无方众人执之而不能用此子莫所以犹执一也用之如何如权在衡事事期适于平而已无过与不及也夫声色之在人如形影之必相随也愚者溺之而忘反智者畏之而欲离皆非中也汤则不迩而已货利之养人如鱼水之必相资也贪者徇之而贾祸亷者弃之而不卹亦非中也汤则不殖而已是二者圣人之中制也徳懋懋官爵有徳也功懋懋赏禄有功也人君所用必功徳之人则宜乎求备矣人君所恃有富贵之权则宜乎自贤矣汤则用人惟已不求备也改过不吝不自贤也是二者亦圣人之中制也寛者无不宥仁者无不爱克寛克仁彰信兆民兆民信其慈矣今也十一征而无敌干戈所徂室家相庆慈故能勇也岂非成汤能执慈勇之两端而用其中乎贤者佑徳者辅忠输于隠我则显之良不自逹我则遂之是谓福善福善则善者劝矣恶者何所惩乎今也弱则兼之使有立昧则攻之使有明乱矣从而取之所谓置君而后去也亡矣从而侮之所谓兴灭而继絶也凡所以昌吾邦者推其亡同其存使不失于偏而已又岂非成汤能执劝沮之两端而用其中乎仲虺赞成汤其辞所引抑反覆无过不及是知人君之大徳果在于用中也尧曰咨尔舜在是也舜亦以命禹在是也仲虺勉励之意以谓吾王距尧舜禹虽数百嵗至于用中若合符契今而承三圣之统享四海之归亦何歉乎哉成汤至是可谓对百世而不慙矣何虞慙徳之有
　　徳日新万邦惟懐志自满九族乃离王懋昭大徳建中于民以义制事以礼制心垂裕后昆予闻曰能自得师者王谓人莫已若者亡好问则裕自用则小呜呼慎厥终惟其始殖有礼覆昏钦崇天道永保天命
　　汤之盘铭曰茍日新日日新又日新者纯亦不已之谓也仲虺始以是诰王王乃立言以广其説至于盘盂之间亦有是焉从善如流于是为至兹所以懐万邦也夫以常人之情韦顾既伐昆吾夏桀皆已即罪由七十里之小而享天下之归宜乎志满意得矜夸方盛汤也乃有慙徳之言则志自满固非所虑矣仲虺于此犹以九族乃离惧之可谓切直矣夫汤之懋昭大徳是所谓允执厥中也建中于民是所谓敷锡厥庶民也中庸言大徳者必受命大徳者必得其位皆以其能用中也用中则王者之能事毕矣而仲虺方觊其以义制事以礼制心是以中材之主望汤也岂仲虺谓其君不能哉殊不知此为后世设也使圣人自以为圣而跌宕于规矩之外其自为一身则可后世庸常之君何所取法哉故凡圣人事以义度心以礼防者皆有垂裕之心者然也矧汤即阼之初已有恐贻口实之虑则垂裕之道固所常懐仲虺亦因而伸之而已予闻者仲虺所闻于古而云也説者乃取汤于伊尹学焉后臣以为能自得师之证似未广也夫汤既有为善之心闻一善言见一善行皆吾师也又何独伊尹哉虞舜好问而好察迩言取诸人以为善盖非一人之力也彼谓人莫已若与夫好自用者则固不可以语此矣且以汤之允执厥中岂不能慎厥终惟其始能佑贤辅徳显忠遂良兼弱攻昧取乱侮亡亦岂不知钦崇天道而顺其殖有礼覆昏之意哉是知仲虺此言非为汤也欲使汤为其孙子立万世之法尔故其终必曰永保天命也其曰永保欲创业垂统为可继之道故能世永乆无若夏桀之矫诬以失其信也然则仲虺之于成汤可不谓社稷之臣乎
　　汤既黜夏命复归于亳作汤诰咎单作明居
　　既黜夏命所谓革命也复归于亳有以见成汤过人逺甚彼其子女玉帛非不多且美宫室台池非不崇且丽曽此勿有而复归先王之故居其志可见矣万方百姓闻成汤之风见成汤之志故一言之天下信之苟惟得其都邑而自有之彼万方百姓岂不皆曰凡吾君之所以血诚请命者皆所以自为也居是时虽家置一喙以告之则其聴者亦鲜矣后世之君故有入闗而秋毫无所犯者岂亦微得成汤归亳之遗意乎成汤既入夏民始奠居咎单贤臣也为汤司空作明居之书所谓度地以居民也
　　汤诰
　　王归自克夏至于亳诞告万方王曰嗟尔万方有众明聴予一人诰惟皇上帝降衷于下民若有恒性克绥厥猷惟后
　　诞大也以万方之众而视予一人无异太仓之一稊米惟予得其大者可以包万方故万方惟予一人是聴也域中之大莫大乎道其次莫大乎天天法道道则视之不见聴之不闻之不得即吾性分之内所谓喜怒哀乐之未发者是也天之所以为天用此道也故一隂一阳惨舒生杀不失其平而化育行焉惟皇上帝者皇以道言上帝以职言天之法道者也降于下民者天以是中运于上人受之于内故谓之也必曰下民者以天之赋授初无贵贱贫富之殊秉之性人人无待于外故虽下民皆有常性也克绥厥猷者猷性之美也必待我后克绥之者以众人梏亡而失之圣人则未尝失也尧荐舜舜荐禹而天受之以其惟精惟一允执厥中之道未尝失故也今成汤敷畅厥辞使天下万方晓然知吾真得是道凡吾之所以得天下者出于皇天上帝之所卑付使吾为汝克绥厥中以明其所固有则万方之闻之者孰不反身而诚恍然悟释然喜归根复命得其常性之所在若羁旅之人忽返故乡其心悦诚服盖可知矣彼必皆曰天能赋我以中而使我复于中者吾君也又孰敢不聴予一人之诰乎然则王言之大宜无大于此矣抑尝论成汤于伐夏之功或曰惟有慙徳或曰栗栗危惧是未尝敢自有也至于阐大中之道明皇天之所以相授受者乃无谦冲退托之辞盖成汤既已知天之所以生我者凡以为万方有众也又奚以多逊为哉
　　夏王灭徳作威以敷虐于尔万方百姓尔万方百姓罹其凶害弗忍荼毒并告无辜于上下神只天道福善祸淫降灾于夏以彰厥罪肆台小子将天命明威不敢赦敢用牡敢昭告于上天神后请罪有夏聿求元圣与之戮力以与尔有众请命上天孚佑下民罪人黜伏天命弗僭贲若草木兆民允殖【案此节讲义原阙】
　　俾予一人辑宁尔邦家兹朕未知获戾于上下栗栗危惧若将陨于深渊凡我造邦无从匪无即慆淫各守尔典以承天休尔有善朕弗敢蔽罪当朕躬弗敢自赦惟简在上帝之心其尔万方有罪在予一人予一人有罪无以尔万方呜呼尚克时忱乃亦有终
　　俾之为言使也上天神后使予一人辑睦安宁尔邦家然犹未卜天意人心果如何若获戾于上下栗栗危惧如将陨于深渊汤之心果何乐哉以此知汤本无意于天下不得已而受之尔若以常人论之以诸侯而得天下宜乎志满意得骄矜自大何畏乎天下不服而汤乃惴惴然若无所容其身呜呼而谓汤有意于自陑之战真厚诬哉汤之本心既已昭著于是乃戒诸侯凡我造邦之诸侯同成此事无从匪无一非法也无即慆淫无傲慢骄淫也各守尔之典常以承天之美意而已固无改作也尔有善我不蔽当章明暴白之至有罪则朕不汝扬朕自当之不敢自赦以此自处知我者其天乎故曰惟简在上帝之心如是则万方诸侯敢不防恭而聴命乎既已戒诸侯矣又告万方曰其尔万方有罪罪在朕躬予一人有罪无以尔万方夫万方皆自作之孽而汤招之在己至己有罪则不以累万方传曰江海所以为百谷王者以其善下之也又曰禹汤罪已其兴也勃焉此之谓也呜呼者叹辞也尚克时忱者信也信我此言我乃能图厥终不然则未保其徃也此汤之谦徳也夫我之徳天既信之人既信之而尚忧其不信岂不过计也观汤诰一篇知汤真懐慙徳惧天下之不我信诚心恻怛勤勤告谕唯恐一人疑其迹也然则汤果何心而为此哉事危势迫天命所归人心所予不得已而当之尔易曰汤武革命顺乎天而应乎人夫应者应之而已顺者顺之而已何容心哉若谓汤武有一毫包蔵冀得天下之心则是诬汤武也其临戎誓众之言伊尹太公为之不可以为实也是故顺乎天而应乎人先圣人独归汤武以汤武无心而得之云尔呜呼学者知应顺之道出于无心迫于不得已然后可以白汤武之心于万世之下也
　　成汤既没太甲元年伊尹作伊训肆命徂后
　　孟子曰汤终太丁未立外丙二年仲壬四年太甲颠覆汤之典刑按史记太丁汤子也未立而卒外丙太丁之弟未立而卒仲壬外丙之弟复立四年而卒伊尹乃立太丁之子太甲是矣然而孟子止言其年者方对国君而叙商之子孙其死亡之亟亦人主所恶闻故隠之也而汉儒乃谓成汤既没太甲于次月即位改元非也故不得不辨太甲汤之长孙继体而立建元建国礼也伊尹既为上宰受成汤付托之重彼二君者享祚短促不足有为太甲受君将以责其为君之徳于是作训三篇亦大臣受遗建立之本体也肆命者陈天命也徂后者监于往古明后也二篇亡矣
　　伊训
　　惟元祀十有二月乙丑伊尹嗣于先王奉嗣王祗见厥祖侯甸羣后咸在百官总己以聴冡宰伊尹乃明言烈祖之成徳以训于王曰呜呼古有夏先后方懋厥徳罔有天灾山川鬼神亦莫不宁暨鸟兽鱼鼈咸若于其子孙弗率皇天降灾假手于我有命造攻自鸣条朕哉自亳惟我商王布昭圣武代虐以寛兆民允懐今王嗣厥徳罔不在初立爱惟亲立敬惟长始于家邦终于四海呜呼先王肇修人纪従谏弗咈先民时若居上克明为下克忠与人不求备检身若不及以至于有万邦兹惟艰哉敷求哲人俾辅于尔后嗣制官刑儆于有位曰敢有恒舞于宫酣歌于室时谓巫风敢有殉于货色恒于游畋时谓淫风敢有侮圣言逆忠直逺耆徳比顽童时谓乱风惟兹三风十愆卿士有一于身家必丧邦君有一于身国必亡臣下不匡其刑墨具训于蒙士呜呼嗣王祗厥身念哉圣谟洋洋嘉言孔彰惟上帝不常作善降之百祥作不善降之百殃尔惟徳罔小万邦惟庆尔惟不徳罔大坠厥宗【按此篇讲义永乐大典原阙】








　　钦定四库全书
　　尚书讲义卷八　　　　　　宋　史浩　撰
　　太甲既立不明伊尹放诸桐三年复归于亳思庸伊尹作太甲三篇
　　此书序也伊尹方立太甲勤勤作训冀其为明君也不明则昏矣昏君何以主天下伊尹至是不得不使之居庐而自怨自艾也至于思庸庸者用也既思复用则欲聴伊尹之训已也伊尹之志得矣故此书备载其所以处仁迁义之实则太甲谓之贤圣之君可也虽然以臣放君可乎惟伊尹知太甲必能改过故其废放之际自信不疑然则伊尹岂可以防常受遗大臣拟议哉向使太甲无可教之资放而不反伊尹之罪大矣此太甲三篇所以不得不作也
　　太甲上
　　惟嗣王不惠于阿衡伊尹作书
　　此史官之辞也阿者保顺衡者持平阿衡之号若吕望之称太公也使伊尹自称其号而以不惠归之嗣王岂非怨词乎是知史氏纪作书之由故有是言非伊尹之言也
　　曰先王顾諟天之明命以承上下神只社稷宗庙罔不祗肃天监厥徳用集大命抚绥万方惟尹躬克左右厥辟宅师肆嗣王丕承基绪惟尹躬先见于西邑夏自周有终相亦惟终其后嗣王罔克有终相亦罔终嗣王戒哉祗尔厥辟辟不辟忝厥祖
　　荘周称伊尹曰强力而忍垢想见当时之人不知伊尹者纷纷之言必不少恕伊尹忍之以成事业此所以为自任也然伊尹之心知汤可以受天命既强之以伐桀得天下于顺应成大功于顷刻使斯民复见尧舜之盛伊尹之所操持蕴蓄已见效矣苟嗣王不克终厥徳而败乃翁事则伊尹前功俱废矣成汤所以托孤之义何望哉是以强力坚忍以身当天下之谤而不辞卒之太甲处仁迁义而商家数百年之祀自是而延伊尹岂患失保宠之徒乎盖以常人当伊尹之时有去而已伊尹之不去知力足以回嗣王之心吾而舍之为徳不卒矣是以宁为顽钝忍耻而必立太甲于无过之地也孟子尊之曰伊尹自任天下之重又曰无伊尹之志则篡也若孟子者可谓知伊尹矣先王顾諟天之明命顾眷也諟许也天之明命眷许成汤遂能承上下神只社稷宗庙罔不祗肃一言以尽曰敬而已矣敬徳之聚也是以天监厥徳用集大命而使之抚绥万方也辟君也克左右其君宅居也师众也左右其君居集其众既在尹躬矣嗣王丕承基绪亦在尹躬也伊尹可谓圣之任也先见于西邑夏者夏都在亳之西指其方而言之也言夏之君臣以忠信为周故能克终君不克终相亦罔终伊尹之期嗣王欲其君臣俱有道也嗣王戒哉祗尔为君君不君则辱成汤矣故曰忝厥祖
　　王惟庸罔念闻伊尹乃言曰先王昧爽丕显坐以待旦旁求俊彦启迪后人无越厥命以自覆慎乃俭徳惟懐永图若虞机张往省括于度则释钦厥止率乃祖攸行惟朕以怿万世有辞
　　惟庸思庸也太甲一闻忝厥祖之戒乃能思庸以聴伊尹之训已不可不谓之贤君也然既闻矣当尊其所闻念之不能忘可也今乃曰罔念闻是太甲貎从而心犹未服也伊尹能逆知其意故又引先王之勤劳以感动之其曰昧爽丕显旁求俊彦启迪后人者盖言昧爽向明也丕显大明也成汤自昬至晓不遑安寝思求俊美之士所以开导嗣王也如此可坠厥命以自取颠覆乎慎乃俭徳惟懐永图是其先务也虽然伊尹此书方欲回太甲不明之心岂无他术而必以俭为永图何哉盖俭徳之共也夫惟俭则玩好弗寳嗜欲弗亲中之所存湛若止水万务之来应而不乱兹实治心之要术也尧舜茅茨土阶是徳也大禹菲食卑宫是徳也乃祖成汤不迩声色不殖货利亦是徳也嗣王谨之岂不可以为长乆之图乎谨之犹射也括在机在手苟不虞乎方张之时而省乎将释之际则于先王之凖度必差之毫缪以千里矣故曰钦厥止率乃祖攸行既能如其所止而钦焉是吾之心术正而知止其所也又能率先王俭徳而行焉是射而中的也如是则岂惟尹心悦怿抑嗣王亦有万世无穷之闻此惟朕以怿万世有辞之意也
　　王未克变伊尹曰兹乃不义习与性成予弗狎于弗顺营于桐宫密迩先王其训无俾世迷王徂桐宫居忧克终允徳
　　孟子曰惟大人为能格君心之非太甲之未克变岂若后世愎谏遂非而果于不义者之所为乎心之所思尚有纎瑕防累未能尽去云尔伊尹事君如良医用药必欲去疾之根柢而至于十全然后其心乃安故当未变之时求其不义而攻其性习将使嗣王摆去旧染脱然如洗心换骨舍愚而即贤由狂而作圣乃可谓之变也凡人之生性无不善上智下愚卒至背驰非性本然以习而相逺也尧舜之圣性也桀纣之恶习也习之既乆安得不与性成人能及其未逺而变焉此所谓不逺复而善补过也伊尹知此既使嗣王弗近于弗顺是逺罪也营于桐宫又使嗣王密迩先王之训是迁善也迁善逺罪岂终迷而弗悟者哉故曰无俾世迷此伊尹以先觉觉后觉之效騐也至是嗣王始往桐宫庐成汤之墓以尽居忧之礼又能念成汤之勤劳而求克终以信其徳呜呼伊尹之格君心非有铁成金之力安能使嗣王克变如是哉
　　太甲中
　　惟三祀十有二月朔伊尹以冕服奉嗣王归于亳作书曰民非后罔克胥匡以生后非民罔以辟四方皇天眷佑有商俾嗣王克终厥徳实万世无疆之休王拜手稽首曰予小子不明于徳自底不类欲败度纵败礼以戾于厥躬天作孽犹可违自作孽不可逭既往背师保之训弗克于厥初尚頼匡救之徳图惟厥终
　　伊尹以冕服迎王归于故都冕服祭服为朝于庙也想见伊尹之心知太甲已能处仁迁义企及成汤矣故敢以朝于庙也方其奉王在庙拳拳然思汤所以托孤之义而已所以许汤之心几乎不济矣今而获以圣贤之嗣来朝于庭如奉君之寳玉出使千万里外无所玷阙复归之君岂不欢喜慰释乎而太甲当是时亦必自知茍非伊尹之勤勤虽求为中材庸主不可得而况得见今日乎君臣之间相感之厚相得之欢可不言而喻也昔五子之歌述皇祖之训曰民可近不可下民惟本本固邦宁成汤之心岂外是哉今嗣王贤圣矣可不告以先王所以付后嗣之本意乎后君之继承者辟君之法度者民非君不能相正以生后非民不能临制四方皇天于商眷佑未衰故使嗣王克终其徳岂非万世无疆之美耶太甲于此既已觉悟当追省昨非以自首露言子不肖是不明于徳之故以欲而败度以纵而败礼而召祸于其身也使天祸我犹可禳免祸自己召何可逃耶既往前日也背师保之训不聴伊尹之言也厥初之不善今已自悔矣则正救其恶岂不有望于将来其曰图惟厥终实成汤改过不吝之心也汤之典刑于是乎在成汤之灵显显在庙实式临之呜呼贤哉呜呼圣哉
　　伊尹拜手稽首曰脩厥身允徳协于下惟明后先王子惠困穷民服厥命罔有不悦并其有厥邻乃曰徯我后后来无罚王懋乃徳视乃厥祖无时豫怠奉先思孝接下思恭视逺惟明聴徳惟聪朕承王之休无斁太甲既悔过责躬求正救以图终伊尹得不举修身协下之要以告之乎修其身使信徳协和于下惟明君能之古我成汤以民为子惠及困穷夫困穷之人宜若可缓矣殊不知哀矜无告隂隲下民天道之常有王者作能惠困穷乃合天道尧之告舜曰天之厯数在尔躬允执其中四海困穷天禄永终舜亦以命禹成汤继三圣之道子惠困穷在所先者则民服其命无有不悦有邦厥邻咸起来苏之徯固其所也太甲既率乃祖攸行懋乃后徳动视成宪不敢豫而废时亦不敢怠而忽事上而奉先思孝下而接下思恭思者心之官也思既得之至于耳目之官亦罔不致谨焉孰不为视不逺则不足为明视乃厥祖庸非逺乎孰不为聴不徳则不足为聪聴伊尹之训己庸非徳乎嗣王至是变习成之性无不义者而尹亦承王之美为无穷矣
　　太甲下
　　伊尹申诰于王曰呜呼惟天无亲克敬惟亲民罔常懐懐于有仁神无常享享于克诚天位艰哉徳惟治否徳乱与治同道罔不兴与乱同事罔不亡终始慎厥与惟明明后
　　易曰重巽以申命申者重之义申诰者以其所言重告之也伊尹之于商可谓社稷之臣矣常人之心谏于其君而不用则有去而已不防其君之如何也今伊尹幸太甲用其言而底于贤圣矣犹恐太甲折节于将恐将惧之际而解体于将安将乐之时故以已陈之言重复告戒譬如良医治疾疾既去矣虑其保护之失时而疾疢之复至乃告之以休养调适之方期于长享安平尔此一篇之大防也夫为君之道上膺天命下受民归而中享祖宗之佑命之靡常也以敬故亲民之难保也以仁故懐神之无常享也以诚故格如是而得天位岂不艰哉彼其栗栗危惧若将陨于深渊诚以造次颠沛未尝不兴念于此三者循是三者徳也故能为治否则乱矣古之贤圣之君虽世之相后地之相去千万之逺至其为治若合符节以道同也其兴必然彼桀纣之恶败端覆辙不谋而同其亡亦然嗣王诚能鍳败亡之轨辙而求贤圣之用心始乎是而终乎是岂不为慎厥与而为明明之君乎
　　先王惟时懋敬厥徳克配上帝今王嗣有令绪尚监兹哉若升高必自下若陟遐必自迩无轻民事惟难无安厥位惟危慎终于始
　　始戒之以慎乃俭徳中戒之以懋乃徳末戒之以懋敬厥徳其诚愈至其言愈详爱君之意有加而无已也谨则知所择懋则知所修敬则知所守徳至于守则可以终不变也汤用是徳克配彼天今王嗣有令绪可不监此以法乎若升高必自下若陟遐必自迩此千里之行起于足下也盖人君脩徳不过别白善恶善恶在人始之相去若毫末终有胡粤之殊则吾始行一步可不谨乎是故知稼穑之难则于民事不敢轻知天位之难则于大寳不易处人君嗣位之初非不知此理亦非不知致谨也奈何世已治安矣民已富庶矣四方之贡赋极水陆之珍于口体内庭之器用夸玩好之异于耳目耳目之所接日新口体之所奉益备此心侈矣此志荒矣崇台榭骋田猎朝欢娯夜宴乐日肆于淫荒之涂溺而不知流而忘反向之民事不可轻之心天位不易处之心已防之矣虽有善谏不能入也然则人君岂可不以始行一步为标准乎茍慎终如始将与尧舜同条共贯犹吾成汤也舍是则皆始于尧舜而终于桀纣尔呜呼后世尧舜之治何其寂寥而难得也坐朝之君引尧舜以望其臣进説之臣举尧舜以誉其君咨嗟景慕似真不可及殊不知嗣位之初此心即尧舜也诚能充是心坚忍而力行使终始惟一尧舜何人哉有为者亦若是而已矣伊尹告嗣王以慎终于始可谓得致君之要术也
　　有言逆于汝心必求诸道有言逊于汝志必求诸非道道本无形视不可见求之于事当于理者是也夫忠言逆耳非逆耳也逆予心也阿谀顺防非顺防也逊予志也诚能从其逆予心者求之其背于理欤苟不背理虽吾心不悦其益我之言也何为而拒之又从其逊予志者求之其合于理欤茍不合理虽吾志所悦其蛊我之言也何为而受之尧舜之命纳言堲防説不过于此矣伊尹告太甲终于尧舜之道岂非其本心乎今夫人臣食君之禄享君之爵非不知阿谀足以保富贵安荣也诚以所学者尧舜之道苟其君不尧舜吾不得为臯夔稷契死当与草木俱腐尔何名于世哉虽爵禄愈崇厚而吾心益媿耻是故拳拳然责其所难而势必至于犯顔逆耳也人君于此可不求诸道乎彼不病狂安肯舍富贵而就贫贱舍安荣而就危辱耶盖尝论之天下之善言皆不悦于耳天下之善事皆不便于已人君不欲为尧舜则已如欲为之从其不悦于耳者聴之从其不便于已者行之则日加益而不自知尧舜之道不难及也伊尹以此授太甲可谓学道之秘诀也言虽拂意而合道忠言也当聴之言虽顺意而非道甘言也当察之
　　呜呼弗虑胡获弗为胡成一人元良万以贞君罔以辩言乱旧政臣罔以宠利居成功其永孚于休伊尹既言求道之要今复径人心之所同然者告太甲太甲至是即道愈深可以语此矣曰天下同归而殊途一致而百虑夫弗虑胡获虑虽百其致则一弗为胡成途虽殊其归则同人但见其有思而获有为而成不知本于无思无为寂然不动之时也至于获也成也乃感而遂通天下之故尔伊尹又恐太甲不悟其言直曰一人元良万以正夫元者始也良者其善心也以谓一人能寂然不动不失其始善之心则虽曰从事于天下之务有所不思思无不获有所不为为无不成一言以蔽之曰当理而已夫惟当理则万安得不正乎老子曰我无为而民自化我好静而民自正夫无为而静实寂然不动之时也茍当时自失其元良之心安能至是哉人君得是道故能虚心以监先王之法虚已以来天下之言所谓以辩言乱旧政者无有也人臣得是道故宠至而若惊功成而不宰所谓以宠利居成功者无有也盖君恃辩言以乱政则臣下非引去以全身必缄黙以保位矣臣恃宠利以矜功则人君非疑其弄权必恶其贪鄙矣君臣之间方且内懐疑惧如是而欲为尧舜之治是犹行而求前也其可得乎舍是二者则其永信其休徳矣呜呼此伊尹所以致君于尧舜之极挚也







<经部,书类,尚书讲义>
　　钦定四库全书
　　尚书讲义卷九　　　　　　宋　史浩　撰
　　伊尹作咸有一徳
　　徳惟治否徳乱则徳者固治天下之大要也一徳者徳之有常而不变者也夫水不变故谓之天一火可变故谓之地二则一徳者常徳也君有是徳可以为圣君臣有是徳可以为贤臣尧舜禹有是徳而臯夔益稷之徒亦有是徳故能成至治之世自是厥后君或有之而臣不能进于此臣或有之而君不能进于此则咸有一徳真絶世难逢之防也伊尹得不举是以为训乎虽然伊尹将去矣而以是为言诚欲使太甲坚持是徳自托于伊尹而求如伊尹者相之则伊尹所以致君如尧舜者前有成汤后有太甲其成效岂不巍然上与臯防益稷之徒同为不朽后世读此书当知君臣咸有之为难得茍有焉不可相捐于中道而使尧舜之功不成也
　　咸有一徳
　　伊尹既复政厥辟将告归乃陈戒于徳曰呜呼天难谌命靡常常厥徳保厥位厥徳匪常九有以亡夏王弗克庸徳慢神虐民皇天弗保监于万方启迪有命眷求一徳俾作神主
　　易曰知进退存亡而不失其正者其惟圣人乎伊尹避夏桀于莘野知亡也放太甲于桐知存也应汤聘而起知进也复其政而归知退也四者既备庸非圣人乎古之圣人治定功成不敢自恃而以徳为言者知立功非圣人之得已若夫徳则可恃以为无疆悠乆之道也故其告归之言必陈戒于徳然徳有大小有吉凶人君之治天下所持者大所趋者吉其要在于常而不变也盖上有难谌之天命谌信也惟其难信是以靡常天命靡常惟徳是辅吾有常徳足保厥位所以当天命也厥徳不常虽巫医不可作况有大寳乎九有以亡言九州皆非我有也夏王弗克庸徳庸常也不常其徳至于谩神虐民夫神之所歆者馨香之徳所好者正直之徳今也慢之神无据矣民之所归者抚我则后之徳所悦而诚服者不恃力之徳今也虐之民无所依矣皇天弗保是谓靡常其亡九有之众也宜矣天乃监观万方开道我命眷求一徳足以君天下者俾作人主焉则神有据矣民有依矣然则常也庸也一也皆其不变之徳也其言虽异其防则同
　　惟尹躬暨汤咸有一徳克享天心受天明命以有九有之师爰革夏正非天私我有商惟天佑于一徳非商求于下民惟民归于一徳徳惟一动罔不吉徳二三动罔不凶惟吉凶不僭在人惟天降灾祥在徳今嗣王新服厥命惟新厥徳终始惟一时乃日新
　　伊尹之于汤可谓至相得矣伊尹之于太甲可谓至不欺矣方尹在畎中汤固以其元圣而聘之五遣相桀而不用夫始既为桀求材则君臣之分未严而师友之道夙着故孟子曰汤之于伊尹学焉而后臣之益可见矣及夫自陑之战尹自任以伐桀汤仰成善而已故书序不曰汤用尹而曰尹相汤今既复政嗣王将归矣此志不白将无时也故直曰惟尹躬暨汤咸有一徳先言尹躬者以明汤之相得也夫人臣事君贵在不欺若使尹不自白此志太甲何从而知亦何从而信自言咸有一徳者以见尹之不欺也不然欲为君尽君道欲为臣尽臣道二者皆法尧舜而已尹得尧舜之道者岂不识君臣之分而髙自标置如此何哉惟其出于不欺是此书一作太甲信之天下信之而后世亦信之也克享天心受天明命者天命不可欺而得也以其真有一徳天心予之天命归之使汤不得尹天命未可知也天命既归则有九有之众革夏之正朔固其宜矣夫天之眷求一徳甚于人之求天也民之求于一徳甚于饥渴之求饮食也求而得之惟恐其二三以败徳幸而终始不变喜可知也则享天佑受民归固理之常非天私于商而商求于民也徳以一而不变无所往而不吉以二三而变则始勤而终惰始圣而终狂始贤而终愚始治而终乱矣天之灾祥岂天自作君自感召尔人君其可不修徳乎徳何修乎修其善而已矣闻一善言见一善行若决江河见善如不及见不善如探汤好善如好好色恶不善如恶恶臭岂能变哉是以谓一徳易言余庆余殃在积善积不善实徳也故与此书相表里今嗣王新服厥命当何为乎惟新厥徳而已徳不变故始终惟一一故日新也天不变四时行焉百物生焉生生化化新而不停君法天者也终日干干纯亦不已日加益而不自知此所谓时乃日新也苟其胷中萌一不善则是吾徳有间断有间断则前功俱废岂所谓日新乎呜呼嗣王可不念之
　　任官惟贤材左右惟其人臣为上为徳为下为民其难其慎惟和惟一
　　伊尹既告太甲以君臣同徳格天之道其拳拳爱君之诚不能自已又授以任官用人之法夫人君一身深居九重内有左右近习外有百官有司今而欲使百官皆贤材左右皆其人岂不甚难乎曰有一徳则甚易茍无一徳何以知人彼夫大奸大邪者有乎忠直便辟侧媚者不显其过愆人君何从而得之亦观诸其人而已矣夫从容引君以当道造次纳君于礼法输逆耳之言忘犯顔之祸此为徳乎为身乎乐于兴除勤于抚字宁以身当刑辟不以害及生灵此为民乎为已乎夫既进其为徳之士则懐诈挟术欺君媚灶阿谀顺防窃位以全身者退矣夫既进其为民之士则淫刑酷法视生灵而不防剥肤椎髓结权豪以求援者退矣外而百官有司得贤材则外朝之政事无不举内而左右近习得其人则内朝之闲燕无不正岂不为尧舜之君乎虽然知人之哲帝亦难之取人之际可不其难其慎乎我以为徳为民而取士安知彼不兴崖异之行矫饰之情以赴一时之好尚乎故当察其和而一者任用之则尽之矣盖和则不为崖异一则不为矫饰惟和惟一伊尹其人也然则必若伊尹者然后可以相太甲太甲其可忘之乎
　　徳无常师主善为师善无常主协于克一
　　伊尹之言一徳説者知其为不变之徳矣然不知何为而能不变是以至此直指其所以为一者言之夫君子之进徳知有所慕而为之是以谓之师然所主者善而已何常师之有使其不主于善是所师者或凶徳也知主善矣苟不协于克一则有时不当矣主善在乎克一而已使其不协于一是所主者或二三其徳也夫一者何也善之异名也繋辞曰一隂一阳之谓道继之者善也曰道生一一之与善其生于道者也其继于道者也道降而有徳则一也善也所以为徳也克一之善非恶之对以之为己则顺而祥以之为人则爱而公以之为心则和而平以之为天下国家无所处而不当矣夫无处而不当是克一之善岂恶之所能对哉无所对则为一也明矣故天地得之而清宁圣人得之则为天下正尧舜禹之相传者此也故曰惟精惟一允执厥中成汤伊尹之相得者此也故曰咸有一徳克享天心然则一者道之见于日用者然尔是故谓之徳古之人所以据璿玑以观大运据防要以观方来统之有宗防之有元者以得道而用一也一者十百千万之祖也自此以往巧厯不能得非执此以御之则纷纭错乱无所主矣茍以一为主则无往而不可故曰善无常主协于克一也曰天下之动正夫一者也又曰通于一而万事毕此知夫一之用者也若夫一之所起有一而未形者是一之本也此可以言道而不可以谓之徳方其寂然不动喜怒哀乐之未何者为一此所谓道也故系辞语道而曰继之者善老子语道而曰生一也自是而出有一矣有一则两端具矣是以尧舜禹汤能执其两端用中于民用一之谓也用一则无所处而不当是故谓之善善则成之者性是故谓之徳伊尹推原徳之本在乎克一可谓得道者之言也太甲于此当恍然思涣然悟则尧舜禹汤之道矣呜呼伊尹可谓爱君之切至矣
　　俾万姓咸曰大哉王言又曰一哉王心克绥先王之禄永底烝民之生呜呼七世之庙可以观徳万夫之长可以观政后非民罔使民非后罔事无自广以狭人匹夫匹妇不自尽民主罔与成厥功
　　王者心既得一黙与道防其言之大天下莫能载焉盖道无形也惟无形故能包括有形虽天地亦不能遁由是而号出令当天下之理合天下之心不置一毫喜怒之私一以尽天下之公愿则其言不既大矣乎且王者以一身之防托乎四海之上九重深密下情易壅茍非托之言语号令其何以达四方万里之逺乎然圣人言之必可行也行之必可乆也若乃言出于不思令出于不谋一人言而行之一人言而废之民方且骇然疑蹙然惧而不知所适从安能知其言之大乎俾万姓知王言之大乎以其言必由衷令无反好故信之也信矣然后能感动其思虑鼓舞其精神而使之丕变反观内照各自知其中之所存以心度心见王者之心知其出于一也知出于一则非商求于下民民归于一徳矣其克绥先王之禄永底烝民之生固理之必至也盖天下者先王之天下禄亦先王之禄吾以一徳而克绥之是以能长守其社稷民亦先王之民吾以一徳而永保之是以能长享其爱戴先王之禄既已克绥则七世之庙可以观徳矣七世之庙先王也于我乎观徳斯可以为成汤子孙矣烝民之生既已永保则万夫之长可以观政矣万夫之长诸侯也于我乎观政则可以为天下君矣伊尹又虑太甲志满意得而轻视其民乃曰后非民罔使民非后罔事以为凡君之所以为君以得民也民始信其言终知其心既得其民矣益当谦以居尊使民咸仰则自广以狭人无有也夫匹夫匹妇至易欺也犹且虑其不自尽而切切然戒之以为民主罔与成功则伊尹自任之重无一夫不获于此可以见其本心矣太甲得伊尹之言已能信而行之故周公称之曰爰知小人之依能保惠于庶民不敢侮鳏寡则匹夫匹妇不获自尽非所虑也肆祖甲之享国三十有三年则民主罔与成厥功非所虑也伊尹之望太甲者于是塞矣尝谓孟子七篇言舜伊尹最详而舜伊尹出处大略亦相似故尤致意焉方尹之在有莘初无意于世其与舜之将终身何异及其应聘而起为汤立一代之制曽无退托谦逊之意亦与舜若固有之无以异也孟子虑后世以舜尹为既得富贵而不知止也乃説瞽瞍杀人伊尹以割烹要汤之问以明舜尹之心其言曰舜视弃天下犹敝蹝也窃负而逃遵海濵而处终身欣然乐而忘天下又曰伊尹非其义也非其道也禄之以天下弗顾也系马千驷弗视也夫瞽瞍未尝杀人伊尹亦未尝割烹而孟子设是问者盖欲天下后世知其应世皆出于不得已而非其本心也至于释然舍去罔有吝色适来适去付之本无而已然则伊尹告归之书岂虚言哉呜呼知此道唯舜伊尹而识舜伊尹者唯孟子而已论至于此伊尹不谓之圣人可乎
　　沃丁既葬伊尹于亳咎单遂训伊尹事作沃丁
　　沃丁太甲子也伊尹以道事君天俾之夀自克商至沃丁已五十有三年伊尹可谓享上夀矣咎单贤臣既训伊尹事则是顺伊尹之法而不变也伊尹勤勤于太甲者惟急于任官惟贤才左右惟其人而已太甲既已用之而其子沃丁又能遵用先王用贤之道以用咎单咎单乃能守伊尹画一之训可谓尽善矣曰遵先王之法而过者未之有也
　　伊陟相太戊亳有祥桑谷共生于朝伊陟赞于巫咸作咸乂四篇太戊赞于伊陟作伊陟原命
　　曰臧孙达其有后于鲁乎君违不忘谏之以徳太甲之不明可谓违徳矣而伊尹以一徳训之是岂谓其君不能者哉夫人臣之罪莫大于谓其君不足以有为而不为盖天以治道望人君彼虽背理伤道未尝不欲其改过也是以克生贤臣使之扶颠持危茍人臣有能使之改过天岂不佑之乎伊尹能当天意者宜乎有伊陟为之子也太戊太庚之子孟子曰贤圣之君六七作太戊所以得为贤圣之君岂非能用贤乎是以巫咸伊陟皆在其廷也桑谷二木连榦而生一夕而盈拱野木而生于朝丘墟之象也伊陟恐惧能赞于巫咸太戊恐惧能赞于伊陟君臣之间遇灾而惧所以能弭天之祥延商之祚也
　　仲丁迁于嚻作仲丁河亶甲居相作河亶甲祖乙圮于耿作祖乙
　　亳之地介于河河既屡决亳不能居则桑谷之祥至是应矣仲丁太戊之子迁于嚻河亶甲仲丁之子复迁于相祖乙河亶甲之子既迁于耿耿复圯焉史记谓复迁于邢未之详也然嚻也相也耿也邢也或在河之南或在河之北虽河水屡决而屡迁终不敢逺亳而居有以见商之子孙重先王之故都恋其宗庙社稷不忍逺去也曰商人明明尊祖之义也此三篇者皆以迁都之意告其民卒之盘庚复归于亳于此可见商之子孙不得已而去故都也
　　盘庚五迁将治亳殷民咨胥怨作盘庚三篇
　　此史氏纪盘庚迁于亳告戒臣民之词也夫王者创业垂统为可继也是故其所向背子孙趋之而不敢忘此家法也商自成汤从先王居而都亳作帝告厘沃之书以遗后世商之子孙知先王之居不可不念虽河患屡扰而终不敢逺去卒之盘庚复有都亳之心家法使之然也然则创业垂统之君施为措置其可顷刻不为后世法乎观此序云将治亳殷重其能复旧制也序书者又曰民咨胥怨何哉夫民生何知其所视以为向背者世家大族也彼既习于傲上懐土重迁民安得不翕然从之曰巨室之所慕一国慕之一国之所慕天下慕之岂不信然是以三篇之意戒其民之辞少而戒其臣之意多也
　　盘庚上
　　盘庚迁于殷民不适有居率吁众慼出矢言曰我王来既爰宅于兹重我民无尽刘不能胥匡以生卜稽曰其如台先王有服恪谨天命兹犹不常宁不常厥邑于今五今不承于古罔知天之断命矧曰其克从先王之烈若颠木之有由蘖天其永我命于兹新邑绍复先王之大业底绥四方
　　盘庚之迁于亳民已去亳日乆懐安而不知后害故皆不肯适其新居盘庚乃率聚吁呼其忧慼之众出誓言以告之曰我王祖乙之迁既宅于耿耿圮当迁乃不忍曰民劳矣无尽致之死言其始意未尝欲迁也然民终不能相救以生乃卜以考之曰彼之圮者天也其如我何先王有服者言自成汤以来五服之地悉惟商有何所不可为都而所以恪谨天命不敢宁居河屡决而邑屡迁于今五而终不敢逺亳以居实由念我先王受命始于亳故也宗庙坟陵在于亳故也我若不承古以复先王之故都民愈无所依凭天将绝命于我不可知也矧若从先王之烈迁于新邑则如颠木之有由蘖夫木之就槁日见焦枿尔若仆于土则有再生之望今不迁则就死而已苟迁之天其或者再永其命使我绍复先王之大业也昔成王作东都其后宣王中兴复防诸侯于此天下之喜可知也想夫商之先祖幸盘庚有迁亳之心七庙之神灵将于此乎再安畿甸之民庶将于此乎还定天下之诸侯将于此乎和防矣则底绥四方盖理之必然者其为利岂不一劳而永逸乎
　　盘庚斆于民由乃在位以常旧服正法度曰无或敢伏小人之攸箴王命众悉至于庭王若曰格汝众予告汝训汝猷黜乃心无傲从康古我先王亦惟圗任旧人共政王播告之修不匿厥指王用丕钦罔有逸言民用丕变今汝聒聒起信险肤予弗知乃所讼非予自荒兹徳惟汝含徳不惕予一人予若观火予亦拙谋作乃逸盘庚之于民可谓曲尽矣常人欲有所为信其意之所向不与民谋也今盘庚将指亳而都乃先告教斯民率自在位以常旧所服事者为之法度不惟新今以骇民耳目亦不杜绝小人之箴规而小人胥怨之言乃得以达于上也其命乃众则世家大族皆在也悉至于庭而重言之王若曰者告之辞也格汝众予告汝训汝今不听予迁是其心不与予同汝当革其非心无为傲忽咨怨之言听予安康悠乆之防乃陈古以验今谓古先王之时圗任旧人共政皆老成之人各能正色率下下无不从非若汝辈动民以浮言也故其播告之修不匿厥指欲有所为先告于下君既不愚其民无有盖藏播廷之告使民先知是为大敬于民民亦灼知先王之意罔不大变举成汤以后遗风余烈所以责今之诸臣不能尚有典刑而聒聒然不谅予意起信于小人险陂肤受之言予又不知所以不平而讼者何事非予自失其徳乃汝蓄其凶傲之徳不惧予一人也盘庚至此岂惟责其臣亦自责其不以严致治也予若观火火之炎炎茍不扑灭将有燎原之祸民之悖徳非上之所建置苟不即治之将并防于刑辟是予拙谋使汝至此也呜呼盘庚之心成汤之心也成汤自陑之战民亦出怨言曰我后不防我众舍我穑事其勤勤告誓初无怒之之言今盘庚之言亦犹是也兹其所以为贤圣之君欤不然肆其残忍取谤者杀之有何不可然秦之所以亡用此道也盘庚安得而不兴商乎
　　若网在纲有条而不紊若农服田力穑乃亦有秋汝克黜乃心施实徳于民至于婚友丕乃敢大言汝有积徳乃不畏戎毒于逺迩惰农自安不昏作劳不服田越其罔有黍稷汝不和吉言于百姓惟汝自生毒乃败祸奸宄以自灾于厥身乃既先恶于民乃奉其恫汝悔身何及相时憸民犹胥顾于箴言其有逸口矧予制乃短长之命汝曷弗告朕而胥动以浮言恐沈于众若火之燎于原不可向迩其犹可扑灭则惟汝众自作弗靖非予有咎
　　前既戒其黜乃心使之革心以从化也兹又教以革心之方可谓善斆于民矣若网在纲者欲各安其位守其职无紊厥绪上下之分不乱也若农服田者欲其出力以佐上还以自养而无怠惰也网或无纲纵弛之患兴农或不力偷安之计成此所以不肯从予之迁也汝能黜乃心改过而自新施其实徳于民至于婚友自民而言婚友不间踈戚也乃敢大言曰我有积徳如此则不必畏戎毒于逺迩戎毒大害也施徳式均于踈戚则被泽不间于逺迩傥告以迁都必皆知其为大利而于大害知有所避矣何者民素信汝也惰农自安重于迁徙譬如不强作劳不事田而望其有黍稷得乎此皆汝不和善言于百姓上以恶言鼓众下以恶言讪上败祸奸宄自作其孽将谁尸之汝既先施恶于民而身当其痛汝亦悔之何及相时憸民小人也尚或听箴防之言其词吐论知畏口过汝反不若憸人况予能制汝之死生而敢违之乎汝有所见曷不告我而以浮言鼓动于下恐其众而使民骇沈其众而使民迷若火之燎原汝勿谓无扑灭之理我有生杀之权惟汝自作弗靖以取其祸非我罪也呜呼盘庚之言如慈父爱子虽惧之以刑实未尝用期于听予之迁而已若夫恃一人之权作威杀戮毒痡四海者岂可同日道哉
　　迟任有言曰人惟求旧器非求旧惟新古我先王暨乃祖乃父胥及逸勤予敢动用非罚世选尔劳予不掩尔善兹予大享于先王尔祖其从与享之作福作灾予亦不敢动用非徳予告汝于难若射之有志汝无侮老成人无弱有幼各长于厥居勉出乃力聴予一人之作猷无有逺迩用罪伐厥死用徳彰厥善之臧惟汝众之不臧惟予一人有佚罚凡尔众其惟致告自今至于后日各恭尔事齐乃位度乃口罚及尔身弗可悔【案此段讲义永乐大典原阙】
　　盘庚中
　　盘庚作惟渉河以民迁乃话民之弗率诞告用亶其有众咸造勿防在王庭盘庚乃登进厥民曰明听朕言无荒失朕命
　　君民之相去亦逺矣今而盘庚使之咸造在庭又登进之如家人父子相与告语略不见已之为尊而民之为卑此皆三代时事在后世则罕见矣三代之时君民初不相逺汉时犹未甚隔绝以一女子之言而能除三代肉刑之法主父偃上书朝奏暮召入此犹有三代遗意嗣是厥后民日以卑人主俨然南面以临其下君民之情旷隔而不通闾阎疾苦壅于上达宜乎治道之不如古也欲天下之大治须还是君民之情相通始得咸造在庭登进厥民此先王所以能致天下之极治也欲识三代治体于此处可见本朝太宗时渔夫樵妇皆呼至于殿陛之前而询其利害此三代圣人之用心也明聴朕言无荒失朕命以此两句耸动之也
　　呜呼古我前后罔不惟民之承保后胥慼鲜以不浮于天时殷降大虐先王不懐厥攸作视民利用迁汝曷弗念我古后之闻承汝俾汝惟喜康共非汝有咎比于罚予若吁懐兹新邑亦惟汝故以丕从厥志今予将试以汝迁安定厥汝不忧朕心之攸困乃咸大不宣乃心钦念以忱动予一人尔惟自鞠自苦【案此段讲义原阙】
　　若乘舟汝弗济臭厥载尔忱不属惟胥以沈不其或稽自怒曷瘳汝不谋长以思乃灾汝诞劝忧今其有今罔后汝何生在上今予命汝一无起秽以自臭恐人乃身迂乃心予迓续乃命于天予岂汝威用奉畜汝众若乘舟者方其渉河请以舟喻也夫作舟所以济险险至而弗肯济则舟将腐烂尔故曰臭厥载也忱诚也汝诚不属我以共济将相与沈弱于水尔正若此舟之不用也汝不稽其可否而自起怒厥疾安能有瘳耶汝不谋其长短而思乃灾其忧安得不劝耶患至而自怒哭至而劝忧则失其性命之正其沦胥以亡宜矣今其有可安之理后亦罔知自保则亡无日矣何能享其身于上乎命汝一者使之一其心而惟上所令勿起秽徳以自底于腐期于速济而已夫人不立己而使他人得以乃身心懐犹豫而他人得以迂乃心形虽未亡而生亡矣予今谆谆正欲为之续其命于天岂恃其威而迫汝乃畜汝而不使离散而已盘庚之爱民深切矣
　　予念我先神后之劳尔先予丕克羞尔用懐尔然失于政陈于兹髙后丕乃崇降罪疾曰曷虐朕民汝万民乃不生生暨予一人猷同心先后丕降与汝罪疾曰曷不暨朕幼孙有比故有爽徳自上其罚汝汝罔能迪古我先后既劳乃祖乃父汝共作我畜民汝有戕则在乃心我先后绥乃祖乃父乃祖乃父乃断弃汝不救乃死兹予有乱政同位具乃贝玉乃祖乃父丕乃告我髙后曰作丕刑于朕孙迪髙后丕乃崇降弗祥
　　盘庚之爱民不为不至而民之迷谬未有甚于此时也以言告之不从又引迟任古人之言告之亦不从乃质之神以其先后及乃祖乃父之灵而告之其晓之可谓切矣盖商人尊神率民以事神先而后礼盘庚乃因其俗而导之庶几其必从也予念我先神后之劳尔先者引先后及乃祖乃父以为辞所以使其知畏敬而从命也予丕克羞者大进汝于安佚之地所以懐保汝也苟失其政使汝汨陈于兹则先后必以我为虐汝而降罪疾于我矣髙后者若今所谓髙祖必指成汤而言也汝万民乃不生生生亦进之以义汝万民既不念生生之理是不与我同心则先后亦大降罪疾与汝曰曷不与我幼孙有比比者辅也汝不比辅我自汝有爽徳其罸必自上而降罔能顺其畜民之心矣我先后既劳乃祖乃父汝亦当共我作畜民之计今当迁而不迁汝必懐其戕害之心我先后既绥安乃祖乃父乃祖乃父岂不荷先后之恩而返念我苟知汝有戕害我之心则必断弃汝不救其死矣言祖宗之灵无幽不烛也商民闻之必思其祖宗如在其上矣其敢不听乎贝玉寳货也民之所以重迁恋其寳货而已今若我有乱政不能禁汝同位使壊之而不留则汝乃祖乃父以汝之故亦诉我于先后以为作大刑于朕孙则我亦当罹其不祥矣汝不从我迁则汝得罪于我先后我坐视而不迁则我得罪于汝乃祖乃父则其迁也岂得已哉然则商人岂不惧而从命乎
　　呜呼今予告汝不易永敬大恤无胥绝逺汝分猷念以相从各设中于乃心乃有不吉不迪颠越不恭暂遇奸宄我乃劓殄灭之无遗育无俾易种于兹新邑往哉生生今予将试以汝迁永建乃家
　　迁国大事也周官大询之礼三迁国居其一非大利害存亡盖不可以轻举谓之大防大防者大忧也今予告汝不易者言无反汗也永敬大防者令不可慢此迁国之事当同其忧患无相绝逺也无相绝逺则汝忱非不属不暨有比之患去矣汝分猷念以相从既分其所为所念以从君各设中于乃心则乃身迂乃心之患去矣患不可不立法以与民共守其启行之初苟无纪律乱亡继之矣乃有不吉者自灾于厥身也不迪者舍徳而不惕予一人也颠越不恭者行止无序而自作弗靖也暂遇奸宄者猝然相值而取其贝玉于同位也凡此皆劓殄灭之劓则其罪轻殄灭则其罪大使无遗种于新邑其约法如是民岂敢犯乎其无所犯得至于新邑者则当勉其生生之业今予将试以汝迁永建乃家者是不从命者不得至于新邑从命者建立室家民将何为乎亦曰从之者如归市尔自盘庚一迁之后八世不迁水患不至民得抱子弄孙养生防死岂非盘庚之恩而盘庚永建乃家之説若蓍龟之验可谓贤圣之君矣
　　盘庚下
　　盘庚既迁奠厥攸居乃正厥位绥爰有众曰无戏怠懋建大命今予其敷心腹肾肠厯告尔百姓于朕志罔罪尔众尔无共怒协比谗言予一人古我先王将多于前功适于山用降我凶徳嘉绩于朕今我民用荡析离居罔有定极尔谓朕曷震动万民以迁肆上帝将复我髙祖之徳乱越我家朕及笃敬恭承民命用永地于新邑肆予冲人非废厥谋吊由灵各非敢违卜用宏兹贲呜呼伯师长百执事之人尚皆隠哉予其懋简相尔念敬我众朕不肩好货敢恭生生鞠人谋人之保居叙钦今我既羞告尔于朕志若否罔有弗钦无总于货寳生生自庸式敷民徳永肩一心
　　奠安定之辞也居既定则郊社庙朝之位正而劳来还定安集之功成所谓绥爰有众也戒之曰无戏以其身无怠以迂其心我将勉建大命自兹始也夫人危疑之际为其所沮毁衔之在心事定然后复其讐人之常也盘庚虑人情未免此疑故晓之曰今予敷露心腹肾肠厯告尔百姓于朕志言天子之情与常人不同今我不念旧恶罔罪尔众汝不得共怒协心比力以鼓谗言于我一人盘庚于此决其疑畏以安反侧之心然后其治始可成矣古我先王祖乙也将多于前功欲増益前人之功也故徙于耿冀其近山而免河患降伏其凶徳而嘉绩于我意则美矣而今我民用荡析离居罔有定极则河患复至是以圮焉尔谓我何故震动万民以迁于此实上帝将复我髙祖成汤之徳治进于我家我乃笃敬恭承上帝防民之命以永地于新邑盖成汤之居亳从先王居也今上帝复我汤之徳使我亦犹成汤以居亳也肆予冲人自谦之称也非废尔之谋而欲为是纷纷也实由上帝之灵各不敢违卜违卜逆天命也既不逆天命当大兹贲饰于新邑矣伯二伯也师九州之师长五国之长也百执事之臣公卿大夫也尚冀各隠之于心谅我此意我当懋简相汝懋简选用其贤智而辅翼其寡念敬其羣众也我不任好货之人故无聚敛侵渔之弊于汝生生之事不敢不恭鞠养其人使之相保以居叙钦者不敢慢也今我既进于我志若否者问其顺否也我既罔有弗钦又无聚货寳以侵夺汝生生之理皆自用凿井耕田不知上力之所自也民徳式敷使无贰志故曰永肩一心也窃尝论古之帝王皆从民欲唯盘庚不防民而断然为之曰永建乃家又曰用永地于新邑非知水之络脉安见不再圮而能保其永永乎彼自契至汤已八迁自汤至盘庚又五迁十三迁之间其国之劳费民之怨咨可想而知也子孙寜不思其故而求有以救之乎今有一家相以一疾子孙必能推其受病之原而考其治病之方因而以医名者多矣此盘庚所以知水也按春秋宋灾子罕祀盘庚于西门盘庚非水神安能以胜火灾此其证也惜乎其详不经见也











　　钦定四库全书
　　尚书讲义卷十　　　　　　宋　史浩　撰
　　髙宗梦得説使百工营求诸野得诸傅岩作説命三篇用人而取诸梦非法也髙宗为之在当时不以为疑而后世亦信之何也盖凡人之心莫重于诚实莫不重于矫伪髙宗之诚实上有以通乎天故天之所助者顺也下有以通乎人故人之所助者信也此梦之所以可信不诬也虽然不使百工求诸市朝之间而必求诸野何哉窃意髙宗未尝一日不学亦未尝一日无师独曰旧学于甘盘者想其少日闻甘盘之言必有开寤其心者异于他师虽甘盘遯于荒野其心未尝一日不在甘盘亦未尝一日不思甘盘之在野精诚所逮天实相之乃赉説以慰其心而成其治方其营求诸野尚意其复得甘盘云尔呜呼读此书者可以想见髙宗诚实之心也楚语白公子张曰商武丁能耸其徳至于神明得傅説以来升以为公所谓耸其徳者先有诚实之徳以表着于天人之间故能如是也
　　説命上
　　王宅忧亮隂三祀既免丧其惟弗言羣臣咸谏于王曰呜呼知之曰明哲明哲实作则天子惟君万百官承式王言惟作命不言臣下罔攸禀令王庸作书以诰曰以台正于四方台恐徳弗兹故弗言恭黙思道梦帝赉予良弼其代予言乃审厥象俾以形旁求于天下説筑傅岩之野惟肖爰立作相
　　伏氏以亮隂为凶庐孔氏曰信任冡宰黙而不言恭黙之意也曰百官总已以听于冡宰三年厯三年之乆既免防而犹不言哀未忘也髙宗之孝彰矣孔氏曰三年无改于父之道可谓孝矣其不改者是终身慕父母者也而后世之君乃有以日易月之制昔宰予曰旧谷既没新谷既升朞已乆矣孔子立排之曰汝安则为之夫以朞易三年尚且不可又况以三十六日而易三年乎汉文不学遽有此训景帝无知行其疾病之言是从其乱也或者曰汉文自代入继生不能尽孝故自贬而为此训此尤不可盖以凡人之心诚敬为主诚敬所至终身不易是故天以我为子吾当尽诚敬以事天亲以我为子吾当尽诚敬以事亲若以一时之悔而使子孙薄于所厚是吾诚敬之心或有间断岂可以为训乎文为此训固已失之景复安而行之不可以语孝矣曰孝者仁之本夫欲行仁而不以孝为本可乎景帝既失其本尚能袭其治亦侥幸尔后世之人有能拔出流俗坚持天下之通防可谓障百川而东之回狂澜于既倒髙宗不得専美于昔矣知之曰明哲自知曰明知人曰哲非得道者不能也道得矣不言何所用耶王者动民以行固无事于言也若夫君临万百官之所法式惟言可以达意意不达于言羣下何所禀令乎髙宗用是以作书曰以我正于四方四方之所取正也台恐徳弗弗其先王也兹故弗言不敢言也夫人君在位常懐此念则安得失言之咎有所不言言必有以慰天下之望矣观髙宗旧学固已闻道于甘盘则恭黙思道盖有所自矣易曰黙而成之不言而信存乎徳行徳行之神所以显道也羣臣岂能知之髙宗湛然无营于方寸之间视天下万事固已如破竹迎刃而解尚求其所以正四方之术凝然沉虑故嗜欲将至有开必先而赉弼之祥形之梦寐岂人所能为哉天也天之与我泯然无间则道岂逺乎恭黙以思则其道已着矣方其梦也以为必得而求之及其得也以为必贤而相之髙宗之察于天人之际者审矣彼夫后世不合于天不谋于人而凭私以论相者岂不相去万万乎
　　王置诸其左右命之曰朝夕纳诲以辅台徳若金用汝作砺若济巨川用汝作舟楫若嵗大旱用汝作霖雨启乃心沃朕心若药弗瞑厥疾弗瘳若跣弗视地厥足用伤惟暨乃僚罔不同心以匡乃辟俾率先王迪我髙后以康兆民呜呼钦予时命其惟有终説复于王曰惟木从绳则正后从谏则圣后克圣臣不命其承畴敢不祗若王之休命
　　人君之急莫急于亲贤置诸左右则亲之矣后世渐不及古人君蚤朝不过立谈之顷以决万机退且休矣日与近习为伍闻见安得而广鲁哀公所以有生于深宫之中长于妇人之手之叹也惟贤故有徳与贤人处故无过则朝夕纳诲所以辅者必徳也作砺作舟楫作霖雨皆喻其必不可无者也盖金就砺则利不利不足以为金舟楫可以渉大川无舟楫则跬歩千里霖雨可以苏苗稼无霖雨则苗槁矣此喻其必不可无者若庸庸之人虽什百千万在旁得之不足为重失之不足为轻傅説之贤可不言而见矣夫人臣之患在于心欲有言而口不敢言以言出而有后患也使人君容其辞启乃心无有所隠其谁不愿尽展况髙宗又若焦渴之望沃心耶由是骨鲠之言始可入矣夫骨鲠逆耳比于药之瞑而利于病先王成宪世为法则若人之履地跣而弗视地则必伤其足既用説则什百千万之人皆当观感而化乃僚安得不同心以正君乎先王成宪髙后成汤之法俾説顺之以康兆民钦者恭而不忘故自周有终之训可得其要矣説之复命以木喻谏非以箴王王既求谏复有是言论其大槩也以谓凡木皆从绳凡后皆从谏后既圣矣臣安敢不祗厥命乎傅説于此以识髙宗之心其喜可知矣窃尝论髙宗得説宜有髙世絶俗之言其谆谆责之可谓勤矣及説复一言不过从谏是知从谏果为帝王之盛徳也唯其从也则人乐告之今日改过明日又改过则日新之功如金含矿矿尽金精如鉴止尘尘去鉴明尧舜禹汤之道将不行而至矣岂不为盛徳乎
　　説命中
　　惟説命总百官乃进于王曰呜呼明王奉若天道建设都树后王君公承以大夫师长不惟逸豫惟以乱民惟天聪明惟圣时宪惟臣钦若惟民从乂惟口起羞惟甲胄起戎惟衣裳在笥惟干戈省厥躬王惟戒兹允兹克明乃罔不休惟治乱在庶官官不及私昵惟其能爵罔及恶徳惟其贤虑善以动动惟厥时有其善丧厥善矜其能丧厥功
　　説以版筑之胥靡一旦位在百官之上若固有之则其胸中所以蕴蓄者素矣其进于王即以天道天道髙妙何从而知在民而已故凡立后王君公承以大夫师长岂有他哉为民也惟天聪明惟圣时宪宪法也法天之聪虽不聴而无不闻法天之明虽不视而无不见臣之所以钦若民之所以从乂由我亶聪明也治民之与逸豫未尝两立不逸豫则斯能治民矣口实祸福之门戒之则不起羞甲胄不祥之器戒之则不起戎名器不可假则衣服之在笥不可不戒于妄子师直为壮干戈之动则省躬不可不戒于妄罸王能信此则为克明之君乃无不休矣官爵所以待贤能庶官不戒则官及私昵爵及恶徳矣所谓私昵便嬖狎翫谐谑防媚者也所谓恶徳诛杀酷虐贪淫很愎者也朝廷用此天下谓何故先王之世逺之而已官爵曷为而予之哉夫使一私昵一恶徳之人用未必即乱也所可畏者贤徳耻与之同列非引去则相继以死尔国何以国乎人君一动当虑其善善则适时而无妄动矣茍自有之则人不以为善矣茍自矜之则人不以为功矣何者人君取诸人以为善者也茍揽而在已则人将不肯告之以善矣古人知此苟有功徳必曰非朕所及子大夫之力也羣臣闻此亦必归美于君曰非君用臣臣何力之有焉此江海所以为百谷王而人主取之以为要术也
　　惟事事乃其有备有备无患无启宠纳侮无耻过作非惟厥攸居政事惟醇黩于祭祀时谓弗钦礼烦则乱事神则难王曰防哉説乃言惟服乃不良于言予罔闻于行説拜稽首曰非知之艰行之惟艰王忱不艰允协于先王成徳惟説不言有厥咎
　　先王思患预防则无患而预防用力甚少患至而为之备则用力多而无及于事矣无启宠者不开幸进之门也人君之尊严人必畏之如天尊之如帝孰敢侮之哉惟其幸进之门一开则彼之非者纷然竞起曰吾君可以言媚可以利诱可以谗而去忠良可以乐而忘灾变瞽之以玩好以役其耳目投之以谐谑以役其心思以一人之精神杂然诱之于前安得不昏惑哉及其终也人何畏之有不知其所宠者皆自取侮也无耻过者不懐拒諌之心也古人不贵无过而贵改过无过者圣哲之事有过而改何伤于圣哲何则人之心志有限而事变无穷茍欲无过虽圣哲亦不能也惟贵于改尔过岂可耻哉耻则人不敢言人不敢言则訑訑之声音顔色距人于千里之外将所作者皆非也惟厥攸居所居以仁则为仁政所居以不仁则为虐政惟者审处之谓也政事之醇在人君所处如何尔祭不欲数数则烦烦则不敬商人尊神率民以事神先而后礼故祭祀之烦黩至是亦弊矣所当革也王曰防哉説乃言惟服知其言之有味而诚服也乃不良于言予罔闻于行不独善此言亦知其当行也説承王命进之曰王知之矣行之亦非易事王诚不以为艰则允协先王之成徳矣是以成汤望髙宗也髙宗已能聴已之言是从諌也无于説矣説而不言是説髙宗也故曰有厥咎
　　説命下
　　王曰来汝説台小子旧学于甘盘既乃遯于荒野入宅于河自河徂亳暨厥终罔显尔惟训于朕志若作酒醴尔惟麴糵若作和羮尔惟盐梅尔交修予罔予弃予惟克迈乃训説曰王人求多闻时惟建事学于古训乃有事不师古以克永世匪説攸闻惟学逊志务时敏厥修乃来允懐于兹道积于厥躬惟斆学半念终始典于学厥徳修罔觉监于先王成宪其永无愆惟説式克钦承旁招俊乂列于庶位【案此段讲义原阙】
　　王曰呜呼説四海之内咸仰朕徳时乃风股肱惟人良臣惟圣昔先正保衡作我先王乃曰予弗克俾厥后惟尧舜其心愧耻若挞于市一夫不则曰时予之辜佑我烈祖格于皇天尔尚明保予罔俾阿衡専美有商惟后非贤不乂惟贤非后不食其尔克绍乃辟于先王永绥民説拜稽首曰敢对扬天子之休命
　　髙宗知天下所仰者在我一人一人有庆则兆民頼之一人不君则四海之内糜烂荼毒不可胜言民何罪哉是则治在一人乱亦在一人则吾岂可不警戒哉是故所当修者在徳所当辅者亦在徳也其所谓风岂不系一人之本乎曰草上之风必偃盖谓是也人不得股肱不足以为人圣不得良臣不足以为圣则其所以望傅説者切矣如曰不得汝则我非其君也其举先正保衡作我先王言先王非伊尹则不能作也伊尹之致君泽民格天之徳可谓美矣尔尚明保予罔俾阿衡専美有商则责説以伊尹之事业也然人皆知髙宗以伊尹望傅説而不知髙宗以成汤自期为可喜也人君茍无贤臣则无以致治人臣虽贤非君则不用而家食矣其尔克绍乃辟于先王永绥民以明君臣相须克绥先王之禄永底烝民之生也髙宗至是已洞晓汤与伊尹咸有一徳之理则説其可以辞乎夫古之君天下者耳目口鼻心思智虑举相似也而有圣有狂有治有乱者在乎为不为耳高宗既欲为成汤则傅説虽欲不为伊尹不可得也对扬休命又岂説不诚之言乎
　　髙宗祭成汤有飞雉升鼎耳而雊祖已训诸王作髙宗肜日髙宗之训
　　髙宗之训一篇已亡不可复见想祖已之所以戒王者必备于髙宗之训也凡祭之明日再祭周名曰绎商名曰肜雉野禽也不应入室况乃升而又鸣于之耳乎孔氏以为耳不聪之异汉五行志刘歆以为三足三公象也盖为重器而以耳则能行野禽居耳小人将居公位败宗庙之祀也天意若曰当用三公之谋以为政此皆附防未必然者今以经考之为足可验观其言典祀无丰于昵则知髙宗之祭厚于近而薄于逺矣意者方其登降灌荐之间而雉入于室雉畏人者也使其有人在侧则雉安能前雉之能前则其人之寡少可知人之寡少则器用仪物之菲薄又可知矣此祖已因其祥而戒之也
　　髙宗肜日
　　髙宗肜日越有雊雉祖已曰惟先格王正厥事乃训于王曰惟天监下民典厥义降年有永有不永非天夭民民中绝命民有不若徳不聴罪天既孚命正厥徳乃曰其如台呜呼王司敬民罔非天典祀无丰于昵祖已髙宗之贤臣也见雉之鸣心之忧矣乃曰先当格王心以正厥事此言实祖已自谋之意非训王之辞也夫人臣欲諌其君必先开陈其道使之晓然然后归结于所諌之事此务引其君以当道也此书自惟天监下民至罔非天皆所以正厥事也祖已虑髙宗以为雉之升出于适然而不知惧故先格王以天道以为有祥出于天也天之监下民常其义而不移其实无私于祸福而有差于夀夭夭非天夭之也民自绝其命尔民有不顺徳不改过天既出其夭祥而谪见于上则当修徳以禳之乃曰其如我何此所以罪于天也王之承祭祀主大寳岂已所能得耶能敬民民归则天予之也然则髙宗其可不畏天命哉知所畏矣于是可告以其本意曰典祀无丰于昵则昵者其近者欤丰于近者而约于逺者故使成汤之祭菲薄不成礼则雉鸣之祥岂非天意欲警惧之乎虽然非髙宗固欲简宗庙之仪也亦因其旧礼云尔天之爱髙宗异于他主故出灾异以警之使此礼自髙宗而复也然则典祀无丰于昵祖已何必多言哉
　　殷始咎周周人乘黎祖伊恐奔告于受作西伯戡黎黎者纣之旁邑乘者骤而攻之戡者攻而定之也孔子曰三分天下有其二以服事商周之徳其可谓至徳也已矣而此书乃曰西伯戡黎何也盖当是时纣始囚文王于羑里故曰商始咎周也文王之民唯恐纣之杀文王也故乘黎以恐之冀纣有所惮而不敢杀故曰周人乘黎也祖伊祖巳之后纣之臣也果恐而奔告则周人之计得矣其曰西伯者祖伊归罪于文王之言也此书祖伊作不得不以西伯名故书序改之曰周人乘黎明非西伯也后之为者亦曰文王既囚羑里其臣闳夭之徒争求竒器美女善马以赎文王求者所以激国人之怒也故卒有乘黎之举然则出文王于羑里者实周人乘黎之功也
　　西伯戡黎
　　西伯既戡黎祖伊恐奔告于王曰天子天既讫我殷命格人元龟罔敢知吉非先王不相我后人惟王淫戏用自绝故天弃我不有康食不虞天性不迪率典今我民罔弗欲丧曰天曷不降威大命不挚今王其如台王曰呜呼我生不有命在天祖伊反曰呜呼乃罪多参在上乃能责命于天殷之即丧指乃功不无戮于尔天子者天之所子至尊之称未易可当也必能洪覆万物与天同功然后可称天子周人既戡黎祖伊奔告之辞曰天子者所以觉纣也以谓王为天子而使天下至此其极尚可称天子乎天既终我商命格人有道之人元龟良卜也不敢知吉皆曰凶也夫神只祖考之心孰不欲人君之贤方其在盈成之际其心犹恐人君骄惰以害治惴惴然未尝一日安乐及夫能持其盈守其成然后此心乃安乐之况其丧乱之时乎是知先王未尝不相我后人实王淫戏以自绝也先王既已绝意天亦且弃之不有康食年凶也不虞天性昏其天性而无所虞度也不迪率典乱其旧章而不能率由也神只祖考既如此民心可见矣民欲其防反怨天不降威而大命不挚是不欲其少延也夫民所以畏爱其君以其能保养我今王其如我何祖伊之言切矣而纣方曰我生不有命在天民其如我何祖伊反者归其国也其曰乃罪多参在上乃能责命于天者谓汝之罪参于天者众天巳弃汝岂可复责天以保已之命耶商之即防指乃功指戡黎之功以告其及祸不逺周敢乘黎岂无戮尔之意乎比干昔谏纣至于剖心今祖伊之諌犹使反国盖方其急时若有悟者虽以我生有命拒之然其心终恐此祖伊所以得反国文王所以终脱羑里之祸也使纣自此而改岂复有牧野之师乎然犹愈于后世之君不用其臣之言至于灭亡乃反慙其人因而杀之者多矣此不及纣逺甚曰纣之不善不如是之甚也于兹可证
　　殷既错天命防子作诰父师少师
　　人君所畏者天命所恃以立者亦天命今既错乱之何以为君耶防子帝乙长嗣箕子少师也虽不详其实以书推之必其宗正之大臣也父师箕子少师比干孔子所谓商有三仁是也夫仁者患不用用而在髙位犹弗能救纣之败此近于危而不持颠而不扶者矣若果坐视其祚移之他人而终无所为罪不容诛矣唯其死之去之各有攸当此所以不失其为仁也然就是三者论之比干仗义以立君臣之大节其正也箕子奉身以昭不可则止之风亦正也防子忍耻以存祖宗之祀其权也权有难明之迹圣人定书不得不取此篇以明防子之心也以此防民后世犹有党王氏以卖国若刘歆辈况无此耶
　　防子
　　防子若曰父师少师殷其弗或乱正四方我祖底遂陈于上我用沈酗于酒用乱败厥徳于下殷罔不小大好草窃奸宄卿士师师非度凡有辜罪乃罔恒小民方兴相为敌雠今殷其沦防若渉大水其无津涯殷遂丧越至于今曰父师少师我其出狂吾家耄逊于荒今尔无指告予颠隮若之何其
　　防子第忧纣之无道欲进则受祸退则不忍几于狂爱君忧国之心切至矣然初无抱祭器而遯去之意也观其告箕子比干之辞可见矣曰商其不或治正四方矣我祖成汤致成其法度陈之在上乃以沈湎败乱其徳于下使小大之臣罔不好草窃奸宄草者不暇整窃者私攘取至于奸宄则渐大矣在外为奸在内为宄习熟闻见化为一律卿士人之师表而皆师其非法凡有辜罪既不任我祖所陈之法安能得其情小民以此皆无忌惮自相屠戮自相讐敌而法不足以禁之可谓荡然无纲纪文章矣商之沦防至于极矣若渉大水其无畔岸而不知所济我之心欲狂然吾已耄矣将遯于荒野今尔略不指告我之颠隮颠隮者登危而朴坠也尔二人视国如此曽不指陈其救之之道若之何其也微子之年髙故曰耄以是责二子而求计也
　　父师若曰王子天毒降灾荒殷方兴沈酗于酒乃罔畏畏咈其耉长旧有位人今殷民乃攘窃神只之牺牷牲用以容将食无灾降监殷民用乂雠敛召敌讐不怠罪合于一多瘠罔诏商今其有灾我兴受其败商其沦丧我罔为臣仆诏王子出迪我旧云刻子王子弗出我乃颠隮自靖人自献于先王我不顾行遯
　　此箕子之言也曰王子者复责微子谓汝为商之子孙当如何耶此欲讽微子使存商祀也今商天祸屡见不知省惧方沈湎于酒其曰商以其上下化之非独纣也夫人君出可以守宗庙社稷以为祭主当使神只祖考安乐之可也乃不畏所畏使民攘窃其牺牲器用容其将食于人以为无灾则神人混淆器用秽浊岂复歆其祀哉至是微子始有抱祭器而遯去之意也箕子之指当矣观此三人虽为师表其实前代所尊用而见摈于纣之时者也观其所谓咈其耉长旧有位人固非可以扶颠持危责也降监商民言商之君臣下视斯民无保养之心用为怨讐而暴敛之凡召敌雠之政罔不力行君臣上下合于一辙病虽多而罔有告之者王平日虽不我用今其有灾我当兴起而告之然亦徒受其祸尔商若果沦防我定不为臣仆于人王子以祭祀为念当行矣盖人臣有死无贰若以祭祀为念则王子之出为顺我旧尝告汝之言深矣汝犹不信耶今汝弗出我之社稷宗庙乃无主而颠隮矣自靖者各反其以其所当行者贡之先王苟此心无愧不恤行与遯也盖人臣莫重于去国去国则谓之叛防子抱祭器而行箕子佯狂为奴而遯皆非可以为万世法者在防子箕子则可在他人则不可也何者二人以心质于先王无一毫欺伪故可以不顾而为之若夫比干则守人臣之正道不俟计谋而断然不惑故不置一言于其间也呜呼非孔子至圣安能察二人之心而同与比干为三仁哉













<经部,书类,尚书讲义>
　　钦定四库全书
　　尚书讲义卷十一　　　　　宋　史浩　撰
　　周书
　　惟十有一年武王伐殷一月戊午师渡孟津作泰誓三篇
　　泰字当作太意必太公所为也孟子引此篇亦用太字是矣左氏传昭元年引太誓曰民之所欲天必从之亦书太字可无疑也説者乃曰纣之时天地之不交而否至是当泰矣故曰泰誓又曰泰者大之极也犹天子之子曰太子天子之卿曰太宰皆非是也夫书有汤誓秦誓以人名也甘誓费誓以地名也未有以义名者今武王之战曰太誓太公所为岂非以人名乎曰牧誓战于牧野岂非以地名乎茍或知此不必凿其説也昔汤为顺天应人之举以得伊尹故汤誓之序曰伊尹相汤伐桀明非汤之本心也今武王太誓岂非以为吾不得太公事不克济故以此名之乎矧当时太公之归若天下之父归之民心之趋向可知矣若是三篇果出于其手武王尤当名之也大明之诗曰殷商之旅其防如林其卒曰维师尚父时维鹰扬凉彼武王肆伐大商防朝清明乃知武王非太公未必成事则太誓之名亦与书序伊尹相汤伐桀之意同也学者又何疑焉
　　泰誓上
　　惟十有三年春大防于孟津
　　文王三分天下有其二非文王取而有之民自从化然犹不肯有贰于纣故曰有君人之大德有事君之小心诗亦曰维此文王小心翼翼厥德不回以受方国文王未尝受命亦未尝有伐纣之心后世惑于太誓之辞乃取诸侯归西伯之时为受命又有修德以倾商政之説汉儒疑和为一谈唯唐韩愈作文王操叙羑里之厄曰呜呼臣罪当诛兮天王圣明此足以白文王之志矣然武王于此书曰皇天震怒命我文考肃将天威大勲未集武成又曰诞膺天命惟九年大统未集若以九年逆数至三年防毕观兵孟津已而复至诚已十有三年矣是文王果于九年之前受天命也或者求其説而不得乃曰文王实受命见纣之不道不忍伐之待其自毙抑又厚诬文王者殊不知武王为此説盖有意驱西土之人以赴敌也且文王之德岂惟西土之人服天下之人亦服八百诸侯不期而防者岂为武王哉为文王之德在人而不厌也武王虽为此举惧人心之未服故托以文王尝有此志诸侯素信文王者亦且不疑而武王之功或可必成矣此太公之谋也或者又曰载木主而行未之详也若果然与木主俱行则知武王毎以文王为辞者惧民心之未从也后世固有托扶苏项燕以起事者诈也犹可以得民心而况文王真有道化及民而未尝得施设者则武王举之以信诸侯未为过也虽然大雅有文王受命之诗武王成功之诗何耶二篇者后世称美之作也若以为当时所作西伯尔安有文王之号乎大谓武王牧野既事柴上帝率诸侯追王太王王季文王故至武成始称文考文王又安可引之以附防太誓之辞乎
　　王曰嗟我友冢君越我御事庶士明听誓惟天地万物父母惟人万物之灵亶聪明作元后元后作民父母今商王受弗敬上天降灾下民沈湎冒色敢行暴虐罪人以族官人以世惟宫室台榭陂池侈服以残害于尔万姓焚炙忠良刳剔孕妇皇天震怒命我文考肃将天威大勲未集肆予小子以尔友冢君观政于商友者武王同列之诸侯故曰友长也皆谓之长尊之也御事庶士者武王同行之士卒故曰我御事庶士岂无下贱者而皆谓之士奬之也夫天地之大所主者生杀之权耳然其大徳则専于生而已又以其权寄之于人而立人之聪明者以为君君之大德亦曰好生而已是以天地人君俱得称父母父母者岂非生我之谓乎今商王纣一切反此弗敬上天是不知生之所自也降灾下民是不知执生之权也凡民有好生恶杀之性与天地通者皆不得其所欲岂天地立人君之本意乎夫上失其道民散乆矣如得其情则哀矜而勿喜先王不得已而用刑得其情尚有哀矜之心纣乃于沈湎冒色中敢行暴虐民岂有生意乎夫罪人不孥罚止其身赏延于世非命以官先王不得已而用赏罚茍有功罪犹止其身付之无尔纣乃于淫刑滥赏中延及无辜无功之人民岂有生意乎先王以甘酒嗜音峻字雕墙为戒所以奉天地也今纣为宫室台榭陂池侈服以残害于尔万姓为父母者不如是也先王以遏恶善母夭胎鸟为戒所以顺天地也今纣乃焚炙忠良刳剔孕妇为父母者不如是也暴虐也残害也焚炙也刳剖也皆主于杀与好生之德异矣民无所怙恃而可谓之父母乎既与皇天之意不合宜其震怒也居是时有一人以生民为心岂不可以君天下而为人父母乎则观政于商民实有来苏之望矣武王其又奚辞
　　惟受罔有悛心乃夷居弗事上帝神祗遗厥先宗庙弗祀牺牲粢盛既于凶盗乃曰吾有民有命罔惩其侮天佑下民作之君作之师惟其克相上帝宠绥四方有罪无罪予曷敢有越厥志同力度德同德度义受有臣亿万惟亿万心予有臣三千惟一心商罪贯盈天命诛之予弗顺天厥罪惟钧予小子夙夜祗惧受命文考于上帝宜于冢土以尔有众厎天之罚天矜于民民之所欲天必从之尔尚弼予一人永清四海时哉弗可失王者遇灾而惧侧身修行故能转祸为福至于列国相侵犹以其惧而修德不敢加兵则变故之来岂可以闲暇应哉今商王既无改过之心复安居若无事坐致其亡也况商之先祖莫不以祭祀为重曰商人明明言尊天事祖而弗敢慢也奈何不肖之嗣一切废败牺牲粢盛尽于凶盗恬弗之闻其于外侮又弗之惧第曰吾有民心可恃有天命可慿殊不知天之与民所以庇人君者以其上能事天下能爱民而已纣既反是尚欲保民心天命乎天之祐民使之为君以立政为师以立教惟能辅相上帝以宠绥其民乃为胜任今纣有罪无罪予曷敢违民心哉此见武王之应乎人也夫力同则度其德德同则度其义使服事商而尽臣节德也使拨乱世而反之正亦德也同是德也与其坐视斯民之涂炭孰若措斯民于晏安之世于是可以义起矣义之所激理之曲直形焉宜乎亿兆离心不若三千之同德也商之罪已贯通乎幽明盈溢乎宇宙天命诛之予曷敢拒天命哉此见武王之顺乎天也顺乎天而应乎人岂敢夷居若纣乎则夙夜祗惧武王之心非为己也古者出征乎上帝宜乎社受命于祖受成于学武王出师用此法也今将尔众而行天罚夫岂私意天固矜民民有所欲天必从之尔但辅我此行必当去秽德而臻永清之效矣尔不赴功则将有失时之患可不务乎
　　泰誓中
　　惟戊午王次于河朔羣后以师毕防王乃徇师而誓曰呜呼西土有众咸听朕言我闻吉人为善惟日不足凶人为不善亦惟日不足今商王受力行无度播弃犂老昵比罪人淫酗肆虐臣下化之朋家作仇胁权相灭无辜吁天秽德彰闻惟天恵民惟辟奉天有夏桀弗克若天流毒下国天乃佑命成汤降黜夏命惟受罪浮于桀剥丧元良贼虐谏辅谓已有天命谓敬不足行谓祭无益谓暴无伤厥监惟不逺在彼夏王
　　羣后诸侯也毕防无不来也方其徇师宜告乎诸侯而独指西土有众何哉盖诸侯实共苦纣不俟丁宁若夫西土之人素服文王之化不被商纣之虐又亲见文王服事之乆一旦武王欲为此举必有骇然不从命矣此所以必誓西土之民也夫人各有所嗜嗜善则为吉人嗜恶则为凶人非天生善人使之为善天生凶人使之为不善也方不善之萌于心人亦莫不以为善始也为之有慙色终也安意肆志而无忌惮矣彼其炽然为不善忽有指之为凶人其不怒者鲜矣何者其本知恶之不可为而凶人之为丑也徒以去善愈逺业已沦胥于此不可复改是以遂非而力行之使其有歉然自愧之心则必怠矣又安肯为惟日不足乎惟日不足嗜乎不善者也纣之不善嗜恶可知凡无法之政必力行之犂老庶老之众乃播弃之而使不安罪人为恶之徒乃昵比之而使亲近淫于色湎于酒而敢行暴虐臣下化之殆有甚焉者矣朋家合相亲睦而作仇权势合当畏逺而相灭无辜之民至于吁天德彰闻不独闻而可指也夫天恵斯民君奉天命夏桀弗顺此道已移而之汤矣今受之罪过于桀剥丧元良微子箕子之去贼虐谏辅比干之死谓已有天命答祖伊之告也谓敬不足行不敬乎上天也谓祭无益将食无灾也谓暴无伤焚炙刳剔也失德至此其祚必移前监不逺武王举此以告西土之人俾西土之人知前代亦有成汤者曾顺天应人而为此行也观此则知武王所以激西土之人以赴敌者罔不切至孰谓文王曾有伐纣之心乎
　　天其以予乂民朕梦协朕卜袭于休祥戎商必克受有亿兆夷人离心离德予有乱臣十人同心同德虽有周亲不如仁人天视自我民视天听自我民听百姓有过在予一人今朕必徃我武惟侵于之疆取彼凶残我伐用张于汤有光勗哉夫子罔或无畏宁执非敌百姓懔懔若崩厥角呜呼乃一德一心立定厥功惟克永世古人大抵信梦卜以其敬鬼神也髙宗以梦得傅説文王以卜得吕望一旦用之在上人无异论若以此法施之后世则殆矣今武王又以梦卜之协告其国人民必信以为休祥而知必胜无疑矣居是时使不梦不卜武王庸有不胜乎告之以此欲民知天其以予乂民也武王又恐民以彼众我寡为言复告以受者亿兆夷人离心离徳夫心徳既离则是无君臣之分皆途之平人尔固不如十人之同心徳也虽有周亲先儒谓虽周公召公皆王室之亲其实不以亲而以仁用也是殆不然伐木之诗曰虽有兄弟不如友生与此义同非谓兄弟不足恃言友生又在兄弟之上非谓三千所亲之忠信为不足恃言十乱之仁又在其上也盖惟仁人乃可以用师而后世或有伐国不问仁人之説其不知此矣茍伐国而不问仁人焉知顺天应人之道乎昔人以伐燕问孟子曰取之而而燕民悦则取之取之而燕民不悦则勿取此仁人之言也惟仁人乃能知顺天应人之道武王继以天视自我民视天聴自我民聴得应顺之实矣百姓有过在予一人武王此言已足以君天下矣尧舜之民比屋可封岂必人自为善上有以率之尔凡置百姓于有过使之就死地者皆暴君之所为诚能引咎归已则知所本矣今朕必往汤之伐桀已有是言明其不两立尔我其武但即其疆取其凶残之一夫余自咸与惟新虽伐其子孙视汤之举为无愧也勉哉夫子或尔众以不可不畏宁执非敌之见期于必胜庶无轻敌之心今百姓危惧不保首领故曰若崩厥角茍能一其心徳以赴功岂惟保其首领亦可保其子孙故曰惟克永世
　　泰誓下
　　时厥明王乃大巡六师明誓众士王曰呜呼我西土君子天有显道厥类惟彰今商王受狎侮五常荒怠弗敬自絶于天结怨于民斮朝涉之胫剖贤人之心作威杀戮毒痡四海崇信奸回放黜师保屏弃典刑囚奴正士郊社不修宗庙不享作奇技淫巧以悦妇人上帝弗顺祝降时丧尔其孜孜奉予一人恭行天罚
　　太誓三篇数纣之罪始则略言之中则详言之至其末也益详矣盖当其临阵唯恐人无鬭志故悉数其实以怒我众也王者之征六师并行大巡而明誓欲人人知其罪尔夫天道福善祸淫显显在人人固一日不可不用也是以厥惟彰今商王之罪莫大于狎侮五常五常既废则君不君臣不臣父不父子不子虽形存而性亡矣其与禽兽无异矣自絶于天结怨于民作威杀戮毒痡四海奸回则崇信之师保则放黜之先王之典刑不用天下之正士悉戮郊社不修则天地神只无所歆宗庙不享则祖宗之灵无所托明而人伦幽而神皆紊乱而失其叙可谓近于禽兽矣淫乱之行不期而有上帝弗顺祝降时防亡无日矣武王告西土君子故举狎侮五常言之盖惟君子足以语此茍三纲五常絶则天理灭矣宜乎上帝之弗顺也又举其剖贤人放师保囚正士以告之西土君子其不寒心以求武王为之依归乎故曰尔其孜孜奉予一人恭行天罚也然则西土君子其有不用命者乎
　　古人有言曰抚我则后虐我则雠独夫受洪惟作威乃汝世雠树德务滋除恶务本肆予小子诞以尔众士殄歼乃雠尔众士其尚迪果毅以登乃辟功多有厚赏不迪有显戮呜呼惟我文考若日月之照临光于四方显于西土惟我有周诞受多方予克受非予武惟朕文考无罪受克予非朕文考有罪惟予小子无良
　　武王既陈纣之酷虐使西土之君子皆知无所容身矣于此又引古人之言谓纣何有于我哉抚我则为后虐我则为雠夫使民情至此则君之恶可知矣盖武王既已合其众于商郊一不胜则岂徒尔众涂地天下生灵愈受其弊矣是以不得不极言其恶以激西土之人也独夫者孟子所谓残贼之人谓之一夫是也纣既不务德而唯威是作非汝世雠而何树德务滋日以增长也除恶务本既伐而必胜可也我以尔有众殄歼独夫之雠惟克果毅乃能必胜春秋曰杀敌为果致果为毅于是又以赏罚诱之尔能奉乃辟功多者厚赏不迪者显戮谕之以赏罚矣又恐其志之或怠也乃引文王之德以镇服之其曰若日月之照临光于四方夫日月有明容光必照无不及者是文考之灵无乎不在况又显于西土汝西土之人常若文考临之在上兹伐也可不助我以徼文考之福乎况我有周大受多方于天命不可不为此举也予克受非予武受克予予无良皆非文考之罪观武王始以文王而驱诸侯之战出于一时之权其心实未安今将胜矣当以正论而立天下之义故不敢归罪于文王以是见文王初无伐纣之心武王借此以为资借章章矣学者可不深详之乎
　　武王戎车三百两虎贲三百人与受战于牧野作牧誓商郊之战考之大誓曰有臣三千又曰有乱臣十人牧誓则曰戎车三百两虎贲三千人其数不同如此説者谓车有两轓故曰两也勇士若虎之奔故曰虎贲也以司马法考之车有七十二人三百两当二万一千六百人则与三千之説异矣以周官考之虎贲氏之官其属有虎贲士八百人则与三百人之説抑又异矣以意逆之实纪一时之数不必尽如司马之法周官之书也然以三百人之虎贲当三百两之车乃车以一人而为之主尔则三千一心十乱同德又其外也春秋列国晋楚齐秦之战皆七八百乘而武王能以三百两胜若林之师非天人助顺畴能尔耶
　　牧誓
　　时甲子昧爽王朝至于商郊牧野乃誓王左杖黄钺右秉白旄以麾曰逖矣西土之人王曰嗟我友冢君御事司徒司马司空亚旅师氏千夫长百夫长及庸蜀羌髳微卢彭濮人称尔戈比尔干立尔矛予其誓
　　杖钺秉旄以身先众人者盖当是时唯武王为切也既已为此一不成则祸莫大焉此不得不尔也逖者逺也司徒司马司空在列而不备六卿者窃意从行居守各有攸职是以不备言也亚旅亚卿师氏大夫长乃队伍之长庸蜀以下八国皆附庸或蛮夷君长以此知防孟津者不独中国之诸侯虽夷狄亦不附纣也植干戈以听誓言奋勇之盖可以想而见矣
　　王曰古人有言曰牝鸡无晨牝鸡之晨惟家之索今商王受惟妇言是用昬弃厥肆祀弗答昬弃厥遗王父母弟不迪乃惟四方之多罪逋逃是崇是长是信是使是以为大夫卿士俾暴虐于百姓以奸宄于商邑今予惟恭行天之罚今日之事不愆于六步七步乃止齐焉夫子勗哉不愆于四伐五伐六伐七伐乃止齐焉勗哉夫子尚桓桓如虎如如熊如罴于商郊弗迓克奔以役西土勗哉夫子尔所弗朂其于尔躬有戮
　　泰誓言悦妇人而已此推其极至于惟妇言是用故昏弃先王之祀而不知其报昬弃三仁之属而不迪其亲皆用妇言故也妲已之罪于是始着不愆云者不特见其整肃抑又知其行军之不暴也伐刺也六步至七步四伐至七伐而止复整阵而进当时之师雍容不迫其所谓诡道竒计未尝用也呜呼此其为王者之师欤诗之大明初言武王燮伐燮和也至于牧野其防如林檀车煌煌驷騵彭彭则肆伐之功出于维师尚父时维鹰故也然则使之如虎如如熊如罴以奔商人者岂武王之志哉太公之谋实然也观此则无疑于泰誓之为太也
　　武王伐殷徃伐归兽识其政事作武成
　　此篇或疑其有脱简以其语之不伦殊不知史氏之记先其凡例而后其事实也何谓武成诗曰文王受命有此武功于时始用武功以伐崇也至一戎衣天下大定方可谓之武功之成也桃林华阳之畜不用之畜也故曰往伐归兽下车之后凡所设施无非政事识记也记其政事而为此书也
　　武成
　　惟一月壬辰旁死魄越翼日癸巳王朝步自周于征伐商厥四月哉生明王来自商至于丰乃偃武修文归马于华山之阳放牛于桃林之野示天下弗服丁未祀于周庙甸侯衞骏奔走执豆越三日庚戌柴望大告武成既生魄庶冢君暨一百工受命于周
　　此记其事之大凡也一月周之正月旁死魄者月朔之二日既已生明其旁为死魄也哉生明者初生明也既生魄者既望之二日而生魄也一月二日伐商至四月二日始来自商商人既定而急于兴治故其归如是之迟也夫偃武修文归牛休马示不复用乃曰武成是知武者所以定乱而兴治圣人不当黜也言武有七徳而终之以安民和众丰财盖如是然后可以为武之成也祀于周庙告于祖宗也柴望大告告于天地山川也庶君暨百工受命于周告于镐京所防之诸侯羣臣也此史氏举其凡目而其辞则载之于后固非简篇之脱误也
　　王若曰呜呼羣后惟先王建啓土公刘克笃前烈至于大王肇基王迹王季其勤玉家我文考文王克成厥勲诞膺天命以抚方夏大畏其力小怀其德惟九年大统末集予小子其承厥志厎商之罪告于皇天后土所过名山大川曰惟有道曾孙周王将有大正于商今商王受无道暴殄天物害虐烝民为天下逋逃主萃渊薮予小子既获仁人敢祗承上帝以遏乱略华夏蛮貊罔不率俾恭天成命肆予东征绥厥士女惟其士女篚厥黄昭我周王天休震动用附我大邑周惟尔有神尚克相予以济兆民无作神羞【案此段讲义永乐大典原阙】既戊午师逾孟津癸亥陈于商郊俟天休命甲子昧爽受率其旅若林防于牧野罔有敌于我师前徒倒戈攻于后以北血流漂杵一戎衣天下大定乃反商政政由旧释箕子囚封比干墓式商容闾散鹿台之财钜桥之粟大赉于四海而万姓悦服列爵惟五分土惟三建官惟贤位事惟能重民五教惟食丧祭惇信明义崇德报功垂拱而天下治
　　此则史氏纪用武之终始以表其成而卒识其政事也俟命之意太誓已详成功之际是谓大定血流漂杵孟子不取不喜其佳兵也明武王之师不得已而用用是修文以告其成夫前徒倒戈容或有漂杵之理不足为武王道也孟子其亦知武王之心矣商政之不善不能率由旧章也反商之政宜乎由旧也夫所宝之贤为足重故释囚封墓式闾以惇信不义之物为足弃故散财粟大赉四海以明义列爵分土并用贤能以崇德尊重伦归本反始以报功政事之要无出于此武王至是夫何为哉恭已正南面而已天下安有不治者哉其曰武成亶其然乎盖尝论武王之功成于武成而其要则在于惇信明义崇德报功惟此八字可引以为武王之徽号以其所纪之实也呜呼此其所以垂拱无为而治定也




　　钦定四库全书
　　尚书讲义卷十二　　　　　宋　史浩　撰
　　武王胜殷杀受立武庚以箕子归作洪范
　　称纣衣其寳玉赴火而死而此直言杀受史法之严如此盖纣虽非武王杀之因武王而死也至是武王当为法受恶可也战国之士又复附防有武王斩纣头之説其实杀受之言不足信也商之沦防遗黎赤子皆有不忘其君之心故商王多士在周为顽民其实不肯革心以事周也伯夷避于北海非不苦纣之虐政至武王伐商乃叩马而谏其心可见矣箕子之心亦伯夷之心也当时武王虽释其囚若不立武庚箕子亦逋逃久矣今其归也非为武王为吾君之子也伯夷为北海之遗民及周有天下乃不食其禄至于饿死箕子在商佯狂为奴及周有天下乃不肯为臣仆其封之朝鲜朝鲜乃辽东化外之夷逃于朝鲜因而封之也其实二子皆痛商之卞故也呜呼二子立人臣之大节万世之下其名若此炳燿非得洪范皇极之道安能若是乎盖为人臣而不贰其君所谓尽臣道也其皇极之道伦之叙乎武王不唯容之且复访之虚心无我以问道兹其所以谓圣也箕子于此若舍武王而不告则天人之大法秘而不非所望于箕子也然其洪范之书又非武王能使之天实使之因武王而尔故其言曰皇极之敷言是是训于帝其训也
　　洪范
　　子思曰中者天下之大本也和者天下之逹道也大本立于太极之先是之谓正位正位虗位也虗位者天地之母而万物之祖也太极以虚而生天地天地以虚而生万物盖天地之性虚则无物故能顺大中之道而运行焉曰天地之间其犹橐籥乎虚故也万物受天地之中以生亦以虚而能育是故人之一身自项至踵百体皆实而其中必有虚而无我者心是也故曰惟道集虗虗者心斋也向使天地不得大中之道于混沌未判之前其能行二气而不停乎向使人不得大中之道于胚浑未兆之前其能叙九畴而不斁乎是知大中之道于混沌未判之前胚浑未兆之始从虚而立因虚而生本无物我循理而行自然皆顺既无偏系则罔不中节和自此而生焉所以谓之逹道也天地自此而位万物自此而育则中之为用不既大矣乎是道也尧以是之舜舜以是之禹禹以是之汤汤以是之文武武王箕子乃始明此道着而为书曰洪范洪范大法也而其要则谓之皇极皇大也极中也大中之道也天以蚩蚩之氓日用不知故使箕子不死于纣之朝留之以遗武王使明此道也万世之下知有大中者武王之箕子陈之之力也其为恩大矣然则天地顺大中而运二气圣人顺大中而叙九畴一言以尽之曰虚心顺理而已矣
　　惟十有三祀王访于箕子
　　商以年为祀武王方访箕子于武庚之国史臣纪其时而曰祀者未忘其旧也武王即位之初能即其国访以大道屈体于不召之臣有以见尊徳乐道之实也宜其足以大有为也后世之君三顾草庐犹能有国易曰以贵下贱大得民也武王以之
　　王乃言曰呜呼箕子惟天隂骘下民相协厥居我不知其彝伦攸叙
　　惟皇上帝降衷于下民则所谓皇极者固天地万物之所同赋也天以是道降于下民是曰隂骘隂相之也盖虽为下民未尝不受所谓中而生则父母胚浑之前中已具矣惟因物有迁迷其所赋故为愚为不肖茍悟大中之道是吾固有存之以诚持之以久则无所徃而不为中尧以惟精惟一之中之舜舜以命禹汤得此道于数百嵗后故仲虺曰建中于民孟子亦曰汤执中又数百嵗而之文武文武岂不知所谓中乎然而不言访于箕子者以箕子亦得是道武王心胆相照目击而存故欲箕子之对使此道显于当时而行乎后世也武王引箕子以为助者以箕子为当世父师一言可以信万世故也上帝既降衷于下民而使之相协厥居以自安安则道生焉顺道而行则父父子子兄兄弟弟夫夫妇妇以至朋友长防无不得其叙也武王岂眞不知此者耶谦虚退托以来箕子之言尔
　　箕子乃言曰我闻在昔鲧陻洪水汨陈其五行帝乃震怒不畀洪范九畴伦攸斁鲧则殛死禹乃嗣兴天乃锡禹洪范九畴伦攸叙
　　洪范指天人之大法实本于大中尧舜禹相以允执厥中汤执中立贤无方文王视民如伤望道而未之见武王不泄迩不忘逺莫非用中也箕子答武王之问宜力陈列圣授受皆得皇极之道桀纣反常皆失皇极之道以为对曾此不言顾乃引鲧禹治水之成败以明九畴之所以畀于天帝者其意深矣盖即其父子之间治水一事验其所以失中得中所谓差若毫厘缪以千里其所引证至明白也盖顺天下之理则为皇极于洪范九畴无不顺者逆天下之理则非皇极于洪范九畴无不逆者鲧陻洪水水既失性必知五行之汨陈汨陈紊乱而无序也禹能反是则知伦之必叙至于地平天成六府三事允治万世永赖之功亦驯是而至也昔人固有割肉于社而知宰天下之平处分于履屐之间而知为将之必胜则治水之成败于一事之间岂不可以概见其他乎又况鲧以九载禹以十三载之久其得失较然尤易指陈也虽然曰帝曰天何以辨之盖帝者司主宰祸福之权天者具徧覆包涵之道帝之与天其实皆顺自然之理而无为者也惟其虚心而用中祸福由人自召天何容心哉书曰自作孽不可逭鲧之谓也诗曰永言配命自求多福禹之谓也顺理而行无所适莫此天之所以为天也然则洪范九畴不畀鲧而锡禹者非天也皆鲧禹之所自致所谓祸福无不自己求之也子思着中庸引鸢飞戾天鱼跃于渊盖言人能用中故感格髙深鼓舞飞潜天地之和应之如此至语其极则曰上天之载无声无臭至矣无声无臭者祸福惟其自召天实无为也子思之中庸与箕子之洪范实相表里
　　初一曰五行次二曰敬用五事次三曰农用八政次四曰协用五纪次五曰建用皇极次六曰乂用三徳次七曰明用稽疑次八曰念用庶徴次九曰向用五福威用六极
　　天地得大中之道于混沌未判之前故能用其中于覆载阖辟之间其造化宻移周行不息有中以主之也而其实则见于五行五行五材也周流于世间一日不可无故谓之行也水火木金土五行之定体凡歴千古而不变更万化而不移者有是自然之体故也若其用则待圣人而后行焉至次二则中之降而在人故须敬以用其中敬谨也次三则中之见于养人故须农以用其中农养也次四则中之见于厯象故须协以用其中协顺也次五则中之立于正位故须建以用其中建植也次六则中之施于有用故须乂以用其中乂治也次七则中之见于决疑故须明以用其中明辨也次八则中之着于克应故须念以用其中念省也次九则中之显于祸福故须或向或威以用其中向飨也威畏也凡此九畴有形于范围之内者不能逃也顺之则吉逆之则凶天地之用中与夫圣人之用中下而为臣则行君之中众而为下民繁而为庶物则听君之中然则天地君臣下民庻物举不外乎此道则该括万有总斡羣动者其九畴乎然九畴之要皇极也皇极叙于次五何也盖皇极之道五数也天数五地数五皆以虚而用故也曰其数一二三四是也用一二三四者五也五隐于中宫虚而无物非凡数所可拘也运化不停生生无尽五之位也虚而不屈动而愈出五之用也然则皇极安得不处九畴之中数乎虽然圣人赞易则言天一地二以至天九地十洪范止言九畴何也盖一二三四五数之生也六七八九十数之成也十者五之成也洪范既以五为虚位若言其成则一成而不可变故虚其十以见生生无尽之理所谓阙一而待用亦犹易终之以未济也然则箕子之九畴眞得乾坤之蕴者也
　　一五行一曰水二曰火三曰木四曰金五曰土水曰润下火曰炎上木曰曲直金曰从革土爰稼穑润下作咸炎上作苦曲作酸从革作辛稼穑作甘
　　一隂一阳之为道道者中也天地受中于太极是故具隂阳之理轻清在上曰阳故为气重浊在下曰隂故为形天地之隂阳不偏是为得中故能交感氤氲而万物由是以生焉万物负隂而抱阳是得隂阳之中也故冲气生焉冲气和气也万物滋生而蕃息者也中为大本和为达道是故天地以是位万物以是育也五行者物之见于形体不可一日而无者也五行用于天地之间若其功不见于养人是块然一物尔何所贵于五行哉故此五物不失天地之中斯能变化由重浊而升轻清上而为日月五星之光耀下而流湿就燥相生相尅之形体轻清重浊两无偏系是之谓中故和自此而生也夫润下者水之形炎上者火之形曲直者木之形从革者金之形稼穑者土之形茍无中立乎其中则水为波荡而怀山火为焚燬而燎原木为枯折而朽腐金为顽矿而缺裂土为崩溃而硗瘠又焉能作其气以成味滋其味以养人乎惟夫得中以生则所谓五行者皆养人之具而其作也皆能致用于天地之间此所谓和也则和者眞天下之达道也水得其中则顺而润下润下之成则为江海有作咸之用焉火得其中则顺而炎上炎上之成则为焦灼有作苦之用焉木得其中则顺而曲直曲直成用其结实皆酸金得其中则顺而从革从革成用其气皆辛土得其中则顺而稼穑稼穯成用则秔秫皆甘至是五行降而在人之用彰矣向使天地偏隂偏阳是不得其中也安能使五行皆得其中乎五行偏隂偏阳是不得其中也又安能作而为味以养人乎洪范叙九畴首及五行与天地俱生也至要其极挚则着其养人之功如此而独不言用者其用大矣易曰干始能以美利利天下不言所利大矣哉五行不言用亦是义也次二以后推而行之存乎人故皆曰用用者用其中于民也
　　二五事一曰貎二曰言三曰视四曰听五曰思貎曰恭言曰从视曰明听曰聪思曰睿恭作肃从作乂明作晢聪作谋睿作圣
　　一隂一阳之谓道道者中也偏隂偏阳则非道矣其不偏者天地之大中也大中之道运于天地之间四时以之行万物以之生氤氲磅礴于上下而和自此见也其在人则为皇极皇极者天地万物同赋之大中也人得是中于胚浑未兆之前所谓喜怒哀乐之未也寂然不动何以验之及夫而皆中节始得以验其中若于一事不中节则知其非由中出也鲧之治水可见矣和安得而生哉夫既中节则事得其叙貎必恭言必从视必明听必聪思必睿自恭而作肃有端庄之貎焉自从而作乂有法度之言焉自明而作晢于是乎澄彻矣自聪而作谋于是乎审订矣自睿而作圣于是乎大而化之由体以致用皆顺大中之理茍或失中则不恭而暴慢矣何由作肃不从而淫诐矣何由作乂不明而昏矣何由作晢不聪而聋瞆矣何由作谋不睿而狂愚矣何由作圣洪范五事贵于敬用者在乎致而而皆中节乃表夫中之用也然而必曰敬者敬出于心以思为主也惟中虚而顺理故能敬以直内而主张乎貎言视听也则夫思者是总括五事之要道也盖万善惟心心者虚而无我若人欲汨之心不在焉则五事无一中节矣此皇极之见于人身以敬用为主之证也
　　三八政一曰食二曰货三曰祀四曰司空五曰司徒六曰司寇七曰宾八曰师【案此叚讲义永乐大典原缺】
　　四五纪一曰岁二曰月三曰日四曰星辰五曰厯数人者天地之徳隂阳之交五行之秀气孟子曰万物皆备于我矣反身而诚乐莫大焉岁月日星辰厯数在我一身而具盖无我一身则岁月日星辰厯数何所用之有我则四时行矣晦朔平矣昏旦定矣星辰明矣厯数章矣尧曰天之厯数在汝躬以是知岁月日星辰厯数有我则皆有也然则五纪者虽为天道之纲维所以顺行而循轨者在人以中而协用之也故曰天不人不因人不天不成良以此也人能以中而应天则天亦以和而应人此必至之理也所以致中和而天地位焉万物育焉协用之效也夫岁者春夏秋冬之四时也月者晦朔之三十日也日者昏旦之十二时也星辰者五纬十有二躔次也厯数者所以齐岁月日星辰行度之盈缩也岁虽成于四时必有分至为之中月虽成于晦朔必有望为之中日虽成于昏旦必有子午为之中星辰虽成于次必有日中宵中为之中厯数虽所以齐岁月日星辰必有阳中隂中为之中人能賛其化育使之中节而无缪戾之变此所以为协用也协者和也向使人于五事八政不用其中则岁月日星辰厯数亦皆失其中矣和何自而生哉欲望璇玑之正玉烛之明或如合璧或如连珠不可得也五者既巳纷乱乖错则卜世卜年寜有长久者耶此尧之咨舜舜之命禹皆以厯数在躬而属其允执厥中也傥天人之际和同无间则大中之道备可以言皇极矣此箕子于皇极之正位必在五行五事八政五纪皆顺其序而后陈之也
　　五皇极皇建其有极敛时五福用敷厥庻民惟时厥庻民于汝极汝保极凡厥庻民无有淫朋人无有比徳惟皇作极凡厥庻民有猷有为有守汝则念之不协于极不罹于咎皇则受之而康而色曰予攸好徳汝则锡之福时人斯其惟皇之极无虐防独而畏髙明人之有能有为使羞其行而邦其昌凡厥正人既富方谷汝弗能使有好于而家时人斯其辜于其无好徳汝虽锡之福其作汝用咎无偏无陂遵王之义无有作好遵王之道无有作恶遵王之路无偏无党王道荡荡无党无偏王道平平无反无侧王道正直防其有极归其有极曰皇极之敷言是是训于帝其训凡厥庻民极之敷言是训是行以近天子之光曰天子作民父母以为天下王
　　武王所问止一伦攸叙箕子乃对以九畴而总其目谓之皇极皇大也极中也大中之道天地万物所同赋者也天之用中既寓于五行自五事而下皆人之用中敬五事农八政协五纪凡皇极降而在人者皆合顺此道而行焉外此则非皇极矣岂可谓之大法乎至言次五则皇极之正位也故箕子直指其要以专责之君以谓皇极之道植立标表使民知所趋向者人君之职也天地得皇极于太极之先天以是而髙明故能用之于覆帱而无外地以是而传厚故能用之于持载而无疆人君得皇极于天地之付亦当徧覆包含使民造次颠沛无不由皇极之道故能髙明配天博厚配地也夫大中者民所共由者也使人君得此道而不与民同是独善其身者也是五福自享而不敷锡庻民者也民何赖焉殊不知天地以是道付之人君正欲司牧吾民率之以归大中而已民之处乎大中之世譬如草木鼔舞春风但见甲者坼者华者实者举不外于春风中则春之为功大矣当知皇极之在人君亦如是之大也于汝极者民视仪而听唱也锡汝保极者推恩足以保四海也惟皇作极者民心罔中惟尔之中也有猷有为有守则念之者知贤材而举之也不协于极不罹于咎则受之者与其进也和顔色而听其言以为好徳而锡之福者明试以言也有能有为而使羞其行者养贤以及万民也此皆自然之理人君顺此而行斯为皇极若夫淫朋比徳虐防独畏髙明于其无好徳者非中也是民失皇极之道也正人不用而使好于其家于其无好徳而锡之福者非中也是君失皇极之道也夫既君民胥失欲望皇极之建岂不难哉然则皇极之在人君惟以举天下之民无一失中者斯为效验也惟其举天下无一民之失中则知皇极之道于斯为大此伦之所以叙也夫伦者君君臣臣父父子子之道所谓王道也王道盛则民无不蹈乎大中人君之责塞矣无偏无陂中也遵王之义者顺自然之理也无有作好无有作恶中也遵王之道遵王之路者顺自然之理也无偏无党中也王道荡荡者广大而无限量也无党无偏中也王道平平者坦夷而无巇险也无反无侧亦中也正直者至公而无私邪也然则皇极之道人君所以锡之下民者可谓至广大矣箕子所以径指人心而告武王也曰防其有极者反观于喜怒哀乐未之前也归其有极者成全于上帝降之后也至是还淳反朴复其自然之中民之处斯世如在华胥之国熈熈然登乎春防矣又孰有覆盆向隅之人乎则知所谓惟天隂骘下民相协厥居伦攸叙之道果不在彼而在此也箕子所以遗武王厚矣曰皇极之敷言者如前所陈也箕子以谓非我臆説于帝其训代天而言也武王其可不是是训乎是训是行则斯民亦皆可以近天子之光人君一性之光明既推而与民则民之与君俱全是大中之道又孰有彼已之间耶鱼相忘于江湖人相忘于道术所谓一人有庆兆民頼之是也此王道所以归于荡荡平平正直以为极摰也曰天子作民父母以为天下王皇极敷言之卒章也武王至于此心开耳顺实与箕子精神融防如水投水了无有异又何言哉其所以永清四海垂拱而天下治者尽此道也
　　六三徳一曰正直二曰刚克三曰柔克平康正直彊弗友刚克燮友柔克沈潜刚克髙明柔克惟辟作福惟辟作威惟辟玉食臣无有作福作威玉食臣之有作福作威玉食其害于而家凶于而国人用侧颇僻民用僭忒箕子之言五皇极与仲虺所赞成汤懋昭大徳建中于民之意同也其次五之畴首尾唯言民之受中以生日用不知使复于中者人君之职尽而皇极之体具矣次六所以言其用也三徳者人君用中之大要也夫中者执其两端而用之于民者也人君虽能率民以中若非人臣行君之令而致之民安能使羣黎百姓徧为尔徳耶是故得臣以辅导之皇极斯可建矣周官谓设官分职以为民极是也然则君之用中岂不在臣下奉行之力乎舜所以有臣哉邻哉股肱耳目之喻也三徳者人君知人之道也夫正直刚克柔克克者威克厥爱之克也人得之皆可以谓之徳至语中之用则在人君抑之之以归中尔臯陶论知人备叙九徳而箕子乃独言三徳何耶盖箕子取九徳之要以告武王是三者观人之大法而取臣之秘诀夫一于正直必至于以已望人非中也故必贵于温臯陶谓之温实箕子之平康也一于刚克必至于彊弗友非中也故必贵于塞臯陶谓之塞实箕子之沉潜也一于柔克必至于燮友非中也故必贵于立臯陶谓之立实箕子之髙明也皆所以抑其过而勉其不及非用中以率臣下乎观史鱼之直不如蘧伯玉之君子是知正直济之以平康可也阳处父壹之以刚犯而聚怨是知刚克必济之以沉潜可也子太叔不忍猛卒至于多盗是知柔克当济之以髙明可也是三臣者非人君率之安得归中乎臣既归中民安得而不化乎此人君用中之机括也三徳所以为皇极之用者其在斯乎臣既同底于中则君尊臣卑乾坤之位定上下之分严所以表示斯民者至矣作福作威玉食固所当然也若君不能率其臣臣既失中势必上僣而作福作威玉食矣君臣之分驯致乖离履霜而坚氷必至方且害家凶国欲望彝伦之叙得乎故箕子以谓人用侧颇僻则民用僣忒也夫侧颇僻是失中也民何知哉视仪听唱惟上所率人君傥用是人则民安得不僣忒乎臯陶叙九徳之效至于百僚师师百工惟时卒之无旷庶官天工人其代之所谓代天理物者非臣不可故曰民协于中时乃功也然必曰无教逸欲者实戒用人之侧颇僻也然则人君用中之机括果在于得其臣也明矣使防其有极归其有极王道至于荡荡平平正直者夫岂一人能独致乎股肱之助也箕子之言与舜禹之谟若合符契
　　七稽疑择建立卜筮人乃命卜筮曰雨曰霁曰曰驿曰克曰贞曰悔凡七卜五占用二衍忒立时人作卜筮三人占则从二人之言汝则有大疑谋及乃心谋及卿士谋及庶人谋及卜筮汝则从从筮从卿士从庶民从是之谓大同身其康彊子孙其逢吉汝则从从筮从卿士逆庶民逆吉卿士从从筮从汝则逆庶民逆吉庶民从从筮从汝则逆卿士逆吉汝则从从筮逆卿士逆庶民逆作内吉作外凶筮共违于人用静吉用作凶
　　天地降中于庶物故曰惟天地万物父母万物受中以生惟人为最灵故曰惟人万物之灵惟蓍为动植之灵故曰是兴神物以前民用先王建官择建立卜筮人择者取其人之精于是道者以备咨访为决疑之用名曰卜筮而皆为之占故系云以卜筮者尚其占夫皇极之建执之在君行之在臣锡之在民第当问其中与否中则行之否则违之足矣何暇蓍龟之兆耶尝质之易曰圣人以此洗心退藏于宻吉凶与民同患记礼者亦曰昔者圣人建隂阳天地之情立以为易易抱龟南靣天子衮冕北面虽有明智之心必进防其志焉示不敢専以尊天也夫有疑求决谋之卿士庶民率皆有心者未若无心者尤可证也盖有心者人也无心者天也人事尽处必求天理天与之则人与之矣此洪范必以稽疑为次七也夫蓍无心者也天地神灵产此神物以寓吉凶使人拟之而后言议之而后动也动而顺理斯谓之皇极夫卜者灼也筮者揲蓍也灼之法以文验之曰雨则隂阳和泽曰霁则隂阳开明曰则隂阳闇昧曰驿则隂阳断续曰克则隂阳侵剥吉凶由是而见焉揲蓍之法占之用二者曰贞曰悔也曰贞者内卦也内卦初筮静而贞也曰悔者外卦也外卦再揲动而有悔也衍则敷衍当引而伸之吉也得之者身其康彊子孙其逢吉是也忒则差忒当趋而避之凶也得之者用静吉用作凶是也三人占则从二人之言以多为贵也夫有疑则卜之不疑又何卜乎人君物来能照事来能应小事剖决夫复何疑惟夫大事隠之一心又谋之卿士庻民是非可否已定于人心矣故当以筮而卜之天心也人君兢兢业业之心至此其庻几尽矣此皇极之至理非箕子不能挥也次七之畴所以必用稽疑者以尊天也舜之元恺皆可付托谋之于心禹尤杰然可任志已先定在廷在野询谋佥同孰曰不可而必待筮协从然后命之者质之天也知神其依乎是故也其曰协从岂非既协于中人予而天予之乎则筮者真国之重事也观其取舍内揆吾心外质臣民幽而筮傥无不从是皆协于中而天意之所属宜乎身康彊而子孙逢吉也其或不然寜使吾心及于臣民不从不可使筮逆逆则天意不属故也箕子之言皇极极于天人精祲之交大易之书无以异矣
　　八庶徴曰雨曰曰燠曰寒曰风曰时五者来备各以其叙庶草蕃庑一极备凶一极无凶曰休徴曰肃时雨若曰乂时若曰晢时燠若曰谋时寒若曰圣时风若曰咎徴曰狂恒雨若曰僣恒若曰豫恒燠若曰急恒寒若曰恒风若曰王省惟歳卿士惟月师尹惟日歳月日时无易百谷用成乂用明俊民用章家用平康日月歳时既易百谷用不成乂用昏不明俊民用微家用不宁庶民惟星星有好风星有好雨日月之行则有冬有夏月之从星则以风雨
　　喜怒哀乐之未谓之中而皆中节谓之和中与和非二事也中则无不和和则无非中二者为一致所谓而皆中节也中节则皇极之道也致中和能使天地位而万物育而况人之一身貎言视听思之五事乎夫茍得中于此五事无不中节则雨燠寒风无不应时而至不时则为恒矣此箕子所以以时继五者之后也夫五事不逺在吾一念一念得中五者之和应焉恭从明聪睿皆自然作肃作乂作晢作谋作圣亦自然之理也夫是之谓中节则天地之和应故雨旸燠寒风以时而至失是则五者皆缪戾为凶歳为乱国知其失中也问有一事或顺亦出侥幸若得中则无不中节也譬之一身茍得其养则和气充塞乎顶踵之内周流于脉络之间四体既正肤革充盈而见于外者无非顺动茍一藏有病则一身之气血消缩四藏亦为之不宁和安在哉是以五事一不中节则四事皆废和不生而天地应之者亦阙矣此箕子贵于五者来备各一其序也庶草蕃庑天地位而万物各极其髙大也若不以其叙则非中节人不和而天地之和不应矣极其至也至备则太过所谓一极备也至无则不及所谓一极无也过与不及皆非从中出也是一事失中则五者不备而为凶矣和何自而生哉和不生则雨燠寒风常有以为灾常无亦为灾故皆曰凶也五事中节天地以休徴应之不中节则以咎徴应之貎足以作肃时雨顺之万物润泽矣其咎狂则常雨顺之万物苦涝矣言足以作乂时顺之万物熈明矣其咎僣则常顺之万物苦旱矣视足以作晢则时燠顺之万物温养矣其咎豫则常燠顺之万物被焦枯之害矣听足以作谋则时寒顺之万物结实矣其咎急则常寒顺之万物被僵冻雕落之害矣思足以作圣则时风顺之万物条畼矣其咎则恒风顺之万物被偃禾防木之害矣夫霜降而钟鸣云蒸而础润古之为君为臣者所以正心诚意于一堂之上而仁风徳气应于四方万里之逺若桴鼓之速者在吾一念之萌得中尔然则休咎之徴岂不较然明白箕子之言真万世之药石也曰王省惟歳卿士惟月师尹惟日者凡此庶征君臣上下皆当念用也省者念也王之所省惟歳歳者四时之运无不该括日月所照霜露所坠有目有趾飞潜动植徧覆包含无不动化王之所省大矣五事可不念哉代天理物辅佐吾君行其命令率其民人晦朔望无所差忒春行春令夏行夏令卿士所省其次也其于五事可不念哉禄以爵赋政以职受委吏乘田各有所掌师尹所省抑又小矣其于五事亦岂可不念哉王与卿士师尹皆能敬用五事因其所省之大小而致意焉此所谓歳月日时无易也百谷之用成雨燠寒风顺而为时矣则治之着明俊民在上家之平康必至之理也彼王与卿士师尹不能敬用五事失其所省大小之序焉所谓日月歳时既易也百谷之用不成雨燠寒风不顺而为常矣则治之昏昧俊民在下家之不宁亦必至之理也至于庶民则不可责以所省蚩蚩而生林林而处犹星在天繁然垂象其于皇极日用不知但依王与卿士师尹以为命率之以中则中率之以暴则暴无常心也盖星之丽天主风者有风主雨者有雨冬而有寒夏而有暑天道之运有待于王与卿士师尹各得其中以应天之中则休徴应之否则咎徴随之矣彼徒见日月运行而有寒暑不知寒燠得叙乃上之人谋时晢时之休徴寒燠失叙乃急恒豫恒之咎徴也彼徒见月之从星而以风雨不知风雨得叙乃上之人圣时肃时之休徴风雨失序乃恒狂恒之咎徴也安其居乐其生则凿井耕田咸曰帝力何有于我不悟休徴出于王与卿士师尹也罹其凶被其害则祁寒暑雨惟曰怨咨不悟咎徴出于王与卿士师尹也其亦可哀矣故经曰民心罔中惟尔之中圣君贤臣一念之间岂容失序而不思惟皇上帝降之意乎武王至是知隂骘下民者不在于天矣然则皇极之道夫岂他求而得之哉尝谓皇极之道本之一身一身之内以心为主茍不思貎言视听皆不能用无主故也圣人之人心惟危道心惟微以惟精惟一之道上而应天是以人心感天心也执其两端而用其中于民易曰圣人感人心而天下和平箕子于此当以心武王于此亦当以心受所以不得巳而有皇极之敷言者为后世设也故孔子于已则曰四时行焉百物生焉于人则曰视听言动皆复于礼子思曰致中和天地位焉万物育焉孟子曰万物皆备于我矣反身而诚乐莫大焉子思又以谓至诚之道可以赞天地之化育而与天地参也呜呼天人岂殊致乎然则箕子于五事必曰敬用于庶徴必曰念用者盖指皇极之本原曽不外乎人心也
　　九五福一曰夀二曰富三曰康宁四曰攸好徳五曰考终命六极一曰凶短折二曰疾三曰忧四曰贫五曰恶六曰弱
　　箕子答武王隂骘下民相协厥居彝伦攸叙之问明言皇极大中之道以为天之用中在于五行而五行之运天不自为在于人能好徳以应之所谓好徳者虚心无我敬用五事五事之修则天下之理不得遁而皆存存以事天则天心应于上锡以予民则民心应于下皇极之道岂不优优大哉前章言天有庶徴人心感召之应此章言人有福极君心予之应也何者皇天无亲惟徳是辅徳惟一动罔不吉徳二三动罔不凶天何为哉在于上之人君臣同徳敬用五事以召休徴民何知哉在于上之人好徳而之福此虚心无我顺理而行之明效大验也盖以天生烝民有物有则民之秉好是懿徳故也然则天有好徳之心不能自为在于圣君用中而感召民有好徳之心不能自治在于圣君用中而敷锡总其大要在于一心之克念克念故能虚心无我顺理而行休咎之应福极之来岂由天乎在吾一心尔箕子答武王之意可谓深切着明也是故君既作圣则三光全而风雨时草木茂而五谷熟斯民含哺而嬉鼔腹而游皆得尽其天年而不中道夭此锡之夀也不夺其时深耕易耨居者有积仓行者有裹粮此之富也六合之内和气充塞灾害不生疫厉无有此之康宁也申之以孝悌之义跻之于礼让之涂闗雎之化行麟趾之风盛此锡之攸好徳也启手启足正而毙焉棺椁衣衾得尽其礼此之考终命也民之五福岂不在君乎夫向犹飨也威犹畏也飨者民之所愿欲畏者民之所趋避圣君在上顺理而行得所愿欲以其中也则伦岂不叙乎傥一失中则干戈相寻肝脑涂地凶短折也疫毒流行枕藉而死疾也外陵内患忧也饥馑荐臻贫也峻罚淫刑民无所措手足恶也亲戚畔之兼之者至弱也夫君之六极民实尸之民何罪哉向用威用人君可不致意乎呜呼皇极之道箕子之言至是无余蕴矣夫福五而极六何也盖五阳也六隂也皇极之道降在人秉之性人人本具迷者众而得者寡故极多于福也在国则治少而乱多在人则从善难而从恶易是以五事一不中节则在天者咎徴必应咎徴一应则余四事不得为休矣盖风火水旱焦灼僵冻有一于此则四者不能成功箕子所以贵于五者来备各以其叙然后为休徴也五福一事不中则在人者六极必应六极应则余四者皆不足为福矣盖人之有生不夀则短折矣不富则贫矣不康宁则忧矣疾矣不好徳则刚而为恶柔而为弱矣不考终则凶矣五福以全为福六极有一于此皆足以为祸祸则无福矣盖福者备也无所不顺之谓备五者备则为福此其证也然则上而为王中而卿士师尹下而为庶民可不兢兢业业正心诚意保此皇极之道乎保之之道敬用五事而已盖修已以敬则正心诚意修其五事兢兢业业顺理而行则无不中节天应之而为休徴人得之而为五福矣中节则君君臣臣父父子子夫妇朋友长幼无不得其叙泰和充塞百祥臻萃王道荡荡平平正直而防其有极归其有极矣此箕子所以告武王隂骘下民相协厥居伦攸叙之符验也虽然大中之道降而在人日用不知待上之劝率者皆下民也若夫豪杰之士虽无文王犹兴则正心诚意自求多福所谓无不自己求之者非为凡民道为士君子言也武王之时五福全备于既醉之诗序诗者曰醉酒饱徳是武王之福必又曰人有士君子之行者以明当时之人皆能好德有以召之故武王锡之福也兹所以为太平之极至欤非二圣相逢力阐其秘何以致皇极之效巍巍若是呜呼盛哉
　　武王既胜殷诸侯班宗作分器
　　礼曰君子将营宫室宗庙为先又曰凡家造祭器为先此孝子孝孙之心也武王即阼之初诸侯立国之始首以宗庙器赐之本人情也盖以礼乐当自天子士诸侯不敢専故也后世罢侯置守唯王公得立家庙赐祭器先王之遗意也而俗儒不学妄谓家庙不当立祭器不当赐是以识者临编痛惜此书之亡也


<经部,书类,尚书讲义>
　　钦定四库全书
　　尚书讲义卷十三　　　　　宋　史浩　
　　西旅献獒太保作旅獒
　　道德一也道不可见见于有用者德也德有疵累则道末得为纯全德之醇乎醇即道矣譬如鉴不止垢莹然清明之质玉不留瑕温然洁白之姿使鉴有防垢必不能觌形玉有纎瑕必不能成器人或不矜细行必不能进于道古之拳拳爱君者唯恐其有防垢纎瑕不能为明鉴美玉此召公作旅獒之意
　　旅獒
　　惟克商遂通道于九夷八蛮西旅底贡厥獒大保乃作旅獒用训于王曰呜乎明王愼德四夷咸賔无有远迩毕献方物惟服食器用王乃昭德之致于异姓之无替厥服分宝玉于伯叔之国时庸展亲人不易物惟德其物德盛不狎悔狎侮君子罔以尽人心狎侮小人罔以尽其力不役耳目百度惟贞玩人丧德玩物丧志志以道宁言以道接不作无益害有益功乃成不贵异物贱用物民乃足犬马非其土性不畜珍禽竒兽不育于国不宝远物则远人格所宝惟贤则迩人安呜呼夙夜罔或不勤不矜细行终累大德为山九仭功亏一篑允迪兹生民保厥居惟乃世王
　　西方之戎有国曰旅献獒庭实也不却而受之召公之所忧也夫以武王有圣德一獒之受何足为累而公谆谆如此何哉盖獒之为物善知人意嗾之则能触人非止警夜之犬也后世昏君有恃此而拒下者武王畜此殆将何用夫旣留其种乌知厥后无谀佞之臣指兽之能以动人主慢侮臣下之心乎召公防微杜渐止邪于未形意深远矣公其以道事君者欤武王革命去商之虐薄海郷风九夷八蛮賔服内附则五戎六狄亦可知矣通道者言其无壅皆得达于王所非后世所谓开邉也呜呼者叹辞也将以开寤人主当先其忧深思逺之声容也明王敬德四夷咸賔者无怠无荒四夷来王也无有远迩毕献方物者尊君亲上之心不可以墟拘也惟服食器用王则受之他物不当受受之皆无益也服食器用惟王及后世子百官之供亿必不可无者既推其余以及诸侯以昭吾德之所致又以宝玉锡之同姓厚睦亲亲以见不殖货利之意诸侯敢不服乎人不易物惟德其物者惟其有德予之足以为荣茍惟无德物固自若予之不足为贵矣所谓王者中心无为以守至正者也召公之戒其曰不狎侮不役耳目不作无益不贵异物不畜非土性之犬马不育珍禽竒兽不宝远物皆去邪而归至正之戒也且狎侮君子则不尽心狎侮小人则不尽力役耳目则为声色所惑百度焉得而正所谓玩人则丧德玩物则丧志也志以道宁居之安也言以道接求诸道也作无益则饰文绣事土木徒费工力终归于壊贵异物则求玩好采珍竒徒费赀粮民益穷空畜犬马则不知土性蹙蹶齧噬有害无利育禽兽则不惮搜猎穷追远捕远人不服矣中心无为以守至正者其可一念萌此哉其卒曰所寳惟贤则迩人安迩安则远至矣此王者辅德之要道来远人之机括也召公欲武王夙夜勤止而于细行有所于持所以全其德也又谓为山九仭功亏一篑欲其终能保其全德也其曰允迪兹者欲武王信行此道曰生民保厥居者所谓保民而王也惟乃世王者以义制事以礼制心垂裕后昆而使世世脩德也呜呼召公爱君之道至矣尽矣此其所以为三代之臣欤
　　武王有疾周公作金縢
　　金縢者苍箓册书之匮凡灾祥之兴于是考焉祝史之辞于是藏焉以金缄封歴代宝之故曰金縢周公尝以册纳于匮中尔史氏乃直谓周公作金縢岂金縢因周公而显故以是名篇乎
　　金縢
　　既克商二年王有疾弗豫二公曰我其为王穆卜周公曰未可以戚我先王公乃自以为功为三坛同墠为坛于南方北面周公立焉植璧秉珪乃告大王王季文王史乃册祝曰惟尔元孙某遘厉虐疾若尔三王是有丕子之责于天以旦代某之身予仁若考能多材多艺能事神乃元孙不若旦多材多艺不能事神乃命于帝庭敷佑四方用能定尔子孙于下地四方之民罔不祗畏呜呼无坠天之降宝命我先王亦永有依归今我即命于元龟尔之许我我其以璧与珪归俟尔命尔不许我我乃屏璧与珪乃卜三龟一习吉啓籥见书乃并是吉公曰体王其罔害予小子新命于三王惟永终是圗兹攸俟能念予一人公归乃纳册于金縢之匮中王翼日乃瘳
　　武王克商未久而遽有疾弗豫弗豫弗恱也居是时商民未尽服周德未尽敷羣臣惴惴危疑唯恐王室之不竞也又况大臣太公周公召公能不痛心乎太公召公欲为王穆卜穆敬也是敬祷于祖庙也周公曰未可以戚我先王者若曰未足以感动也周公是时已起忘身殉国之心矣旣不敢率二公亦不敢告二公第以身任武王之疾必欲其有瘳吾有死而已其曰自以为功独以此为己任也为三坛同墠者野外之祭也意必其在无人之境为是举也盖古者无庙则为坛墠以祭三王有庙周公不于庙祭之而为是坛墠此深不欲人之知也孔子有疾子路请祷爱师之心与周公爱君之心同也而孔子知之未若周公乞以身代而不使人知也然则周公爱君可谓切至矣三坛同墠所以告太王王季文王而自为坛于北面立焉植璧秉珪拱俟祖考之来格史乃册祝曰惟尔元孙某某者代武王名也或曰史不敢名以书考之有道曾孙周王亦史所记史固未尝讳也意者成王啓书时示羣臣不敢名其父故以某代之也厉虐者危殆之疾也丕者大也若三王在天之灵必责丕子之来则请以旦代之予仁如考考祖考也能多材多艺能事神是周公自献其身以为武王不如我多材多艺能事神也乃命于帝庭敷佑四方用能定尔子孙于下地四方之民罔不祗畏者武王已受天命旣佑下民于四方又定本支于百世一身之任可谓重矣安可遽絶乎言至于此旦之一身不足惜矣傥三王使武王无坠天之降宝命则我祖考亦永有依归防恪之心惟恐三王之不受此身也今我即命于元龟者周公俟命旣无形声之相接复欲卜之以知祖考之从违也则又告之曰尔之许我我其以璧与珪归俟尔命尔不许我我乃屏璧与珪屏弃也将弃珪璧而不事神矣其廹切之辞如家人父子有激怒祖考之意周公岂尝试为之而侥幸其茍免者哉祖考宁不动心乎至是卜三王之龟皆吉是已许周公矣啓籥者啓金縢之籥而取其占验之书合兹吉兆也公曰视此卦体王其无害予小子新命于三王惟永终是图是言三王示此吉兆也兹我所以望三王念我武王之明騐也公归乃纳册于金縢之匮中武王翼日乃瘳周公之心喜可知也想夫周公自时厥后常念死期之必至其所以不死者天假之年以遗成王也使天不留周公以遗成王安得迁商顽民使之格化乎又安得制礼作乐以示将来乎又安得持盈守成神只祖考皆安乐之乎又安得定郏鄏卜世三十卜年七百乎故曰周公不死天特留以遗成王也孔子曰文王旣没文不在兹乎周公之不死盖此意也而庄周乃曰圣人不死大盗不止谬矣
　　武王旣丧管叔及其羣弟乃流言于国曰公将不利于孺子周公乃告二公曰我之弗辟我无以告我先王周公居东二年则罪人斯得于后公乃为诗以贻王名之曰鸱鸮王亦未敢诮公秋大熟未获天大雷电以风禾尽偃大木斯防人大恐王与大夫尽弁以啓金縢之书乃得周公所自以为功代武王之说二公及王乃问诸史与百执事对曰信噫公命我勿敢言王执书以泣曰其勿穆卜昔公勤劳王家惟予冲人弗及知今天动威以彰周公之德惟朕小子其亲迎我国家礼亦宜之王出郊天乃雨反风禾则尽起二公命人凡大木所偃尽起而筑之岁则大熟
　　此章非典谟训诰誓命之文皆史辞也方成王在幼管蔡羣叔肆为流言流者肆也以为周公将不利于孺子成王不能察亦以为疑周公当冡宰之任所谓有伊尹之志则可庸俗之人乌得不疑周公自信此心无一毫顾忌乃告二公曰我之弗辟所以不行刑辟负三王之付托者以未知流言之所自也居东二年乃得罪人之实向使三监及淮夷不叛亦不知罪人之所在以此知周公信任知道初不以流言为忤也然而犹不行刑辟者有兄弟天伦之爱不忍置之罪地也贻王之诗谓之鸱鸮曰旣取我子无毁我室其意若曰子旣叛国宁废其子勿毁我王室权其轻重三监当诛矣王虽得诗其疑未解然亦未敢诮公尚懐犹豫周公居是时所谓逺则四国流言近则王不知也周大夫虽知之其如王不知何周公之心上与天通天实知之是故动威以彰周公之德盖非啓籥取其占騐之书则不得见周公之册也然则感悟成王又岂人之所能为乎尽弁者不敢慢也盖周家之典礼所当然也至于致问诸史与百执事则太公召公之心也二公诚知王之疑周公为非是然而无策以回成王之心至是可以伸其志矣而诸史百执事皆有愀然叹嗟之声不谋同词曰公命我勿敢言其言出于无心成王安得不翻然悔悟而知己之非乎其泣賛之词曰其勿穆卜啓籥见书成王已知天为周公动威不必卜也夫偃禾防木谓之时数适然亦可也唯出郊迎劳之际反风起禾是为殊异盖非此则无以显天威特为周公动也大抵人臣秉公正之操行其所学不欺此心俯仰无愧作者皆然是故人虽可诬天不可诬也观周公一事学者益当自信
　　武王崩三监及淮夷叛周公相成王将黜殷作大诰三监管蔡霍三叔也王制曰天子使其大夫为三监监于方伯之国国三人武王旣受命以大义立纣之子武庚为诸侯商民之心也又惧其未服而有叛心乃以三叔监之三叔周之懿亲也今与淮奄为叛罪不容诛矣故史氏幷言三监及淮夷斥三叔与夷狄同也夫叛者武庚也今序不言武庚而直曰三监及淮夷者盖以武庚虽有叛心非三监及淮夷挟之未必敢尔也诛其造意者此史法也而孟子亦曰管叔以殷畔管叔为三监之罪魁宜矣而先儒乃以管蔡商为三监审如是说不知为方伯者谁耶观蔡仲之命曰乃致辟管叔于商囚蔡叔于郭邻以车七乘降霍叔于庶人三年不齿此诛三监也意者霍叔未尝与谋止贬其同位而不能正救故其罪轻也然则管蔡其主盟者欤故诗书多言管蔡然而周公大诰之书止言将黜商而不及三叔者亲亲之义周公尚忍有言耶以是知曰辟曰囚曰降皆不得已而为之也大诰者言非细事也主少国疑大臣未附百姓不信而欲动干戈以诛叛乱胜则为天下王不胜则周之为周未可知也其事存亡所系此诰诸侯得不谓之大诰乎
　　大诰
　　王若曰猷大诰尔多越尔御事弗吊天降割于我家不少延洪惟我幼冲人嗣无疆大歴服弗造哲迪民康矧曰其有能格知天命已予惟小子若渉渊水予惟往求朕攸济敷贲敷前人受命兹不忘大功予不敢闭于天降威用宁王遗我大宝龟绍天明即命曰有大艰于西土西土人亦不静越兹蠢殷小腆诞敢纪其叙天降威知我国有疵民不康曰予复反鄙我周邦今蠢今翼日民献有十夫予翼以于敉宁武圗功我有大事休朕卜并吉肆予告我友君越尹氏庶士御事曰予得吉卜予惟以尔庶于伐殷逋播臣尔庶君越庶士御事罔不反曰艰大民不静亦惟在王宫君室越予小子考翼不可征王害不违卜肆予冲人永思艰曰呜呼允蠢鳏寡哀哉予造天役遗大投艰于朕身越予冲人不卬自恤义尔君越尔多士尹氏御事绥予曰无毖于恤不可不成乃宁考圗功已予惟小子不敢替上帝命天休于宁王兴我小邦周宁王惟卜用克绥受兹命今天其相民矧亦惟卜用呜呼天明畏弼我丕丕基王曰尔惟旧人尔丕克远省尔知宁王若勤哉天閟毖我成功所予不敢不极卒宁王圗事肆予大化诱我友君天棐忱辞其考我民予曷其不于前宁人图功攸终天亦惟用勤毖我民若有疾予曷敢不于前宁人攸受休毕王曰若昔朕其逝朕言艰日思若考作室旣底法厥子乃弗肯堂矧肯构厥父葘厥子乃弗肯播矧肯获厥考翼其肯曰予有后弗弃基肆予曷敢不越卬敉宁王大命若兄考乃有友伐厥子民养其劝弗救王曰呜呼肆哉尔庶君越尔御事爽由哲亦惟十人迪知上帝命越天棐忱尔时罔敢易法矧今天降戾于周惟大艰人诞邻胥伐于厥室尔亦不知天命不易予永念曰天惟丧殷若穑夫予曷敢不终朕亩天亦惟休于前宁人予易其极卜敢弗于从率宁人有指疆土矧今卜并吉肆朕诞以尔东征天命不僭卜陈惟若兹王若曰者周公奉辞而伐罪也大诰尔多越尔御事多诸侯也御事诸侯之卿士师尹庶士也弗吊者呼昊天而悼武王之云亡愬其夺之遽不少延其命也洪惟我幼冲人临戎而代成王言也嗣无疆之厯数抚无疆之五服乃遭家弗造未能知人安民况知天命之所在乎此言盖所以感动诸侯欲其以武王之故悯其弱而同心以赴敌也已予惟小子周公自谓也若渉渊水未知攸济周公自责其不能辅导以耸动诸侯也大抵欲鼓舞众心非责巳不能动周公旣为王言之又于已言之诸侯武王之臣也闻此可不感激奋励而前乎是故敷饰武王受命之因而述其大功以为周家之造如此艰难岂以商一遗种作乱而遂拱手以聴其猖獗乎予不敢闭于天降威用天旣降威予不敢遏也武王一怒而安天下之民安宁也宁王谓武王也或者谓文王文王未尝受命受命者武王也故亦谓之宁考宁人武王宝是大龟以稽疑成王绍天明即命即位之初卜之得其兆曰有大艰于西土西土人亦不静越兹蠢商小腆诞敢纪其叙皆兆词也夫武庚在东而曰西土人亦不安静是武庚之叛西土之人亦不安而动也成王即位之时其兆已先见则西土之诸侯其可不赴此役乎商小腆诞敢纪其叙者或曰小腆若所谓小丑未之详也今天降威知我国有疵有疵所谓有隙可投为三叔叛也知者龟为先知也民不康者不恱也商民言曰予复反鄙我周鄙夷周而反从商也商民无常吁可畏也我师旣动之明日有十夫来夫天之所者顺也人之所者信也十夫之来皆豪杰也敉宁武圗功此为大美事也而况卜之并吉乎人之信天之助顺则胜商必矣肆予告我友君以诸侯为友尊之也予既得吉卜卜其行师而胜也则商之逋播臣武庚不足平也而尔庶君越庶士御事反曰艰大旣以为难且大宜乎未尽从命也乃测兆词之言以谓西土人不静者非为商民寔成王宫室之内有纵非而召乱王当自考翼欲其先自治不当罪商也其曰不可征是谓不当伐四国而劝成王何不违卜也此乃廷议之时诸侯不从故有是言周公今作诰乃重述其言而剖决于诰中也告以成王自闻汝言永思其艰亦不敢轻用兵其如蠢动鳏寡之为可哀何周公自谓予造此役负此大艰于身岂得已哉不卬自恤为王急急于此亦岂为自恤其身实畏天命而悯人穷也义尔邦君者以义期之使绥我之行无劳我忧共成此役以终武王之功故予小子不敢替天命盖天方美武王以兴我周亦惟卜是用故克绥受天命今天其相我民亦惟卜是用而欲使我违卜有是理乎呜呼天命可畏所以辅我丕丕基者是卜也王曰尔惟旧人言诸侯皆武王之旧人也尔当大逺思省武王之勤劳若此可不为其子地乎天閟毖我成功所者言天难谌勉我以成功予不敢不尽力以终宁王圗事呜呼使公无此志成王不能持盈而守成矣肆予大化诱我友邦君我肆大化惟天诱汝衷与我同力可得成功天棐忱辞其考我民天聪明自我民聪明天明威自我民明威民之戴周如此而商人尚敢叛命予岂敢不念前宁人而终图其功乎天亦惟用勤勉我民民归则天意从矣今商民之叛若有疾者当力务去之予岂敢不念前宁人所受之美命而卒其成功乎王曰若昔朕其逝朕言艰日思若昔者顺宁王之道以东征未尝不日思其艰若考作室厥子乃弗肯终其役厥父葘厥子乃弗肯卒其业厥考翼敬事也兢兢业业以创业垂统厥子其肯曰予有后弗弃基前人作基业后人岂当弃乎言武王成此大业今若商人逋诛是弃此基业肆予曷敢不竟此役乎今伐商之役譬若兄考有友而伐其子其民其仆劝而不救可乎故虽管蔡同气若扰我成王必并王室弃之不得不以吾君之子为重也呜呼肆哉肆陈也尔诸侯聴我所陈明德于皆由哲人今此十夫知天命之所在不谋同归天固棐忱岂能易君臣之大法今天降戾于周惟此大艰人胥伐于厥室是骨自相背何止阋墙也彼自取夷灭尔天命岂可易哉予永念曰天之剪商若穑夫之除草武王旣辟其基曷敢不终我亩盖言前人之功有贵于后人继继承承可不力圗所以共济之道乎天亦惟美于武王敢不从天之卜是当力保武王之疆土况卜之并吉乎以尔东征天命必不差卜陈惟若兹若兹者如前所言也大诰一篇自首至尾惟言卜之不可不从宁王之功不可不终窃意周公専为君御事导王违卜而作是书所以反覆详尽以卜为言诸侯闻此若醯鸡之覆则必人人用命矣呜呼周公之心其所以为成王者如此其至可以副皇天动威成王感泣之意矣
　　成王旣黜殷命杀武庚命微子启代殷后作微子之命百篇之内已有微子今微子之命乃纪其锡命之书也当纣之乱微子痛宗庙之祀将絶乃抱祭器而逃于荒野以俟有君然后求续故孔子止云微子去之而战国之士遂以为抱祭器而适周非知微子者使微子懐适周之念是二其心者也是违其君者也乌得三仁之列乎武王有天下释箕子囚封比干基式商容闾当时防子傥在丰镐之间武王岂不待之如商容乎然而未闻是微子犹未归周明矣岂尝面衔璧如楚逄伯之言乎方武王旣成伐功悯纣之亡急于继絶以武庚实纣之子故不问贤否而立之又以三叔监焉使不为非以续其宗祀武王之志可谓忠厚矣及武庚之叛成王周公乃择贤者继之始得微子若以后世君臣惩创武庚之变必絶商祀乃以勤勤告戒直欲延商之祀与周同休可谓能继武王之志矣诗歌周家忠厚盖如是然后可以言忠厚也启微子之名也不立之朝歌而立于宋此所谓黜商也此篇周家制诰之书先述乃祖次言其德后复戒之勉之诚万世王言之大法也微子旣封宋当曰宋公歴千万世微子之名不磨以见其不忘商之旧爵也
　　微子之命
　　王若曰猷殷王元子惟稽古崇德象贤统承先王修其礼物作賔于王家与国咸休永世无穷呜呼乃祖成汤克齐圣广渊皇天眷佑诞受厥命抚民以寛除其邪虐功加于时德垂后裔尔惟践修厥猷旧有令闻恪愼克孝肃恭神人予嘉乃德曰笃不忘上帝时歆下民祗恊庸建尔于上公尹兹东夏钦哉徃敷乃训愼乃服命率由典常以蕃王室乃烈祖律乃有民永绥厥位毗予一人世世享德万作式俾我有周无斁呜呼徃哉惟休无替朕命
　　王若曰猷者始辞也商王元子帝乙之长嗣纣之庶兄也惟稽古崇德象贤此一篇之大防盖非稽古则不能賛成汤之德賛其祖之德是谓崇德称其人之贤是谓象贤成王命微子之意得矣统承先王不坠其宗绪修其礼物不易商之礼制而作賔于王家与国同休示不以臣礼待待之以客礼也于是罔为臣仆之志遂矣至是宋始得与杞同为二王之后振鹭有客之诗皆曰客作賔之证也自乃祖成汤克齐圣广渊皇天眷佑诞受厥命抚民以寛除其邪虐功加于时德垂后裔是为崇德自尔惟践修厥猷旧有令闻恪愼克孝肃恭神人予嘉乃德曰笃不忘上帝时歆下民祗恊庸建尔于上公尹兹东夏是为象贤自钦哉往敷乃训慎乃服命率由典常以蕃王室洪乃烈祖律乃有民永绥厥位毗予一人世世享德万作式俾我有周无斁呜呼徃哉惟休无替朕命戒之勉之之词至矣孔氏曰帝王之制坦然明白可举而行其以此欤观其丁宁告戒防子至诚恻怛若父兄之训子弟欲其永世与我有周无斁则知杀武庚之举深出于不得已也呜呼此其为三代之王欤
　　唐叔得禾异亩同颖献诸天子王命唐叔归周公于东作归禾周公旣得命禾旅天子之命作嘉禾
　　唐叔得禾异亩同颖此诚和气所召窃意其国政平讼理人和而天地之和应之若此而唐叔不有其功致之天子则尊君亲上之心可见矣成王不敢当乃推本于周公因使唐叔趣召周公是以有归禾一书周公旣得命陈天子之命而作嘉禾想见当时君臣之间情义相感有融融泄泄之乐所谓君能下下以成其政臣能归美以报其上者其在兹乎惜乎此书不及见于后世也














　　钦定四库全书
　　尚书讲义卷十四　　　　　宋　史浩　
　　成王旣伐管叔蔡叔以殷余民封康叔作康诰酒诰梓材
　　周公旣成洛邑迁商顽民其富家大族所谓怙侈灭义骄淫矜夸闲之惟艰者皆已在洛矣则留商者实余民也周公忧深思远又虑余民狃于故习复萌三监之志故命康叔以镇抚之使无表里之则周室安矣康叔者周公之爱弟康乃其所食之邑若管蔡是也周公惩创二叔之不咸乃择其弟之贤者立之作书三篇康诰者告其为政之大要酒诰者革其风俗之沈湎梓材者成其有国之规模也卒使卫之国祚过于齐鲁而遗风余烈至春秋时犹多君子则康叔者真不负成王周公之付托也呜呼休哉
　　康诰
　　惟三月哉生魄周公初基作新大邑于东国洛四方民大和防侯甸男邦采卫百工播民和见士于周周公咸勤乃洪大诰治
　　自惟三月哉生魄窃意乃史官之纪非周公之书也自王若曰则皆诰辞也惟三月哉生魄者哉始也月始生魄十六日也魄隂类也魂阳而魄隂故生明则属阳生魄则属隂月盈则亏亏则月渐不明以亏之始为主也周公初基洛而作新其城邑旣成而四方之民乃大和防和防者欢欣鼓舞而辐辏于洛必曰周者以表周之洛邑也岂惟民皆来而和气仁声洋溢于诸侯侯甸男采卫亦皆遣其臣来朝故曰见士于周或谓士当作事非也记曰列国之大夫入天子之国曰某士自称曰陪臣某则见士于周者见其大夫于洛也周公咸勤者勤劳也劳使者之来也大诰者成王叙武王之勲而励诸侯以伐三监之书也今三监旣即诛乃推大诰之意而将申之以治道也
　　王曰孟侯朕其弟小子封惟乃丕显考文王克明德愼罚不敢侮鳏寡庸庸祗祗威威显民用肇造我区夏越我一二邦以修我西土惟时怙冒闻于上帝帝休天乃大命文王殪戎殷诞受厥命越厥邦厥民惟时叙乃寡兄朂肆汝小子封在兹东土王曰呜呼封汝念哉今民将在祗遹乃文考绍闻衣德言徃敷求于殷先哲王用保乂民汝丕远惟商耉成人宅心知训别求闻由古先哲王用康保民于天若德裕乃身不废在王命王曰呜呼小子封恫瘝乃身敬哉天畏棐忱民情大可见小人难保徃尽乃心无康好逸豫乃其乂民我闻曰怨不在大亦不在小惠不惠懋不懋已汝惟小子乃服惟王应保殷民亦惟王宅天命作新民王曰呜呼封敬明乃罚人有小罪非眚乃惟终自作不典式尔有厥罪小乃不可不杀乃有大罪非终乃惟眚灾适尔既道极厥辜时乃不可杀王曰呜呼封有叙时乃大明服惟民其勑懋和若有疾惟民其毕弃咎保赤子惟民其康乂非汝封刑人杀人无或刑人杀人非汝封又曰劓刵人无或劓刵人王曰外事汝陈时臬司师兹殷罚有伦又曰要囚服念五六日至于旬时丕蔽要囚王曰汝陈时臬事罚蔽殷用其义刑义杀勿庸以次汝封乃汝尽逊曰时叙惟曰未有逊事已汝惟小子未其有若汝封之心朕心朕德惟乃知凡民自得罪寇攘奸宄杀越人于货暋不畏死罔弗憝王曰封元恶大憝矧惟不孝不友子弗祗服厥父事大伤厥考心于父不能字厥子乃疾厥子于弟弗念天显乃弗克恭厥兄兄亦不念鞠子哀大不友于弟惟吊兹不于我政人得罪天惟与我民大泯乱曰乃其速由文王作罚刑兹无赦不率大戛矧惟外庻子训人惟厥正人越小臣诸节乃别播敷造民大誉弗念弗庸瘝厥君时乃引恶惟朕憝巳汝乃其速由兹义率杀亦惟君惟长不能厥家人越厥小臣外正惟威惟虐大放王命乃非德用乂汝亦罔不克敬典乃由裕民惟文王之敬忌乃裕民曰我惟有及则予一人以怿王曰封爽惟民迪吉康我时其惟殷先哲王德用康乂民作求矧今民罔迪不适不迪则罔政在厥邦王曰封予惟不可不监告汝德之说于罚之行今惟民不静未戾厥心迪屡未同爽惟天其罚殛我我其不怨惟厥罪无在大亦无在多矧曰其尚显闻于天王曰呜呼封敬哉无作怨勿用非谋非蔽时忱丕则敏德用康乃心顾乃德远乃猷裕乃以民宁不汝瑕殄王曰呜呼肆汝小子封惟命不于常汝念哉无我殄享明乃服命高乃听用康乂民王若曰往哉封勿替敬典听朕告汝乃以殷民世享
　　周公奉成王之命以告康叔故叙王若曰孟侯孟侯长侯也康叔实周公之弟而曰长侯者周之宗盟异姓为后同姓之国封实为长若所谓方伯也惟乃丕显考文王封之父也丕大也显明也丕显哉文王之明德也夫大诰止叙武王之勲至是推原本所以致武王之勲者文王也此洪大诰治之证也文王之治无他道不过明德慎罚不敢侮鳏寡庸庸祗祗威威以显民而已夫德者歴代圣人之所尚故文王明以扬之观太誓之书曰若日月之照临光于四方显于西土惟我有周诞受多方非明德以显民乎罚者圣人不得已而用故文王谨以将之观立政之书曰文王罔攸兼于庶言庶狱庶慎惟有司之牧夫是训用违庶狱庶慎文王罔敢知于兹非慎罚以显民乎不侮鳏寡者政施仁以此先之观无逸之书曰文王卑服即康功田功徽柔懿恭懐保小民惠鲜鳏寡非不侮以显民乎庸庸用人也观棫朴之诗曰遐不作人追琢其章金玉其相勉勉我王纲纪四方非庸庸以显民乎祗祗畏天也观大明之诗曰小心翼翼昭事上帝聿懐多福厥德不囬以受方国非祗祗以显民乎威威服众也观皇矣之诗曰王赫斯怒爰整其旅以遏徂莒以笃周祜以对于天下非威威以显民乎文王显民之治备见于诗书今告康叔之辞欲其推广文王之治以治其国也用肇造我区夏者言文王之德始大有平天下之具非谓得天下也武成谓以抚方夏后世之赞辞也越我一二以修若虞芮之人视文王爱之真若父尊之真若天父所依怙天所覆冒也宜乎升闻于上帝上帝垂休天命有归也诞受厥命者受命而未得其位也其所谓殪戎商者或者谓殪为杀非也盖自此周道勃兴商道沦丧也西土之西土之民则惟时叙也武王因之得以勉就伐功故曰乃寡兄勗而封得以在兹东土者武王绍文王之力也所谓文王有明德故天复命武王也周公旣陈先王致治之由而又训之使念其父兄今民将在敬循乃文考绍闻服其德言犹以为未足又使之敷求商先哲王之德以保乂民夫商自成汤之后贤圣之君六七作其流风善政犹有存者岂不可以景行先哲而成治乎犹以为未足又使求商之老成人宅心知训又尚论古之哲王如尧舜禹之德用康保民乃大合天心顺我之德以裕乃身不废今之王命集是数者则康叔之德可以永保其国矣康叔之德已能裕乃身而周公犹训之曰恫瘝疾痛也如疾痛在身以行其敬上以畏难谌之天命下以防难保之小人栗栗危惧以尽其心罔有逸豫则下民俾乂矣周公又曰我闻怨无大小不当有也愚夫愚妇一能胜予欲其无怨惠其不惠勉其不勉乃服惟大我先王之德因以保商民亦以我王宅天命作新斯民斯民始得归化也此周公旣陈文王之明德而使康叔因文王之德而求商先哲王之德商耉老成人之德古先哲王之德以洪天之德于以保民则所以绍述文王之明德至矣尽矣敬明乃罚者惟敬以持心则从恕明以行之则无私文王不得已而用刑视其民如伤慎罚之实也人有小罪非眚非大过也过虽防而不能改惟终行之以为常乃其自作之孽是过也积之将至于大而不可解矣是则虽小而必罚也若罪大不终遂其非能知所犯出于过误而求有以自新是则虽大而可赦也此宥过无大刑故无小之义也非慎罚而何杀与不杀斯理较然封能知此则有叙时乃大明其法则民服矣民茍服则自相饬勉而底于和协无犯非礼矣汝视民之被刑罚如身有疾痛民斯迁善远罪而毕弃咎矣其视民如保赤子民斯不忍欺而康乂矣其杀不杀皆天子之法重则刑杀轻则劓刵皆非汝封所可专也故曰非汝封刑人杀人又曰非汝封劓刵人刑杀其可轻用乎哉王又曰外事外事者诸侯之所当事也臬犹门之有闑防民之其所谓法也汝布陈其臬司旣主行我之法又当师商罚之有伦者旣考商之法意又考商之民情取其要而服念之于五六日至于旬时乃得其要而大断之慎罚之意着矣汝陈是臬事考商之典刑而断之用其义刑义杀者皆良法也勿庸者刑期于无刑也以次汝封隐之于心乃尽顺则曰时叙惟曰未有顺事犹以为未足也非慎罚乎诸侯未有若汝封之心我心我德惟汝知之康叔若不以恕存心则周公此言不能入矣凡民自得罪者自作孽也防攘奸宄杀人以夺其货财刚强而不畏死人无不恶之者又况元恶大憝不慈不孝不友不恭得罪于为政之人尤深也天生烝民有物有则民之秉而不慈不孝不友不恭岂非大泯乱乎泯乱者伦攸斁也乃其自取文王之罚则其可赦乎虽不赦亦未许封遽杀之谨之至也尔雅曰戛常也不率大常不遵法度也矧惟外庶子训人惟厥正人越小臣诸有符节者皆有官君子也茍不率大常亦不在赦之科汝当分别播告以造民大誉若弗念我言不用我法是旷厥为君之道是汝长恶我实恶之茍速由兹义率之杀之汝得为君为长之道矣不然则旣不能宜其家彼小人及外正人之吏皆肆威虐而违王命矣是无德以致治也汝当罔不克敬典典常也凡厥寛民惟文王之敬忌是法民旣裕曰我惟有及于古之人则我一人无不恱怿呜呼行文王所以慎罚之道至矣尽矣成王旣告康叔以明德慎罚之道又教其所以行文考之明德慎罚不侮鳏寡庸庸祗祗威威显民之要曰爽惟民迪吉康爽者明也若能如我前所陈皆所以迪民于吉康也迪导之也若所谓跻民于仁夀之域也凡民之生皆有常性君不迪之无由自明我时其惟商先哲王皆有康乂斯民之德作求者徃敷求于商先哲王也汝勿谓商民不可治汝迪之则无不从也不迪则无政事矣无政事则何以为乎我不可不监告汝德之说民知德之说则罚斯可行盖不先以德而惟罚是用民无所措手足矣何治之有今民乱靡有定是不静也定则知所戾止知其所止则君臣父子之道叙矣今曰不静未戾厥心是民未能止其所也迪屡未同者虽屡迪之心犹未同非民之罪迪之未至也明惟天其罚殛我我其不怨者百姓有过在予一人天降罚于我以我不能迪也夫何怨之有惟厥罪无在大不可谓小恶为无伤也亦无在多不可谓细行不能累徳也而况显闻于天者乎成王战战兢兢惧罪于天也如此康叔安得不敬乎敬哉无作怨怨其岂可作乎作怨者用弗询之谋起匪彝之念也当蔽之以忱诚大取法敏徳用安汝心审汝徳逺汝猷则寛裕而民斯安我则不汝瑕玷不汝殄灭矣盖天命靡常天若罚我我尚不敢怨汝其可不念哉茍其念之则不至弃絶我之命矣享者享国也既享则当明汝服行之命髙汝聪之听斯民其有不康乂者乎至此则所以行文王明徳慎罚不侮鳏寡庸庸祗祗威威显民之效至矣尽矣王若曰者周公奉成王之辞于始曰王若曰矣今复以此终之也周公谓我之言皆王命也勿替敬典者一篇之防不出敬典汝听我所以告汝之言乃以商民世享世享者世世享徳也尝考卫国之政若武公之睿圣文公之好善可谓是有其人矣岂惟如此虽灵公之无道犹能免乎丧以至亡秦之世惟卫独享国四十世九百年与周匹休则世享之言验矣此皆康叔之遗泽也向使康叔不克敬典不听成王周公之告则子孙享国安能如是之长乆耶呜呼康叔者亦可谓圣人之徒矣
　　酒诰
　　此篇成王告康叔以商人化纣之沈湎当明酒禁故以酒诰别之其实亦告康叔之辞故一篇之义莫非戒酒先王设酒醴本为祭祀养老合欢皆欲成礼若夫流连荒亡至于败国丧家亡人岂先王之意哉纣之不善惟此为甚此酒诰之所以作也
　　王若曰明大命于妹乃穆考文王肇国在西土厥诰毖庶庶士越少正御事朝夕曰祀兹酒惟天降命肇我民惟元祀天降威我民用大乱丧徳亦罔非酒惟行越小大用丧亦罔非酒惟辜文王诰教小子有正有事无彝酒越庶国饮惟祀徳将无醉惟曰我民迪小子惟土物爱厥心臧聪听祖考之彝训越小大徳小子惟一妹土嗣尔股肱纯其艺黍稷奔走事厥考厥长肇牵车牛逺服贾用孝养厥父母厥父母庆自洗腆致用酒庶士有正越庶伯君子其尔典听朕教尔大克羞耉惟君尔乃饮食醉饱丕惟曰尔克永观省作稽中徳尔尚克羞馈祀尔乃自介用逸兹乃允惟王正事之臣兹亦惟天若元徳永不忘在王家王曰封我西土棐徂邦君御事小子尚克用文王教不腆于酒故我至于今克受殷之命王曰封我闻惟曰在昔殷先哲王廸畏天显小民经徳秉哲自成汤咸至于帝乙成王畏相惟御事厥棐有恭不敢自暇自逸矧曰其敢崇饮越在外服侯甸男卫伯越在内服百僚庶尹惟亚惟服宗工越百姓里居罔敢湎于酒不惟不敢亦不暇惟助成王徳显越尹人祗辟我闻亦惟曰在今后嗣王酣身厥命罔显于民祗保越怨不易诞惟厥纵淫泆于非彝用燕丧威仪民罔不衋伤心惟荒腆于酒不惟自息乃逸厥心疾很不克畏死辜在商邑越殷国灭无罹弗惟徳馨香祀登闻于天诞惟民怨庶羣自酒腥闻在上故天降丧于殷罔爱于殷惟逸天非虐惟民自速辜王曰封予不惟若兹多诰古人有言曰人无于水监当于民监今惟殷坠厥命我其可不大监抚于时予惟曰汝劼毖殷献臣侯甸男卫矧太史友内史友越献臣百宗工矧惟尔事服休服采矧惟若畴圻父薄违农父若保宏父定辟矧汝刚制于酒厥或诰曰羣饮汝勿佚尽执拘以归于周予其杀又惟殷之廸诸臣惟工乃湎于酒勿庸杀之姑惟教之有斯明享乃不用我敎辞惟我一人弗恤弗蠲汝事时同于杀王曰封汝典听朕毖勿辩乃司民湎于酒明大命于妹邦者欲令康叔明其大教于纣之妹朝歌纣之旧都成王周公既已迁其民于洛则土著不去者皆余民也既居其地风俗未易革不得不谆谆告戒之也穆考者文王在周世次为穆故武王为昭载见之诗曰率见昭考谓武王也西土豳岐镐之地庶诸侯庶士诸大夫少正御事羣小臣也皆得以酒祀其先惟天降命肇我民惟元祀者若曰有生以来惟闻以酒为祀未闻许之饮也以乱而丧徳皆因后世嗜之而忘反故曰亦罔非酒为行以罪而丧皆因后世嗜之而生祸故曰亦罔非酒惟辜文王诰教小子教其臣下有正有事无以酒为常庶之饮惟祀事讫始得饮福一献之礼賔主百拜焉是以徳将之而无酒祸也今惟曰我民廸小子民皆视汝以为唱也惟土物者妹土之人物也谓商民本善其所以不善非民之罪纣之不善所化也爱厥心臧者惜其本善之心为纣所化故欲使之聪听祖考之彝训而化汝之徳小大之人与汝为一安得酒困乎此徳将之谓也妹土嗣尔股肱纯者商民若继以汝股肱而辅翼其纯徳则必能艺其黍稷勤劳以事父兄所谓壮者以暇日修其孝弟也肇牵车牛逺服贾用孝养厥父母者又能懋迁其有无以致养厥父母父母乃喜咸自洗腆洗腆者萧散优游之貌于时可以致用酒矣庶士有正庶伯君子者皆士大夫也在尔常听我教尔大克羞耉惟君盖能明养老之义则克尽为君之道尔乃可以饮食醉饱矣其大者惟曰尔克永观省祖考之彝训考中正之徳犹不忘元祀克羞馈祀则尔自大其道兹乃允惟王有正有事之臣有正者大臣有事者小臣小大之徳与尔为一矣天亦顺尔元徳令尔永不忘在王家以此观之酒惟祭祀养老得用之民其可饮乎西土棐徂棐徂者不逺也诸侯御事小子尚克用文王教不厚于酒故我得至于今克受天命王曰我闻商先哲王廸畏上天明着小民经徳常徳也秉哲持智也自汤至帝乙成王畏相者能成王徳以畏相故也畏相者重其辅相也惟御事之臣亦能行恭敬之徳无敢暇逸其敢有心于会饮乎外之诸侯既不敢内之百官众尹宗工与夫里居之士夫庶姓皆不敢于酒不惟不敢亦不暇者既各有职有事以助王之显徳是上欲祗君下欲辟民岂暇饮酒乎在今后嗣王酣身者纣既沉六府漫漫四支绵绵不知其身之属我也愦愦然岂复能造命以事天乎其祗其保皆懐怨不可变易大惟其纵肆淫泆于非常用燕安以丧其威仪民罔不防然伤心夫抑抑威仪惟徳之隅纣既酣身是无徳以将荡荡然矣民乌得不伤心乎既荒腆于酒不思自止其过乃恣厥心之疾很不克畏死又乌知天命之难谌乎彼方使民攘窃其牺牷牲用以谓将食无灾安能荐酒醴为馨香之祀乎去先王为酒之义逺矣天之监观岂不闻乎民之怨气登闻于天庶羣酣酒腥闻在上故天降丧于商而无爱商之心矣天非虐商人自取之尔予非多诰人无于水监当于民监夫水之监形不过别其妍丑民之为监以其治乱兴亡无一不在也商既坠命我其可不监以抚于时乎此教康叔以商监不逺之义也予自以告汝以劼毖之道劼固毖谨也与商之善臣侯甸男卫之诸侯况又有太史内史为汝之友乎彼善臣百宗工况惟尔事服休之贤者服采之能者乎况又有圻父农父宏父之三卿乎夫大国三卿圻父司马也可顺以畴咨农父司徒也可教以逺罪宏父司空也可顺以安民定辟者可以安其君位而制于酒则沉之俗可移矣刚制者彊禁之若欲丕变其习不可不以刚制也既曰刚制又虑康叔为已甚之政勇于杀人则又为之法曰厥或告曰羣饮羣饮者君旣禁酒人当畏戢而尚羣饮实无忌惮也有告之者当不可纵勿使之逋逃也尽执拘以归于周予其杀者不用康叔专杀也予其杀若今之法当议处斩非皆杀之也禁止之辞欲其知畏当如是言也何以知之至言商之臣工于酒则曰勿庸杀之姑惟教之此成王之本心也此周家之忠厚也惟其如此则汝当斯明享明享其国也若不用我教辞我亦弗恤汝不明汝事其罪亦同于杀汝当常听朕毖听念而笃行之勿辩者不必哓哓乃司民于酒尔民不于酒则汝之职举矣然则成王勤勤以作诰为何事哉司民于酒而已又何言哉又何言哉此所以戒其勿辩也
　　梓材
　　王曰封以厥庶民曁厥臣逹大家以厥臣逹王惟君汝若恒越曰我有师师司徒司马司空尹旅曰予罔厉杀人亦厥君先敬劳肆徂厥敬劳肆往奸宄杀人歴人宥肆亦见厥君事戕败人宥王啓监厥乱为民曰无胥戕无胥虐至于敬寡至于属妇合由以容王其效君越御事厥命曷以引养引恬自古王若兹监罔攸辟惟曰若稽田旣勤敷葘惟其陈修为厥疆畎若作室家旣勤垣墉惟其涂塈茨若作梓材既勤朴斲惟其涂丹臒今王惟曰先王旣勤用明徳懐为夹庶享作兄弟方来亦旣用明徳后式典集庶邦丕享皇天旣付中国民越厥疆土于先王肆王惟徳用和怿先后迷民用怿先王受命巳若兹监惟曰欲至于万年惟王子子孙孙永保民【案此篇讲义永乐大典原缺】













　　钦定四库全书
　　尚书讲义卷十五　　　　　宋　史浩　撰
　　成王在丰欲宅洛邑使召公先相宅作召诰
　　周自大王去邠邑于岐山之下文王迁于丰诗称既伐于崇作邑于丰是也武王迁于镐考卜维王宅是镐京是也成王至是欲谋都洛洛当天地之中四方贡赋道里适均而武王克商迁九居之已有意都洛矣成王所以继先志也其曰在丰自镐至丰欵文王之故都告文王之清庙也其曰相宅将营宫室必相其阴阳所谓辨方正位以建国也镐京谓之宗周而洛谓之成周成周东都也即是朝诸侯焉其后宣王中兴复防诸侯于东都有以见成王营此所以朝诸侯也説者谓成王实未尝迁幸至平王避犬戎之祸始居于洛谓之东周而镐京始废黍离之诗序曰周大夫行役至于宗周过故宗庙宫室尽为禾黍于是镐京为犬戎所残始为丘墟雄乃谓太和在成周信如説者之言成周乃平王所都而谓太和之世未之详也然书序今言欲宅洛邑欲者未定之辞窃意周公知洛为天地之中故欲营治以为王都因迁商顽民而自治之则平王东迁之应已兆于此矣
　　召诰
　　惟二月旣望越六日乙未王朝步自周则至于丰惟太保先周公相宅越来三月惟丙午朏越三日戊申太保朝至于洛卜宅厥旣得卜则经营越三日庚戌太保乃以庶殷攻位于洛汭越五日甲寅位成若翼日乙卯周公朝至于洛则达观于新邑营越三日丁巳用牲于郊牛二越翼日戊午乃社于新邑牛一羊一豕一越七日甲子周公乃朝用书命庶殷侯甸男邦伯厥旣命殷庶庶殷丕作
　　召诰之作召公复命之辞也而此载行幸作役告成之月日意者圣人定书取史氏之纪冠于首也于是周公辅成王七年矣二月朔后六日成王自周至丰周即镐亰成王所都丰有文王之庙以营洛告也三月丙午正三日也朏者生明之名又三日而召公至既得卜矣则经之营之又三日则庶民攻之庶殷者以见殷民之多虽顽而即工也水北曰汭攻者治其险秽位者朝市宗庙郊社之位也位成矣周公始来徧观乃以丁巳用牲于郊告天也牛二者上帝而以后稷配翼日社于新邑告地也牛一羊一豕一者天子社稷皆太牢用牛其是矣附以羊豕羣小祀从也稷不与者以配天而致告也庶殷吾雠也犹有子来之心则周民可知矣天地至神也犹申告成之祀则祖宗可知矣迁都之意幽明已白周公乃朝用书命庶殷侯甸男伯者周公以书告商民与诸侯所以遵王命也盖周有天下九夷八蛮尚皆驯服独有商民不能革化昧天命之所归故谓之顽成王周公安得奠枕今于此举所以商民之心而镇服商民之乱也庶殷丕作大尽力役亦既聴命矣复何患哉然则非周公无以经始非召公无以成终成王之致隆平师保之力也
　　太保乃以庶邦冢君出取币乃复入锡周公曰拜手稽首旅王若公诰告庶殷越自乃御事呜呼皇天上帝改厥元子兹大国殷之命惟王受命无疆惟休亦无疆惟恤呜呼曷其奈何弗敬天旣遐终大殷之命兹殷多先哲王在天越厥后王后民兹服厥命厥终智藏瘝在夫知保抱持厥妇子以哀吁天徂厥亡出执呜呼天亦哀于四方民其眷命用懋王其疾敬德【案此条讲义永乐大典原缺】
　　相古先民有夏天迪从子保面稽天若今时旣坠厥命今相有殷天迪格保面稽天若今时旣坠厥命今冲子嗣则无遗寿耉曰其稽我古人之德矧曰其有能稽谋自天呜呼有王虽小元子哉其丕能諴于小民今休王不敢后用顾畏于民碞王来绍上帝自服于土中相考也先民古圣人也面向也考古圣人有夏曰禹天顺其与子而保民禹亦面考天道而顺之也有商曰汤天顺其格天而保民汤亦面考天道而顺之也今皆旣坠厥命岂禹汤之罪哉桀纣废弃而失之也今幼冲之子成王嗣文武之业无遗寿耉之人周公为之师召公为之保也考古人之德知文武畀付之意亦若禹汤之望其后嗣也矧又能考谋自天其都洛之举非人谋也考之于天亦能面考天道而顺之也顺天矣若小民不諴亦何贵于君乎故召公又曰有王虽小实武王之元子也大能諴感于小民今有休美矣夫使诸侯及庶殷大作以听命非有以感于民心其能若是皆周公召公归美之辞也王不敢后者不敢不敬天也用顾畏于民碞者不唯畏天亦畏民心之险也上而钦天而天予下而畏民而民从则来绍上帝荷上帝之歆以宅土中享四方之归岂不宜哉
　　旦曰其作大邑其自时配皇天毖祀于上下其自时中乂王厥有成命治民今休王先服殷御事比介于我有周御事节性惟日其迈王敬作所不可不敬德
　　召公旣赞成王曰今休又恐诸侯庶殷未之然也于是引周公之辞以为证亦曰今休可谓善扬君之美矣皇天者法道之天也道之在天下圣人得之以洪覆人物其功乃能配天民物之在君治如生于元气之中长养而不知其恩如游于春风之中鼓舞而不知其和故曰其自时配皇天葢民者民物神只之主毖祀于上下则天地神只为之降格卜宅于大邑则中土之民为之时乂上有昊天之成命下有斯民之向治今其享盈成之美矣然则周公之辞与召公之诰葢无以异召公于是又曰王先服殷御事商之御事比介于我有周御事者成王始以商民难变迁之洛邑使居地中陶天地之正气变其风声气习欲令商之御事比我有周御事以同其心介我有周御事以协其力如是乃为服周之化也然商民旣庶矣又何加焉曰教之则节性者岂非教之乎教之则日进而不自知安知商民之为周民乎周民之为商民乎虽然王欲使羣下节性茍身自不修虽令不从矣此所以戒以敬作所而不可不敬徳也易曰艮其止止其所也老子曰不失其所者久则所者其性也王不敬作所则羣下之性何从而节矣
　　我不可不监于有夏亦不可不监于有殷我不敢知曰有夏服天命惟有历年我不敢知曰不其延惟不敬厥德乃早坠厥命我不敢知曰有殷受天命惟有历年我不敢知曰不其延惟不敬厥德乃早坠厥命今王嗣受厥命我亦惟兹二国命嗣若功
　　前事之不忘后事之师也夏之天下桀失之商之天下纣失之则监于二代者前车之覆后车之戒也商人固曰商鉴不逺在夏后之世今嗣王不可不监夏后之世又不可不监商纣之时也我不敢知夏商之受命与夫历年之多寡亦不敢知其不延而早坠厥命葢以天难谌而命靡常岂可俄而度哉此不敢知也然而岂终不可知耶试以德之敬不敬占之则应影响之无差矣夏禹敬天而天受之敬民而民归之成汤亦然至其末也桀纣反之而失天下则嗣王承文武之烈其所以得天下亦禹汤也岂可不以桀纣为戒乎故曰旣受厥命我亦惟兹二国命嗣若功诚欲使成王思二国之所以失天命继嗣文武之道顺以求其功也呜呼使夏人思大禹之功则安得有鸣条之战使商人监夏氏之失则安得有牧野之师嗣王监之而不敬焉亦使后人复以嗣王为监矣呜呼乃召公之戒可谓切至矣
　　王乃初服呜呼若生子罔不在厥初生自贻哲命今天其命哲命吉凶命历年知今我初服宅新邑肆惟王其疾敬德王其德之用祈天永命其惟王勿以小民淫用非彞亦敢殄戮用乂民若有功其惟王位在德元小民乃惟刑用于天下越王显上下勤恤其曰我受天命丕若有夏历年式勿替有殷历年欲王以小民受天永命拜手稽首曰予小臣敢以王之雠民百君子越友民保受王威命明德王末有成命王亦显我非敢勤惟恭奉币用供王能祈天永命
　　王乃初服始宅而朝也召公譬之若生子罔不在厥初生夫人有生之初不失善心是天所命不自他求而固有者也故曰自贻哲者上智之谓也上智之人与生俱生至于下愚则以习而成非天命也茍不失其赤子之善则德之吉凶数之修短皆自我感召而已王宅新邑如人初生不可因陋就寡当汲汲修其敬德庶复其初是以用其德以祈天永命也以德则动罔不吉以数则多历年所此天之永命也王其勿以小民过用非法之故亦敢殄戮也葢小民丽于非法以愚而不知禁故也王岂可亦恣其殄戮而弗哀矜之耶曰如得其情则哀矜而勿喜夫如是然后可以乂民若有功皆王以德为先非因刑而致治也若小民则知用刑于天下而已刑岂可常用哉王当以敬德而易小民之用非法则斯显著昭明矣迁都本以为民今君臣一心以勤恤民庶几则王受命历年当夏商以民心而受天命民归而天予之也复曰予小臣敢以雠民雠民商之顽民也百君子周之贤士大夫也友民周之良民也保受王威命明德则民心无顽良无逺近皆归之矣王终有成命矣当是时也王之威德岂不显著昭明哉臣但能以民心天命规正于王不敢自伐其勤劳惟恭以事王助王毖祀而有祈于天君臣如此天岂不永其命乎召公相成王为左右之功于兹可见
　　召公旣相宅周公徃营成周使来告卜作洛诰【案此条讲义永乐大典原缺】
　　洛诰
　　周公拜手稽首曰朕复子明辟
　　复子明辟自孔氏以为周公居摄而还位于成王之辞其后诸儒无有异论惟王安石以为复者告也明辟君也周公以定洛告成王非摄位而还之也复者若説命所谓説复于王孟子所谓有复于王者是也若谓周公作是书而还位于成王则召公为保周公为师相成王为左右是成王自即位巳为君在上不知周公昔何所受而今还之也汉儒不达复字之义乃以为还位后世纷纷遂有复辟之论以事理考之当以王説为然也洛邑旣成周公惩三监之叛畏商人之不服为腹心害欲为国家消万世之祸是以身任其责断然宅洛而不辞复子明辟曰致书于王也尝谓周公摄政固当还也方周公有营洛之役王之所闻止于伻图而公遽以还政为説言非其时成王得无疑乎又况周公相践阼而治践阼实在成王何以复辟为也其言迥然非类学者当自知之
　　王如弗敢及天基命定命予乃保大相东土其基作民明辟予惟乙卯朝至于洛师我卜河朔黎水我乃卜涧水东瀍水西惟洛食我又卜水东亦惟洛食伻来以图及献卜王拜手稽首曰公不敢不敬天之休来相宅其作周匹休公旣定宅伻来来视予卜休恒吉我二人共贞公其以予万亿年敬天之休拜手稽首诲言辟君也成王旣长为明君矣周公居于洛宜也王如弗敢者周公遣伻之辞也夫受天之命先有以基之然后乃定而不倾王如未敢相舍当及天之基命定不可失之意予今作洛乃是嗣保天命大相东土其基王之治民明辟尔葢周家所患在于商民商民苟弗悛嗣有三监之叛周之所以为周未可知也周公知其然作宅东土以镇服其民所以为王基其治民作辟之本嗣保者或云继召公而相宅也是故自乙卯朝至于洛师者众也若所谓京师也旣卜河朔黎水又卜涧水东水西又卜水东皆不如洛洛者召公所先卜也龟之有灵其不变如此伊洛涧皆在河之左右而黎阳独河北故曰河朔黎水洛食者凡卜之道先墨龟为兆而今谓之令龟灼而兆顺其墨谓之食墨其曰惟洛食者兆顺其墨也伻使也使之献图而告卜也王乃拜手稽首以受之以食洛为天休则营而作之可与吾宗周并休矣常吉永吉也二人皆知其永吉断以示天下所谓共贞也则亿万斯年实我公之惠也拜手稽首诲言拜其诲言不敢慢也或曰二人文武也以词语考之周公召公而已此不可不辩
　　周公曰王肇称殷礼祀于新邑咸秩无文予齐百工伻从王于周予惟曰庶有事今王卽命曰记功宗以功作元祀惟命曰汝受命笃弼丕视功载乃汝其悉自敎工孺子其朋孺子其朋其徃无若火始焰焰厥攸灼叙弗其絶厥彞及抚事如予惟以在周工徃新邑伻向即有僚明作有功惇大成裕汝永有辞
　　王旣定洛复归于镐使徃来以传辞也周公居洛始祭以落其成故曰肇称殷祀祀之盛也如易所谓殷荐之上帝之殷也而必归之王周公不敢专也夫礼有常文非此族者不在祀典今而咸秩之是虽不在祀典者亦预祀也岂非盛乎周公使百工从王以归周则周公居洛也明矣而惟曰庶有事者请所事于祭祀之间也王即命曰记功宗宗者尊其功也以功之尊者作元配所谓以劳定国则祀之也新邑旣定莫先于纪功纪功莫大于百世祀此成绩所以纪大常而祭于烝之意也惟命者周公受命之辞也曰汝受命笃弼笃弼言王受命之后笃重辅弼故今有报功之意也旣大阅纪功之载籍乃悉有王自命之人莅政之初纪功乃有不实之患此周公所以勤勤也孺子者王也其朋言王不可以私党用人也其徃言王自此以徃也火始焰焰当即扑之勿待其炎灼而弗可絶也一顺典常以抚事如我在周辅佐之日勿参以私人我虽在新邑王当使旧僚向者旧也使旧僚以作有功厚大汝心裕广汝德勿屑屑以自私则汝有誉于天下矣呜呼周公一览载籍之失其丁寜告戒已如此则成王之过行戏言宜乎少矣
　　公曰已汝惟冲子惟终汝其敬识百辟享亦识其有不享享多仪仪不及物惟曰不享惟不役志于享凡民惟曰不享惟事其爽侮乃惟孺子颁朕不暇听朕敎汝于棐民彞汝乃是不蘉乃时惟不永哉
　　公旣受命故复以王之居周者戒之汝惟冲子惟终戒其克终如始也为君之道必察其臣之诚伪故享不享皆当识也享者享于上也若祭祀之享方其来享茍多物而诚不至焉与不享同役志于享则凡所以奉我者皆诚也不役志于享则其仪畧吾故知其不享则凡所以奉我者皆伪也然则王固不当以货取也爽轻也侮不防也不享其诚而享其物则事之爽侮无足怪者王不能识其不享使至于爽侮是王固可以利动而羣臣皆得以易之矣乃惟孺子颁朕徒以髙爵厚禄颁我茍不暇听我教汝于治民之常道汝乃是不蘉蘉勉也于此不勉则王所以责我以公其以予万亿年之语亦徒然矣故以乃时惟不永哉戒之呜呼周公之言切至矣
　　笃叙乃正父罔不予不敢废乃命汝徃敬哉兹予其明农哉彼裕我民无逺用戾王曰公明保予冲子公称丕显德以予小子扬文武烈奉答天命和恒四方民居师惇宗将礼称秩元祀咸秩无文惟公德明光于上下勤施于四方旁作穆穆迓衡不迷文武勤敎予冲子夙夜毖祀
　　旣告以不可不勉听朕教汝于棐民彞今乃冀其笃叙笃叙者力行而叙民彞也乃正父罔不若者汝父无不顺此以致治也予不敢废其命汝归周当敬之哉兹予其明农哉夫其乃祖乃父所以裕民之道初不求之逺而使至于背戾先于农而已仓廪实然后知礼节衣食足然后知荣辱则农者在所先务也臣工之诗戒助祭之诸侯终始以农告葢周之先祖世修后稷公刘之业于此而不忘本周公所望于成王也王曰公明保予冲子公称丕显德者王以为公明保辅我称我祖我父丕显之德欲我对我祖我父之烈以答天命以和民之秉彞而处于众则民成矣先成民而后致力于神是故厚宗将礼以有功者置之元祀而无文者咸秩之以为从祀周公岂淫祠者哉必其德明可荐之神故也光于上下天地为之感格也勤施于四方万民为之向化也旁作者左右我王使用穆穆敛叙之德以迓其隆平故文武之教不迷凡我所以致祭之道皆由公指之则吾何为哉恭己夙夜以事百神而已易曰出可以守宗庙社稷以为祭主也其此之谓欤
　　王曰公功棐迪笃罔不若时王曰公子小子其退卽辟于周命公后四方迪乱未定于宗礼亦未克敉公功迪将其后监我士师工诞保文武受民乱为四辅
　　公功棐迪罔不若时公辅导我勉励我无不顺时也王又曰公者呼之也小子成王自称也其退即辟于周者公旣语我我退即徃君于周矣命公后者使公且住洛缓其归周之期也四方虽顺治未定于宗礼故亦未及镇抚公之功祝公顺将其后监我士师工者居洛以监观刑狱百工之事诞保文武所受于天之民治为四方之辅也呜呼成王惮礼之未定可谓知所先务矣周公所以不得不作周官也周官之书必作于辩方正位体国经野之后者葢此意也而谓之宗礼者伯夷掌礼谓之秩宗而周官亦谓之宗伯则礼之谓宗礼葢有自矣成王至是欲以礼法维太平此神只祖考不得不安乐之也説者以命公后为立伯禽于鲁其説似非古者诸侯入为王卿士未有即命其世子嗣位者周公身存而伯禽自立可乎解书者徒见建尔元子俾侯于鲁之诗遂迁就而为之説使成王果越旧章而为之周公亦岂肯受乎
　　王曰公定予徃已公功肃将祗欢公无困哉我惟无斁其康事公勿替刑四方其世享
　　成王之于周公非待之不疑何能致是非恃之以为安危亦何必勤勤如是耶今曰公定言公之心肯处于洛我乃敢归宗周公功肃将祗欢者言周公肃而将命商民自然得其欢心茍公不留我则困矣此所以戒其无困我能于康民之事无厌斁之心则有望于公在无困也公其勿替俾仪刑于四海乃可世世享德矣成王惧商民之顽惩三监之扰其恤民之心如是切至孰谓其幼冲哉以周公之圣受武王寄托克荷天下之重而成王犹丁寜告戒之勤若此况其下于周公者成王驭之必有其道矣呜呼贤哉
　　周公拜手稽首曰王命予来承保乃文祖受命民越乃光烈考武王朕恭孺子来相宅其大惇典殷献民乱爲四方新辟作周恭先曰其自时中乂万咸休惟王有成绩予旦以多子越御事笃前人成烈答其师作周孚先考朕昭子刑乃单文祖德伻来毖殷乃命寜予以秬鬯二卣曰明禋拜手稽首休享予不敢宿则禋于文王武王惠笃叙无有遘自疾万年厌于乃德殷乃引考王伻殷乃承叙万年其永观朕子怀德
　　王旣告之如是之悉周公拜手稽首而复于王曰王命臣以宅洛邑臣承保文祖所受于天之民而増光烈考武王所以有后嗣之意无不尽恭也孺子来相宅者成王实始来祭也成王大厚典礼以礼商之贤人治为四方新立其法使罔不来朝则天下之恭葢自成王为之先也其自时中已治至于万邦咸休由内以及外王乃有成绩予旦以众贤及御事勤奉文武之成宪以答有众则有众之孚信葢自周公为之先也成王若是周公又若是可谓相得益彰矣考我昭明成王以仪刑四方乃尽文王之德也使我敬治商民故绥安我以秬鬯二卣夫秬黑黍鬯香草卣中尊也皆天子所以享上帝荐祖考之物成王使周公以此有事于神只故曰明禋也周公拜手稽首以将君命不敢宿留于家则以禋于文王武王之庙其祝之辞祭之福具见于下葢欲文武惠吾王力行叙治之勤无有遇疾所谓身之疴政之疵民之瘼皆去矣万年厌饫我王之德而商之余民亦乃延颈以考我王王使商人乃承其余烈亦且万年永观我王怀柔之德所谓与王同休也呜呼周公如是之谦恭如是之将命后世犹有谓成王以天子之礼乐赐周公者呜呼其误矣故曰鲁之郊禘非礼也周公其衰矣然则鲁用天子礼乐世世僭礼孰谓成王肯赐之乎
　　戊辰王在新邑烝祭岁文王骍牛一武王骍牛一王命作册逸祝册惟告周公其后王賔杀禋咸格王入太室祼王命周公后作册逸诰在十有二月惟周公诞保文武受命惟七年
　　此自召诰之首用牲于郊社于新邑之后至是禋于文王武王之庙天神地只人俱享矣皆史氏之纪圣人定书分而附于二篇之前后使当时作洛之次序虽百世之下可考而知也其遗后世亦厚矣戊午社于新邑又七日甲子周公乃以成王朝诸侯庶殷旣皆用命王乃告以使公居洛之意与公反覆言之已定矣乃用牛以告文武使知周公居洛之意其曰后者不敢絶周公之归意姑留以镇洛之辞也説者乃谓王立周公之后于鲁夫使之居洛而立其子是成王疑周公不用命立其子以坚其心也周公岂反侧而防扈者何必为此使成王果有是心周公方且恐惧之不暇而敢受之乎此后世求经太深至于如此之凿也其实王欲归周百工既从王于周独使公少留而后归也烝冬祭也歳十二月索享之祭故备物而熟之故曰烝今祭于文武之庙加牛以彰其备礼也逸史之名也王賔周公杀牲以祭而祖考咸格太室者太庙之中室按月令冬居堂夏秋之间土用事四居太庙之太室祭有九祼在馈先先其诚也保事旣毕乃明告周公之居洛中册使逸安之在十二月周公乃还政以居洛周公相成王诞保文武之民至是七年亦可以还政矣此皆史氏之纪也














　　钦定四库全书
　　尚书讲义卷十六　　　　　宋　史浩　撰
　　成周旣成迁殷顽民周公以王命诰作多士
　　此史氏纪周公迁商民于洛而告以天命也周公旣成洛邑始自别为成周旣以镐京为宗周不得不以成周自异旣迁商民于此又不得不以周为名也言民则士在其中今不诰民而诰士成王之意深矣葢天下之俗有二一曰士二曰民后世之治不思率士而求率民此所以纷纷而不得其要也今夫民俗之善不过出入相友守望相助疾病相扶持其极则凿井耕田日用饮食而已何有于君上哉何知于礼节荣辱哉唯夫士俗之善则礼义亷耻由此而生礼以辨君臣上下之分义以明是非利害之端亷以持进退取予之节而耻以立曲直避就之方横目之民蚩蚩可见视士之所为以为趋向茍士之所为无异于横目则亦何所贵哉晋惠公之在秦也小人慼谓之不免君子恕以为必归士民之见如是相逺则欲移风易俗岂不望于士君子哉孟子曰巨室之所慕一国慕之此民也而况于士之乎
　　多士
　　惟三月周公初于新邑洛用告商王士王若曰尔殷遗多士弗吊旻天大降丧于殷我有周佑命将天明威致王罚勑殷命终于帝肆尔多士非我小国敢弋殷命惟天不允罔固乱弼我我其敢求位惟帝不畀惟我下民秉爲惟天明畏
　　周公始宅洛必先诰多士者以其在民上民视之为趋向故也必曰商王士者商之遗士也武王伐纣许久矣而士犹念商而谓之商王士以此知三代之时士有节操非若后世乍臣乍叛之徒成王所以委曲谕之而不忍加诛亦以劝当世也然而不可不谕者虑其此心不回将复有武庚之变故使周公镇之而告以天命也曰不知命无以为君子唯士然后可以天命谕也天之弗吊大降丧于商而佑我有周周将天威以致罚于王以正商命之终于天也今陈告尔多士非我小国敢猎取天命天不与尔故使尔王不能固守其治天所以辅我此言天之不与商也非我一人敢侥求天位帝不与尔故使我民相擕持而至以昭天之明威此言帝之不与商也曰天曰帝交举以明商之得罪于天深所以使商士知天命之可畏而不敢怨也
　　我闻曰上帝引逸有夏不适逸则惟帝降格向于时夏弗克庸帝大淫泆有辞惟时天罔念闻厥惟废元命降致罚乃命尔先祖成汤革夏俊民甸四方自成汤至于帝乙罔不明德恤祀亦惟天丕建保乂有殷殷王亦罔敢失帝罔不配天其泽在今后嗣王诞罔显于天矧曰其有听念于先王勤家诞淫厥泆罔顾于天显民祗惟时上帝不保降兹大丧惟天不不明厥德凡四方小大丧罔非有辞于罚
　　兹欲使商之多士知天命之所归故举汝商之先祖所以革夏以证我周之先考所以代商之由使之无疑于天命也引弃去也天之所弃者以其逸而无勤劳也有夏之君不趋于逸则天降格而向之言其与天通也桀旣弗克用此以事天乃大淫佚而文过以辞惟时天罔念闻言其与天不通也天本有向夏之命今则废矣不降格而降罚矣故汝商之先祖成汤始得革夏命俊乂斯民而甸治四方也自成汤至于帝乙贤圣之君六七作罔不明其德于已而恤其祀于神天向其德乃大建立其祚而保乂其君其君亦罔敢失天意罔不配天而泽天下自此以后嗣王则纣矣大不明德以显天天且不能事而况能听念先王之勤家乎不勤者如有夏之适逸也大淫其佚不顾于天显民祗言其不顾显天敬民之理天旣不保降滋大丧亦犹天为商降罚于夏也天旣不昬于厥德小大之邦用丧罔非有辞于罚亦犹有夏民欲与之皆亡也呜呼与乱同事罔不亡夏桀商纣为恶不同同归于乱至其错天命则如出一辙岂我武王私意哉尔商多士于此不可不知时变也
　　王曰尔殷多士今惟我周王丕灵承帝事有命曰割殷告勑于帝惟我事不贰适惟尔王家我适予其曰惟尔洪无度我不尔动自乃邑予亦念天卽于殷大戾肆不正王曰猷告尔多士予惟时其迁居西尔非我一人奉德不康寜时惟天命无违朕不敢有后无我怨惟尔知惟殷先人有册有典殷革夏命今尔又曰夏迪简在王庭有服在百僚予一人惟听用德肆予敢求尔于天邑商予惟率肆矜尔非予罪时惟天命
　　今惟我周王周之先王也灵神也莫神于天我既大承事于天有命当割絶有商我复告勅于帝以待天命故观兵于孟津以归冀商之改过期不再徃惟尔王家旣无悔过之心此武王所以必徃故曰惟尔王家我适我之受天命如是而汝大无法度复挟三监以叛固非扰动尔邑念天命之不可不征但使大戾即罪余党之不正者悉寛肆之所谓殱厥渠魁胁从罔治也今迁汝而西居于洛邑非我所为不靖以劳动汝时惟天命也呜呼商士汝当知所归矣自今一迁朕不再劳故曰不敢有后当无我怨也汝知商之先祖有册有典且载革命之初迪简贤俊置之王庭使服事于百僚是商尝用夏之遗士矣吾非不能用尔尔旣挟我三监是其德不可信德不可信又焉可用但听其有德者用之尔我不敢求尔于商邑若商之用夏士也但率循此意以寛肆矜容之尔非我之罪汝自取之亦天命也呜呼商士汝当知所择也
　　王曰多士昔朕来自奄予大降尔四国民命我乃明致天罚移尔遐逖比事臣我宗多逊王曰告尔殷多士今予惟不尔杀予惟时命有申今朕作大邑于兹洛予惟四方罔攸宾亦惟尔多士攸服奔走臣我多逊尔乃尚有尔土尔乃尚寜干止尔克敬天惟矜尔尔不克敬尔不啻不有尔土予亦致天之罚于尔躬今尔惟时宅尔邑继尔居尔厥有干有年于兹洛尔小子乃兴从尔迁王曰又曰时予乃或言尔攸居
　　成王欲使商之多士知畏天罚格心以向化故言来自奄奄者成王所伐之国四国者三监及奄也大降尔四国民命者以至命诰四国之人使之晓然然后致罚也移尔遐逖者屏之逺方虽欲宅洛不可得也比事臣我宗多逊者言令协比其心臣事我而尊多其逊顺之道也岂有悖逆之患哉我不杀尔惟时申命者重告之以作洛之意言四方罔不宾服在尔多士亦当服我奔走为臣而多其逊顺之道尔乃尚有尔土循此当安土乐业也尔乃尚寜干止循此当身干安佚也尔克敬天命天亦予尔矜尔尔不克敬何止不有尔土亦将致天之罚于尔躬矣先言有尔土寜干止其居其身之可保者以其敬也后言不啻不有尔土致罚于躬其居其身之不可保者以其弗敬也今尔之时不可失能宅尔邑自然怀念子孙而继尔居矣斯干之诗乃安斯寝而继之以乃占我梦者此也能保其身自然得终其寿而有年矣洪范之书康寜寿考不可偏废者此也尔旣各怀长久之计少者安得不兴起而从之迁乎王曰又曰并言者説者以为脱文以意考之殆记事者之言也王言之矣他日又言之此所谓王曰又曰也然而虽屡言之不过言尔所居之地所居之地非洛邑乎
　　周公作无逸
　　古之大臣何其爱君之深忧君之切而欲其君之寿也诗于天保之序曰臣能归美以报其上可谓爱而欲其寿也然犹待君能下下而为之则周公之心过于此逺矣三代之下非谓其君不能而不言则必待其君有过而始言进则固宠退则窃名皆周公之罪人也书序序所以为作者之意独无逸立政二篇不然此周公虑患之深先事而言之因名见义是故序不着其由也呜呼天以无逸而行四时地以无逸而播殖万物君以无逸而缉成庶政一言以尽之曰勤而已民生在勤勤则不匮也人之有生寿夭祸福惟其所召好德必康寜为仁必寿考理之自然者当汤之世有能致一漑之功者虽其同归焦烂然必致漑者后枯此人生不可不勤勤则寿也寿生于勤夭生于逸逸则无所用心声色由是而沈溺玩好由是而皷荡此心一弛万恶皆归逺忠直近邪佞穷奢极欲严刑峻诛皆由是而生焉乱亡从之寿将焉在及其终也乃反怨天不其晚矣则周公先事而言不敢谓其君不能而不言亦不敢待其君有过而始言岂不为眷眷爱君忧国而欲其寿乎
　　无逸
　　周公曰呜呼君子所其无逸先知稼穑之艰难乃逸则知小人之依相小人厥父母勤劳稼穑厥子乃不知稼穑之艰难乃逸乃谚旣诞否则侮厥父母曰昔之人无闻知
　　天下之至勤劳无农夫终岁勤勤仅而成功幸而有年足以饱暖不幸而凶歉相借而为莩然未尝因噎废食而遂至于辍耕也是故岁事毕春气萌动又将有事于西畴四时循环无日休息可谓艰难矣君子所其无逸者葢若北辰之居所所者居而不移之谓也言君子于无逸终身居之死而后已也先知稼穑之艰难乃逸者先知其难而逸异乎常人之逸也吾之有生衣帛食肉养生丧死之具无一不以粟易之者是皆农夫之勤所致也吾虽不亲耒耜不荷畚敢不知其所自乎知其所自安敢妄有作为而劳吾民乎此吾之逸所以异也小人依我而为命一嚬一笑是其休戚一动一止是其死生吾寜而使天下肥吾寜不足而使百姓足一赋敛不敢过一力役不敢兴而况盘游田猎干戈之战鬬土木之营作乎此之不为吾方泰然凝神蠖之中岂不为逸乎故曰知其难者异乎常人之逸也相小人者即小人以为喻也父母勤劳稼穑其子不知艰难乃逸乃谚旣诞夫谚戏侮也诞诳欺也不惟惰其四肢乃反戏侮诳欺又诬昔之人为无闻知无闻知者若今之谚曰无所见识也言昔之人无所见识而为此艰难其实当逸也父母闻此其何以为怀周公之言所以深戒成王念后稷太王王季文武之基绪使之不敢荒寜也七月之诗旣陈王业之艰难于此又申之因以辅成王之寿考可谓显而易见矣譬之良医视人之安逸惧其骄惰风霜劳苦之不能支而遂至病且死也教之以吐故纳新熊经鸟申之术使之周流运动以入长生久视之域则岂不为爱之乎韩非子力叙帝尧大禹之勤劳俭约乃曰此不肖人之所勉非贤者之所务其亦侮其君以为昔之人无闻知也二世用之卒致丧亡呜呼可以信周公之言矣
　　周公曰呜呼我闻曰昔在殷王中宗严恭寅畏天命自度治民祗惧不敢荒宁肆中宗之享国七十有五年其在高宗时旧劳于外爰曁小人作其卽位乃或亮阴三年不言其惟不言言乃雍不敢荒宁嘉靖殷至于小大无时或怨肆高宗之享国五十有九年其在祖甲不义惟王旧爲小人作其卽位爰知小人之依能保惠于庶民不敢侮鳏寡肆祖甲之享国三十有三年自时厥后立王生则逸生则逸不知稼穑之艰难不闻小人之劳惟耽乐之从自时厥后亦罔或克寿或十年或七八年或五六年或四三年
　　中宗谓太戊也先言太戊者以得年之多寡为先后也夫为天下之至尊逸也劳也唯所欲为凡无不可意者今而严恭寅畏上怵天命下惧民情至于不敢荒宁谁驱之使然耶自非其中素知小人之劳何以至此高宗之治説命载之详矣其要在于不敢荒宁至于商嘉靖想见其时雍容舒泰斯民无毫发之扰小大无怨固其宜也祖甲之治伊训太甲咸有一德载之详矣其要在于知小人之依想见其时务养斯民穷而无告悉在鞠育如慈母爱子贤则亲之无能则怜之不侮鳏寡固其宜也此三人者真贤圣之君厥享国久长岂由他得然而就三君言之中宗为至难得何者高宗祖甲或旧劳于外或旧为小人长于民间亲与物接知民疾苦故即位而不敢暇逸至于中宗天禀聪睿于深宫之中灼知小人之劳不待目见身亲而自知艰难是其为至难得自时厥后立王生则逸不知小人之劳惟从事于耽乐耽乐者庸君以为逸而圣君以为劳葢声色皷荡玩好荧惑能使人耳目变易日新而不得停内狎嬖佞外御忠良能使人心思险愎日肆而不知倦自他人观之无一俄顷休息而庸君方且安而行之此古人以为鸩毒也兹逸也岂不为劳乎卒之蹷痿之机寒之媒伐性之斧腐肠之药交攻而不赦欲望其长年其可得乎呜呼周公之爱其君可谓切至矣
　　周公曰呜呼厥亦惟我周太王王季克自抑畏文王卑服卽康功田功徽柔懿恭懐保小民惠鲜鳏寡自朝至于日中不遑暇食用咸和万民文王不敢盘于游田以庶惟正之供文王受命惟中身厥享国五十年周公曰呜呼继自今嗣王则其无淫于观于逸于游于田以万民惟正之供无皇曰今日耽乐乃非民攸训非天攸若时人丕则有愆无若殷王受之迷乱酗于酒徳哉大王肇基王迹王季其勤王家克自抑畏者非有鞭策警诲之所致其谦虚兢畏出于天性也文王恶衣服而尽力于康民裕农之事徽柔懿恭可以想像文王之形容也葢孰不为柔徽者柔之美美矣则无绕指之悔孰不为恭懿者恭之淑淑矣则无床下之巽葢四德之中惟柔恭可见徽懿不可得而见也即柔之中可以知徽即恭之中可以知懿徽柔则无优柔之患懿恭则无足恭之患矣文王知小民之劳苦鳏寡之困穷下气降心振此二德如慈母于子不敢以疾声厉色待之恐其畏而不懐也不敢以怒心忿气触之恐其疑而不至也惟其有矜怜抚掩保抱擕持之德故其徽柔懿恭可以想见也自朝至昃无食顷不在万民则咸和之效可知矣况敢盘于游田而以庶之供为耽乐之私用乎自中年受命九十七乃终享国五十年可谓寿矣説者尚谓以忧勤损寿葢以文王之无逸宜得永年之寿于此犹未慊于人心也嗣王监此不可淫于观游逸乐田猎之事使万民之供亦惟正也茍或外此则四方之奉不足以支旬月之费兹逸也适所为劳欤无皇者不暇也勿以谓一日之耽乐不足累德日复一日则非民所训非天所顺必有大咎矣天人之际吁可畏哉无若纣之迷乱沉湎于酒此周公作无逸之本意也
　　周公曰呜呼我闻曰古之人犹胥训告胥保惠胥敎诲民无或胥诪张爲幻此厥不听人乃训之乃变乱先王之正刑至于小大民否则厥心违怨否则厥口诅祝人主之聪不在两耳而在众耳人主之明不在两目而在众目人主之德不在一心而在众心古之愚民不能诪张为幻于人主之前者以人主之前有众贤为之辅也诪诳也张诞也至于幻则迷惑人主之聪明心志而使转移者也夫旣有人训告以顺其理保惠以防其过教诲以攻其失则孰患诳诞迷惑之人哉此而不听所谓訑訑之声音顔色距人于千里之外则谗谄面谀之人至矣与谗谄面谀之人居则诪张为幻固其宜也自是而变乱先王之政刑至于小大罔不失序矣惟民之生赖人主以牧养苟或不然是否也厥心违怨厥口祝诅矣怨气诅语充塞天地洋溢四海冲和揉为乖沴瑞应化为灾殃人主独能保其寿乎此周公所以推其极而告王也
　　周公曰呜呼自殷王中宗及高宗及祖甲及我周文王兹四人迪哲厥或告之曰小人怨汝詈汝则皇自敬徳厥愆曰朕之愆允若时不啻不敢含怒此厥不听人乃或诪张爲幻曰小人怨汝詈汝则信之则若时不永念厥辟不寛绰厥心乱罚无罪杀无辜怨有同是丛于厥身周公曰呜呼嗣王其监于兹
　　迪哲者得道而能顺以照临四方也古之先王莫不如是而周公独取是四人者葢以其近古而耳目尚可闻见也或告以小人怨詈鲜有不怒者唯虚舟之触飘瓦之掷可以免怒小人何所逃罪耶是故迪哲之圣人察其告语皆诬人谮人者唯皇自敬德而已皇者从容能为之谓也我旣从容自敬厥德百姓有过唯曰在予一人故曰朕之愆允若时不啻者念咎之深也不敢含怒者不唯不肆亦不蓄也非迪哲之君焉能至是葢旣已迪哲视天下小人皆在不觉不知之域每轸哀矜拯救之心欲其尽出迷途而未得也居是时虽或怨或詈我亦悯其失道而至是又何有怒心哉仲尼得一贯之道而以忠恕行于世者为此也此厥不听则人始得而惑我诪张为幻之徒始得而肆始则怨詈者受诛终则不怨不詈者亦受诛何者我旣不明彼皆得肆其诋诬而善人君子无罪无辜以及祸也旣不能永念为君子之道又不能克寛容众之心以致于此卒之一身为怨府怨旣丛于身其克永年者几希矣嗣王可不监之虽然周公方以无逸告君而终以此者诚欲使成王知听言之难而罪人之不易也怨而不解得保其社稷者世固无是理呜呼周公之意深矣








<经部,书类,尚书讲义>
　　钦定四库全书
　　尚书讲义卷十七　　　　　宋　史浩　
　　召公为保周公为师相成王为左右召公不説周公作君奭【案此条讲义永乐大典原阙】
　　君奭
　　周公若曰君奭弗吊天降丧于殷殷既坠厥命我有周既受我不敢知曰厥基永孚于休若天棐忱我亦不敢知曰其终岀于不祥呜呼君巳曰时我我亦不敢宁于上帝命弗永逺念天威越我民罔尤违惟人在我后嗣子孙大弗克恭上下遏佚前人光在家不知天命不易天难谌乃其坠命弗克经历嗣前人恭明徳在今予小子旦非克有正迪惟前人光施于我冲子又曰天不可信我道惟宁王徳延天不庸释于文王受命【案此条讲义原阙】公曰君奭我闻在昔成汤既受命时则有若伊尹格于皇天在太甲时则有若保衡在太戊时则有若伊陟臣扈格于上帝巫咸乂王家在祖乙时则有若巫贤在武丁时则有甘盘率惟兹有陈保乂有殷故殷礼陟配天多历年所天惟纯佑命则商实百姓王人罔不秉徳明恤小臣屏侯甸矧咸奔走惟兹惟徳称用乂厥辟故一人有事于四方若卜筮罔不是孚
　　周公既引所以相成王者勉召公又言商之诸相所以事后王者以明非独吾二人古之人皆然也惟伊尹相成汤以格天相太甲以格于上帝相成汤之时不可及已相太甲时则与伊陟臣扈同功言有差殊以君之贤圣分也巫咸乂王家乂治也陟上也与祖乙时巫贤武丁时甘盘亦率惟兹有所陈于王以保乂有商故商之贤圣之君皆能感格神祗上而配于天夫配天与格天格于上帝小异矣此亦以君之贤圣分也其所以使其多历年所而天惟纯佑百姓丰实则自成汤至于髙宗同也王人衔王命之人也皆秉徳明恤小臣左右近习之人也侯甸王之近畿之人也矧咸奔走执事之贱者也惟兹惟徳称莫不以徳举也既皆用乂其君故一人有事于四方若卜筮之信罔不是孚也夫周公必举多歴年所而终于有孚以言已之相成王尚在幼冲年既未久徳亦未洽其流言之变小臣有所未孚也必待久而后孚若商之诸臣可也是欲勉召公同施其力以冀久逺勿以忧惧而遂已也然臣扈汤之臣至太戊时已百嵗余矣则相后君不待于老臣乎语此则周召不得不任其责也髙宗所以中兴得傅説也而周公独引甘盘盖髙宗不学于甘盘则不知恭黙思道无以得傅説窃意甘盘者亦先朝之旧臣也是故引之
　　公曰君奭天寿平格保乂有殷有殷嗣天灭威今汝永念则有固命厥乱明我新造公曰君奭在昔上帝割申劝寜王之徳其集大命于厥躬惟文王尚克修和我有夏亦惟有若虢叔有若闳夭有若散宜生有若泰颠有若南宫括又曰无能徃来兹迪教文王蔑徳降于国人亦惟纯佑秉徳迪知天威乃惟时昭文王迪见冒闻于上帝惟时受有殷命哉
　　天之所以续永命者在乎平格平者言其徳之一格者言其徳之至彼有商之君贤圣如此而天复寿其一徳至徳之臣以保乂如此纣既迷乱嗣天灭威天灭而威之也今汝忧深思逺念天有固我之命以治显于我新造则召公闻此忧宜解矣在昔上帝割丧商而申劝文王之徳以集大命于其身文王尚克修泰和之治于诸夏亦惟有若虢叔闳夭散宜生泰颠南宫括之徒而已兹五人者文王防附先后奔走御侮之友也使文王不能与此五人徃来顺其伦之教文王亦无徳降于国人矣今社稷之未安流言之日至岂吾二人之徳不及五人者乎五人者亦惟纯佑文王秉徳迪知天威故昭文王之徳以顺于人以见于逺以冒于众用以闻于上帝而遂受商之天命也周公前引有商旧臣之相兹又以文王之臣所以相武王者告召公于此茍能捐身殉国以图社稷之安乎又何不説之有
　　武王惟兹四人尚迪有禄后暨武王诞将天威咸刘厥敌惟兹四人昭武王惟冒丕单称徳今在予小子旦若游大川予徃暨汝奭其济小子同未在位诞无我责罔勗不及耉造徳不降我则鸣鸟不闻矧曰其有能格周公之为此书歴叙有商之相若伊尹軰皆以先朝旧老克相后人文王五人至武王之世虽亡其一然四友益以相得同心辅治既昭文王之徳于前又昭武王之徳于后尚迪有禄者古以死为无禄有禄言其尚无恙也武王之胜商惟兹四人之力昭显武王使覆冒天下丕大也单小也使大小咸称其徳也今在我为相若游大川非若伊尹之可以独任必借汝奭同心乃济今吾二人既受武王之托其相成王亦若四友之相武王可也与尔未在位时已皆相与若同此不替庶几免责矣今当收效不勉其不及为耆徳老成而使徳不降于人以去则何所贵于相友古以鸣鸟喻求友伐木之诗是也鸣鸟不闻不得友以成安能格于至治哉
　　公曰呜呼君肆其监于兹我受命无疆惟休亦大惟艰告君乃猷裕我不以后人迷公曰前人敷乃心乃悉命汝作汝民极曰汝明勗偶王在亶乘兹大命惟文王徳丕承无疆之恤公曰君告汝朕允保奭其汝克敬以予监于殷丧大否肆念我天威予不允惟若兹诰予惟曰襄我二人汝有合哉
　　周公既已陈平生相与之意以勉其留而寛其不説之心矣兹又言己之受命于武王者有无疆之休亦有无疆之艰表其成治之不易也故先告以君肆其监于兹又告以君乃猷裕我不以后人迷猷谋也当谋于寛裕以须其治之成勿以不説而遽去后王之迷悟在我乌可不任其责哉前人武王也后人成王也武王非独命我亦敷其心腹以悉命汝是其委任与我同也作汝民极是望汝为民之极若曰民心罔中惟尔之中也于是复述武王命二人之言曰汝明勉偶王夫偶对也二人同心之意也周公为师召公为保相成王为左右言其相须岂可相舍哉亶信也在亶者在乎自信以乘兹大命也我文考之念后人有无疆之忧在汝二人丕承而已夫人臣托六尺之竭其力继之以死可也岂可以社稷未安而徒懐忧乎周公又曰告汝朕允允信也言我之言出于信汝保奭当克敬也我视商之所以丧乱以无人若伊尹伊陟臣扈巫咸巫贤甘盘之徒为之偶也否不然也微子之言纣曰咈其耉长旧有位人既不用老成人所谓大否也天威不逺有臣如此无臣如彼可谓明效矣予言茍出于不信岂敢若此多诰实欲賛我二人使终其始汝试思之当有合于人心有合于人心则无商之大否矣
　　言曰在时二人天休兹至惟时二人弗戡其汝克敬徳明我俊民在让后人于丕时呜呼笃棐时二人我式克至于今日休我咸成文王功于不怠丕冒海隅出日罔不率俾公曰君予不惠若兹多诰予惟用闵于天越民公曰呜呼君惟乃知民徳亦罔不能厥初惟其终祗若兹徃敬用治
　　言曰我之所言如是也周之治方兴而未洽周之福方至而日増以我二人同心故也我二人何以胜之汝克敬徳而明俊民举贤以为助在进成王于昌大之时也笃厚也棐辅也凡周室至于今日休美以我二人厚辅之也咸共也今勉召公共成文王之功其勤至于不怠可以丕冒海隅出日罔不率俾周都在镐实中国之西海隅出日举其甚逺者而言之也予不惠者我不欲若兹多诰言不欲喋喋言之诚以畏天命而悯人穷也周公之本心今披露于召公召公于此能忘情于武王而以忧畏去乎又叹曰君乃知民徳中庸之徳民鲜能久者以天生蒸民其命匪谌靡不有初鲜克有终也我二人既已同心于前不可以忧畏而不终于后祗顺以行惟敬以用治不可不勉也此书之作周公不失为圣召公不失为贤其初不失同心其终不失相勉以济治周南召南万世知其为不可及也而解者曰召公疑周公又曰不説周公归政而复留又曰不説成王之不知周公误矣若曰召公疑周公则武王不应使之左右成王不知而使之是武王之不智也若曰不説其复留是召公欲専政周公力言之以自留周公之固位也若曰不説成王之不知则召公身为大臣不能开悟人主而徒为缄黙以不説岂所望于召公哉况卷阿公刘之戒召公非不敢言者何独于周公而黙然乎是知解者之误也
　　蔡叔既没王命蔡仲践诸侯位作蔡仲之命
　　此孔子序史氏所纪周公请诸成王命蔡仲之意也序后一章亦史氏之记也其曰囚蔡叔郭邻正义则曰周公囚之至死不赦以序考之蔡叔称没则若无罪而死者至死不赦之説或可以疑也况方囚蔡叔而蔡仲已为卿士父囚而子在位其心将何以处之周公忠厚人也忍使其子贪位慕禄而不事父乎而所谓克庸祗徳者几于溢美矣由是知周公之囚蔡叔非若后世禁锢终身意必有还复之期蔡仲斯为不忝矣周公吊二叔之不咸封文之昭武之穆岂有泽及逺族而舍我之亲亲不使自新乎序直言践诸侯位以明周家忠厚不以父罪而废其子与舜殛鲧兴禹不约而同也
　　蔡仲之命
　　惟周公位冢宰正百工羣叔流言乃致辟管叔于商囚蔡叔于郭邻以车七乘降霍叔于庶人三年不齿蔡仲克庸祗徳周公以为卿士叔卒乃命诸王之蔡此史臣之记也周公位冢宰以正百工行宰相之事以表率百僚也后世乃有居天子位之説夫周公为冢宰也摄政非摄位其受命居洛也复书非还位羣叔流言非以其践位也当危疑之际以将不利于孺子为説欲以此中周公周公去则武庚禄父可以为商复雠矣盖商之遗泽在人虽更辛纣之酷虐人心犹未离至成王之世受周之抚养不为不久而念商犹不忘向非周公奋不顾身力任此责则周未必不复为商此周公于流言之变并二叔以讨之于既迁之后作多士以诰之也虽然使管叔不附武庚则周公处之必有道未必诛也观其囚蔡叔以车七乘迁于郭邻而已降霍叔为庶人止三年而已亦可见其治亲之道矣按史记世家武王封功臣昆弟封叔鲜于管封叔度于蔡封叔处于霍而经所载惟言二叔此复有霍叔何哉盖霍叔虽监商不挟商民以叛此其得罪所以轻既言羣叔则流言之衅霍叔亦在章章矣使二叔不附商罪止同于霍叔三年之后复齿于诸侯之列与无过人同也由此观之周公之讨二叔岂得已乎为社稷计尔
　　王若曰小子胡惟尔率徳改行克慎厥猷肆予命尔侯于东土徃即乃封敬哉尔尚盖前人之愆惟忠惟孝尔乃迈迹自身克勤无怠以垂宪乃后率乃祖文王之训无若尔考之违王命
　　率徳率乃祖文王之训改行无若尔考之违王命也克慎厥猷所为无不慎也欲盖前人之愆莫若忠孝忠则不忘本朝孝则不忘前人尔乃迈迹自身一身迈徳勤行而不怠使子孙可以循迹而取法所谓垂宪乃后者蔡叔之罪在违王命违王命者附商而叛周与商遗民同谓周之取商为不然心实谋逆也其曰盖前人之愆者前人有愆对其子言岂曰暴之惟当嘱其掩覆求立事君之大节以洗其昨非尔故曰盖也能如是岂不曰忠乎岂不曰孝乎窃尝谓周公位冢宰凡所欲为无不如志而善则称君过则称已周公造次未尝忘之且诛管蔡者成王也非成王之命周公安敢専罚而经之所载直言周公位冢宰而为之可谓过则称已矣封蔡仲者周公也非周公知之成王何自而封而经之所载直言请命于王而封之蔡可谓善则称君矣彼后世负不赏之功而招权以自用者固周公之罪人也
　　皇天无亲惟徳是辅民心无常惟惠之懐为善不同同归于治为恶不同同归于乱尔其戒哉慎厥初惟厥终终以不困不惟厥终终以困穷懋乃攸绩睦乃四邻以蕃王室以和兄弟康济小民率自中无作聪明乱旧章详乃视聴罔以侧言改厥度则予一人汝嘉王曰呜呼小子胡汝徃哉无荒弃朕命【案此条讲义永乐大典原阙】
　　成王东伐淮夷遂践奄作成王政成王既践奄将迁其君于蒲姑周公告召公作将蒲姑
　　奄之为国淮夷一部落也淮浦之夷叛服不常旧矣成王政者言淮夷既平四方无虞王政乃成也将蒲姑者周公以成王迁奄之命谋及召公也此君奭所谓襄我二人汝有合哉是也
　　成王归自奄在宗周诰庶作多方
　　成王自奄归宗周宗周丰镐之都也洛则谓之成周作书以诰多方多方者周之诸侯非如多士止告三监及淮夷奄也盖成王即政之后三监及奄已不足虑所诰者天下诸侯故书曰告尔四国多方因四国而告多方也当是时周公宅洛已能镇服天下其叛乱之国既以灭亡国家骎骎无事自此布政设官而持盈守成以文太平故立政周官以次而举也
　　多方
　　惟五月丁亥王来自奄至于宗周周公曰王若曰猷告尔四国多方惟尔殷侯尹民我惟大降尔命尔罔不知洪惟图天之命弗永寅念于祀惟帝降格于夏有夏诞厥逸不肯慼言于民乃大淫昏不克终日劝于帝之迪乃尔攸闻厥图帝之命不克开于民之丽乃大降罚崇乱有夏因甲于内乱不克灵承于旅罔丕惟进之恭洪舒于民亦惟有夏之民叨懫日钦劓割夏邑天惟时求民主乃大降显休命于成汤刑殄有夏惟天不纯乃惟以尔多方之义民不克永于多享惟夏之恭多士大不克明保享于民乃胥惟虐于民至于百为大不克开乃惟成汤克以尔多方简代夏作民主慎厥丽乃劝厥民刑用劝以至于帝乙罔不明徳慎罚亦克用劝要囚殄戮多罪亦克用劝开释无辜亦克用劝今至于尔辟弗克以尔多方享天之命呜呼王若曰诰告尔多方非天庸释有夏非天庸释有殷乃惟尔辟以尔多方大淫图天之命屑有辞乃惟有夏图厥政不集于享天降时丧有邦间之乃惟尔商后王逸厥逸图厥政不蠲烝天惟降时丧惟圣罔念作狂惟狂克念作圣天惟五年须暇之子孙诞作民主罔可念听天惟求尔多方大动以威开厥顾天惟尔多方罔堪顾之惟我周王灵承于旅克堪用徳惟典神天天惟式教我用休简殷命尹尔多方今我曷敢多诰我惟大降尔四国民命尔曷不忱裕之于尔多方尔曷不夹介乂我周王享天之命今尔尚宅尔宅畋尔田尔曷不惠王熈天之命尔乃迪屡不静尔心未爱尔乃不大宅天命尔乃屑播天命尔乃自作不典图忱于正我惟时其教告之我惟时其战要囚之至于再至于三乃有不用我降尔命我乃其大罚殛之非我有周秉徳不康宁乃惟尔自速辜王曰呜呼猷告尔有方多士暨殷多士今尔奔走臣我监五祀越惟有胥伯小大多正尔罔不克臬自作不和尔惟和哉尔室不睦尔惟和哉尔邑克明尔惟克勤乃事尔尚不忌于凶徳亦则以穆穆在乃位克阅于乃邑谋介尔乃自时洛邑尚永力畋尔田天惟矜尔我有周惟其大介赉尔迪简在王庭尚尔事有服在大僚王曰呜呼多士尔不克劝忱我命尔亦则惟不克享凡民惟曰不享尔乃惟逸惟颇大逺王命则惟尔多方探天之威我则致天之罚离逖尔土王曰我不惟多诰我惟祗告尔命又曰时惟尔初不克敬于和则无我怨
　　周公曰王若曰者周公以王命诰也因四国有变既定矣乃并诸侯而申告之故曰告尔四国多方也成王已于多士告商之叛民今其辞率推广多士之书以并告诸侯也殷侯诸侯也皆商之旧臣尹民则长民者也大降尔命诛纣而与民惟新汝非不知之也洪大也洪惟者所思之大也盖言天命靡常在人图之既畏天命安可不寅恭敬念于祀乎帝之降格监于有夏以夏之先后能畏天命者也而夏之嗣王大厥逸不肯慼言无忧民之言也乃大淫昏而无终日之顷勉行此道尔之所闻也此则多士所谓惟帝降格向于时夏弗克庸帝大淫泆有辞是也厥图帝之命不克开于民之丽者开逹也丽附也丽于善则善丽于恶则恶也既不逹民之丽非所以图天命也方且酷罚以长乱崇长也甲始也言乱之长始于内也既不能灵承于祭祀又不能大进靖恭之士以寛裕斯民乃敬用叨懫饕餮忿懫之人以残贼夏邑桀之弗克庸徳慢神虐民其恶若此天惟眷求神主乃大降显休命于成汤刑殄有夏此则多士所谓惟时天罔念闻厥惟废元命降致罚乃命尔先祖成汤革夏是也皇天无亲惟徳是辅夏王灭徳天不辅之以纯徳文王之徳之纯所以受天命也尔多方之义民不得在位以长享其爵禄而所恭之多士皆营私専利之人相与虐民而已安得克明此徳以享其民乎至于百为凡百所为大不克开开逹也逹者洞晓也夏之君臣弗率如此惟成汤能以尔多方之诸侯简在帝心而代夏作民主也慎厥丽乃劝者使之丽于善而皆知劝也以徳行刑民斯知劝也以至于帝乙罔不明徳慎罚先明徳以慎罚则亦知所劝也虽要囚戮之亦甘心焉杀而不怨也开释无辜者赦过宥罪亦无不知劝也此则多士所谓自成汤至于帝乙罔不明徳恤祀是也今至于尔辟指纣也弗克以尔多方享天之命是以我周亦如汤之得受命也呜呼者叹息之辞以诰尔多方也非天庸释有夏非天庸释有殷庸用也释弃絶之也言非天用絶夏商之命夏商自絶之也乃惟尔君以尔多方大淫图天之命以淫虐图天命可乎而况屑有辞屑轻也轻出其言以责命于天也乃惟有夏图厥政不集于享集成也天降时丧所谓时日曷丧也有间之上下之情不通也今尔商后王逸厥逸为流连之乐以图国政也不蠲烝者不能防粢以恤祀也天惟降时丧亦如桀之亡也此则多士所谓在今后嗣王诞淫厥泆惟时上帝不保降若兹大丧是也惟圣罔念作狂惟狂克念作圣圣之与狂在于念不念之间人但不能自勉尔天亦悯纣实汤之子孙故须暇之若所谓寛暇之以冀其改过纣大作民主既不克念又不听人之言天惟求尔多方大动以威出灾异以警惧之以开其自新之路俾顾諟天之明命而尔多方无徳可以堪之惟我周王灵承于旅旅祭之大者天用亲有徳飨有道也克堪用徳惟典神天此则多士所谓今惟我周王丕灵承帝事是也天惟式教我用休教者非谆谆然命之也使之主祭而百神享使之主事而事治也简者简在帝心者俾革商命以长尔多方也今我曷敢多诰以我诛三监淮夷及奄以大降尔四国民命不得已而有言也尔曷不忱裕之于尔多方尔曷不夹介乂我周王享天之命者欲诸侯以诚信寛裕之道行于国而夹辅介助我以享天之命也夫普天之下莫非王土率土之濵莫非王臣汝诸侯尚宅尔宅畋尔田言栖息饮啄皆在我域中夫何所逃而曷不顺我明天之命乃屡导告之而乱靡有定此不静也皆由尔未有爱君之实不能大安天命又乃轻弃天命其为不静乃尔自作不典典常也言其心无常也不能图忱于正忱信也皆其自取之也我惟时其教告之戒之也我惟时其战要囚之戒之不从而罚之也至于再至于三而顽不率化乃有不用我降尔命如三监淮夷及奄是也我乃其大罚殛之诛之迁之践之理所当然此则多士所谓予亦致天之罚于尔躬是也非我有周秉徳不康宁非我不爱尔皆尔自召也此则多士所谓非我一人奉徳不康寜时惟天命是也呜呼者叹辞也告尔有方多士诸侯也暨殷多士四国也不告庶民而告士者责其可责者也士服则民服矣今尔奔走臣服我所监临已五年矣而犹不悛是为之长者当任其责也胥伯诸侯之长小大多正小大之国皆有正有长尔罔不克臬者当无不以法自防也此则多士所谓亦惟尔多士攸服奔走我多逊是也自作不和此心不静也尔当和之脩其身也尔室不睦骨肉相怨也尔当和之齐其家也身脩矣家齐矣尔邑克明能克勤乃事则国治矣此成王周公之诰命不忘大学之道也虽有凶徳悖乱之人挠我之政则亦以和敬在位使之观感而化忠厚之至也克阅于乃邑谋介者视一国之内求贤以自助也惟能如此故可安于洛邑凿井耕田而永有养也岂惟如此天亦于尔眷尔之从化也此则多士所谓尔克敬天惟矜尔是也我有周惟其大介赉尔既助之又与之也又当取商之多士迪简其贤者使之在王左右至于服在大僚言公卿皆尔为也此则多士所谓夏迪简在王庭有服在百僚是也言尔若从化则尤厚于汤之用夏士是也呜呼者又叹之也恐其告戒之不从则又曰尔不能勉信我命则亦惟不克享我之爵禄田宅此则多士所谓尔不克敬尔不啻不有尔土是也凡民惟曰不享者尔既不享我之命民不享尔之命上有好者下必有甚焉者矣尔既荒逸偏颇违逺我命则惟尔探天之威犯天之怒我当致天之罚言非我私心也离逖者诛之迁之践之也此则多士所谓我乃明致天罚移尔遐逖是也王曰我不惟多诰者言我谆谆然不惮烦如此然其所诰不过使尔祗敬知天命所归又曰者徃日告之今日又告之也言尔初不克敬于和以至于此今当知我之所告皆为尔计则何怨之有使四国暨多方之多士闻此警戒之语当衔恩戴徳革心以化周家之忠厚尝谓自大诰康诰酒诰梓材召诰洛诰多士以至多方八篇之义皆因商民而作则商民之顽可知矣成汤革夏惟亳民以为不恤我众至于诸侯则东征西怨南征北怨怨其后来也卒之攸徂之民室家相庆今商民之怨则异是也此成王周公所以告戒之切而归结于则无我怨其意深矣虽然商民如是之顽成王周公终不忍诛之者以其服商之治已久犹有眷眷不忘其君之心是以不忍诛也兹其所以为忠厚欤窃意周之积累自后稷公刘太王王季文武非不厚也然譬如植木前人植之后人不能培防之则根虽固久已拨矣安得枝叶之茂乎周之社稷所以卜世卜年过歴长久者成王周公以忠厚培防之力也呜呼盛哉呜呼盛哉

　　钦定四库全书
　　尚书讲义卷十八　　　　　宋　史浩　撰
　　周公作立政
　　凡书皆有序史官之纪实也圣人定书存之使万世之下读其书者知所以作者之意汉儒复引之以冠篇首唯无逸立政周公所作史氏不书其由亦若伊尹咸有一徳不待序引而晓也立政者为政在人取人以身以用人教之欲其治之必成也周公复政之后虑成王未知为政之方以是教之得其要矣故一篇之意终始反复唯在用人周公之爱其君不以吾不在位而不谋其政也此三代老臣之为非圣人则不能也或曰卷阿戒成王求贤用吉士召康公之诗也岂不可以比肩周公乎夫赤箭青芝药之良也召公第言当兼收并蓄尔不言其当如何用药而愈也此所以为周召也
　　立政
　　周公曰拜手稽首告嗣天子王矣用咸戒于王曰王左右常伯常任准人缀衣虎贲周公曰呜呼休兹知恤鲜哉古之人迪惟有夏乃有室大竞吁俊尊上帝迪知忱恂于九徳之行乃敢告教厥后曰拜手稽首后矣曰宅乃事宅乃牧宅乃准兹惟后矣谋面用丕训徳则乃宅人兹乃三宅无义民桀徳惟乃弗作徃任是惟暴徳罔后亦越成汤陟丕厘上帝之耿命乃用三有宅克即宅曰三有俊克即俊严惟丕式克用三宅三俊其在商邑用协于厥邑其在四方用丕式见徳呜呼其在受徳暋惟羞刑暴德之人同于厥邦乃惟庶习逸德之人同于厥政帝钦罚之乃伻我有夏式商受命奄甸万姓亦越文王武王克知三有宅心灼见三有俊心以敬事上帝立民长伯立政任人准夫牧作三事虎贲缀衣趣马小尹左右携仆百司庶府大都小伯艺人表臣百司太史尹伯庶常吉士司徒司马司空亚旅夷微卢烝三亳阪尹文王惟克厥宅心乃克立兹常事司牧人以克俊有德文王罔攸兼于庶言庶狱庶慎惟有司之牧夫是训用违庶狱庶慎文王罔敢知于兹亦越武王率惟敉功不敢替厥义德率惟谋从容德以竝受此丕丕基呜呼孺子王矣继自今我其立政立事准人牧夫我其克灼知厥若丕乃俾乱相我受民和我庶狱庶愼时则勿有间之自一话一言我则末惟成德之彦以乂我受民呜呼予旦已受人之徽言咸告孺子王矣继自今文子文孙其勿误于庶狱庶愼惟正是乂之自古商人亦越我周文王立政立事牧夫准人则克宅之克由绎之兹乃俾乂国则罔有立政用憸人不训于德是罔显在厥世继自今立政其勿以憸人其惟吉士用劢相我国家今文子文孙孺子王矣其勿误于庶狱惟有司之牧夫其克诘尔戎兵以陟禹之迹方行天下至于海表罔有不服以觐文王之耿光以武王之大烈呜呼继自今后王立政其惟克用常人周公若曰太史司冦苏公式敬尔由狱以长我王国兹式有愼以列用中罚
　　周公若曰周公自为书而曰若者顺考古道有所依据皆非臆説足以取信于王也王之设官常伯三公也常任六卿也准人执法也缀衣内御也虎贲御侮之臣也休兹知防鲜哉者言有是人材皆有国者之美然而知悉此者鲜此所以叹也其言古之人不逺取尧舜而曰有夏之王室前鍳不逺也大竞者大胜也其所以然盖指吁贤俊也天生人材不使终弃吁之所以尊天也其贤俊顺知忱恂信行皐陶之九徳者言夏之大臣所以敢教人主而拜手稽首后者以夏之大臣九德咸备能以道佐人主故敢言也非其人则不敢自尊如是也孟子曰惟大人为能格君心之非盖谓此也后矣者犹戡黎之篇祖伊奔告之辞曰天子也周公屡言孺子王矣亦是意也其意以谓尔为王矣其可不聴此乎惟周公可云他人则不敢也古人敢教之意周公于此当任其责也首曰宅乃事宅乃牧宅乃准斯可以称后矣三宅者即常伯常任准人也宅者其职之所居也谋必面用训者惟左右之臣得以面陈也疎逺之臣安得日见吾君髙宗朝夕纳诲以辅台徳所以不责之羣臣而独告傅説也桀之三宅皆无义之人乃弗作徃任是惟暴徳徃者古之人也不能作徃者之徳既以不义之人辅之安能遵先王之成宪乎此其所以不克终也故曰罔后虽然桀恶如是而曰徳何哉盖徳有吉凶桀之所任者凶徳也故曰暴徳于是成汤崛起自诸侯而有天下乃能大禧上帝之光命亦用三宅之俊如夏之吁俊也其在翼翼之商邑则恊于其国其在四方亦用此大法万民咸觌徳也今纣徳暋暋昏也惟嗜刑凶徳之人在左右乃用羣不逞之人使之与政此立政任人之辞所以也帝钦罚者钦重也天重寘于罚所以亡国也使我周有中夏式汤之受天命奄甸万姓甸者率土咸安也文王武王克知三宅之心灼其俊者用之以敬事上帝顺意以用贤犹汤之丕厘上帝也立民长伯利建侯也立政任人举贤材也准夫牧作三事即三宅也御侮内御趣马小尹圉人啬夫之属也左右携仆百司庶府府史胥徒之属也三宅得人则百执羣吏罔匪正人于是大都小伯之诸侯是则是效亦莫不用贤也艺人执技者表臣长民者百司百官有司也太史尹伯国之大僚庶常吉士为其属也司徒司马司空国之三卿亚旅贰政以从其长之众莫不皆用吉士以至夷微卢烝三亳阪尹蛮夷君长亦莫不以贤自辅也文王武王所以际天极地皆享其徳者以上能用贤风化所暨莫不以用贤为急也又曰惟文王能克厥宅心厥宅三宅也三宅既克立兹常事羣臣之职举矣既得其人文王委任责成执要以驭其下未尝丛脞以自兼也庶言天下之议论庶狱天下之刑罚庶慎天下之防闲也以其各有司存不烦王之亲决也有司各能效职王恭己以听之也训其用违顺其取舍也此劳于求而逸于用也文王罔敢知示以不疑而听其剖决此委任责成之证也武王率循此道较之文王不敢替厥义徳义徳亦文王之徳但文王既服事商而不用至武王则用之也盖仁义一道也从其容徳武王之仁义实文王之仁义也所以并受此大业不为过也周公念文武之徳则又叹曰尔今为王矣而今而后其立政立事准人牧夫当敬用吉徳之人也虽然人故未易知知人亦未易此禹所以因臯陶告舜以知人而曰帝当难知也其曰灼之者知之审而明辨不惑以用之也厥若者其所云为也知之既悉大使之治天职也相佑也佑我所受之民也和我庶狱庶慎时则勿有间之者不可间断朝于斯夕于斯虽一话一言之微终必以成徳之彦治我民也言天下之治非君独能致必得人可也此帝舜所以有臣哉邻哉之言也人之徽言先生长者之所告语者今尽布之王也而今而后岂惟王聴用之王之子孙亦当知不可误于庶狱庶慎也惟正是乂之盖政者正也我率以正孰敢不正此又教其子孙以取人之法也记曰为政在人取人以身语曰其身正不令而行此之谓也古商人汤也自汤至于文王立政立事牧夫准人既克宅之复由绎之所以能致大治然则立天下之政果不在彼而在此欤傥或不能用贤而用憸人安能辅以徳亦安能显于世乎而今而后其勿用憸人惟用吉士可也夫憸人凶人也对吉士而言也惟吉士乃能助相我国家今文子文孙周之子孙皆知成王之王也其勿误于庶狱惟有司之牧夫者盖言为君固当聴大臣之教独于庶狱犹不可误盖以死者不可复生断者不可复续岂当易言之乎至此则不当惟有司牧夫之是聴审而决之其权在我不移于下臣也盖人君于庶狱不能致诘则臣下有以杀罚导其君者杀罚不已则干戈随之戎兵所由起也其曰陟禹之迹者谓行禹治水之迹非也周公谓戎兵不易言当践禹之迹禹未尝不征伐也其有苗勿率征之不克至于班师而使舜诞敷文徳苗遂以格此周公教成王以任徳不任刑之证也以徳而行则自西自东自南自北无思不服矣文王之耿光以徳言也徳可觌故曰觐武王之大烈以功言也功当显故曰扬此言文武能陟禹之迹故能如是盛也而今而后立政惟用常人常人吉士也义民也言虽不同其实皆善者而已太史记事之官周公告之以司冦苏公按左氏曰苏忿生为武王司冦执法而敬用狱可以书矣以长我王国其刑必平平者中也中罚者成王太平之世刑措之时当用之也而太史者诏王之臣不可以不告也抑尝谓周公言用人之法内而三公卿士以至奔走厮役外而诸侯之百执事以至蛮夷部落莫不用人以立政是矣而其归结在于庶狱盖欲成王知其取人之要诀也夫导人君以严刑峻法从事于大狱者憸人也导人君以穷兵黩武从事于干戈者亦憸人也其不忍言戎兵而欲内修政事以攘夷狄者必吉士也常人也苏公之流也成王若能于庶言聴而知其蕴则贤人庶几乎得矣此周公教成王取人之要诀也呜呼公之爱君深矣后世人君其有见于此者则太史氏其可不书乎
　　成王既黜殷命灭淮夷还归在丰作周官
　　周公相成王黜商宜灭也而迁于洛践奄亦灭也而迁于蒲姑今灭淮夷未必果灭也周家忠厚于此可见既旋宗周治定矣功成矣乃作周官以命官之意告羣臣也周公尝作周官一书以其命官之目告成王矣其区别分隶纎悉备载无虑数万言而成王乃能撮其机要自为此篇不过数百言间而羣臣之分职率属与夫人材之邪正判然无余蕴非有得于周公焉能如是乎然则周公之教成王之学盖异于后世矣
　　周官
　　惟周王抚万巡侯甸四征弗庭绥厥兆民六服羣辟罔不承德归于宗周董正治官
　　此成王賛文武之徳叙文武命官之由也巡侯甸者巡狩而考礼正刑一徳也羣辟承徳归于宗周者朝觐防同也董正治官以绥兆民兹其时矣
　　王曰若昔大猷制治于未乱保于未危
　　此成王能窥见文武得天下之本也故曰大猷夫治安之道不能于未乱未危之时维持谨守之及至危乱而后求定大寒索裘亦已晚矣鳬鹥之诗美成王能持盈守成盖以其得先王制治保之道也其所以神只祖考安乐之者盖以天地生一圣君祖宗生一圣子创业垂统为一代之明主郊天告地其神灵岂不欢喜即所谓安乐之也然而其心惴惴然惟恐其不能继继承承以永天命既幸成王能知持守而为太平之君则神只祖考皆安乐之固其宜也即政之初能此言鳬鹥之诗颂其成功不为过也
　　曰唐虞稽古建官惟百内有百揆四岳外有州牧侯伯庶政惟和万国咸宁夏商官倍亦克用乂明王立政不惟其官惟其人
　　唐虞建官亦因前代故曰稽古想见古之建官必又简少盖结绳而治官不必多也后世生齿渐伙民事渐繁故设官分职不得不多然百揆四岳州牧侯伯未尝不具也至于夏商之世官虽倍而亦克用乂者言其事益繁而仅能致治也然则前代明主之立政不在乎官而在乎人之有徳茍无徳以堪则阙之故曰不必备也夏商以来非无三公其见于典籍者伊尹曰保衡太公曰维师而已尹之为保望之为师可以当此矣他人安得而比肩乎此惟其人之证也
　　今予小子祗勤于德夙夜不逮仰惟前代时若训迪厥官立太师太傅太保兹惟三公论道经燮理隂阳官不必备惟其人少师少傅少保曰三贰公化寅亮天地弼予一人冢宰掌邦治统百官均四海司徒掌敎敷五典扰兆民宗伯掌礼治神人和上下司马掌政统六师平国司冦掌禁诘奸慝刑暴乱司空掌土居四民时地利六卿分职各率其属以倡九牧阜成兆民六年五服一朝又六年王乃时巡考制度于四岳诸侯各朝于方岳大明黜陟
　　周公作书以六官配两仪四时者所以明天地春夏秋冬之不可易六者具而嵗功成后人不可加损如两仪四时之不可差忒也而六官之首皆曰设官分职以为民极者言其建官専在于阜成兆民也成王之学于周公者大学也先王之道也尧舜禹汤惟精惟一懋昭大徳文武之景光大烈莫不执其两端而用中于民故曰以为民极也想夫成王方在冲幼聴受周公之训自诚意正心修身齐家治国平天下之道莫不稔闻而熟究之故始即政便能祗勤于徳夙夜不逮此诚尧舜禹汤文武之汲汲所谓学如不及夙夜不逮之意也仰惟前代者稽古也时若训迪厥官乃立三公以论道经调和隂阳三以贰公洪化敬信天地上以道揆下以法守皆所以佐王故曰弼予一人也非其人则缺之故曰不必备也夫官与职异职则自委吏乗田以上不可不専至于官则惟其人也然则公者所任之官六卿者所掌之职也周公为师召公为保而无闻焉不备也周公师也亦得以总冢宰之职以此知公为官而六卿为职也观六官所掌与周公之书虽畧有异然而要其义则皆同唯司空之职掌事而今曰土则不可不辨盖后世官既亡以考工记定之论者遂以为司空掌凡共工之事非也惟见于经曰司空度地居民司空掌舆地图此土之证也不然则禹平水土何以当司空之任乎六卿分职各率其属以倡九牧以倡者倡导于诸侯也诸侯安得不化上之徳乎唐虞诸侯五嵗一朝周则六年五服一朝唐虞天子五载一巡狩周则又六年王乃时巡是十二年一行时异则事异也考制度于四岳者协时月正日同律度量衡所以齐不齐也诸侯各朝于方岳羣后四朝也大明黜陟王制所谓不敬者君削以地不孝者君黜以爵有功徳于民者加地进律也凡此皆周之制然而前言六服今曰五服何哉六服者以大行人考之侯服甸服男服采服卫服要服是也兹言五服者要服戎狄之国不可以常礼拘故羁縻之而不废其来朝之期亦圣人兼懐之意也
　　王曰呜呼凡我有官君子钦乃攸司愼乃出令令出惟行弗惟反以公灭私民其允怀学古入官议事以制政乃不迷其尔典常作之师无以利口乱厥官蓄疑败谋怠忽荒政不学墙面莅事惟烦
　　此成王戒庶官之言也其分别淑慝如是明白顾方嗣位深居九重之内何自而得之盖周公拳拳爱主倾竭其忠展尽无余而成王生知之性警悟不羣承周公之训心开意解烛理皎然故不待出与物接而知其情伪想其胷中如大圆镜人之长短小大各以其形妍媸自见其告有官君子之言莫不如五谷之可以疗饥药石之可以伐病也夫令无反汗私无害公则民服学以致道义以制事则政明以典常为师则不忘成宪其终则曰无以利口乱厥官夫利口诚足以乱官也彼百官修徳民服而政明复能师成宪如前所陈矣若有一利口之人在列则变白为黒以邪为正官安得而不乱乎然而成王在上岂容有此所以言者虑患之深也后世可以为戒矣蓄疑败谋怠忽荒政此言不能钦乃攸司谨乃出令亦不能以公灭私也疑之在心何以行志先王尚谋及乃心谋及卿士谋及庶人谋及卜筮取其当而决行之况攸司乎惟能聴此则无反汗背公之患矣不学墙面莅事惟烦此言不能学古入官议事以制也人而不学何以从政先王尚缉熈光明汲汲皇皇以成其政况臣之从政者乎惟能聴此则无面墙丛脞之患矣凡此实有官君子之通患而成王乃能缕数而极言之也若夫卿士公则皆王选用之人其所告戒则异是矣成王可谓知言之要也
　　戒尔卿士功崇惟志业广惟勤惟克果断乃罔后艰位不期骄禄不期侈恭俭惟徳无载尔伪作德心逸日休作伪心劳日拙居思危罔不惟畏弗畏入畏推贤让能庶官乃和不和政庬举能其官惟尔之能称匪其人惟尔不任王曰呜呼三事暨大夫敬尔有官乱尔有政以佑乃辟永康兆民万惟无斁
　　此成王戒大官之言也盖有功有业有位有禄非大官而何王之三事六卿非有其徳不使在位其所告戒惟志惟勤果断以无艰不骄不侈恭俭而去伪去伪则徳着矣盖行伪而坚言伪而辩虽有忠信亷洁不可与入尧舜之道而终归于乡原矣伪之为害如此则着诚去伪非作徳乎夫君子之道闇然日章小人之道的然日亡徳与伪相去若氷炭作徳者其心休休然作伪则欲掩其不善而着其善心常戚戚惟恐人知得无劳乎及夫罪大而不可解败亡随之自以为巧宦拙莫甚焉居宠思危者满而不溢髙而不危也弗畏入畏者言不能兢兢业业以保其位则将入于可畏之域矣推贤让能庶官乃和者盖以天生贤能其材其徳必有大过人者既不可以湮沈必当崇奬之诱掖之使在职以行其致君泽民之志则推贤让能真卿士之职也古之所以惟暨乃僚罔不同心者此也同心者和也众贤和于朝则万物和于野政安得而厖乱乎举能其官惟尔之能称职也称匪其人惟尔不任乌得无罪乎此保任之法也至于三事则公也彼论道经贰公洪化宁有过之可指第当率卿士百僚敬尔有官治尔有政以佑乃辟永康兆民使万国咸休傅説为相所以先于旁招俊乂列于数位也则周公作周官设官分职以为民极之本意成王其得之矣后世其有致君如尧舜佑乃辟也泽民如唐虞康兆民也而济济相逊无妒贤嫉能之心者亦周公之徒也成王此书得建官之要矣
　　成王既伐东夷肃愼来贺王俾荣伯作贿肃愼之命淮夷既伐成王之威徳着于中外东北之夷乡风慕义稽首来贺成王待之以诸侯之礼既锡之货而又使王之卿士为书以褒赏之不以其化外而夷之也
　　周公在丰将没欲成周公薨成王于毕告周公作亳姑
　　周公归老成王俾居于丰不忘叔父之恩而使居京师也而周公有疾将没欲归成周者不敢以凶事累君父无家可归故欲归旧治也因此知洛诰所谓命公后者乃告周公以少留于洛非立伯禽明矣使伯禽先在鲁周公必欲于鲁矣昔雄辟言仙之説曰文王毕是文王之墓在毕也成王周公于毕者一代勲臣忠孝两尽没而祔于君父之墓宜也其曰告周公作亳姑者解者曰亳姑蒲姑也迁奄之举周公实谋之今奄已为国不复与淮夷同恶成王归功于周公故作亳姑之书以告于毕也
　　周公既没命君陈分正东郊成周作君陈
　　商民迁于成周周公既没成王乃命君陈分正东郊夫天下万国成王皆当抚御之而择人以共治也故曰分正分者若分阃分符也正者若尹正也丰镐在西而成周在东故谓之东郊或曰东郊成周之一隅非也序书者不言成周东郊必曰东郊成周者可不言而喻也又何疑乎
　　君陈
　　王若曰君陈惟尔令德孝恭惟孝友于兄弟克施有政命汝尹兹东郊敬哉昔周公师保万民民怀其德徃愼乃司兹率厥常懋昭周公之训惟民其乂我闻曰至治馨香感于神明黍稷非馨明德惟馨尔尚式时周公之猷训惟日孜孜无敢逸豫凡人未见圣若不克见既见圣亦不克由圣尔其戒哉尔惟风下民惟草图厥政莫或不艰有废有兴出入自尔师虞庶言同则绎
　　周之卿士皆王臣也而或谓之君盖可以为诸侯而君国子民者也今曰君陈前有君奭后有君牙亦此义也君陈身修于家而家齐家齐则可以治国故其令徳在乎孝于亲恭于兄夫父母爱子均一之徳无不欲其兄弟之和友于兄弟兹孝之大也克施有政可以有国矣故命之尹兹东郊敬哉者出门如见大賔使民如承大祭也昔者或问孔子奚不为政对以书云孝乎惟孝友于兄弟是亦为政孔子穷而在下故所师者君陈在家之政也成王达而在上故所赞者移忠之道此大学之要成王所学于周公者也周公师保万民者古人谓师也者教之以事而喻诸徳也保也者谨其身以辅翼之而归诸道也师保者左右其民也民岂不懐其徳乎汝徃慎乃司代周公之职也兹率厥常仍旧贯而不必改作也懋明周公之训民斯安其政矣我闻曰者周公之训也至治馨香感于神明黍稷非馨明徳惟馨盖黍稷之馨能感于神惟明徳之馨幽则有神明则有人民其感深矣勉其尚式是周公之训孜孜不倦其敢逸豫乎凡人未见圣起慕用之心如不及也既见之后此心不能孜孜以奉行者盖以逸豫壊之矣尔亲见圣人若周公者当式是训不可始勤而终怠也故曰尔其戒哉盖汝惟风风之鼓舞民莫不聴如草之偃也则图谋其政岂当易言之乎无轻民事惟难也政有废兴废者当革兴者当新一出一入莫不与众虞度也左右皆曰可诸大夫皆曰可庶言同矣则绎者致思也孔子所谓绎之为贵也既勉其式周公之训又教其采庶言而精思之敬之至也
　　尔有嘉谋嘉猷则入告尔后于内尔乃顺之于外曰斯谋斯猷惟我后之德呜呼臣人咸若时惟良显哉成王初赞君陈之孝兹复赞君陈之忠曰尔有嘉谋嘉猷则入告尔后于内者言君陈老臣逮事文武二后方其告之人不得而知也及其成功则民但知斯谋斯猷惟我后之徳非君陈之力也此乃民言非君陈之言也君陈知将顺而奉行于外而已民实归徳于二后故有是言也夫致君如文武其光明盛大如此而无一言见于外此君陈之忠也周公之勲劳召公不敢比儗而周公既没择其可代者独取君陈想见君陈在二后之朝其隂功隐徳涵浸斯民而世莫之知所以其名不显然而此功此德周公知之成王知之故又曰呜呼臣人咸若时惟良显哉谓凡人臣皆能如尔岂不为良臣而显于世乎此我所以用尔也显者岂非闇然而日章乎或者谓此成王戒君陈使之归美于我也如是则成王疑君陈之掠美而君陈乃一徼功卖直之人尔成王方且疑之亦安肯用之以镇服商民乎观其言曰尔后不知尔后其谁邪若成王自谓当曰入告我于内可也以此考之尔后乃言文武二后也其曰斯谋斯猷惟我后之徳乃民言也明矣呜呼君陈克忠克孝皆人所难能冝乎奋自列辟而起东郊之治也尝谓古者人君率归徳于其臣若地平天成六府三事允治万世永頼以为时乃功何伤乎君道而后世人君切切然与臣下争名有至于疑而杀之者皆因解书者以尔后为成王自谓之误也若戒其臣使归徳于我是教之谀已也成王何其小哉古者大臣以道事君立人之朝犯顔之谏逆耳之言日在君聴何伤乎臣道而后世人臣削藁诡辞以逺君之疑卒至于阿谀谄佞无所不至者亦因解书者以惟我后之徳为君陈归美之误也若谓此非天下之民言而出于君陈之口君陈何其小哉窃意三代而上成王之为君君陈之为臣不如是之狭隘故于此极言之所以伸成王君陈于万世之下也
　　王曰君陈尔惟周公丕训无依势作威无法以削寛而有制从容以和殷民在辟予曰辟尔惟勿辟予曰宥尔惟勿宥惟厥中有弗若于汝政弗化于汝训辟以止辟乃辟狃于奸宄败常乱俗三细不宥尔无忿疾于顽无求备于一夫必有忍其乃有济有容徳乃大简厥修亦简其或不修进厥良以率其或不良惟民生厚因物有迁违上所命从厥攸好尔克敬典在德时乃罔不变允升于大猷惟予一人膺受多福其尔之休终有辞于永世
　　成王一话一言皆归徳于周公故戒君陈首曰懋昭周公之训中曰式时周公之猷训终曰尔惟洪周公丕训盖以君陈能遵周公之训故不依势作威不法以削用寛徳而有制从容而和其民人故断然用之以克和厥中也如此则君陈雅当东郊之任矣然而君陈恂恂谨畏之人也成王虑其执法太坚故又告之曰商民在辟辟有罪也予曰有罪尔勿以为有罪而杀之当酌其情也予曰无罪而赦之尔勿以为可赦而宥之亦当酌其情也酌情如何归于中而已矣中则无过不及也成王得先王用中之要故推赤心力告而委任之也有弗顺于汝政弗化于汝训者度其刑之而可以迁善逺罪则刑之否则宥之开其自新之路此所谓如得其情则哀矜而勿喜也至若狃于为恶或奸宄或败常或乱俗三者以其平时之恶而知其故犯也罪虽小亦当不赦盖以刑故无小小惩而大戒也成王用刑之意如此慈祥安得有寃民乎而其末则曰无忿疾于顽无求备于一夫必有忍其乃有济有容徳乃大夫顽固可罪也当知民散久矣其为不善者是迷而失性以至于此圣人悯之必欲化之使归于善何忿疾之有凡厥人材各有所长若求备于一身是无全人也圣人悯之舍其所短而用其所长何求备之有此成王忠厚之言也其曰必有忍其乃有济者忍者隐忍也方吾临大事建大功蚩蚩之氓宁免怨咨盖可与乐成而不可与虑始人之常情也吾必隐忍而不校逮其功成当自知之矣此其乃有济之证也有容徳乃大者夫容徳圣人之仁也曰容乃公公乃王王乃天天乃道道乃久没身不殆秦誓曰寔能容之以保我子孙黎民此有容徳乃大之证也惟无忿疾无求备有忍有容其于人也第悯其迷失而至此虽有罪而不忍致之刑辟唯思所以教之之方莫若简厥修以警其不修进厥良以率其不良彼必自化又安用刑辟乎舜有天下选于众举臯陶汤有天下选于众举伊尹至于不仁者逺盖用此道也成王于用刑之后而此言舜汤之用心也宜乎刑措而不用宜乎商民之不即诛也其卒曰惟民生厚因物有迁至于违上所命从厥攸好者百姓有过在予一人也彼民之生秉之性人人固有其所以迷而失之者上之所好得以移之也文武兴则民好善幽厉兴则民好暴民何知哉上有好者下必有甚焉者矣此成王悯商民之顽以为皆纣化之也则君陈之治商民其可不以商为鍳乎然则如之何克敬典以在徳而已惟徳动天天尚能动商民岂不如草之偃风乎时乃丕变允升于大道矣岂惟我享尔之多福抑尔无穷之休无穷之闻亦在于是也君陈其勉之












　　钦定四库全书
　　尚书讲义卷十九　　　　　宋　史浩　撰
　　成王将崩命召公毕公率诸侯相康王作顾命【案此条讲义永乐大典原阙】
　　顾命
　　惟四月哉生魄王不怿甲子王乃洮颒水相被冕服凭玉几乃同召太保奭芮伯彤伯毕公卫侯毛公师氏虎臣百尹御事王曰呜呼疾大渐惟几病日臻既弥留恐不誓言嗣兹予审训命汝昔君文王武王宣重光奠丽陈教则肄肄不违用克逹殷集大命在后之侗敬迓天威嗣守文武大训无敢昏逾今天降疾殆弗兴弗悟尔尚明时朕言用敬保元子钊济于艰难柔逺能迩安劝小大庶思夫人自乱于威仪尔无以钊冒贡于非几兹既受命还出缀衣于庭越翼日乙丑王崩太保命仲桓南宫毛俾爰齐侯吕伋以二干戈虎贲百人逆子钊于南门之外延入翼室恤宅宗丁夘命作册度越七日癸酉伯相命士须材狄设黼扆缀衣牖间南向敷重篾席黼纯华玉仍几西序东向敷重底席缀纯文贝仍几东序西向敷重丰席画纯雕玉仍几西夹南向敷重笋席纷纯漆仍几越玉五重陈寳赤刀大训璧琬琰在西序大玉夷玉天球河图在东序之舞衣大贝鼖鼓在西房兑之戈和之弓垂之竹矢在东房大辂在賔阶面缀辂在阼阶面先辂在左塾之前次辂在右塾之前二人雀弁执惠立于毕门之内四人綦弁执戈上刃夹两阶戺一人冕执刘立于东堂一人冕执钺立于西堂一人冕执戣立于东垂一人冕执瞿立于西垂一人冕执鋭立于侧阶王麻冕黼裳由賔阶隮卿士君麻冕蚁裳入即位太保太史太宗皆麻冕彤裳太保承介圭上宗奉同瑁由阼阶隮太史秉书由賔阶隮御王册命曰皇后凭玉几道末命命汝嗣训临君周率循大卞燮和天下用答文武之光训王再拜兴答曰眇眇予末小子其能而乱四方以敬忌天威乃受同瑁王三宿三祭三咤上宗曰飨太保受同降盥以异同秉璋以酢授宗人同拜王答拜太保受同祭哜宅授宗人同拜王答拜太保降收诸侯出庙门俟
　　道之在天下人之得之者率能合死生为一致齐彭殇为妄作其于世间事业声名已不足为而况富贵贫贱夀夭又安能动其心乎其感而后应迫而后动不得已而后起盖其适来适去出于无心初无繋累是以人伦五者天下万事无所处而不当也周公得是道于尧舜禹汤文武故兼三王而施四事实其绪余土苴其惟精惟一之学则当世之成王后世之孔子盖成王则见而知之孔子则闻而知之是或一道也观成王疾病之际上言祖考之徳下托元子之所以保基业贻似续者皆以为民其言无一毫之私气定心平了然不乱非得道于周公安能如是乎是知曽参战兢而易箦不如孔子消摇而曳杖当兹大变不怛化者前圣后圣其揆一也盖其平生学力深固不于是时见其将何时乎若夫仗卫之仪执事之人礼经具载所谓笾豆之事则有司存此不必解姑取其得道于尧舜禹汤文武周公者言之盖大节也后儒叙道之统止谓周公之孔子而不及成王此为遗恨读其文者未尝不叹息于斯也
　　康王既尸天子遂诰诸侯作康王之诰
　　尸居也践天子位也遂诰者因其来防而遂诰之也或者谓康王不当吉服以见诸侯诸侯戴文武成王之徳久矣若在亮阴而使太保命安有不聴乎此非知时者之言也夫商民之顽成王周公勤勤于此凡几嵗几书而犹未服今康王茍惸然在哀疚中诸侯来吊者不觌其面而去安知商之士民不起三监武庚之念乎其勉康王出见诸侯所以防消商人不轨之心也况以冕服乎冕服祭服也明不敢用朝服而用在庙之服也观毕命之言曰之安危惟兹商士于此可以见当时绵蕝之礼所以絶危疑顾望之心皆出于从权也呜呼岂非召公毕公之谋乎
　　康王之诰
　　王出在应门之内太保率西方诸侯入应门左毕公率东方诸侯入应门右皆布乘黄朱賔称奉圭兼币曰一二臣卫敢执壤奠皆再拜稽首王义嗣徳答拜太保暨芮伯咸进相揖皆再拜稽首曰敢敬告天子皇天改大殷之命惟周文武诞受羑若克恤西土惟新陟王毕协赏罚戡定厥功用敷遗后人休今王敬之哉张皇六师无壊我髙祖寡命王曰庶侯甸男卫惟予一人钊报诰昔君文武丕平富不务咎底至齐信用昭明于天下则亦有熊罴之士不二心之臣保乂王家用端命于上帝皇天用训厥道付卑四方乃命建侯树屏在我后之人今予一二伯父尚胥暨顾绥尔先公之臣服于先王虽尔身在外乃心罔不在王室用奉恤厥若无遗鞠子羞羣公既皆聴命相揖趋出王释冕反丧服王出立于毕门诸侯朝于应门之左右礼也古者天子不下堂而见诸侯康王出于应门之内天子之失礼也诚以方其居庐不敢御正衙以行朝觐之义此亦从权之义也乘者四马也朱黄马饰也而以布羃之缟素也賔称者以客礼待诸侯也奉圭币庭实也执壤奠土贡也皆称拜稽首臣礼也夫朝觐防同诸侯一徳以尊于天子也王义其能嗣乃祖乃父之徳以来朝故答拜享其诚也答拜非君臣之礼也故曰賔称夫君臣相戒当在闲暇时康王方顔色之戚哭泣之哀羣臣遽进戒嗣王何哉盖太保之意欲诸侯闻之知王亦如成王能受臣下之言而称颂祖徳张皇六师不壊髙祖之命言其制驭之道不异成王此所以警诸侯也大臣受遗命其拳拳之心惟恐不克负荷受命之初欲以先声服诸侯也太保之意深矣王若曰者召公命之言也惟予一人报诰告羣臣及皆来之诸侯也言文武致太平而无过咎以其保乂王家内则有不二心之羣臣其建侯树屏外则有乃心王室之诸侯尔等诚能恤我而顺其乃祖乃父所以事文武之道以无贻穉子之羞者望之切也康王当三年不言之时乃有是诰亦非礼也当危疑之际诸侯皆在而无一言所谓臣下罔攸禀令今而有言亦从权之义也内而羣臣外而诸侯故总谓之羣公既皆闻是诰命安敢不服乎羣公一见天日之表一聴丁寜之诰想见相见而揖揖而趋出之际昌言偶语必皆曰真吾君之子也孟子曰吊者大悦正此义也如是则太保之谋效矣
　　康王命作册毕分居里成周郊作毕命
　　分居里成周郊者康王命毕公之大意也洛亦王土而必曰周郊者为商民而言也分者表厥宅里殊厥井疆也成者申画郊圻慎固封守也何为若是盖以周之扞御隄防不在夷狄而在商民也商民无变则保之功成矣
　　毕命
　　惟十有二年六月庚午朏越三日壬申王朝步自宗周至于丰以成周之众命毕公保东郊王若曰呜呼父师惟文王武王敷大徳于天下用克受殷命惟周公左右先王绥定厥家毖殷顽民迁于洛邑密迩王室式化厥训既歴三纪世变风移四方无虞予一人以寜道有升降政由俗革不臧厥臧民罔攸劝惟公懋徳克勤小物弼亮四世正色率下罔不祗师言嘉绩多于先王予小子垂拱仰成王曰呜呼父师今予祗命公以周公之事往哉旌别淑慝表厥宅里彰善瘅恶树之风声弗率训典殊厥井疆俾克畏慕申画郊圻慎固封守以康四海政贵有恒辞尚体要不惟好异商俗靡靡利口惟贤余风未殄公其念哉我闻曰世禄之家鲜克由礼以荡陵徳实悖天道敝化奢丽万世同流兹殷庶士席宠惟旧怙侈灭义服美于人骄淫矜侉将由恶终虽收放心闲之惟艰资富能训惟以永年惟徳惟义时乃大训不由古训于何其训王曰呜呼父师之安危惟兹殷士不刚不柔厥徳允修惟周公克慎厥始惟君陈克和厥中惟公克成厥终三后协心同底于道道洽政治泽润生民四夷左衽罔不咸赖予小子永膺多福公其惟时成周建无穷之基亦有无穷之闻子孙训其成式惟防呜呼罔曰弗克惟既厥心罔曰民寡惟慎厥事钦若先王成烈以休于前政
　　朏者月三日初生也越三日者六月六日也至于丰将以命毕公保东郊之册告于清庙也毕公弼亮四世非老臣乎父师之称当矣册文上推文武之大徳中言予一人以寜下言道有升降政湏因革所頼以知臣下之善恶者臧否也若不臧厥臧则恶者肆矣民安得而劝故以此命公也其褒公之辞则以谓予小子今得以垂拱无为而成者公之力也是故祗命公以周公之事旌别善恶表其居处无使混淆其善病其恶植此风声所以臧厥臧而民知所劝也有弗率训典殊厥井疆屏之逺方不使复乱羣也既不施刑民斯畏而爱之矣申画郊圻慎固封守所以成周郊也政贵有常循周公之政也辞尚体要法周公之立言自然无崖异也商俗以利口惟贤此风安可长成王戒羣臣无以利口乱厥官正为此也公当念成王之意可也康王所闻于古人之言谓世禄之家鲜克由礼世禄之家子孙不率教而至于败国丧家亡身者敝俗所化狃于奢丽万世同流不肖之习虽或不同同归于乱也商之庶士商民也不曰民而曰士者责其可责也恶终言其多行不义而自毙也虽收其放心其防闲之道惟艰也资富能训惟以永年此戒毕公以教斯民也谓资在富贵易于从化必无恶终之患矣成王之告君陈犹欲以辟是未免于用刑康王则一以惟徳惟义为大训盖成王之时更三监武庚之叛民犹未寜康王之时世变风移刑措不用太平之极故惟以徳义辅化而已商民何为哉学于古训尔又曰惟兹商士实系国之安危若不刚不柔以中和之化使之日迁善逺罪厥徳修矣周公迁之以谨其始君陈理之以协其中则成其终者岂不有望于毕公乎盖行百里者半九十不可以其已安已治而遂不克终也毕公之任亦重矣三后同道既恊心于政治则膏泽必下于民虽夷蛮戎狄皆頼以安矣以此知商人之难化甚于四夷也毕公克成厥终岂惟康王垂拱仰成以享太平之福抑周家无穷之大业毕公无穷之令闻所以保其子孙黎民者莫不皆因商人平定而致之则所谓邦之安危岂不在商人乎康王又虑毕公以经纶天下之材不屑为之故又戒之曰勿以不能而退托勿以国小而懈弛钦若先王之成烈以匹休于前政兹所以望三后之协心也先王成王也前政周公君陈也康王以成王为轨范毕公以周公君陈为标凖成周之治宜优为矣然成康此举皆为商民也而君陈之终篇乃曰惟予一人膺受多福毕命之终篇亦曰予小子永膺多福成康岂徼福哉有臣如君陈毕公増光先王之成烈绍述周公之前政使吾安于朝廷之上故谓之福也抑尝读易之大有上九之爻不言其象直曰自天祐之吉无不利孔子系之曰天之所助者顺人之所助者信履信思乎顺又以尚贤也是以自天祐之吉无不利成康当信顺之时太平之极骄侈不生而拳拳于三后是尚贤也则自天祐之永膺多福理之必至也万世之下语守文之君以成康为称首宜哉
　　穆王命君牙为周大司徒作君牙
　　周官大司徒之职在于敷五典扰兆民实法舜命契敬敷五教在寛之意皆所以明人伦也今命君牙作大司徒一篇之意専言其先徳而其要则在洪敷五典式和民则穆王可谓知治之要矣
　　君牙
　　王若曰呜呼君牙惟乃祖乃父世笃忠贞服劳王家厥有成绩纪于太常惟予小子嗣守文武成康遗绪亦惟先正之臣克左右乱四方心之忧危若蹈虎尾涉于春氷今命尔予翼作股肱心膂缵乃旧服无忝祖考敷五典式和民则尔身克正罔敢弗正民心罔中惟尔之中夏暑雨小民惟曰怨咨冬祁寒小民亦惟曰怨咨厥惟艰哉思其艰以图其易民乃寜呜呼丕显哉文王谟丕承哉武王烈啓佑我后人咸以正罔缺尔惟敬明乃训用奉若于先王对文武之光命追配于前人王若曰君牙乃惟由先正旧典时式民之治乱在兹率乃祖考之攸行昭乃辟之有乂
　　君牙之祖父世笃忠贞成绩纪于太常太常天子玉辂所建之大旂也绘以日月而铭其臣之功所为旌表以劝臣下也惜其名不着二后世然观君牙之贤可以逆知其乃祖乃父也穆王嗣守文武成康遗绪可谓重熈累洽之世矣而犹眷顾君牙使之克肖其先以治四方可无愧于四后之徳矣心之忧危惕惕若蹈虎尾兢兢如履春氷是以命君牙作辅而寄以股肱心膂之任也夫股肱用力于外心膂设谋于内一人之身无余事矣缵此旧服惟觊其不忝祖考者在于宏敷五典式和民则而已夫五典五品也帝舜之世百姓不亲五品不逊而使契作司徒教以人伦则父子有亲君臣有义夫妇有别长幼有序朋友有信也然则穆王此举无愧于舜君牙此职无愧于契矣而其収功在于式和民则夫天生蒸民有物有则民之秉彝好是懿徳是民之物则与生俱生其所敷者亦因人心之固有而和之尔穆王可谓知治之本矣非穆王知治之本无以得君牙非君牙之贤无以率其下君臣若形影之相须也其言尔身克正罔敢弗正民心罔中惟尔之中惟皇上帝降衷于民中者人人本具得之为圣人亡之为众人亡之非无也迷而不悟有待于上之人辅之翼之而自得之也夫以蚩蚩之众而欲以一人之身率而归中岂不艰哉能思其艰以图其易则易将至矣民之所以寜者岂不在君牙乎夫以丕大显明之文王丕大缵承之武王啓佑于我后人正而无缺吾固知思矣则世笃忠贞服劳王家之乃祖乃父岂不能垂裕于尔君牙乎尔惟敬明乃训而奉顺之则对追配不劳余力矣尔当由先正祖考之旧典时式民之治乱所系尔当率循其所行以昭明我之治于斯时也君牙虽欲退托其可得乎
　　穆王命伯冏为周大仆正作冏命
　　周官有大仆之官其所掌无大职事而穆王至于作命其所责任甚重人或以谓穆王别立一官或又曰兼周官太仆与五路之属大驭戎仆齐仆道仆田仆俱总之故其责任不轻也穆王所以加一正字使正于羣仆侍御之臣也既责以发号施令又责以绳愆紏谬似非下大夫所掌之职其曰今予命汝作大正则知其责任异于周官之大仆也
　　冏命
　　王若曰伯冏惟予弗克于徳嗣先人宅丕后怵惕惟厉中夜以兴思免厥愆昔在文武聪明齐圣小大之臣咸怀忠良其侍御仆从罔匪正人以旦夕承弼厥辟出入起居罔有不钦发号施令罔有不臧下民祗若万咸休惟予一人无良实赖左右前后有位之士匡其不及绳愆纠缪格其非心俾克绍先烈今予命汝作大正正于羣仆侍御之臣懋乃后徳交修不逮慎简乃僚无以巧言令色便辟侧媚其惟吉士仆臣正厥后克正仆臣谀厥后自圣后徳惟臣不徳惟臣尔无昵于憸人充耳目之官迪上以非先王之典非人其吉惟货其吉若时瘝厥官惟尔大弗克祗厥辟惟予汝辜王曰呜呼钦哉永弼乃后于宪
　　穆王谦冲自谓以不徳嗣位至于终夜不寝思勉厥愆可谓贤王矣其言文武盛徳小大之臣咸懐忠良侍御仆从罔匪正人其所承弼其君者毋不敬也号令之下无不尽善下民祗顺万国咸休然后属在位之士正救其不及观穆王惕厉如此安有愆谬可以绳紏又安有非心之可格则克绍先烈无疑矣今予命汝作大正所谓太仆正也周官止有太仆穆王加以正而名仆臣乃得不正乎则简进乃僚伯冏雅当其任矣巧言令色便辟侧媚不正之人一皆不用惟吉士是求且曰仆臣正则君克正仆臣谀则君自圣呜呼穆王既自忧危惕厉寜有自圣之患其所云者为凡后嗣言也夫谀言之不可聴也久矣彼其谗谄面谀逢君之恶能使人君恶直丑正忠言不闻拒谏自用下情壅阏国欲治可得乎穆王委心以任伯冏故曰有徳惟尔不徳亦惟尔则伯冏安敢不尽心乎夫憸人小人也安可充耳目之官彼其妒贤嫉能诬害良善告讦似忠修怨似直人君聴之寜不惑乎而况言伪而辩浸润肤受日陈于君前自圣之君安得不作聪明以乱旧章乎所谓迪上以非先王之典也若不求其忠良而惟以贿进则尔为旷官且为火不克祗其君吾亦坐尔以大不恭之罪矣伯冏傥遵是戒则永辅于宪宪常法也穆王保其常法垂裕子孙所望于侍御仆从者非为一身盖以遗后嗣故曰永弼乃后然则穆王可谓慎微之主矣窃尝谓人主神圣过人数等至于立法以遗子孙不当亦以神圣望之盖其后世岂无庸常之君若概以神圣望之彼企之不及则将自放自肆无所依据矣成汤懋昭大徳建中于民至其垂裕后昆则以义制事以礼制心而已天作之诗太王荒之文王康之至于子孙保之者岐有夷之行尔则穆王永弼乃后于宪之説可谓得先王之要法也





　　钦定四库全书
　　尚书讲义卷二十　　　　　宋　史浩　撰
　　吕命穆王训夏赎刑作吕刑
　　舜典曰金作赎刑当时有苖之国作五虐之刑以毒斯民舜立此科以矫其是赎刑起于虞也今不曰虞而曰夏赎刑者盖以自舜以前鸿荒之世民之质美当舜之时比屋可封刑措无用至禹之兴有典有则贻厥子孙赎刑之立实始于禹史谓夏赎刑宜矣雄曰唐虞象刑惟明夏后肉辟三千此其证也自禹而下非无此刑要之皆祖夏之遗也穆王享国之久有防民之心取赎刑之科斟酌损益作为一书以行于世史纪其作而曰训者以其因旧典而训释之也
　　吕刑
　　惟吕命王享国百年耄荒度作刑以诘四方王曰若古有训蚩尤惟始作乱延及于平民罔不寇贼鸱义奸宄夺攘矫防苖民弗用灵制以刑惟作五虐之刑曰法杀戮无辜爰始淫为劓刵椓黥越兹丽刑并制罔差有辞民兴胥渐泯泯棼棼罔中于信以覆诅盟虐威庶戮方告无辜于上上帝监民罔有馨香徳刑发闻惟腥皇帝哀矜庶戮之不辜报虐以威遏絶苗民无世在下乃命重黎絶地天通罔有降格羣后之逮在下明明棐常鳏寡无葢皇帝清问下民鳏寡有辞于苗徳威惟畏徳明惟明乃命三后恤功于民伯夷降典折民惟刑禹平水土主名山川稷降播种农殖嘉谷三后成功惟殷于民士制百姓于刑之中以教祗徳穆穆在上明明在下灼于四方罔不惟徳之勤故乃明于刑之中率乂于民棐典狱非讫于威惟讫于富敬忌罔有择言在身惟克天徳自作元命配享在下王曰嗟四方司政典狱非尔惟作天牧今尔何监非时伯夷播刑之迪其今尔何惩惟时苗民匪察于狱之丽罔择吉人观于五刑之中惟时庶威夺货断制五刑以乱无辜上帝不蠲降咎于苗苗民无辞于罚乃絶厥世王曰呜呼念之哉伯父伯兄仲叔季弟幼子童孙皆聴朕言庶有格命今尔罔不由慰日勤尔罔或戒不勤天齐于民俾我一日非终惟终在人尔尚敬逆天命以奉我一人虽畏勿畏虽休勿休惟敬五刑以成三徳一人有庆兆民赖之其寜惟永【案以上讲义永乐大典原缺】
　　王曰吁来有邦有土告尔祥刑在今尔安百姓何择非人何敬非刑何度非及两造具备师聴五辞五辞简孚正于五刑五刑不简正于五罚五罚不服正于五过五过之疵惟官惟反惟内惟货惟来其罪惟均其审克之五刑之疑有赦五罚之疑有赦其审克之简孚有众惟貌有稽无简不聴具严天威墨辟疑赦其罚百锾阅实其罪劓辟疑赦其罚惟倍阅实其罪剕辟疑赦其罚倍差阅实其罪宫辟疑赦其罚六百锾阅实其罪大辟疑赦其罚千锾阅实其罪墨罚之属千劓罚之属千剕罚之属五百宫罚之属三百大辟之罚其属二百五刑之属三千上下比罪无僭乱辞勿用不行惟察惟法其审克之上刑适轻下服下刑适重上服轻重诸罚有权刑罚世轻世重惟齐非齐有伦有要罚惩非死人极于病非佞折狱惟良折狱罔非在中察辞于差非从惟从哀敬折狱明啓刑书胥占咸庶中正其刑其罚其审克之狱成而孚输而孚其刑上备有并两刑
　　穆王既告牧伯又告同姓之诸侯今此所告凡有有土者以其小大之臣均当奉行此法故也祥刑者善用其刑也在今尔安百姓者兆民赖之也何择非人用刑在于得人也何敬非刑行吾敬惟在用刑也何度非及凡所忖度惟在刑之所及及者如曰惧将及之及思其罪之所及也两造具备师众也与众共聴之也五辞讼牒也其曰五辞者五方之辞也简孚者核实也乃正于五刑五刑不简有疑而不实也乃用五罚赎刑之议兴矣五罚不服不应赎也乃正于五过过则聴其改是从赦原也此舜所以明五刑以弼五教而戒其臣曰在寛之意也穆王可谓知此道矣至于五过则是赦罪之科自此生故曰五过之疵不可不审克之也曰惟官者在官之势可挟也惟反者反覆变诈也惟内者内亲用事也惟货者官吏受贿也惟来者素所往来之私也此五者若俗所谓情也故摠谓之疵其罪惟均者以情而故出人之罪则以其罪罪之也五刑五罚皆以疑而赦原所谓罪疑惟轻也简孚有众者核实而合于众心也惟貌有稽者周官小司冦以五声聴狱讼求民情色聴气聴之类是也无简不聴具严天威者敬天之威不敢轻用刑杀也墨辟黥也劓辟刃鼻也剕辟刖足也宫辟奄也大辟杀也凡此五罪有疑则赦之因以赎论罚之各有等差又当视其初犯如何故曰阅实其罪也然夏之五刑三千周官司刑所掌墨劓刖宫杀则总二千五百是周之刑简穆王増之三千矣将以省刑而复増之何哉盖赎刑重则正刑轻矣非穆王増之也夏之法当然也或曰周有常刑穆王当不乱旧章何取乎夏乎盖以时不同故也文武承商纣之虐比屋可诛制刑不得不重禹承尧舜之后穆王承成康之后其民好善而不轻犯法其刑不得不轻穆王可谓知时变矣是以周官司刑杀罪五百吕刑大辟止二百也盖当穆王时民无犯非礼况犯法乎大辟之罪姑存此条尔所谓刑平国用中典其以此欤上下比罪无僭乱辞是其情犯无疑也当必行之然犹惟察惟法审聴其辞而概之以法也上刑重刑也而适轻下服宥过无大也下刑小罪也而适重上服刑故无小也刑罚不可执一而不变故曰有权而世轻世重不可齐一以伦要皆有典则也罚所以惩恶非恶而以罚惩适以病民是以哀矜勿喜之心惟循良者有之下此则得其情而必喜矣故凡刑法莫非率人以中茍懐是心安得过差察辞于差者差错也辩诉纷纠惟从本情不以伪乱也如此则妄诉不行矣哀敬以折狱则明啓刑书而占之咸庶中正若俗所谓照条也条则无不中正也孚者信也如是则狱成而可信不疑矣输者上之也上之则君安得而不信乎有并两刑俗所谓二罪俱也亦并上之惟上所断则臣下之用刑不得自専矣穆王告羣臣以用刑凡四曰其审克之可见其明谨而不敢忽矣
　　王曰呜呼敬之哉官伯族姓朕言多惧朕敬于刑有徳惟刑今天相民作配在下明清于单辞民之乱罔不中聴狱之两辞无或私家于狱之两辞狱货非寳惟府辜功报以庶尤永畏惟罚非天不中惟人在命天罚不极庶民罔有令政在于天下
　　穆王又告官伯族姓官伯官之长族姓族之尊此告同姓异姓之大臣也朕言多惧言刑不可以易言战战兢兢以言之敬刑故有徳以将之则为刑若无其徳是酷虐也徳者何中也今天相民以生圣君又生贤佐以佑斯民前已言配享在下今又言作配在下表夫皇天之生圣贤皆欲配天之徳以谨刑也然则重黎三后之生非皇天命之乎惟其用中故明清于单辞单辞一人之言也不待质证而得其情非夫得中之人则安有不惑乎茍得中矣虽事物纷至而沓来不待诘问情伪不得而逃非明清则不能也盖以民之治罔不以中中则两辞必有折衷岂复有私家之患乎私家者非公而忘私国而忘家之人也既曰私家必总于货必辜有功总货则悖辜功则诬刑安得平乎天实报人庶尤交作罪丛一身可不惧哉是以圣贤之人茍知用中则所永畏者刑罚也天之罚之非天不中惟人在命自取也天罚不极极中也庶民罔有令政在于天下夫既不中天下皆恶政也吁可畏哉
　　王曰呜呼嗣孙今徃何监非徳于民之中尚明聴之哉哲人惟刑无疆之辞属于五极咸中有庆受王嘉师监于兹祥刑
　　穆王既告伯父伯兄仲叔季弟幼子童孙矣兹又告嗣孙何哉盖前告童孙王族之裔也行法之人也今告嗣孙王之嫡孙也故其所言皆君道何监非徳以明道之以徳则民有耻且格觌徳则民皆归中所谓民心罔中惟尔之中也哲人惟刑无疆之辞永有令闻也五刑既皆得中有庆必受王之善众而纉承之监于兹祥刑者皆因谨刑而致也尝谓周之有天下文武成康之下惟穆王可为贤圣之君观孔子定书取其三篇君牙之教民伯冏之御下吕刑之治罚皆眷眷不忘为君之道而其卒也明章圣人之用中此与尧舜惟精惟一相授受者无以异也乃知其心深得此道可以袭尧舜三代之也而耄期倦勤思欲脱屣万乘为逍遥游周行天下使天下皆有车辙马迹焉后世有列御寇者摭其遗説以谓穆王尝驾八骏至于巨搜氏之国觞西王母于瑶池汉儒信其荒唐之言遂鄙其人谓耄荒为耄乱荒忽后人祖述其意和为一谈至有作穆天子以附会者遂使穆王堕于昏君之域殊不知穆王虽起是念一闻祭公谋父祈招之诗遂止不行此亦从諌如流善补过者也曰一言之违驷马莫追穆王是也胡不观孔子之意乎孔子定书取是三篇示人主以轨范必其人之可师也则不信孔子而信列御寇郭璞者亦爱竒之过也故于此不可不辩
　　平王锡晋文侯秬鬯圭瓒作文侯之命
　　犬戎之祸酷矣平王尚能収拾余民以为东周振乾纲于弛纽回既倒之狂澜亦可谓有功矣若非文侯尊奬王室述诸侯之职其焉能尔平王不得不报文侯也锡以黄流玉瓉晋之祖庙得用之矣既赐弓矢则是为方伯也昔卫国有狄人之败出处于漕齐威公救而封之卫人作诗曰投我以木报之以琼琚言施虽薄而报当厚也则平王之赏不为过矣
　　文侯之命
　　王若曰父义和丕显文武克慎明徳昭升于上敷闻在下惟时上帝集厥命于文王亦惟先正克左右昭事厥辟越小大谋猷罔不率从肆先祖懐在位呜呼闵予小子嗣造天丕愆殄资泽于下民侵戎我国家纯即我御事罔或耆寿俊在厥服予则罔克曰惟祖惟父其伊恤朕躬呜呼有绩予一人永绥在位父义和汝克绍乃显祖汝肇刑文武用防绍乃辟追孝于前文人汝多修扞我于艰若汝予嘉王曰父义和其归视尔师寜尔邦用赉尔秬鬯一卣彤弓一彤矢百卢弓一卢矢百马四匹父徃哉柔逺能迩惠康小民无荒寜简恤尔都用成尔显徳
　　文侯平王命为方伯而曰父者尊之也而继之以名作命之法也丕大显明之文武克慎明徳昭升于天敷闻于世天乃集命文王文王受命作周也亦惟先正能左右其君小大谋猷罔不率从故后王世世得嗣其位而我小子遭家不造造天丕愆天不眷祐膏泽不下于民罪皆在巳犬戎侵陵败国丧家其祸甚大即我御事耉老成人无一在位我则不克享于成命当此家难若有同姓之诸侯如祖如父恤我此身使我永绥在位岂非有功乎汝独能明乃祖之忠始仪刑文武用防续我命汝追孝于前文人此归徳于文侯之词也汝多扞卫我于艰难予实汝嘉今功成矣告归其国矣是用赉汝以秬鬯一卣卣者以实酒之尊也使归以酎祖庙告其为方伯也古者赐弓矢然后得専征伐朱弓黒矢天子锡有功诸侯之具也其勉励之言曰柔逺能迩惠康小民无荒寜欲其勤恤尔都抚绥其国用成尔之显徳夫有功者必有徳以将之平王欲其以徳保成功真王言也窃尝谓平王东迁周公实知之周公之于国黙计于数百歳后方周之兴祸之所伏近在商民而逺在犬戎是故营洛以迁商民实为国家培植其基以遗后嗣也商民叛服不常率能化之以归于正而犬戎之祸洛得以为王都矣向使周公不曽营洛则商民散徙为乱未艾而洛邑荒芜未必可都平王方伥伥然无所之又安能保东周之治乎周公之治国如奕秋观奕一局之势自始至终料其胜负不差毫厘非明照至理其能如是乎以此知周公化服商民实为周家消万世无穷之祸营治洛邑又为周家建万世不防之基一举而二事俱利郏鄏定之期可不卜而知也周公有勲劳于天下其在是乎惜乎平王不能侧身修行勤于政事以自治修车备器薄伐玁狁以复雠如宣王之中兴是以黍离降而为国风也孔子曰如有用我者吾其为东周乎盖伤平王无志于恢复而又无仲山甫方召之徒为之宣力也
　　鲁侯伯禽宅曲阜徐夷并兴东郊不开作费誓
　　伯禽有国在周公既没之后史曰宅曲阜盖纪其始至也始至而有戎夷之难故有是役也按礼曽子问篇子夏问曰三年之丧卒哭金革之事无避也者礼欤孔子曰吾闻诸老聃曰昔者鲁公伯禽有为为之也解曰鲁侯急王事不得已也彼其哀戚抢攘中而号令之严如此岂非家学所义方素明故欤
　　费誓
　　公曰嗟人无哗聴命徂兹淮夷徐戎并兴善乃甲胄敿乃干无敢不吊备乃弓矢鍜乃戈矛砺乃锋刃无敢不善今惟淫舍牿牛马杜乃擭敜乃穽无敢伤牿牿之伤汝则有常刑马牛其风臣妾逋逃勿敢越逐祗复之我商赉汝乃越逐不复汝则有常刑无敢寇攘逾垣墙窃马牛诱臣妾汝则有常刑甲戌我惟征徐戎峙乃糗粮无敢不逮汝则有大刑鲁人三郊三遂峙乃桢榦甲戌我惟筑无敢不供汝则有无余刑非杀鲁人三郊三遂峙乃刍茭无敢不多汝则有大刑
　　淮夷既叛徐戎并兴鲁公仓卒之间处之若无难者盖军旅之兴所当备而取胜者不过利器械畜牛马严军律禁窃盗积糗粮筑营垒备刍茭惟此七事于行军用师阙一不可鲁公于此皆备豫不虞可谓得治军之要矣何谓利器械甲胄贵简也干贵敿敿施也弓矢贵备弓调矢利也戈矛贵于锻锻者链也锋刃贵于砺砺者淬砺也如此则器械利矣故曰无敢不吊吊善也何谓畜马牛军之所止必大放牧彼有捕兽之机槛必当杜塞彼有陷兽之坑阱必当敜窒无使伤牛马牛马伤则汝有刑如此则牛马畜矣何谓严军律马牛遁逸奴婢淫奔不当越队伍而捕逐马牛奴婢之失其害小而部伍不整其害大若他人捕敬以复还当议行赏若越逐不复是俗所谓逃军也能免刑乎如此则军律严矣何谓禁窃盗夫寇攘刼夺也逾墙垣穿窬奔窜也他人之马牛盗而杀之他人之仆妾诱而匿之刑亦不可逃矣如此则窃盗禁矣何谓积糗粮夫三军待餔不可一日无食无食则争夺逃亡无所不至军何由治茍有不逮则有大刑如此则糗粮积矣何谓筑营垒夫桢榦板筑之具也军之所至惟恃垒壁茍无其具则暴露矣是以不供则有无余刑无余者全家囚繋必待其供而后释之故曰非杀也如此则营垒筑矣何谓备刍茭夫牛马之行刍茭不饱何以用其力聚之不多则有大刑如此则刍茭备矣七者既修则军势强矣以此而行师则战必胜而攻必取矣戎夷何足虑哉方军之行必用军法常刑轻也大刑重也而所谓三郊三遂者诸侯四郊有四遂遂有大夫东郊既用兵其所供亿者三郊三遂也呜呼鲁公可谓得行军用师之道矣孟子曰春秋无义战盖以当时诸侯不知自治之道惟怙势以相侵伐故也观鲁公治军备之先具如此则非驱市人而战也嗟乎后世不知彼已不恤备之未具譊譊然惟以杀伐为説昧者何知第闻其语莫不以为正论一人唱之众人和之及一败涂地则钳口结舌不复言兵闻鲁公之风亦可少媿矣向非鲁公得乃父之绪余何以有此读书者知其成功自有所本则思过半矣
　　秦穆公伐郑晋襄公帅师败诸崤还归作秦誓
　　穆公以列国霸者不听忠言咈人自用败而还师实不足道而圣人乃取其书终百篇之义疑弗也然即其悔过忧畏自责若无所容其躯一念之萌发于诚实天地为之震动鬼神为之辟易圣人岂不有感于中而为之登载其言乎曰禹汤罪已其兴也勃焉穆公之谓也
　　秦誓
　　公曰嗟我士听无哗予誓告汝羣言之首古人有言曰民讫自若是多盘责人斯无难惟受责俾如流是惟艰哉我心之忧日月逾迈若弗云来惟古之谋人则曰未就予忌惟今之谋人姑将以为亲虽则云然尚猷询兹黄髪则罔所愆番番良士旅力既愆我尚有之仡仡勇夫射御不违我尚不欲惟截截善谝言俾君子易辞我皇多有之昧昧我思之如有一介臣断断猗无他技其心休休焉其如有容人之有技若已有之人之彦圣其心好之不啻如自其口出是能容之以保我子孙黎民亦职有利哉人之有技冒疾以恶之人之彦圣而违之俾不达是不能容以不能保我子孙黎民亦曰殆哉之杌陧曰由一人之荣怀亦尚一人之庆【按此篇讲义永乐大典原阙】










