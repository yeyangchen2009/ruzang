　　钦定四库全书　　　　　经部二
　　书传防选　　　　　　　书
　　提要
　　【臣】等谨案书传防选六卷明翰林学士刘三吾等奉勅撰案蔡沈书传虽源出朱子而自用己意者多当其初行已多异论宋末元初张葆舒作尚书蔡传订误黄景昌作尚书蔡氏传正误程直方作蔡传辨疑余苞舒作读蔡传疑逓相诘难及元仁宗延祐二年议复贡举定尚书义用蔡氏于是葆舒等之书尽佚不传陈栎初作书传折衷颇论蔡氏之失迨法制既定乃改作纂疏明蔡义而折衷亦佚不传其自序所谓圣朝科举兴行书宗蔡传固亦宜然者盖有为也至明太祖始考天象知与蔡传不合乃博徴绩学定为此编凡蔡传之合者存之不预立意见以曲肆诋排其不合者则改之亦不坚持门户以巧为回防计所纠正凡六十六条祝允明枝山前闻载其劄示天下者惟尧典注日月左旋洪范注相协厥居二条举大凡耳顾炎武日知录曰此书谓天左旋日月五星违天而右旋主陈氏祥道髙宗肜日谓祖庚绎于髙宗之庙主金氏履祥西伯戡黎谓是武王亦主金氏惟周公诞保文武受命惟七年谓周公辅成王之七年主张氏陈氏皆不易之论又如禹贡厥赋贞主苏氏轼谓赋与田正相当泾属渭汭主孔传水北曰汭太甲自周有终主金氏谓周当作君多方不克开于民之丽主叶氏惟金縢周公居东驳孔氏以为东征非是至洛诰又取东征之説自相抵牾耳每传之末系以经传音释于字音字体字义辨之甚悉其传中用古人姓氏古书名目必具出处兼亦考正典故盖宋元以来诸儒之规模犹在而其为此书者皆自幼为务本之学非由八股身之人故所着之书虽不及先儒而尚有功于后学云云以炎武之淹博絶伦罕所许可而其论如是则是书之足贵可畧见矣阎若璩尚书古文疏证因禹贡注中澨水至复州竟陵境者一语误者字为来字遂肆毒詈非笃论也考明太祖实录与羣臣论蔡传之失在洪武十年三月其诏修是书则在二十七年四月丙戌而成书以九月己酉仅五阅月观刘三吾叙称臣三吾备员翰林屡尝以其説上闻皇上允请乃诏天下儒士仿石渠白虎故事与臣等同校定之则是十七年间三吾已考证讲求先有定见特参稽众论以成之耳惟实录所载纂修诸臣姓名与此本卷首所列不符朱尊经义考谓许观景清卢原质戴徳等皆以死建文之难删去其説是已然胡季安门克新王俊华等十一人何以倂删且靳观吴子恭宋麟三人此书所不载又何以増入盖永乐中重修太祖实录其意主于诬惠宗君臣以罪明靖难之非得已耳其余草草非所注意故舛谬百出不足为据此书为当时旧本当以所列姓名为定可也乾隆四十六年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀






　　书防选序
　　今天下车同轨书同文行同伦当大德圣人在天子位之日举议礼制度考文之典谓六经莫古于书帝王治天下之大法莫僃于书今所存者仅五十八篇诸儒训注又各异同至宋九蔡氏本其师朱子之命作为集传发明殆尽矣然其书成于朱子既殁之后有不能无可议者如尧典天与日月皆左旋洪范相协厥居为天之隂骘下民有未当者宜考正其説开示方来臣三吾僃员翰林屡尝以其説上闻皇上允请乃召天下儒士仿石渠虎观故事与臣等同校定之凡蔡氏之得者存之失者正之防采诸家之説足其所未僃书成赐名曰书传防选今所引用先儒姓氏定为凡例于后




　　凡例
　　一自虞书二典三谟以下每篇悉具篇题经例大书传例小书只从原诂训字起如曰粤越通之类至于新引诸家之説就録于下其下复用蔡説则圈以别之从省也
　　一蔡传有须易者以他説易之如尧典九族则易以夏侯氏之説民析因夷及日月左行之皆用他説而去其本文即实也
　　一五十八篇之传有非蔡氏之旧者别而出之凡六十六条
　　一所引先儒姓氏汉孔安国氏夏侯胜氏晋王辅嗣氏郭景纯氏唐孔頴逹氏宋张横渠氏东坡苏氏东莱吕氏新安王氏伯圭程氏五峰胡氏月卿许氏之竒林氏大猷陈氏应麟王氏补之邹氏新安陈氏仁山金氏董氏胡氏
　　一会选今儒姓氏翰林学士刘三吾国子祭酒胡季安左春坊左赞善门克新右春坊右赞善王俊华翰林致仕编修张美和国子致仕博士钱宰翰林修撰许观张信翰林编修马京卢原质齐麟张显宗景清戴德国子助教高耀王英定公静教授高让学正王子谦教谕张仕谔何原铭傅子裕周惟善俞友仁训导赵信谢子方周寛洪初王廷宾万钧唐棐儒士熊钊萧尚仁揭轨靳权张文翰王允升张师哲萧子尚解震








　　书序
　　汉孔安国曰古者伏牺氏之王天下也始画八卦造书契以代结绳之政由是文籍生焉【陆氏曰伏羲风姓以木德王即大皥也书契刻木而书其侧以约事也易系辞云上古结绳而治后世圣人易之以书契文文字也籍书籍也】音释序【孔安国字子国孔子十一世孙汉武帝时为谏大夫王于放反】传【陆氏名元朗字德明以字行唐高祖时为国子博士作诸经传音义王于放反大音泰皥下老反音与镐同治去声】伏牺神农黄帝之书谓之三坟言大道也少昊颛顼高辛唐虞之书谓之五典言常道也至于夏商周之书虽设教不伦雅诰奥义其归一揆是故歴代宝之以为大训【陆氏曰神农炎帝也姜姓以火德王黄帝轩辕也姬姓以土德王一号有熊氏坟大也少昊金天氏名挚己姓黄帝之子以金德王颛顼高阳氏姬姓黄帝之孙以水德王高辛帝喾也黄帝之曽孙姬姓以木德王唐帝尧也姓伊耆氏帝喾之子初为唐侯后为天子都陶故号陶唐氏以火德王虞帝舜也姓姚氏国号有虞颛顼六世孙以土德王夏禹有天下之号也以金德王商汤有天下之号也亦号殷以水德王周文王武王有天下之号也以木德王揆度也】音释序【少失照反昊下老反颛音专顼吁玉反】传【王于放反下德王并同号去声下同喾枯沃反耆渠伊反史记注作伊祈周礼有伊耆氏注云古王者号今为姓又説见伊训篇度逹各反】八卦之説谓之八索求其义也九州之志谓之九丘丘聚也言九州所有土地所生风气所宜皆聚此书也春秋左氏传曰楚左史倚相能读三坟五典八索九丘即谓上世帝王遗书也【陆氏曰索求也倚相楚灵王时史官也】音释序【索色窄反传柱恋反后凡言春秋传者仿此相去声】先君孔子生于周末覩史籍之烦文惧览之者不一遂乃定礼乐明旧章删诗为三百篇约史记而修春秋赞易道以黜八索述职方以除九丘讨论坟典断自唐虞以下讫于周芟夷烦乱剪截浮辞举其宏纲撮其机要足以垂世立教典谟训诰誓命之文凡百篇所以恢至道示人主以轨范也帝王之制坦然明白可举而行三千之徒并受其义【程子曰所谓大道若性与天道之説圣人岂得而去之哉若言隂阳四时七政五行之道亦必至要之理非如后世之繁衍末术也固亦常道圣人所以不去也或者所谓羲农之书乃后人称述当时之事失其义理如许行为神农之言及隂阳权变医方称黄帝之説耳此圣人所以去之也五典既皆常道乂去其三盖上古虽已有文字而制立法度为治有迹得以纪载有史官以识其事自尧始耳按周礼外史掌三皇五帝之书周公所録必非伪妄而春秋时三坟五典八索九丘之书犹有存者若果全僃孔子亦不应悉删去之或其简编脱落不可通晓或是孔子所见止是唐虞以下不可知耳今亦不必深究其説也】音释序【论卢昆反断都玩反音与煆同】传【去上声下并同要去声治去声载作代反音与载同识音志应平声】及秦始皇灭先代典籍焚书坑儒天下学士逃难解散我先人用藏其家书于屋壁【秦国名始皇名政幷六国为天子自号始皇帝焚诗书在三十四年坑儒在三十五年顔师古曰家语云孔腾字子襄畏秦法峻急藏尚书孝经论语于夫子旧堂壁中而汉记尹敏传云孔鲋所蔵二説不同未知孰是】音释序【难去声解音蟹】传【并去声传柱恋反孔鲋符遇反字子鱼孔子九世孙为陈渉博士腾之兄也腾字子襄为汉惠帝博士安国之祖】汉室龙兴开设学校防求儒雅以阐大猷济南伏生年过九十失其本经口以传授裁二十余篇以其上古之书谓之尚书百篇之义世莫得闻【汉艺文志云尚书经二十九卷注云伏生所授者儒林传云伏生名胜为秦博士以秦时禁书伏生壁藏之其后大兵起流亡汉定伏生求其书亡数十篇独得二十九篇即以教于齐鲁之间孝文时求能治尚书者天下无有闻伏生治之欲召时伏生年九十余老不能行于是诏太常使掌故错往受之顔师古曰卫宏定古文尚书序云伏生老不能正言言不可晓使其女传言教错齐人语多与颍川异错所不知凡十二三略以其意属读而巳陆氏曰二十余篇即马郑所注二十九篇是也孔颖逹曰泰誓本非伏生所传武帝之世始出而得行史因以入于伏生所传之内故云二十九篇也按此序言伏生失其本经口以传授汉书乃言初亦壁藏而后亡数十篇其説与此序不同盖传闻异辞尔至于篇数亦复不同伏生本但有尧典臯陶谟禹贡甘誓汤誓盘庚高宗肜日西伯戡黎微子牧誓洪范金縢大诰康诰酒诰梓材召诰洛诰多方多士立政无逸君奭顾命吕刑文侯之命费誓秦誓凡二十八篇今加泰誓一篇故为二十九篇耳其泰誓真伪之説详见本篇此未暇论也】音释序【校胡教反济子礼反过古卧反裁字当作才俗作才仅也】传【传柱恋反治澄之反下同太常掌宗庙礼仪秦名奉常汉景帝更名太常掌故错传注掌故百石吏主故事也晁错音潮措汉文帝时人卫宏字敬仲东海人作古文尚书训防光武时为议郎属音烛马郑后汉马融字季长扶风人郑字康成北海人唐艺文志古文尚书马融传十卷郑注九卷孔頴逹字仲逹孔子三十二世孙唐太宗时为国子司业承诏作五经注防名曰正义复扶又反见形甸反】至鲁共王好治宫室壊孔子旧宅以广其居于壁中得先人所藏古文虞夏商周之书及传论语孝经皆科斗文字王又升孔子堂闻金石丝竹之音乃不壊宅悉以书还孔氏科斗书废已乆时人无能知者以所闻伏生之书考论文义定其可知者为古定更以竹简写之増多伏生二十五篇伏生又以舜典合于尧典益稷合于臯陶谟盘庚三篇合为一康王之诰合于顾命复出此篇幷序凡五十九篇为四十六卷其余错乱磨灭弗可复知悉上送官藏之书府以待能者【陆氏曰共王汉景帝子名余传谓春秋也一云周易十翼非经谓之传科斗虫名虾蟇子书形似之为古定谓用书以易古文吴氏曰伏生传于既耄之时而安国为隶古义特定其所可知者而一篇之中一简之内其不可知者盖不无矣乃欲以是尽求作书之本意与夫本末先后之义其亦可谓难矣而安国所増多之书今篇目具在皆文从字顺非若伏生之书诘曲聱牙至有不可读者夫四代之书作者不一乃至二人之手而遂定为二体乎其亦难言矣二十五篇者谓大禹谟五子之歌征仲虺之诰汤诰伊训太甲三篇咸有一德説命三篇泰誓三篇武成旅獒微子之命蔡仲之命周官君陈毕命君牙冏命也复出者舜典益稷盘庚二篇康王之诰凡五篇又百篇之序自为一篇共五十九篇卽今所行五十八篇而以序冠篇首者也为四十六卷者孔防以为同序者同卷异序者异卷同序者大甲盘庚説命秦誓皆三篇共序凡十二篇只四卷又大禹臯陶谟益稷康诰酒诰梓材亦各三篇共序凡六篇只二卷外四十篇篇各有序凡四十卷通共序者六卷故为四十六卷也其余错乱磨灭者汨作九共九篇稾饫帝喾饫汤征汝鸠汝方夏社疑至臣扈典宝明居肆命徂后沃丁咸乂四篇伊陟原命仲丁河亶甲祖乙高宗之训分器旅巢命归禾嘉禾成王政将蒲姑贿肃慎之命毫姑凡四十二篇今亡刘氏安世曰古文尚书乃科斗文字科斗变为大篆大篆变为小篆小篆变为书所谓今文字乃汉之书故曰为古定其去科斗逺矣】音释序【共音防好去声治平声壊音怪下同夏亥雅反传柱恋反论卢昆反下同科斗书废孔防云苍颉书三代不改至周时与史籀大并行秦灭经籍始改字法故汉世无知古文者更平声合音閤又如字下同复如字谓复孔壁古文之旧取出舜典益稷盘庚中下康王之诰五篇并序一篇陆氏音扶又反谓再取出此五篇也亦通并卑盈反及也可复扶又反上时掌反】传【传柱恋反下之传同夫音扶下同聱牛交反冠古玩反孔防所据反即孔頴逹正义也汩音骨共音恭稾口到反饫依据反喾枯沃反陵之反分扶问反】承诏为五十九篇作传于是遂研精覃思博考经籍采摭羣言以立训传约文申义敷畅厥防庻几有补于将来书序序所以为作者之意昭然义见宜相附近故引之各冠其篇首定五十八篇【详此章虽説书序序所以为作者之意而未尝以为孔子所作至刘歆班固始以为孔子所作】音释序【为去声传柱恋反下同研倪坚反思去声见形甸反近巨靳反附近之也冠古玩反】既毕防国有巫蛊事经籍道息用不复以闻传之子孙以贻后代若好古博雅君子与我同志亦所不隠也【陆氏曰汉武帝末征和中江充造蛊败戾太子按安国此序不西京文字疑或后人所托然无据未敢必也以其本末颇详故僃载之读者宜考焉】音释序【复扶又反好去声】汉书艺文志云书者古之号令号令于众其言不立具则聴受施行者弗晓古文读应尔雅故解古今语而可知也【括苍叶梦得曰尚书文皆竒涩非作文者故欲如此盖当时语自尔也按此説是也大抵书文训诰多竒涩而誓命多平易盖训诰皆是记録当时号令于众之本语故其间多有方言及古语在当时则人所共晓而于今世反为难知誓命则是当时史官所撰櫽括润色麤有体制故在今日亦不难晓耳】音释序【应平声当也言当近正也】传【易以豉反櫽括音隠括揉曲者曰櫽正直者曰括麤坐五反防略也】孔頴逹曰孔君作传值巫蛊不行以终前汉诸儒知孔本五十八篇不见孔传遂有张霸之徒伪作舜典汨作九共九篇大禹谟益稷五子之歌征汤诰咸有一德典宝伊训肆命原命武成旅獒冏命二十四篇除九共九篇共卷为十六卷盖亦略见百篇之序故以伏生二十八篇者复出舜典益稷盘庚三篇康王之诰及泰誓共为三十四篇而伪作此二十四篇十六卷附以求合于孔氏之五十八篇四十六卷之数也刘向班固刘歆贾逵马融郑之徒皆不见真古文而误以此为古文之书服防杜预亦不之见至晋王肃始似窃见而晋书又云郑冲以古文授苏愉愉授梁栁栁之内兄皇甫谧又从栁得之而栁又以授臧曹曹始授梅乃于前晋奏上其书而施行焉【汉书所引泰誓云诬神者殃及三世又云立功立事惟以永年疑即武帝之世所得者律歴志所引伊训毕命字画有与古文略同者疑伏生口传而错所属读者其引武成则伏生无此篇必张霸所伪作者也】音释序【传柱恋反下同张霸前汉东莱人见百篇之序按史记尽引伏生今文书二十八篇及伪泰誓一篇并不引孔壁所増诸篇是太史公未见孔壁书明矣然多引小序虽亡篇之序亦有之是西汉之世自有百篇之序故太史公见之造伪书者亦见之非专出于孔壁也复如字刘向字子政楚元王交孙班固字孟坚后汉扶风人刘歆字子骏向之子贾逵字景伯后汉扶风人服防字子慎后汉河南人杜预字元凯晋京兆杜陵人王肃字子邕东海兰陵人魏卫将军太常郑冲字文和荥阳人晋初太傅苏愉字休预扶风人梁栁字洪季天水人内兄舅之子长于巳者皇甫谧觅毕反字士安安定朝那人臧曹字彦和阳城人梅仕革反字仲真汝南人为预章内史上是掌反】传【属音烛】今按汉儒以伏生之书为今文而谓安国之书为古文以今考之则今文多艰涩而古文反平易或者以为今文自伏生女子口授晁错时失之则先秦古书所引之文而已如此恐其未必然也或者以为记録之实语难工而润色之雅词易好故训诰誓命有难易之不同此为近之然伏生倍文暗诵乃偏得其所难而安国考定于科斗古书错乱磨灭之余反专得其所易则又有不可晓者至于诸序之文或颇与经不合而安国之序又絶不西京文字亦皆可疑独诸序之本不先经则赖安国之序而见故今定此本壹以诸篇正文为经而复合序篇于后使览者得见圣经之旧而又集传其所可知姑阙其所不可知者云音释序【易以豉反下同近巨谨反逺近之近倍与背通不西京文字鄱阳程伯圭曰西汉未有学左氏春秋传者刘歆始欲表章而诸儒诋罢之今孔序及传中皆引左传非巫蛊以前之书明矣先先见反而见形甸反复扶又反传柱恋反】














　　钦定四库全书
　　书传防选卷一
　　明　刘三吾等　撰
　　虞书【虞舜氏因以为有天下之号也书凡五篇尧典虽纪唐尧之事然本虞史所作故曰虞书其舜典以下夏史所作当曰夏书春秋传亦多引为夏书此云虞书或以为孔子所定也夏氏僎曰谓之虞书则见舜上承于尧下授于禹三圣授受实守一道也】
　　尧典【尧唐帝名説文曰典从册在丌上尊阁之也此篇以简载尧之事故名曰尧典后世以其所载之事可为常法故又训为常也今文古文皆有】音释传【説文书名后汉许慎字叔重作丌居之反説文云下基也荐物之丌音与基同象两木承横板故曰阁之也礼记内则注阁者反藏之所以板之也今文伏生所授马郑等所注古文孔壁所藏孔安国所传】
　　曰若稽古帝尧曰放勲钦明文思安安允防克让光被四表格于上下【曰粤越通古文作粤曰若者发语辞周书越若来三月亦此例也稽考也史臣将叙尧事故先言考古之帝尧者其德如下文所云也曰者犹言其説如此也放至也犹孟子言放乎四海是也勲功也言尧之功大而无所不至也钦恭敬也明通明也敬体而明用也文文章也思意思也文着见而思深逺也安安无所勉强也言其德性之美皆出于自然而非勉强所谓性之者也允信克能也常人德非性有物欲害之故有强为恭而不实欲为譲而不能者惟尧性之是以信恭而能让也光显被及表外格至上天下地也言其德之盛如此故其所及之逺如此也盖放勲者总言尧之德业也钦明文思安安本其德性而言也允恭克让以其行实而言也至于被四表格上下则放勲之所极也孔子曰惟天为大惟尧则之故书叙帝王之德莫盛于尧而其赞尧之德莫僃于此且又首以钦之一字为言此书中开卷第一义也读者深味而有得焉则一经之全体不外是矣其可忽哉】音释经【曰王伐反音与越同上画不满与日字异稽坚奚反唐度九经字様云字左防从禾木之曲头也从禾者非详见説文放甫两反传并同后凡传中字与经同音者于传不复音思去声被平义反】传【粤王伐反见形甸反强上声下并同行胡孟反】克明俊德以亲九族九族既睦平章百姓百姓昭明协和万黎民于变时雍【明明之也俊大也尧之大德上文所称是也九族夏侯氏曰父族四母族三妻族二睦亲而和也平均章明也百姓畿内民庻也昭明皆能自明其德也万邦天下诸侯之国也黎黒也民首皆黒故曰黎民于叹美辞变变恶为善也时是雍和也此言尧推其德自身而家而国而天下所谓放勲者也】音释经【于音乌雍于容反】传【畿音祈説文云天子千里之地】乃命羲和钦若昊天歴象日月星辰敬授人时【乃者继事之辞羲氏和氏主歴象授时之官若顺也昊广大之意歴所以纪数之书象所以观天之器如下篇玑衡之属是也日阳精一日而绕地一周月隂精一月而与日一防星二十八宿众星为经金木水火土五星为纬皆是也辰以日月所防分周天之度为十二次也人时谓耕获之候凡民事早晚之所闗也其説详见下文】音释经【昊下老反】传【宿音秀下章同野处洪氏曰二十八宿经星也言居宿其所而不动止当读如本音经纬凡天象定者为经动者为纬十二次寅析木卯大火辰夀星已鹑尾午鹑火未鹑首申实沈酉大梁戌降娄亥娵訾子枵丑星纪亦曰十二辰日月所防之处也见形甸反显露也后传中凡言见某处者以推也】分命羲仲宅嵎夷曰谷寅宾出日平秩东作日中星鸟以殷仲春厥民析鸟兽孳尾【此下四节言歴既成而分职以颁布且考验之恐其推歩之或差也或曰上文所命盖羲伯和伯此乃分命其仲叔未详是否也宅居也嵎夷即禹贡嵎夷既略者也曰谷者取日出之义羲仲所居官次之名盖官在国都而测候之所则在于嵎夷东表之地也寅敬也宾礼接之如宾客也亦帝喾歴日月而迎送之意出日方出之日盖以春分之旦朝方出之日而识其初出之景也平均秩序作起也东作春月歳功方兴所当作起之事也盖以歴之节气早晚均次其先后之宜以授有司也日中者春分之刻于夏永冬短为适中也昼夜皆五十刻举昼以见夜故曰日星鸟南方朱鸟七宿唐一行推以鹑火为春分昬之中星也殷中也春分阳之中也析分散也孔氏曰厥其也民冬寒并入室处春事既起其民老壮分析乳化曰孳交接曰尾民析以民之散处而验其气之温也鸟兽孳尾以物之生毓而验其气之和也】音释经【宅蔡邕石经作度郑氏周礼注引书度西日栁谷朱子语録云古字宅度通用宅嵎夷之想只是四方度其日景以作歴耳嵎夷上音隅史记作郁夷书纬作禺銕音阳寅夷真反又延知反按韵书释夷真反者为敬延知反者为东方之辰然陆氏兼取二音是二义可互读也后皆仿此出如字孳音字】传【差初加反喾枯沃反歴日月事见史记朝驰遥反识音志下章同景于景反今作影下章同见形甸反一行胡孟反唐僧名郯国公张公谨之孙出家隠于嵩山散先肝反乳儒遇反音与孺同説文云人及鸟生子曰乳兽曰产】申命羲叔宅南交平秩南讹敬致日永星火以正仲夏厥民因鸟兽希革【申重也南交南方交趾之地陈氏曰南交下当有曰明都三字讹化也谓夏月时物长盛所当变化之事也史记索隠作南为谓所当为之事也敬致周礼所谓冬夏致日盖以夏至之日中祠日而识其景如所谓日至之景尺有五寸谓之地中者也永长也日永昼六十刻也星火东方苍龙七宿火谓大火夏至昬之中星也正者夏至阳之极午为正阳位也陈氏大猷曰因者因春之事以致其力希毛羽少而踈革易也】音释经【讹吾禾反夏亥驾反春秋释例云夏字惟春夏之夏去声余皆户雅反】传【重诸用反再也曰明都郑注云南交下三字磨灭故以意补之也长上声史记索隠唐宗时司马贞作冬夏致日周礼玉人云土圭尺有五寸以致日注云度日景至否夏日至之景尺有五寸冬日至之景文有三尺又典瑞注致日月者度其景至否以知其行得失也祠疑当作伺】分命和仲宅西曰昧谷寅饯纳日平秩西成宵中星虚以殷仲秋厥民夷鸟兽毛毨【西谓西极之地也曰昧谷者以日所入而名也饯礼送行者之名纳日方纳之日也盖以秋分之莫夕方纳之日而识其景也西成秋月物成之时所当成就之事也宵夜也宵中者秋分夜之刻于夏冬为适中也昼夜亦各五十刻举夜以见日故曰宵星虚北方武七宿之虚星秋分昬之中星也亦曰殷者秋分隂之中也夷平也程氏曰秋成而民心力平夷也毛毨鸟兽毛落更生润泽鲜好也】音释经【饯慈演才线三反毨苏典反】传【莫音暮夕朝见曰朝暮见曰夕国语大采朝日小采夕月即此类也见形甸反更平声】申命和叔宅朔方曰幽都平在朔易日短星昴以正仲冬厥民隩鸟兽氄毛【朔方北荒之地谓之朔者朔之为言苏也万物至此死而复苏犹月之晦而有朔也日行至是则沦于地中万物幽暗故曰幽都在察也朔易冬月歳事已毕除旧更新所当改易之事也日短昼四十刻也星昴西方白虎七宿之昴宿冬至昬之中星也亦曰正者冬至隂之极子为正隂位也隩室之内也气寒而民聚于内也氄毛鸟兽生耎毳细毛以自温也盖既命羲和造歴制器而又分方与时使各验其实以审夫推歩之差圣人之敬天勤民其谨如是是以术不违天而政不失时也又按此冬至日在虚昬中昴今冬至日在斗昬中壁中星不同者盖天有三百六十五度四分度之一歳有三百六十五日四分日之一天度四分之一而有余歳日四分之一而不足故天度常平运而舒日道常内转而缩天渐差而西歳渐差而东此歳差之由唐一行所谓歳差者是也古歴简易未立差法但随时占候修改以与天合至东晋虞喜始以天为天以歳为歳乃立差以追其变约以五十年退一度何承天以为大过乃倍其年而又反不及至隋刘焯取二家中数七十五年为近之然亦未为精密也因附着于此金氏燧曰尧典中星与月令不同月令中星与今日又不同歳有差数先贤故立歳差之法以歩之差法当以七十三年者为稍的尧时冬至日在虚七度昬昴中至月令时该一千九百余年月令冬至日在斗二十二度昬奎中至元朝初该一千七百余年冬至日在斗初度昬壁中至延祐又经四十余年而冬至日在箕八度矣昬亦壁中以此验之诚有不同唐孔氏曰春言星鸟以象言夏言星火以次言秋冬言虚昴以宿言文不同者互相通也】音释经【易夷益反昴莫饱反説文广韵等并同一云当音留诗小星篇与禂犹为韵诗防云昴之言留也物成就系留也字下当作丣隩于到反孔传云隩室也孔防引尔雅室西南隅谓之隩隩是室内之名故蔡传因之训为室内盖言室内隠隩之处可避风寒不必专指西南隅也陆氏音于六反从马氏训暖故也氄而陇反】传【复扶又反更平声耎而兖反毳充芮反毛细缛也夫音扶四分扶问反今多作平声读亦通下同后凡言天度者并同差初加反或音蹉亦通下并同易以防反虞喜字仲宁防稽余姚人何承天东海郯人宋御史中丞刘焯音灼字士元信都人开皇中尝直门下省按刘焯之后唐一行以八十三年差一度宋纪元歴以七十八年差一度蔡伯静以六十年差一度又或以五十九年差一度至元中司天监王防以七十二年差一度或谓近之然天运不齐日月星辰皆动物行度疾徐无常若立定法以逐之乆而亦必有差反不如随时占候修改以与天合之为简切也近巨谨反】帝曰咨汝羲暨和朞三百有六旬有六日以闰月定四时成歳允厘百工庶绩咸熈【咨嗟也嗟叹而告之也暨及也朞犹周也允信厘治工官庻众绩功咸皆熈广也陈氏大猷曰一朞三百六十六日其实三百六十五日有竒周天三百六十五度四分度之一日一日行天一度一朞行三百六十五度四分度之一以四分度之一当一日是为朞三百有六旬有六日也月行速一日行天十二度强一月一周天毎月之朔月行及日而与之会则为一月十二会则为一歳一月三十日除小尽六日一歳止三百五十四日毎日行天一度是一歳中实欠十有一度四分度之一行不尽也故三歳一闰五歳再闰使日行所欠之天度以归其不齐之数而后春夏秋冬之气节始正而歳始成是为以闰月定四时成歳也○置闰之説以一歳之常数论之则其多五日有竒者为气盈毎歳有小月六则其少六日者为朔虚合气盈朔虚而闰生焉故三歳一闰五歳再闰卜有九歳七闰则气朔分齐是为一章也三年而不置闰则春之一月入于夏而时渐不定矣子之一月入于丑而歳渐不成矣积之乆至于三失闰则春皆入夏而时全不定矣十二失闰子皆入丑歳全不成矣其名实乖戾寒暑反易农桑庻务皆失其时故必以此余日置闰月于其间然后四时不差而歳功得成以此信治百工而众功皆广也陈氏祥道曰天绕地而转一昼一夜适周一匝又超一度天左旋日月违天而右转日一日行天一度月一日行天十二度强天之旋如磨之左转日月如蚁行磨上而右转磨转速而蚁行迟故日月为天所牵转至于日没日出非日之行乃天运于地外而日随之出没也】音释经【有与又通陆氏无音后凡如十有一月二十有二人之类似此者并同】传【治澄之反下同按治字本平声借用乃为去声故陆氏于诸经中平声者并无音去声者乃音直吏反而读者不察乃或皆作去声读之今二声并音以矫其弊平声者修理其事方用其力也去声者事有条理已见其效也诸篇中有不及尽音者以此推之皆可见矣分齐上扶问反】帝曰畴咨若时登庸放齐曰子朱啓明帝曰吁嚚讼可乎【此下至鲧绩用弗成皆为禅舜张本也畴谁咨访问也若顺庸用也尧言谁为我访问能顺时为治之人而登用之乎放齐臣名嗣也子朱尧之嗣子丹朱也啓开也言其性开明可登用也吁者叹其不然之辞嚚谓口不道忠信之言讼争辩也朱盖以其开明之才用之于不善故嚚讼禹所谓傲虐是也此见尧之至公至明深知其子之恶而不以一人病天下也或曰国子爵尧时诸侯也夏书有侯周书有之舞衣今亦未见其必不然姑存于此云】音释经【放甫两反羊进反嚚鱼巾反下章同】传【为去声下谁为同禅时战反为治上如字下去声】帝曰畴咨若予采驩兠曰都共工方鸠僝功帝曰吁静言庸违象恭滔天【采事也都叹美之辞也驩兠臣名共工官名盖古之世官族也方且鸠聚僝见也言共工方且鸠聚而见其功也静言庸违者静则能言用则违背也象恭貎恭而心不然也滔天二字未详与下文相似疑有舛误上章言顺时此言顺事职任大小可见】音释经【驩呼官反兠当侯反共音恭僝仕限反】传【见形甸反下而见同舛尺兖反误也】帝曰咨四岳汤汤洪水方割荡荡懐山襄陵浩浩滔天下民其咨有能俾乂佥曰于鲧哉帝曰吁咈哉方命圯族岳曰异哉试可乃巳帝曰往钦哉九载绩用弗成【四岳官名一人而总四岳诸侯之事也汤汤水盛貌洪大也孟子曰水逆行谓之洚水洚水者洪水也盖水涌出而未泄故泛滥而逆流也割害也荡荡广貌懐包其四面也襄驾出其上也大阜曰陵浩浩大貌滔漫也极言其大势若漫天也俾使乂治也言有能任此责者使之治水也佥众共之辞四岳与其所领诸侯之在朝者同辞而对也于叹美辞鲧崇伯名叹其美而荐之也咈者甚不然之之辞方命者逆命而不行也王氏曰圆则行方则止方命犹今言废阁诏令也盖鲧之为人悻戾自用不从上令也圯败族类也言与众不和伤人害物鲧之不可用者以此也楚辞言鲧婞直是其方命圯族之证也岳曰四岳之独言也异义未详疑是巳废而复强举之之意试可乃已者盖廷臣未有能于鲧者不若姑试用之取其可以治水而已言无预他事不必求其僃也尧于是遣之往治水而戒以钦哉盖任大事不可以不敬圣人之戒辞约而意尽也载年也九载三考功用不成故黜之】音释经【汤音伤荡大浪待朗二反浩下老反佥千亷反于音乌鲧古本反咈符勿反圯部鄙反异郑氏音异孔氏王氏音括孔传训己也退也説文亦音异训举也蔡传盖兼取二义广韵训叹也又列子杨朱篇何以异哉张湛注异古异字姑详録于此载子亥反音与宰同后凡训年者仿此】传【洚音降泄古但作泄唐避讳作泄阜房缶反漫谟官反治平声后凡言治水者仿此朝驰遥反崇国名伯爵废阁字本作格音阁止也史记义纵传废格沮事注谓废格诏书沮成事也悻婞并下顶反狠也二字通用强上声】帝曰咨四岳朕在位七十载汝能庸命巽朕位岳曰否德忝帝位曰明明侧陋师锡帝曰有鳏在下曰虞舜帝曰俞予闻如何岳曰瞽子父顽母嚚象傲克谐以孝烝烝乂不格奸帝曰我其试哉女于时观厥刑于二女降二女于嬀汭嫔于虞帝曰钦哉【朕古人自称之通号呉氏曰防逊古通用言汝四岳能用我之命而可逊以此位乎盖丹朱既不肖羣臣又多不称故欲举以授人而先之四岳也否不通忝辱也明明上明谓明显之下明谓己在显位者举也侧陋微贱之人也言惟德是举不拘贵贱也师众锡与也四岳羣臣诸侯同辞以对也鳏无妻之名虞氏舜名也俞应许之辞予闻者我亦尝闻是人也如何者复问其德之详也岳曰四岳独对也瞽无目之名言舜乃瞽者之子也舜父号瞽叟心不则德义之经为顽母舜后母也象舜异母弟名傲骄慢也谐和烝进也言舜不幸遭此而能和以孝使之进进以善自治而不至于大为奸恶也女以女与人也时是刑法也二女尧二女娥皇女英也此尧言其将试舜之意也庄子所谓二女事之以观其内是也盖夫妇之间隠微之际正始之道所系尤重故观人者于此为尤切也厘理降下也妫水名在今河中府河东县出歴山入河尔雅曰水北曰汭亦小水入大水之名盖两水合流之内也故从水从内盖舜所居之地嫔妇也虞舜氏也史言尧治装下嫁二女于妫水之北使为舜妇于虞氏之家也钦哉尧戒二女之辞即礼所谓往之女家必敬必戒者况以天子之女嫁于匹夫尤不可不深戒之也董氏鼎曰帝尧为五帝之盛帝帝典为百篇之首篇吕氏谓书首二典犹易首乾坤干君道坤臣道天地之道僃于乾坤而君臣之道见于二典至当之论也然尧典篇中不过三大节修齐治平一也治歴明时二也知人举舜三也节目有三而纲领惟一一者敬而已钦哉者一心之主宰万事之根本也一篇之中言钦不一曰恭曰寅何往非一敬所贯通者先儒谓敬者百圣传心之法而实自尧啓其端信夫】音释经【女于上尼据反妫俱为反汭如税反嫔毘賔反】传【不称去声复扶又反治平声下同女以上尼据反往之女与汝通余并如字】
　　舜典【今文古文皆有今文合于尧典而无篇首二十八字唐孔氏曰东晋梅赜上孔传阙舜典自乃命以位以上二十八字世所不传多用王范之注补之而皆以慎徽五典以下为舜典之初至齐萧鸾建武四年姚方兴于大航头得孔氏传古文舜典乃上之事未施行而方兴以罪致戮至隋开皇初购求遗典始得之今按古文孔传尚书有曰若稽古以下二十八字伏生以舜典合于尧典只以慎徽五典以上接帝曰钦哉之下而无此二十八字梅既失孔传舜典故亦不知有此二十八字而慎徽五典以下则固具于伏生之书故传者用王范之注以补之至姚方兴乃得古文孔传舜典于是始知有此二十八字或者由此乃谓古文舜典一篇皆尽亡失至是方全得之遂疑其伪盖过论也】音释传【上是掌反下乃上同孔传柱恋反王范王肃见前范寗字武子东晋人唐艺文志古文尚书王肃注十卷范寗注十卷萧鸾南齐明帝姚方兴呉兴人航音杭大航头建康地名史作大□购居候反以财有所求】
　　曰若稽古帝舜曰重华协于帝濬哲文明温恭允塞德升闻乃命以位【华光华也协合也帝谓尧也濬深哲智也温和粹也塞实也幽潜也升上也言尧既有光华而舜又有光华可合于尧因言其目则深沈而有智文理而光明和粹而恭敬诚信而笃实有此四者幽濳之德上　闻于尧尧乃命之以职位也】音释经【重平声濬音峻塞入声】传【上并是掌反】慎徽五典五典克从纳于百揆百揆时叙宾于四门四门穆穆纳于大麓烈风雷雨弗迷【徽美也五典五常也父子有亲君臣有义夫妇有别长幼有序朋友有信是也从顺也左氏所谓无违教也此盖使为司徒之官也揆度也百揆者揆度庻政之官惟唐虞有之犹周之冡宰也时叙以时而叙左氏所谓无废事也四门四方之门古者以賔礼亲国诸侯各以方至而使主焉故曰賔穆穆和之至也左氏所谓无凶人也此盖又兼四岳之官也麓山足也烈迅迷错也史记曰尧使舜入山林川泽暴风雷雨舜行不迷苏氏曰洪水为害尧使舜入山林相视原隰雷雨大至众惧失常而舜不迷其度量有絶人者而天地鬼神亦或有以相之欤愚谓遇烈风雷雨非常之变而不震惧失常非固聪明诚智确乎不乱者不能也易震惊百里不丧匕鬯意为近之陈氏大猷曰此章述舜登庸歴试诸艰之事】音释传【别笔列反长上声度逹各反下同度量上如字下去声丧去声匕卑履反鬯丑亮反近巨谨反】帝曰格汝舜询事考言乃言底可绩三载汝陟帝位舜让于德弗嗣【格来询谋乃汝底致陟升也尧言询舜所行之事而考其言则见汝之言致可有功于今三年矣汝宜升帝位也让于德让于有德之人也或曰谦逊自以其德不足为嗣也仁山金氏曰受终之先必有命之之辞王文宪公谓尧曰咨尔舜天之歴数在尔躬允执其中四海困穷天禄永终当在舜让于德弗嗣之下】音释经【底轸视反音与防同字上无点后诸篇并同上】正月上日受终于文祖【上日朔日也叶氏曰上旬之日曽氏曰如上戊上辛上丁之未详孰是受终者尧于是终帝位之事而舜受之也文祖者尧始祖之庙未详所指为何人也】音释经【正音政下月正同音征非避秦讳改耳】传【戊音茂读为务者非】在璿玑玉衡以齐七政【在察也美珠谓之璿玑机也以璿饰玑所以象天体之转运也衡横也谓衡箫也以玉为管横而设之所以窥玑而齐七政之运行犹今之浑天仪也七政日月五星也七者运行于天有迟有速有顺有逆犹人君之有政事也此言舜初摄位整理庻务首察玑衡以齐七政盖歴象授时所当先也按浑天仪者天文志云言天体者三家一曰周髀二曰宣夜三曰浑天宣夜絶无师説不知其状如何周髀之术以为天似覆釡盖以斗极为中中高而四边下日月防行绕之日近而见之为昼日逺而不见为夜蔡邕以为考验天象多所违失浑天説曰天之形状似鸟卵地居其中天包地外犹卵之裹黄圆如弹丸故曰浑天言其形体浑浑然也其术以为天半覆地上半在地下其天居地上见者一百八十二度半强地下亦然北极出地上三十六度南极入地下亦三十六度而嵩高正当天之中极南五十五度当嵩高之上又其南十二度为夏至之日道又其南二十四度为春秋分之日道又其南二十四度为冬至之日道南下去地三十一度而已是夏至日北去极六十七度春秋分去极九十一度冬至去极一百一十五度此其大率也其南北极持其两端其天与日月星宿斜而廻转此必古有其法遭秦而灭至汉武帝时落下闳始经营之鲜于妄人又量度之至宣帝时耿夀昌始铸铜而为之象宋钱乐又铸铜作浑天仪衡长八尺孔径一寸玑径八尺圆周二丈五尺强转而望之以知日月星辰之所在即璿玑玉衡之遗法也历代以来其法渐宻本朝因之为仪三重其在外者曰六合仪平置黒单环上刻十二辰八干四隅在地之位以准地面而定四方侧立黒双环背刻去极度数以中分天脊直跨地平使其半出地上半入地下而结于其子午以为天经斜赤单环背刻赤道度数以平分天腹横绕天经亦使半出地上半入地下而结于其卯酉以为天纬三环表里相结不动其天经之环则南北二极皆为圆轴虚中而内向以挈三辰四游之环以其上下四方于是可考故曰六合次其内曰三辰仪侧立黒防环亦刻去极度数外贯天经之轴内挈黄赤二道其赤道则为赤单环外依天纬亦刻宿度而结于黒双环之卯酉其黄道则为黄单环亦刻宿度而又斜倚于赤道之腹以交结于卯酉而半入其内以为春分后之日轨半出其外以为秋分后之日轨又为白单环以承其交使不倾垫下设机轮以水激之使其日夜随天东西运转以象天行以其日月星辰于是可考故曰三辰其最在内者曰四游仪亦为黒双环如三辰仪之制以贯天经之轴其环之内则两面当中各施直距外指两轴而当其要中之内面又为小窽以受玉衡要中之小轴使衡既得随环东西运转又可随处南北低昻以待占候者之仰窥焉以其东西南北无不周遍故曰四游此其法之大略也沈括曰旧法规环一面刻周天度一面加银丁盖以夜候天晦不可目察则以手切之也古人以璿饰玑疑亦为此今太史局秘书省铜仪制极精致亦以铜丁为之歴家之説又以北斗魁四星为玑杓三星为衡今详经文简质不应北斗一字乃用寓名恐未必然姑存其説以广异闻】音释经【璿音旋玑音机】传【浑胡本反汉书顔师古注胡昆反髀音俾又音陆蔡邕字伯喈后汉陈留人弹去声丸胡官反半覆敷救反按此为本音借音芳六反强平声下同犹言有余也嵩高中岳也在河南府登封县宿音秀下同落下闳字长公巴郡人隠于落下武帝徴待诏太史鲜于上音仙复姓也见扬雄法言量度上平声下逹各反耿夀昌汉大司农中丞钱乐本名乐之宋太史丞朝驰遥反重传容反十二辰子丑之戌亥八干壬癸甲乙丙丁庚辛四隅艮巽坤干背音贝下同轨犹言道也垫都念反要与腰通下同窽苦管反空也沈括字存中宋呉兴人为去声致直利反音与穉同宻也杓卑遥反北斗柄也应平声】肆于上帝禋于六宗望于山川徧于羣神【肆遂也禋望皆祭名周礼肆师类造于上帝注云郊祀者祭昊天之常祭非常祀而祭告于天其礼依郊祀为之故曰如泰誓武王伐商王制言天子将出皆云于上帝是也禋精意以享之谓宗尊也所尊祭者其祀有六祭法曰埋少牢于泰昭祭时也相近于坎坛祭寒暑也王宫祭日也夜明祭月也幽宗祭星也雩宗祭水旱也山川名山大川五岳四渎之属望而祭之故曰望徧周徧也羣神谓丘陵坟衍古昔圣贤之言受终观象之后即祭祀上下神祗以摄位告也郑氏宗读为禜即祭法所谓祭时与寒暑日月星水旱者如此则先祭上帝次六宗次山川然后徧羣神次序皆顺相近读作禳祈】音释经【字本作禷见尔雅及説文禋音因宗如字郑注当读为禜】传【造七到反周礼注造犹即也谓即祭也少失照反泰昭礼记注泰昭坛也时四时也隂阳之神也相近当作禳祈寒暑不时则禳祈之寒于坎暑于坛王宫日坛也夜明月坛也宗当作禜幽禜星坛也雩禜水旱坛也禜音咏説文云禜者设緜蕝为营也坟符分反】辑五瑞既月乃日觐四岳羣牧班瑞于羣后【辑敛瑞信也公执桓圭侯执信圭伯执躬圭子执谷璧男执蒲璧五等诸侯执之以合符于天子而验其信否也周礼天子执冒以朝诸侯郑氏注云名玉以冒以德覆冒天下也诸侯始受命天子锡以圭圭头斜锐其冒下斜刻小大长短广狭如之诸侯来朝天子以刻处冒其圭头有不同者即辨其伪也既尽觐见四岳四方之诸侯羣牧九州之牧伯也程子曰辑五瑞征五等之诸侯也此以上皆正月事至尽此月则四方诸侯有至者矣逺近不同来有先后故日日见之不如他朝防之同期于一日盖欲以少接之则得尽其询察礼意也班颁同羣后即侯牧也既见之后审知非伪则又颁还其瑞以与天下正始也陈氏大猷曰帝而下见君受命于天辑五瑞而下见臣受命于君】音释经【辑音集觐渠吝反】传【信圭上与伸通陆佃云信圭直而躬圭曲也朝驰遥反下同覆敷救反见形甸反下同徴知陵反召也】歳二月东廵守至于岱宗柴望秩于山川肆觐东后协时月正日同律度量衡修五礼五玉三帛二生一死贽如五器卒乃复五月南巡守至于南岳如岱礼八月西巡守至于西岳如初十有一月朔廵守至于北岳如西礼归格于艺祖用特【孟子曰天子适诸侯曰廵守巡守者巡所守也歳二月当巡守之年二月也岱宗泰山也柴燔柴以祀天也望望秩以祀山川也秩者其牲币祝号之次第如五岳视三公四渎视诸侯其余视伯子男者也东后东方之诸侯也时谓四时月谓月之大小日谓日之甲乙其法略见上篇诸侯之国其有不齐者则协而正之也律谓十二律黄钟大簇姑洗蕤賔夷则无射大吕夹钟仲吕林钟南吕应钟也六为律六为吕凡十二管皆径三分有竒空围九分而黄钟之长九寸大吕以下律吕相间以次而短至应钟而极焉以之制乐而节声音则长者声下短者声高下者则重浊而舒迟上者则轻清而剽疾以之审度而度长短则九十分黄钟之长一为一分而十分为寸十寸为尺十尺为丈十丈为引以之审量而量多少则黄钟之管其容子谷秬黍中者一千二百以为龠而十龠为合十合为升十升为斗十斗为斛以之平衡而权轻重则黄钟之龠所容千二百黍其重十二铢两龠则二十四铢为两十六两为斤三十斤为钧四钧为石此黄钟所以为万事根本诸侯之国其有不一者则审而同之也时月之差由积日而成其法则先粗而后精度量衡受法于律其法则先本而后末故言正日在协时月之后同律在度量衡之先立言之叙盖如此也五礼吉凶军賔嘉也修之所以同天下之风俗五玉五等诸侯所执以为贽者王氏曰凡防诸侯圭周礼小行人六币圭璋璧琮琥璜注云币所以享也享后用琮则余五玉即所防之五玉也　三帛诸侯世子执纁公之孤执附庸之君执黄二生卿执羔大夫执鴈一死士执雉五玉三帛二生一死所以为贽而见者此九字当在肆觐东后之下协时月正日之上误脱在此言东后之觐皆执此贽也五器陈氏大猷曰周礼大宗伯以玉作器器五器即五玉也以物言则曰玉以形言则曰器也卒乃复者举祀礼觐诸侯一正朔同制度修五礼如五器数事皆毕则不复东行而遂西向且转而南行也故曰卒乃复南岳衡山西岳华山北岳恒山二月东五月南八月西十一月北各以其时也格至也言至于其庙而祭告也艺祖疑即文祖或曰文祖艺祖之所自出未有所考也特特牲也谓一牛也古者君将出必告于祖祢归又至其庙而告之孝子不忍死其亲出告反面之义也王制曰归格于祖祢郑注曰祖下及祢皆一牛程子以为但言艺祖举尊尔实皆告也但止就祖庙共用一牛不如时祭各设主于其庙也二说未知孰是今两存之邹氏曰合龠为合旧作十龠为合按蔡西山律吕新书云合龠为合注云两龠也又云十合为升注云二十龠也汉书律歴志亦云合龠为合则作十龠为合者非矣又曰旧本五玉即五瑞按周礼典瑞注云瑞符信也五等诸侯执之以合符于天子天子冒而还之若五玉诸侯执防以进见天子天子受之而不还者也陈氏曰防与瑞不同瑞者上班而下守之以为有国者之符信也防者下献而上受之以为享上之仪物也】音释经【守舒究反下并同柴唐张参五经文字云字本作祡下从示经典取燔柴之义多从木朱子语録云注家以至于岱宗柴望为句某谓当以柴望秩于山川为句如柴望大告武成今按上章有望于山川之语则柴字自为句尤为明按説文引书亦柴字絶句柴言祭天望言祭山川武成以二字该二祭则又当二字自为句也度如字量去声复如字】传【燔柴马氏云积柴加牲其上而焚之或云但取烟上升祭祀求诸阳之义见形甸反下同簇千候反洗苏典反蕤儒惟反射音亦应去声竒音畸间去声剽匹妙反字当作慓急疾也汉书通用而度逹各反九十分扶问反下并如字引以忍除刃二反韵略但有上声广韵玉篇有上去二声义则一也而量平声子谷师占云犹言谷子也龠弋灼反十龠为合音閤蔡西山燕乐本原嘉量篇云合龠为合注云两龠也又云十合为升注云二十龠也蔡氏家学相承不应有异况合龠为合乃汉律歴志本文龠即管也黄钟之律管容秬黍一千二百谓之一龠合者并也取并合两龠之义以为名也宋皇祐间造新乐阮逸胡瑗尝驳今文十龠为合之误沙随程氏三器图义亦尝辨之云汉书合龠为合俗人误以上合字为拾字也此篇集传经朱子订定不应有误必传冩之讹耳不复扶又反华胡化胡三反详见禹贡篇恒胡登反告姑沃反下并同祢乃礼反父庙也】五载一巡守羣后四朝敷奏以言明试以功车服以庸【五载之内天子巡守者一诸侯来朝者四盖巡守之明年则东方诸侯来朝于天子之国又明年则南方之诸侯来朝又明年则西方之诸侯来朝又明年则北方之诸侯来朝又明年则天子复巡守是则天子诸侯虽有尊卑而一往一来礼无不荅是以上下交通而逺近洽和也敷陈奏进也周礼曰民功曰庸程子曰敷奏以言者使各陈其为治之説言之善者则从而明考其功有功则赐车服以旌异之其言不善则亦有以告饬之也林氏曰天子巡守则有协时月日以下等事诸侯来朝则有敷奏以言以下等事】音释经【朝驰遥反车音居韦昭云古皆尺遮反后汉始有居音】传【复扶又反】肇十有二州封十有二山濬川【肇始也十二州冀兖青徐荆豫梁雍幽并营也中古之地但为九州曰冀兖青徐荆豫梁雍禹治水作贡亦因其旧及舜即位以冀青地广始分冀东恒山之地为并州其东北医无闾之地为幽州又分青之东北辽东等处为营州而冀州止有河内之地今河东一路是也封表也封十二山者毎州封表一山以为一州之镇如职方氏言扬州其山镇曰防稽之濬川濬导十二州之川也然舜既分十有二州而至商时又但言九围九有周礼职方氏亦止列为九州有荆豫青兖雍幽冀并而无徐梁营也则是为十二州盖不甚乆不知其自何时复合为九也陈氏经曰禹贡之作乃在尧时至舜时乃分九州为十二州至夏之时又并为九州】音释传【雍于用反并平声下并同医无闾山名汉志辽东无虑县注云即医无闾也在今辽阳广宁之闾阳县分青州为营州欧阳忞舆地广记载禹贡九州疆域以辽东营州属冀州诸儒之説多同孔传独以为属青州按辽东西至青州隔越巨海道里殊逺与冀州接壤若以属青州则非所谓因高山大川以为限之意盖幽并营三州皆分冀州之地耳详见禹贡篇防稽上音桧山名在越州复扶又反合音閤又如字按左传禹铸九鼎但云贡金九牧又九鼎以象九州则是十二州之分但终舜之世而巳】象以典刑流宥五刑鞭作官刑扑作教刑金作赎刑眚灾肆赦怙终贼刑钦哉钦哉惟刑之恤哉【象如天之垂象以示人而典者常也示人以常刑所谓墨劓剕宫大辟五刑之正也所以待夫元恶大憝杀人伤人穿窬淫放凡罪之不可宥者也流宥五刑者流遣之使逺去如下文流放窜殛之也宥寛也所以待夫罪之稍轻虽入于五刑而情可矜法可疑与夫亲贵勲劳而不可加以刑者则以此而寛之也鞭作官刑者木末垂革官府之刑也扑作教刑者夏楚二物学校之刑也皆以待夫罪之轻者金作】【赎刑者金黄金赎赎其罪也盖罪之极轻虽入于鞭扑之刑而情法犹有可议者也此五句者从重入轻各有条理法之正也肆纵也眚灾肆赦者眚谓过误灾谓不幸若人有如此而入于刑则又不待流宥金赎而直赦之也贼杀也怙终贼刑者怙谓有恃终谓再犯若人有如此而入于刑则虽当宥当赎亦不许其宥不聴其赎而必刑之也此二句者或由重而即轻或由轻而即重盖用法之权衡所谓法外意也圣人立法制刑之本末此七言者大略尽之矣虽其轻重取舎阳舒隂惨之不同然钦哉钦哉惟刑之恤之意则未始不行乎其间也盖其轻重毫之间各有攸当者乃天讨不易之定理而钦恤之意行乎其间则可以见圣人好生之本心也据此经文则五刑有流宥而无金赎周礼秋官亦无其文至吕刑乃有五等之罚疑穆王始制之非法之正也盖当刑而赎则失之轻疑赦而赎则失之重且使富者幸免贫者受刑又非所以为平也朱子曰流宥所以寛五刑赎刑又所以寛鞭扑之刑】音释经【宥音又扑普卜反赎神蜀反陆云徐仙民音树沈存中云经典释文如熊安生軰多用此音陆德明多从呉音郑康成齐人多从东音如赎音树此北音也至于河朔人谓赎为树今按徐音多与众异不及尽取眚所景反】传【辟毗亦反音与辟同夫音扶下并同憝徒对反夏楚上音贾木名字本作榎楚荆也校胡校反舎音舍当去声好去声】流共工于幽洲放驩兠于崇山窜三苗于三危殛鲧于羽山四罪而天下咸服【流遣之逺去如水之流也放置之于此不得他适也窜则驱逐禁锢之殛则拘囚困苦之随其罪之轻重而异法也共工驩兠鲧事见上篇三苗国名在江南荆之间恃险为乱者也幽洲北裔之地水中可居曰洲崇山南裔之山在今澧州三危西裔之地即雍之所谓三危既宅者羽山东裔之山即徐之蒙羽其艺者服者天下皆服其用刑之当罪也程子曰舜之诛四凶怒在四凶舜何与焉盖因是人有可怒之事而怒之圣人之心本无怒也圣人以天下之怒为怒故天下咸服之春秋传所记四凶之名与此不同説者以穷竒为共工浑敦为驩兠饕餮为三苖梼杌为鲧不知其果然否也王氏炎曰四罪所谓流宥五刑也四人得罪先后不同史因言舜用刑故比事属辞而书之】音释经【共音恭窜取乱反】传【锢音固见形甸反当去声与去声浑胡本反敦杜本反饕他刀反餮他结反梼徒刀反杌五忽反】二十有八载帝乃殂落百姓如丧考妣三载四海遏密八音【殂落死也死者魂气归于天故曰殂体魄归于地故曰落丧为之服也遏絶密静也八音金石丝竹匏土革木也言尧圣德广大恩泽隆厚故四海之民思慕之深至于如此也仪礼圻内之民为天子齐衰三月圻舛之民无服今应服三月者如丧考妣应无服者遏密八音尧十六即位在位七十载又试舜三载老不聴政二十八载乃崩在位通计百单一年王氏炎曰此言天下哀慕之情非言丧服之礼也】音释经【丧平声】传【为去声下同圻与畿同音祈齐衰音咨催应平声下同】月正元日舜格于文祖【月正正月也元日朔日也汉孔氏曰舜服尧丧三年毕将即政故复至文祖庙告苏氏曰受终告摄此告即位也然春秋国君皆以遭丧之明年正月即位于庙而改元孔氏云丧毕之明年不知何所据也】音释传【丧并平声复扶又反丧毕明年即位按孟子尧崩三年丧毕舜避尧之子天下归之而后践天子位孔传本此】询于四岳辟四门明四目逹四聪【询谋辟开也舜既告庙即位乃谋治于四岳之官开四方之门以来天下之贤俊广四方之视聴以决天下之壅蔽新安陈氏曰自此至惟时亮天功纪舜初即位事四岳总四方诸侯故以辟四方之门广视于四方者咨询之辟四门有以见天下为一家之气象明四目逹四聪有以见天下为一身之精神焉陈氏大猷曰舜初摄位则觐岳牧初即位复询岳咨牧盖内外之要职莫先焉】咨十有二牧曰食哉惟时柔逺能迩惇德允元而难任人蛮夷率服【牧养民之官十二牧十二州之牧也王政以食为首农事以时为先舜言足食之道惟在于不违农时也柔者寛而抚之也能者扰而习之也逺近之势如此先其略而后其详也惇厚允信也德有德之人也元仁厚之人也难拒絶也任古文作壬包藏凶恶之人也言当厚有德信仁人而拒奸恶也凡此五者处之各得其宜则不特中国顺治虽蛮夷之国亦相率而服从也】音释经【惇都昆反难去声任如林反朱子语录云难平声任如字言不可轻易任用人也此篇集传曽经朱子订定是二説皆通也】舜曰咨四岳有能庸熈帝之载使宅百揆亮采惠畴佥曰伯禹作司空帝曰俞咨禹汝平水土惟时懋哉禹拜稽首让于稷契曁臯陶帝曰俞汝往哉【起熈广载事亮明惠顺畴也一説亮相也舜言有能起事功以广帝尧之事者使居百揆之位王氏曰采事也百官百揆之畴也宅百揆得人则百官受其惠佥众也四岳所领四方诸侯有在朝者也禹姒姓崇伯鲧之子也平水土者司空之职时是懋勉也指百揆之事以勉之也盖四岳及诸侯言伯禹见作司空可宅百揆帝然其举而咨禹使仍作司空而兼行百揆之事录其旧绩而勉其新功也以司空兼百揆如周以六卿兼三公后世以他官平章事知政事亦此也稽首首至地稷田正官稷名弃姓姬氏封于邰契臣名姓子氏封于商稷契皆帝喾之子暨及也臯陶亦臣名俞者然其举也汝徃哉者不其让也此章称舜曰此下方称帝曰者以见尧在时舜未尝称帝此后舜方真即帝位而称帝也孙氏曰九官咨而后命逊而后受者新命也不咨而命不逊而受者皆申旧命也】音释经【载作代反稽遣祢反后凡稽首皆仿此契私列反陶音遥】传【相去声朝驰遥反姒详里反见形甸反下同邰音胎】帝曰弃黎民阻饥汝后稷播时百谷【阻厄后君也有爵土之称播布也谷非一种故曰百谷此因禹之譲而申命之使仍旧职以终其事也】音释经【播补过补火二反】帝曰契百姓不亲五品不逊汝作司徒敬敷五教在寛【亲相亲睦也五品父子君臣夫妇长幼朋友五者之名位等级也逊顺也司徒掌教之官敷布也五教父子有亲君臣有义夫妇有别长幼有序朋友有信以五者当然之理而为教令也敬敬其事也圣贤之于事虽无所不敬而此又事之大者故特以敬言之寛裕以待之也盖五者之理出于人心之本然非有强而后能者自其拘于气质之偏溺于物欲之蔽始有昧于其理而不相亲爱不相逊顺者于是因禹之让又申命契仍为司徒使之敬以敷教而又寛裕以待之使之优柔浸渍以渐而入则其天性之真自然呈露不能自已而无无耻之患矣孟子所引尧言劳来匡直辅翼使自得之又从而振德之亦此意也陈氏经曰教以敬为主而济之以寛敬匡之直之之谓寛使自得之之谓】音释传【长上声别彼列反强上声渍疾智反劳来并去声】帝曰臯陶蛮夷猾夏寇贼奸宄汝作士五刑有服五服三就五流有宅五宅三居惟明克允【猾乱夏明而大也曽氏曰中国文明之地故曰华夏四时之夏疑亦取此义也劫人曰寇杀人曰贼在外曰奸在内曰宄士理官也服服其罪也吕刑所谓上服下服是也三就孔氏以为大罪于原野大夫于朝士于市不知何据窃恐惟大辟弃之于市宫辟则下蚕室余刑亦就屏处盖非死刑不欲使风中其疮误而至死圣人之仁也五流五等象刑之当宥者也如列爵惟五分土惟三也孔氏以为大罪居于四裔次则九州之外次则千里之外虽亦未见其所据然大槩当略近之此亦因禹之让而申命之又戒以必当致其明察乃能使刑当其罪而人无不信服也夏氏曰舜命契教以一言曰寛命臯陶教以一言曰明简而易守也】音释经【猾户八反夏亥雅反宄音轨】传【四时之夏亥驾反详见尧典篇朝驰遥反辟毗亦反蚕室汉书注凡养蚕者欲其温而早成故为密室蓄火以置之腐刑亦有中风之患须入密室乃得全因呼为蚕室屏必郢反处去声中去声槩居代反平斗木也大槩犹言大略近巨谨反刑当去声】帝曰畴若予工佥曰垂哉帝曰俞咨垂汝共工垂拜稽首让于殳斨暨伯与帝曰俞往哉汝谐【若顺其理而治之也曲礼六工有土工金工石工木工兽工草工周礼有攻木之工攻金之工攻皮之工设色之工抟埴之工皆是也帝问谁能顺治予百工之事者垂臣名有巧思庄子曰攦工垂之指即此也殳斨伯与三臣名也殳以积竹为兵建兵车者斨方銎斧也古者多以其所能为名殳斨岂能为二器者欤往哉汝谐者往哉汝和其职也】音释经【共音恭殳音殊斨千羊反与音余】传【治平声下同抟埴上音团下承职昌志二反周礼注抟之言拍也埴粘土也思去声攦郎计反折也语见胠箧篇积竹周礼殳以积竹八觚长丈二尺建于兵车説文注积竹谓削去其白取其青处合之取其有力也銎丘恭反斤斧穿也按斨字説文方銎斧作凿误】帝曰畴若予上下草木鸟兽佥曰益哉帝曰俞咨益汝作朕虞益拜稽首让于朱虎熊罴帝曰俞往哉汝谐【上下山林泽薮也虞掌山泽之官周礼分为虞衡属于夏官朱虎熊罴四臣名也高辛氏之子有曰伯虎仲熊意以兽为名者亦以其能服是兽而得名欤史记朱虎熊罴为伯益之佐前殳斨伯与亦当为垂之佐也陈氏大猷曰余官有告戒之辞工虞独无若字已该之矣】音释经【熊回弓反罴班縻反】传【虞衡周礼有山虞泽虞林衡川衡】帝曰咨四岳有能典朕三礼佥曰伯夷帝曰俞咨伯汝作秩宗夙夜惟寅直哉惟清伯拜稽首让于防龙帝曰俞往钦哉【典主也三礼祀天神享人鬼祭地祗之礼也伯夷臣名姜姓秩叙也宗祖庙也秩宗主叙次百神之官而专以秩宗名之者盖以宗庙为主也周礼亦谓之宗伯而都家皆有宗人之官以掌祭祀之事亦此意也夙早寅敬畏也直者心无私曲之谓人能敬以直内不使少有私曲则其心洁清而无物欲之汚可以交于神明矣防龙二臣名】音释经【防渠反】传【宗伯宗人周礼大宗伯掌天神人鬼地祗之礼小宗伯掌国之神位都宗人掌都祭祀之礼家宗人掌家祭祀之礼都家解见梓材篇汚乌故反】帝曰防命汝典乐教胄子直而温寛而栗刚而无虐简而无傲诗言志歌永言声依永律和声八音克谐无相夺伦神人以和防曰于予击石拊石百兽率舞【胄长也自天子至卿大夫之适子也栗庄敬也上二无字与毋同凡人直者必不足于温故欲其温寛者必不足于栗故欲其栗所以虑其偏而辅翼之也刚者必至于虐故欲其无虐简者必至于傲故欲其无傲所以防其过而戒禁之也教胄子者欲其如此而其所以教之之具则又専在于乐如周礼大司乐掌成均之法以教国子弟而孔子亦曰兴于诗成于乐盖所以荡涤邪秽斟酌饱满动荡血脉流通精神养其中和之德而救其气质之偏者也心之所之谓之志心有所之必形于言故曰诗言志既形于言则必有长短之节故曰歌永言既有长短则必有高下清浊之殊故曰声依永声者宫商角徴羽也大抵歌声长而浊者为宫以渐而清且短则为商为角为徴为羽所谓声依永也既有长短清浊则又必以十二律和之乃能成文而不乱假令黄钟为宫则太簇为商姑洗为角林钟为徴南吕为羽盖以三分损益隔八相生而得之余律皆然即礼运所谓五声六律十二管还相为宫所谓律和声也人声既和乃以其声被之八音而为乐则无不谐协而不相侵乱失其伦次可以奏之朝廷荐之郊庙而神人以和矣圣人作乐以养情性育人材事神祗和上下其体用功效广大深切乃如此今皆不复见矣可胜叹哉防曰以下苏氏曰舜方命九官济济相让无縁防于此独言其功此益稷之文简编脱误复见于此陈氏栎曰阳律生隂吕曰下生三分长而损一隂吕生阳律曰上生三分长而益一皆是左旋隔八律而相生黄钟为第一宫其长九寸隔八下生林钟为徴三分损一其长六寸林钟隔八上生太簇为商三分益一其长八寸惟此三律长皆全寸而无余分余律则余分参差不齐矣假令黄钟为宫则相去一律而太簇为商又相去一律而姑洗为角又相去二律而林钟为徴又相去一律而南吕为羽羽距黄钟之宫又相去二律焉相去一律则音节和相去二律则音节逺故角徴之间近徴一声比徴稍下曰变徴羽宫之间近宫收一声少高于宫曰变宫所以济五声之不及也】音释经【乐如字胄直又反于如字】传【胄长上声适与嫡通音的成均周礼注均调也乐师调其音大司乐受成章也一云成均五帝太学之名掌其遗礼可法者荡荡并大浪待朗二反徴展里反三分损益隔八相生黄钟之管三分损一下生林钟林钟三分益一上生太簇余仿此详见周礼大师注还音旋详见礼运注防复扶又反胜平声济子礼反复音复见形甸反】帝曰龙朕堲谗説殄行震惊朕师命汝作纳言夙夜出纳朕命惟允【堲疾殄絶也殄行者谓伤絶善人之事也师众也谓其言之不正而能变乱黒白以骇众也纳言官名命令政教必使审之既允而后出则防説不得行而矫伪无所托矣敷奏复逆必使审之既允而后入则邪辟无自进而功绪有所稽矣周之内史汉之尚书魏晋以来所谓中书门下者皆此职也王氏曰百揆百官之首故先命禹养民治之先务故次命稷富然后教故次命契刑以弼教故次命臯工立成器以为天下利人治之末故次命垂如此治人亦僃矣然后及动植故次命益民物如此隆礼乐之时也故次命夷防礼先乐后故先夷后防乐作则治功成矣贤萃功成茍谗説得行则贤者不安前功遂堕故末命龙所以防谗间卫羣贤以成其终犹命十二牧而终以难任人夫子荅为而终以逺佞人也】音释经【堲疾力反谗鉏咸反殄徒典反行胡孟反】传【复逆周礼太防掌诸侯之复逆注复谓奏事逆谓受下奏辟音僻尚音常沈存中云尚只音上尚书秦官也秦人谓上为常故有常音按尚书秦掌书籍之官天子所御皆曰尚故曰尚书如尚衣尚食之类】帝曰咨汝二十有二人钦哉惟时亮天功【二十二人四岳九官十二牧也周官言内有百揆四岳外有州牧侯伯盖百揆者所以统庻官而四岳者所以统十二牧也既分命之又总告之使之各敬其职以相天事也曽氏曰舜命九官新命者六人命伯禹命伯夷咨四岳而命者也命垂命益泛咨而命者也命防命龙因人之让不咨而命者也夫知道而后可宅百揆知礼而后可典三礼知道知礼非人人所能也故必咨于四岳若予工若上下草木鸟兽则非此之比故泛咨而已礼乐命令其体虽不若百揆之大然其事理精微亦非百工庻务之可比伯夷既以四岳之举而当秩宗之任则其所让之人必其中于典乐纳言之选可知故不咨而命之也若稷契臯陶之不咨者申命其旧职而巳又按此以平水土若百工各为一官而周制同领于司空此以士一官兼兵刑之事而周礼分为夏秋两官盖帝王之法随时制宜所谓损益可知者如此陈氏大猷曰皆当敬以趋时以辅相显明天之功二十二人职虽不同其为天之事则一故提其纲而总戒之】音释传【相去声夫音扶中去声选须绢须兖二反】三载考绩三考黜陟幽明庻绩咸熈分北三苗【考核实也三考九载也九载则人之贤否事之得失可见于是陟其明而黜其幽赏罚明信人人力于事功此所以庻绩咸熈也北犹背也其善者留其不善者窜徙之使分背而去也此言舜命二十二人之后立此考绩黜陟之法以时举行而卒言其效如此也按三苗见于经者如典谟益稷禹贡吕刑详矣盖其负固不服乍臣乍叛舜摄位而窜逐之禹治水之时三危已宅而旧都犹顽不即工禹摄位之后帝命徂征而犹逆命及禹班师而后来格于是乃得考其善恶而分北之也吕刑之言遏絶则通其本末而言不可以先后论也】音释经【北如字又音佩】传【核与覈通背音佩见形甸反】舜生三十徴庸三十在位五十载陟方乃死【徴召也陟方犹言升遐也韩子曰竹书纪年帝王之没皆曰陟陟升也谓升天也书曰殷礼陟配天言以道终其德协天也故书纪舜之没云陟其下言方乃死者所以释陟为死也地之势东南下如言舜巡守而死宜言下方不得言陟方也按此得之但不当以陟为句絶耳方犹云徂乎方之方陟方乃死犹言徂落而死也舜生三十年尧方召用历试三年居摄二十八年通三十年乃即帝位又五十年而崩盖于篇末总叙其始终也史记言舜巡守崩于苍梧之野孟子言舜卒于鸣条未知孰是今零陵九疑有舜冡云董氏鼎曰自徽五典至陟帝位是尧试舜三年内事为司徒百揆四岳未为君时也自受终至遏宻是摄位二十八年内事不过以百揆代尧行天子事亦未为君也曰格文祖然后即帝位始称帝舜之君道乃可见耳方摄位时巡四岳朝诸侯封山濬川考礼正刑汲汲不少暇至即位后惟责成于岳牧九官舜不过执黜陟之权以激励之外此不复以身亲焉五十年间有天下而若不与非得为君之道而然欤摄政以前可见臣道之劳即位之后可见君道之逸干知大始坤作成物君臣之道一乾坤也夫子以君哉称之宜也】音释经【徴知陵反】传【竹书晋太康中汲县人不准发冡所得书也守舒究反下同云徂乎方见法言寡见篇注云方四方也舜冡舜陵在道州宁逺县南九疑山女英下道州本汉零陵郡地故传称零陵九疑山亦名苍梧山】
　　大禹谟【谟谋也林氏曰虞史既述二典其所载有未僃者于是又叙其君臣之间嘉言善政以为大禹臯陶谟益稷三篇所以僃二典之未僃者今文无古文有】
　　曰若稽古大禹曰文命敷于四海祗承于帝【命教祗敬也帝谓舜也文命敷于四海者即禹贡所谓东渐西被朔南暨声教讫于四海者是也史臣言禹既已布其文教于四海矣于是陈其谟以敬承于舜如下文所云也文命史记以为禹名苏氏曰以文命为禹名则敷于四海者为何事耶】音释传【渐将亷反】曰后克艰厥后臣克艰厥臣政乃乂黎民敏德【曰以下即禹祗承于帝之言也艰难也孔子曰为君难为臣不易即此意也乃者难辞也敏速也禹言君而不敢易其为君之道臣而不敢易其为臣之职夙夜祗惧各务尽其所当为者则其政事乃能修治而无邪慝下民自然观感速化于善而有不容已者矣林氏曰人知舜恭已以享无为之治不知舜之君臣自一话一言未尝不以艰难为戒惟君臣不忘于克艰此所以享无为之治也】音释传【易以防反上同】帝曰俞允若兹嘉言罔攸伏野无遗贤万咸宁稽于众舍巳从人不虐无告不废困穷惟帝时克【嘉善攸所也舜然禹之言以为信能如此则必有以广延众论悉致羣贤而天下之民咸被其泽无不得其所矣然非忘私顺理爱民好士之至无以及此而惟尧能之非常人所及也盖为谦辞以对而不敢自谓其必能舜之克艰于此可见程子曰舎巳从人最为难事盖已者我之所有虽痛舎之犹惧守巳者固而从人者轻也】音释经【舎音舍告陆音姑沃反按韵书居号反者释云上布下也因疑姑沃反者为下告上然以此例推陆氏诸经中音又多不合郑氏云告之为告协音借义之假借也二音当通用】传【好去声】益曰都帝德广运乃圣乃神乃武乃文皇天眷命奄有四海为天下君【广者大而无外运者行之不息大而能运则变化不测故自其大而化之而言则谓之圣自其圣而不可知而言则谓之神自其威之可畏而言则谓之武自其英华发外而言则谓之文眷顾奄尽也夏氏曰上章舜美尧独尽克艰之道此章益美舜盖克艰厥后舜所优为而不自居也】音释经【奄衣检反】禹曰惠迪吉从逆凶惟影响【惠顺迪道也逆反道者也惠迪从逆犹言顺善从恶也禹言天道可畏吉凶之应于善恶犹影响之出于形声也以见不可不艰者以此而终上文之意】音释经【影古但作景葛洪始加彡此乃唐宗天寳三载命集贤学士卫包改古文从今文时所易也它字有与古文异者皆此】传【应去声见形甸反】益曰吁戒哉儆戒无虞罔失法度罔游于逸罔滛于乐任贤勿贰去邪勿疑疑谋勿成百志惟熈罔违道以干百姓之誉罔咈百姓以从已之欲无怠无荒四夷来王【先吁后戒欲使者精审也儆与警同虞度罔勿也法度法则制度也淫过也当四方无可虞度之时法度易至废弛故戒其失坠逸乐易至纵恣故戒其游滛言此三者所当谨畏也任贤以小人间之谓之贰去邪不能果断谓之疑谋图为也有所图为揆之于理而未安者则不复成就之也百志犹易所谓百虑也咈逆也九州之外世一见曰王帝于是八者朝夕戒惧无怠于心无荒于事则治道益隆四夷之逺莫不归往中土之民服从可知今按益言八者亦有次第盖人君能守法度不纵逸乐则心正身修义理昭著而于人之贤否孰为可任孰为可去事之是非孰为可疑孰为不可疑皆有以审其几微絶其蔽惑故方寸之间光辉明白而于天下之事孰为道义之正而不可违孰为民心之公而不可咈皆有以处之不失其理而毫发私意不入于其间此其惩戒之深防所以推广大禹克艰惠迪之谟也茍无其本而是非取舎决于一巳之私乃欲断而行之无所疑惑则其为害反有不可胜言者矣可不戒哉王氏曰罔失法度以下脩之身者也任贤勿贰以下脩之朝者也罔违道以下施之天下者也】音释经【儆朱子语録云古文作敬唐改今文乐音洛去上声咈符勿反怠荡亥反】传【虞度逹各反下虞度同易以豉反下乐易同间去声断都玩反下同复扶又反见形甸反乐音洛几音机处上声舎音舍胜平声】禹曰于帝念哉德惟善政政在养民水火金木土谷惟修正德利用厚生惟和九功惟叙九叙惟歌戒之用休董之用威劝之以九歌俾勿坏【益言儆戒之道禹叹而美之谓帝当深念益之所言也且德非徒善而已惟当有以善其政政非徒法而巳在乎有以养其民下文六府三事即养民之政也水火金木土谷惟修者王氏炎曰沟浍之导潴之蓄井之汲水之修也鑚燧有变焚菜有禁火之修也产于地取之有时镕范而成之金之修也植于山林斩之有时抡材而取之木之修也辨肥瘠相高下以植百物土之修也播种有宜耨获有节谷之修也水以制火火以炼金金以治木木以垦土土以生谷此六府之序也正德者父慈子孝兄友弟恭夫义妇所以正民之德也利用者工作什器商通货财之所以利民之用也厚生者衣帛食肉不饥不寒之所以厚民之生也六者既修民生始遂不可以逸居而无教故为之惇典敷教以正其德通工易事以利其用制节谨度以厚其生使皆当其理而无所乖则无不和矣九功合六与三也叙者言九者各顺其理而不汨陈以乱其常也歌者以九功之叙而咏之歌也言九者既以修和各由其理民享其利莫不歌咏而乐其生也然始勤终怠者人情之常恐安养既乆怠心必生则已成之功不能保其乆而不废故当有以激励之如下文所云也董督也威古文作畏其勤于是者则戒喻而休美之其怠于是者则督责而惩戒之然又以事之出于勉强者不能乆故复即其前日歌咏之言协之律吕播之声音用之乡人用之国以劝相之使其欢欣鼓舞趋事赴功不能自巳而前日之成功得以乆存而不壤此周礼所谓九德之歌九韶之舞而太史公所谓佚能思初安能惟始沐浴膏泽而歌咏勤苦者也葛氏曰洪范五行水火木金土而已谷本在木行之数禹以其为民食之急故别而附之也】音释经【于音乌壊胡怪反】传【什器史记注什数也人家常用之器非一故以什为数衣去声为去声皆当去声汩音骨乐音洛强上声复扶又反劝相去声别笔列反】帝曰俞地平天成六府三事允治万世永赖时乃功【水土治曰平言水土既平而万物得以成遂也六府即水火金木土谷也六者财用之所自出故曰府三事正德利用厚生也三者人事之所当为故曰事舜因禹言养民之政而推其功以美之也】音释经【治去声传同】帝曰格汝禹朕宅帝位三十有三载耄期倦于勤汝惟不怠总朕师【九十曰耄百年曰期舜至是年已九十三矣总率也舜自言既老血气已衰故倦于勤劳之事汝当勉力不怠而总率我众也盖命之摄位之事尧命舜曰陟帝位舜命禹曰总朕师盖尧欲使舜真宅帝位舜让弗嗣后惟居摄亦若是而已】音释经【耄莫报反】禹曰朕德罔克民不依臯陶迈种德德乃降黎民懐之帝念哉念兹在兹释兹在兹名言兹在兹允出兹在兹惟帝念功【迈勇往力行之意种布降下也禹自言其德不能胜任民不依归惟臯陶勇往力行以布其德德下及于民而民懐服之帝当思念之而不忘也兹指臯陶也禹遂言念之而不忘固在于臯陶舎之而他求亦惟在于臯陶名言于口固在于臯陶诚发于心亦惟在于臯陶也盖反覆思之而卒无有易于臯陶者惟帝深念其功而使之摄位也】音释经【种朱用反】传【胜平声舎音舍】帝曰臯陶惟兹臣庻罔或干予正汝作士明于五刑以弼五教期于予治刑期于无刑民协于中时乃功懋哉【干犯正政弼辅也圣人之治以德为化民之本而刑特以辅其所不及而已期者先事取必之谓舜言惟此臣庶无或有干犯我之政者以尔为士师之官能明五刑以辅五品之教而期我以至于治其始虽不免于用刑而实所以期至于无刑之地故民亦皆能协于中道无有过不及之差则刑果无所施矣凡此皆汝之功也懋勉也盖不聴禹之让而称臯陶之美以劝勉之也陈氏经曰明刑以弼教非特期至于治而已人期无刑焉且弼教以刑民犹有所畏而为善也无刑而协中则无所畏而为善矣】音释经【治去声传同】传【先先见反】臯陶曰帝德罔愆临下以简御众以寛罚弗及嗣赏延于世宥过无大刑故无小罪疑惟轻功疑惟重与其杀不辜宁失不经好生之德洽于民心兹用不犯于有司【愆过也简者不烦之谓上烦宻则下无所容御者急促则众扰乱嗣世皆谓子孙然嗣亲而世踈也延逺及也父子罪不相及而赏则逺延于世其善善长而恶恶短如此过者不识而误犯也故者知之而故犯也过误所犯虽大必宥不忌故犯虽小必刑即上篇所谓眚灾肆赦怙终贼刑者也罪已定矣而于法之中有疑其可重可轻者则从轻以罚之功已定矣而于法之中有疑其可轻可重者则从重以赏之辜罪经常也谓法可以杀可以无杀杀之则恐陷于非辜不杀之恐失于轻纵二者皆非圣人至公至平之意而杀不辜者尤圣人之所不忍也故与其杀之而害彼之生宁姑全之而自受失刑之责此其仁爱忠厚之至皆所谓好生之德也盖圣人之法有尽而心则无穷故其用刑行赏或有所疑则常屈法而申防而不使执法之意有以胜其好生之德此其本心所以无所壅遏而得行于常法之外及其流衍洋溢渐浸渍有以入于民心则天下之人无不爱慕感恱兴起于善而自不犯于有司也臯陶以舜美其功故言此以归功于其上盖不敢当其褒美之意而自谓己功也】音释经【重直陇反轻重之重好去声】传【恶恶上去声下如字渐将亷反渍疾智反】帝曰俾予从欲以治四方风动惟乃之休【民不犯法而上不用刑者舜之所欲也汝能使我如所愿欲以治教化四逹如风鼔动莫不靡然是乃汝之美也舜又申言以重叹美之】音释经【治去声】传【重储用反】帝曰来禹洚水儆予成允成功惟汝贤克勤于邦克俭于家不自满假惟汝贤汝惟不矜天下莫与汝争能汝惟不伐天下莫与汝争功予懋乃德嘉乃丕绩天之歴数在尔躬汝终陟元后【洚水洪水也古文作降孟子曰水逆行谓之洚水盖山崩水浑下流淤塞故其逝者輙复反流而泛滥决溢洚洞无涯也其灾所起虽在尧时然舜既摄位害犹未故舜以为天警惧于已不敢以为非已之责而自寛也允信也禹奏言而能践其言试功而能有其功所谓成允成功也禹能如此则既贤于人矣而又能勤于王事俭于私养此又禹之贤也有此二美而又能不矜其能不伐其功然其功能之实则自有不可掩者故舜于此复申命之必使摄位也懋楙古通用楙盛大之意丕大绩功也懋乃德者禹有是德而我以为盛大嘉乃丕绩者禹有是功而我以为嘉美也歴数者帝王相继之次第犹歳时气节之先后汝有盛德大功故知厯数当归于汝汝终当升此大君之位不可辞也是时舜方命禹以居摄未即天位故以终陟言也】音释经【洚与降通按韵书洚字有四音一音洪一音胡江反一音閧一音降皆云水不遵道懋朱子语録云当作楙盛大也古字通数双遇反】传【浑胡昆反淤依据反浊水中泥复扶又反下同洚洞有四音此云洚洞当从閧音养去声】人心惟危道心惟微惟精惟一允执厥中【心者人之知觉主于中而应于外者也指其发于形气者而言则谓之人心指其发于义理者而言则谓之道心人心易私而难公故危道心难明而易昧故微惟能精以察之而不杂形气之私一以守之而纯乎义理之正道心常为之主而人心命焉则危者安微者着动静云为自无过不及之差而信能执其中矣尧之告舜但曰允执其中今舜命禹又推其所以而详言之盖古之圣人将以天下与人未尝不以其治之之法并而传之其见于经者如此后之人君其可不深思而敬守之哉】音释传【治平声并去声见形甸反】无稽之言勿弗询之谋勿庸【无稽者不考于古弗询者不咨于众言之无据谋之自专是皆一人之私心必非天下之公论皆妨政害治之大者也言谓泛言勿聴可矣谋谓计事故又戒其勿用也上文既言存心出治之本此又告之以聴言处事之要内外相资而治道僃矣】音释经【去声】传【治去声下同】可爱非君可畏非民众非元后何戴后非众罔与守邦钦哉慎乃有位敬修其可愿四海困穷天禄永终惟口出好兴戎朕言不再【可爱非君乎可畏非民乎众非君则何所奉戴君非民则谁与守钦哉言不可不敬也可愿犹孟子所谓可欲凡可愿欲者皆善也人君当谨其所居之位敬修其所可愿欲者茍有一毫之不善生于心害于政则民不得其所者多矣四海之民至于困穷则君之天禄一絶而不复续岂不深可畏哉此又极言安危存亡之戒以深警之虽知其功德之盛必不至此然犹欲其战战兢兢无敢逸豫而谨之于毫厘之间此其所以为圣人之心也好善也戎兵也言发于口则有二者之分利害之几可畏如此吾之命汝盖已审矣岂复更有他説盖欲禹受命而不复辞避也陈氏大猷曰人心惟危以下示心法传道统也可爱非君以下示治法传治统也新安陈氏曰尧授舜舜授禹言有详略而精微之理敬畏之心戒慎之辞一也】音释经【出如字又尺类反好如字】传【几音机复扶又反下同】禹曰枚卜功臣惟吉之从帝曰禹官占惟先蔽志昆命于元朕志先定询谋佥同鬼神其依筮协从卜不习吉禹拜稽首固辞帝曰母惟汝谐【枚卜历卜之也帝之所言人事巳尽禹不容复辞但请歴卜有功之臣而从其吉兾自有以当之者而已得遂其辞也官占掌占卜之官也蔽断昆后卜筮蓍习重也帝言官占之法先断其志之所向然后令之于今我志既先定而众谋皆同鬼神依顺而筮巳协从矣又何用更枚卜乎况占卜之法不待重吉也固辞再辞也毋者禁止之辞言惟汝可以谐此元后之位也陈氏经曰人谋鬼谋虽欲其合大率以人谋为先就人谋中又以谋及已之心为主】音释传【复扶又反断都玩反下同重传容反下同令去声】正月朔旦受命于神宗率百官若帝之【神宗尧庙也苏氏曰尧之所从受天下者曰文祖舜之所从受天下者曰神宗受天下于人必告于其人之所从受者礼曰有虞氏禘黄帝而郊喾祖颛顼而宗尧则神宗为尧明矣正月朔旦禹受摄帝之命于神宗之庙率百官其礼一如帝舜受终之初等事也】音释传【告姑沃反】帝曰咨禹惟时有苖弗率汝徂征禹乃防羣后誓于师曰济济有众咸朕命蠢兹有苖昏迷不恭侮慢自贤反道败德君子在野小人在位民弃不保天降之咎肆予以尔众士奉辞伐罪尔尚一乃心力其克有勲【徂往也舜咨嗟言今天下惟是有苖之君不循教命汝往征之征正也往正其罪也会徴会也誓戒也军旅曰誓有防有誓自唐虞时已然礼言商作誓周作防非也禹会诸侯之师而戒誓以征讨之意济济和整众盛之貌蠢动也蠢蠢然无知之貌昏闇迷惑也不恭不敬也言苗民昏迷不敬侮慢于人妄自尊大反戾正道败壊常德用舎颠倒民怨天怒故我以尔众士奉帝之辞罚苖之罪尔众士庶几同心同力乃能有功此上禹誓众之辞也林氏曰尧老而舜摄者二十有八年舜老而禹摄者十有七年其居摄也代总万机之政而尧舜之为天子盖自若也故国有大事犹禀命焉禹征有苖盖在夫居摄之后而禀命于舜禹不敢专也以征有苖推之则知舜之诛四凶亦必禀尧之命无疑孙氏曰指其君长而言则曰有苖兼其君民言则曰苖民以种言则曰三苖】音释经【济子礼反蠢尺尹反败北迈反】传【徴知陵反闇与愔同坏音怪舎音舍倒刀号反又都皓反夫音扶】三旬苖民逆命益赞于禹曰惟德动天无逺弗届满招损谦受益时乃天道帝初于歴山往于田日号泣于旻天于父母罪引慝祗载见瞽瞍防防斋栗瞽亦允若至諴感神矧兹有苖禹拜昌言曰俞班师振旅帝乃诞敷文德舞干羽于两阶七旬有苖格【三旬三十日也以师临之阅月苖顽犹不服也赞佐届至也是时益盖从禹出征以苗固恃强未可威服故賛佐于禹以为惟德可以动天其感通之妙无逺不至盖欲禹还兵而増修其德也满损谦益即易所谓天道亏盈而益谦者帝舜也历山在河中府河东县仁覆闵下谓之旻日非一日也言舜耕历山往于田之时以不获顺于父母之故而号呼于旻天于其父母盖怨慕之深也罪自其罪不敢以为父母之罪引慝自引其慝不敢以为父母之慝也祗敬载事也瞍长老之称言舜敬其子职之事以见瞽瞍也齐庄敬也栗战栗也防防庄敬战栗之容也舜之敬畏小心而尽于事亲者如此允信若顺也言舜以诚孝感格虽瞽瞍顽愚亦且信顺之即孟子所谓底豫也诚感物曰諴益又推极至诚之道以为神明亦且感格而况于苖民乎昌言盛德之言拜所以敬其言也班师王氏曰班分也如班瑞班宗彛之班禹前会诸侯之师今分而散之陈氏曰振整也分散其师整众以归也○诞大也文德文命徳教也干楯羽翳也皆舞者所执也两阶賔主之阶也七旬七十日也格至也言班师七旬而有苖来格也舜之文德非自禹班师而始敷苖之来格非以舞干羽而后至史臣以禹班师而归弛其威武专尚德教干羽之舞雍容不迫有苖之至适当其时故作史者因即其实以形容有虞之德数千载之下犹可以是而想其一时气象也新安陈氏曰以禹不满假不矜伐如此而益犹以满损谦益为言盖兢业不已之诚犹惧其有一毫非苗是巳之心故以此开端而引帝之负罪防防以实之欲其谦让之益勉也益又凡三致意谓天道之逺而德可动瞽瞍之顽而孝可若神明之幽而诚可感苖亦人耳岂有德之盛诚之至而不可动者当不烦兵而自服也】音释经【届音介号平声旻音民慝惕德反载作代反见形甸反諴音咸矧矢忍反羽王遇反】传【还音旋下同陆云经典皆音旋覆敷救反呼荒故反按此字去声为号呼之呼以声觉人也平声为呼吸之呼气息出也则凡呼天之类皆当作去声读然自唐以来多只作平声读毛氏韵分招呼之呼为平声号呼之呼为去声亦强为之説耳故详辨之长上声楯竪尹反翳壹计反弛施氏反】
　　臯陶谟【今文古文皆有】音释经【臯陶陆云本或作咎繇】
　　曰若稽古臯陶曰允迪厥德谟明弼谐禹曰俞如何臯陶曰都慎厥身修思永惇叙九族庻明励翼迩可逺在兹禹拜昌言曰俞【稽古之下即记臯陶之言者谓考古臯陶之言如此也臯陶言为君而信蹈其德则臣之所谋者无不明所弼者无不谐也俞如何者禹然其言而复问其详也都者臯陶美其问也慎者言不可不致其谨也身修则无言行之失思永则非浅近之谋惇叙九族则亲亲恩笃而家齐矣庻明励翼则羣哲勉辅而国治矣迩近兹此也言近而可推之逺者在此道也盖身修家齐国治而天下平矣臯陶此言所以推广允迪谟明之义故禹复俞而然之也又按典谟皆称稽古而下文所记则异典主记事故尧舜皆载其实谟主记言故禹臯陶则载其谟后克艰厥后臣克艰厥臣禹之谟也允迪厥德谟明弼谐臯陶之谟也然禹谟之上増文命敷于四海祗承于帝者禹受舜天下非尽臯陶比例立言轻重于此可见王氏炎曰臯陶之谟有三脩身也知人也安民也而脩身为本真氏曰臯陶陈谟首以谨脩其身为言盖人君一身天下国家之本慎之一言又脩身之本也思永欲其悠乆不息常思所以致谨然后谓之永慎则敬而不忽思永则乆而不忘脩身之道僃矣然后以亲亲尊贤二者继之身为之本而二者又各尽其道则自家可推之国自国可推之天下其道在此而已中庸九经之序盖祖于此】音释传【复扶又反下同行胡孟反】臯陶曰都在知人在安民禹曰吁咸若时惟帝其难之知人则哲能官人安民则惠黎民怀之能哲而惠何忧乎驩兠何迁乎有苖何畏乎巧言令色孔壬【臯陶因禹之俞而复推广其未尽之防叹美其言谓在于知人在于安民二者而已知人智之事安民仁之事也禹曰吁者叹而未深然之辞也时是也帝谓尧也言既在知人又在安民二者兼举虽帝尧亦难能之哲智之明也惠仁之爱也能哲而惠犹言能知人而安民也迁窜巧好令善孔大也好其言善其色而大包藏凶恶之人也言能哲而惠则智仁两尽虽党恶如驩兠者不足忧昏迷如有苖者不足迁与夫好言善色大包藏奸恶者不足畏是三者举不足害吾之治极言仁智功用如此其大也或曰巧言令色孔壬共工也禹言三凶而不及鲧者为亲者讳也杨氏曰知人安民此臯陶一篇之体要也九德而下知人之事也天叙有典而下安民之道也非知人而能安民者未之有也】音释经【令去声】传【复扶又反好如字下同夫音扶共音恭为去声】臯陶曰都亦行有九德亦言其人有德乃言曰载采采禹曰何臯陶曰寛而栗柔而立愿而恭乱而敬扰而毅直而温简而亷刚而塞彊而义彰厥有常吉哉【亦也亦行有九德者言徳之见于行者其凡有九也亦言其人有德者言其人之有德也载行采事也言其人有德必言其行某事某事为可信验也禹曰何者问其九德之目也寛而栗者寛而庄栗也柔而立者柔顺而植立也愿而恭者谨愿而恭恪也乱治也乱而敬者有治才而敬畏也扰驯也扰而毅者驯扰而果毅也直而温者径直而温和也简而亷者简易而亷隅也刚而塞者刚健而笃实也彊而毅者彊勇而好义也而转语辞也正言而反应者所以明其德之不偏皆指其成德之自然非以彼济此之谓也彰著也成德着之于身而又始终有常其吉士矣哉范氏曰人君用九德必彰显其有常者而用之则吉】音释经【行胡孟反载作代反扰而小反又音饶説文作扰今从省也】传【见形甸反载行如字下其行同易以防反好去声应去声】日宣三德夙夜浚明有家日严祗敬六德亮采有邦翕受敷施九德咸事俊乂在官百僚师师百工惟时抚于五辰庻绩其凝【宣明也三德六德者九德之中有其三有其六也浚治也亮亦明也有家大夫也有诸侯也浚明亮采皆言家政事明治之义气象则有小大之不同三德而为大夫六德而为诸侯以德之多寡职之大小槩言之也夫九德有其三必日宣而充广之而使之益以着九德有其六尤必日严而祗敬之而使之益以谨也翕合也德之多寡虽不同人君惟能合而受之布而用之如此则九德之人咸事其事大而千人之俊小而百人之乂皆在官使以天下之才任天下之治唐虞之朝下无遗才而上无废事者良以此也师师相师法也言百僚皆相师法而百工皆及时以趋事也百僚百工皆谓百官言其人之相师则曰百僚言其人之趋事则曰百工其实一也抚顺也五辰四时也木火金水旺于四时而土则寄旺于四季也礼运曰播五行于四时者是也凝成也言百工趋时而众功皆成也陈氏大猷曰抚于五辰则天道无不顺矣庻绩其凝则人事无不成矣此治之极也胡氏曰五行在地为物在天为时顺其时而抚之则五物皆成其财而为人用矣故仲春斩阳木仲夏斩隂木所以抚木辰也季春出火季秋纳火所以抚火辰也司空以时相原隰所以抚土辰也秋为徒杠春逹沟渠所以抚水辰也王氏曰五辰分配四时春则寅卯为木之辰夏则巳午为火之辰余仿此】音释经【浚音峻】传【夫音扶朝驰遥反四季四时季月】无教逸欲有兢兢业业一日二日万几无旷庻官天工人其代之【无与毋通禁止之辞教非必教令谓上行而下效也言天子当以勤俭率诸侯不可以逸欲导之也兢兢戒谨也业业危惧也几微也易曰惟几也故能成天下之务盖祸患之几蔵于细微而非常人之所豫见及其着也则虽智者不能善其后故圣人于几则兢业以图之所谓图难于其易为大于其细者此也一日二日者言其日之至浅万几者言其几事之至多也盖一日二日之间事几之来且至万焉是可一日而纵欲乎旷废也言不可用非才而使庻官旷废厥职也天工天之工也人君代天理物庻官所治无非天事苟一职之或旷则天工废矣可不深戒哉】音释经【几音机】传【令去声易以防反治平声】天叙有典勑我五典五惇哉天秩有礼自我五礼有庸哉同寅协恭和衷哉天命有德五服五章哉天讨有罪五刑五用哉政事懋哉懋哉【叙者君臣父子兄弟夫妇朋友之伦叙也秩者尊卑贵贱等级隆杀之品秩也勑正惇厚庸常也有庸马本作五庸衷降衷之衷即所谓典礼也典礼虽天所叙秩然正之使叙伦而益厚用之使品秩而有常则在我而已故君臣当同其寅畏协其恭敬诚一无间融会流通而民物则各得其正所谓和衷也章显也五服五等之服自九章以至一章是也言天命有德之人则五等之服以彰显之天讨有罪之人则五等之刑以惩戒之盖爵赏刑罚乃人君之政事君主之臣用之当勉勉而不可怠者也杨氏曰典礼自天子出故言勑我自我若夫爵人于朝与众共之刑人于市与众弃之天子不得而私焉此其立言之异也】音释经【衷音中】传【兄弟当此长防説见武成篇杀所介反间去声九章至一章周礼司服衮冕九章公之服鷩冕七章侯伯之服毳冕五章子男之服希冕四章孤之服冕一章卿大夫之服然此周制耳唐虞之制未必皆同也夫音扶朝驰遥反】天聪明自我民聪明天明畏自我民明威逹于上下敬哉有土【威古文作畏二字通用明者显其善畏者威其恶天之聪明非有视聪也因民之视聴以为聪明天之明畏非有好恶也因民之好恶以为明畏上下上天下民也敬心无所慢也有土有民社也言天人一理通逹无间民心所存即天理之所在而吾心之敬是又合天民而一之者也有天下者可不知所以敬之哉王氏应麟曰古文天明畏自我民明畏今文下畏字作威盖卫包所改当从古】音释传【其恶如字好恶并去声间去声】臯陶曰朕言惠可底行禹曰俞乃言底可绩臯陶曰予未有知思曰赞赞襄哉【思曰之曰当作日襄成也臯陶谓我所言顺于理可致于行禹然其言以为致之于行信可有功臯陶谦辞我未有所知言不敢计功也惟思日赞助于帝以成其治而巳】
　　益稷【今文古文皆有但今文合于臯陶谟帝曰来禹汝亦昌言正与上篇末文势接续古者简册以竹为之而所编之简不可以多故厘而二之非有意于其间也以下文禹称益稷二人佐其成功因以名篇】
　　帝曰来禹汝亦昌言禹拜曰都帝予何言予思日孜孜臯陶曰吁如何禹曰洪水滔天浩浩懐山襄陵下民昏垫予乘四载随山刋木暨益奏庻鲜食予决九川距四海濬畎浍距川暨稷播奏庻艰食鲜食懋迁有无化居烝民乃粒万作乂臯陶曰俞师汝昌言【孜孜者勉力不怠之谓帝以臯陶既陈知人安民之谟因呼禹使陈其言禹拜而叹美谓臯陶之谟至矣我更何所言惟思日勉勉以务事功而巳观此则上篇禹臯陶荅问者盖相与言于帝舜之前也如何者臯陶问其孜孜者何如也禹言往者洪水泛溢上漫于天浩浩盛大包山上陵下民昏瞀垫溺困于水灾如此之甚也四载水乘舟陆乘车泥乘輴山乘樏也輴史记作橇汉书作毳以板为之其状如箕擿行泥上樏史记作桥汉书作梮以鐡为之其形如锥长半寸施之履下以上山不蹉跌也盖禹治水之时乘此四载以防履山川践行险阻者随循刋除也左传云井堙木刋刋除木之义也盖水涌不泄泛滥弥漫地之平者无非水也其可见者山耳故必循山伐木通蔽障开道路而后水工可兴也奏进也血食曰鲜水土未平民未粒食与益进众鸟兽鱼龞之肉于民使食以充饱也九川九州之川也距至濬深也周礼一畆之间广尺深尺曰畎一同之间广二寻深二仞曰浍畎浍之间有遂有沟有洫皆通田间水道以小注大言畎浍而不及遂沟洫者举小大以包其余也先决九川之水使各通于海次濬畎浍之水使各通于川也播布也谓布种五谷也艰难也水平播种之民尚艰食也懋勉也懋勉其民徙有于无交易变化其所居积之货也烝众也米食曰粒盖水患悉平民得播种之利而山林川泽之货又有无相通以济匮乏然后庻民粒食万兴起治功也禹因孜孜之义述其治水本末先后之详而警戒之意实存于其间盖欲君臣上下相与勉力不怠以保其治于无穷而巳师法也臯陶以其言为可师法也】音释经【孜音兹垫都念反乘平声载作代反刋丘寒反字本作栞鲜音仙下同畎古反浍古外反】传【呼去声漫谟宫反瞀音茂又音务目不明也輴敕伦反樏伦追反橇充芮反又丘妖反毳如淳音蕝师古音如字擿陟革反梮俱玉反汉书音九足反蹉仓何反跌徒结反治平声下治水同堙音因弥音弥广深陆并音去声度广曰广度深曰深然此特言其广狭深浅之数音如字亦通洫忽域反考工记广深二尺曰遂广深四尺曰沟广深八尺曰洫盖畎极小而浍极大故云举大小以包其余也积子智反起治去声下保其治同】禹曰都帝慎乃在位帝曰俞禹曰安汝止惟几惟康其弼直惟动丕应徯志以昭受上帝天其申命用休【禹既叹美又特称帝以告之所以起其聴也慎乃在位者谨其在天子之位也天位惟艰一念不谨或以贻四海之忧一日不谨或以致千百年之患帝深然之而禹又推其所以谨在位之意如下文所云也止者心之所止也人心之灵事事物物莫不各有至善之所而不可迁者人惟私欲之念动摇其中始有昧于理而不得其所止者安之云者顺适乎道心之正而不防于人欲之危动静云为各得其当而无有止而不得其止者惟几所以审其事之发惟康所以省其事之安即下文庶事康哉之义至于左右辅弼之臣又皆尽其绳愆紏缪之职内外交修无有不至若是则是惟无作作则天下无不丕应固有先意而徯我者以是昭受于天天岂不重命而用休美乎眞氏曰人之一心静而后能动定而后能应若其胶胶扰扰将为物役之不暇又何以宰万物乎先儒谓心者人之北辰辰惟居其所故能为二十八宿之纲维心惟安所止故能为万事之枢纽】音释经【几音机应去声】传【当去声省息井反重储用反】帝曰吁臣哉邻哉邻哉臣哉禹曰俞【邻左右辅弼也臣以人言邻以职言帝深感上文弼直之语故曰吁臣哉邻哉邻哉臣哉反覆叹咏以见弼直之义如此其重而不可忽禹即俞而然之也】音释传【复音腹乾卦云反复道也陆音芳服反亦作覆见形甸反】帝曰臣作朕股肱耳目予欲左右有民汝翼予欲宣力四方汝为予欲观古人之象日月星辰山龙华虫作会宗藻火粉米黼黻絺绣以五采彰施于五色作服汝明予欲闻六律五声八音在治忽以出纳五言汝【此言臣所以为邻之义也君元首也君资臣以为助犹元首须股肱耳目以为用也下文翼为明即作股肱耳目之义左右者辅翼也犹孟子所谓辅之翼之使自得之也宣力者宣布其力也言我欲左右有民则资汝以为助欲宣力四方则资汝以有为也象像也日月以下物象是也易曰黄帝尧舜垂衣裳而天下治盖取诸乾坤则上衣下裳之制创自黄帝而成于尧舜也日月星辰取其照临也山取其镇也龙取其变也华虫雉取其文也会绘也宗虎蜼取其孝也藻水草取其洁也火取其明也粉米白米取其养也黼若斧形取其断也黻为两已相背取其辨也絺郑氏读为黹紩也紩以为绣也日也月也星辰也山也龙也华虫也六者绘之于衣宗也藻也火也粉米也黼也黻也六者绣之于裳所谓十二章也衣之六章其序自上而下裳之六章其序自下而上采者青黄赤白黒也色者言施之于缯帛也绘于衣绣于裳皆杂施五采以为五色也汝明者汝当明其小大尊卑之差等也又按周制以日月星辰画于旂冕服九章登龙于山登火于宗以龙山华虫火宗五者绘于衣以藻粉黼黻四者绣于裳衮冕九章以龙为首鷩冕七章以华虫为首毳冕五章以虎蜼为首盖以增损有虞之制而为之耳六律阳律也不言六吕者阳统隂也有律而后有声有声而后八音得以依据故六律五声八音言之叙如此也在察也忽治之反也声音之道与政通故审音以知乐审乐以知政而治之得失可知也五言者诗歌之协于五声者也自上逹下谓之出自下逹上谓之纳汝者言汝当审乐而察政治之得失者也】音释经【左右上子贺反下爰救反説文云俗作佐佑与左右手之音异观如字黼音甫黻音弗絺与黹通展几反出如字又尺反】传【会绘古字通马郑本作绘宗虎蜼上尊也盛郁鬯曰周礼宗庙器有虎蜼画虎蜼于故以宗为虎蜼也蜼鲁水反又以醉余救二反尔雅注蜼似猕猴而大黄黑色尾长数尺似獭尾末有歧鼻露向上雨即自悬于树以尾塞鼻或以两指取其孝谓宗庙祭器也周礼司尊防云禘祫用虎蜼又司服防云虎取其严猛蜼取其有智　新安罗端良曰风云雷雨亦天象也而有难于取象者故借四物表见之风以虎云以龙雷以雉雨以蜼也断都玩反背音佩黹展几反説文云箴缕所紩衣从尔丵省象刺文也紩音秩缝也衣六章其序自上而下裳六章其序自下而上孔防云衣章日月尊而在上裳章黼黻尊而在下衣在上为阳阳统于上故所尊在先裳在下为隂隂统于下故所重在后五采为五色郑注云性曰采施曰色差按字义当音初宜反今相承音初加反画胡卦反鷩笔列反赤雉也毳充芮反】予违汝弼汝无面从退有后言钦四邻【违戾也言我有违戾于道尔当弼正其失尔无面防以为是而背毁以为非不可不敬尔邻之职也申结上文弼直邻哉之义而深责之禹者如此】音释传【背音贝】庻顽谗説若不在时侯以明之挞以记之书用识哉欲并生哉工以纳言时而飏之格则承之庸之否则威之【此因上文而虑庶顽谗説之不忠不直也谗説即舜所堲者时是也在是指忠直为言侯射侯也明者欲明其果顽愚谗説与否也盖射所以观德顽愚谗説之人其心不正则形乎四体布乎动静其容体必不能比于礼其节奏必不能比于乐其中必不能多审如是则其为顽愚谗説也必矣周礼王大射则供虎侯熊侯豹侯诸侯供熊侯豹侯卿大夫供麋侯皆设其鹄又梓人为侯广与崇方三分其广而鹄居一焉应古制亦不相逺也挞扑也即扑作教刑者盖惩之使记而不忘也识志也录其过恶以志于册如周制乡党之官以时书民之孝悌睦婣有学者也圣人不忍以顽愚谗説而遽弃之用此三者之教啓其愤发其悱使之迁善改过欲其并生于天地之间也工掌乐之官也格有耻且格之格谓改过也承荐也圣人于庶顽谗説之人既有以啓发其愤悱迁善之心而又命掌乐之官以其所纳之言时而飏之以观其改过与否如其改也则进之用之如其不改然后刑以威之以见圣人之教无所不极其至必不得巳焉而后威之其不忍轻于弃人也如此此即龙之所典而此命伯禹总之也】音释经【识音志飏音否俯乆反】传【堲疾力反射侯周礼注侯者其所射也以皮饰其侧以鹄着侯中比毗至反中去声供音恭鹄古毒反音与梏同射的也广与崇方周礼注崇高也方等也高广等者谓侯中也应平声恶如字婣音因周礼注婣亲和也悱敷尾反见形甸反】禹曰俞哉帝光天之下至于海隅苍生万黎献共惟帝臣惟帝时举敷纳以言明庻以功车服以庸谁敢不让敢不敬应帝不时敷同日奏罔功【俞哉者苏氏曰与春秋传公曰诺哉意同口然而心不然之辞也隅角也苍生者苍苍然而生视逺之义也献贤也献者民之贤者也共同时是也敷纳者下陈而上纳也明庶者明其众庻也禹虽俞帝之言而有未尽然之意谓庻顽谗説加之以威不若明之以德使帝德光辉逹于天下海隅苍生之地莫不昭灼德之逺着如此则万邦黎民之贤孰不感慕兴起而皆有帝臣之愿惟帝时举而用之耳敷纳以言而观其蕴明庶以功而考其成旌能命德以厚其报如此则谁敢不让于善敢不精白一心敬应其上而庻顽谗説岂足虑乎帝不如是则今任用之臣逺近敷同率为诞谩日进于无功矣岂特庻顽谗説为可虑哉】音释经【庻朱子语録云此试字之误按左传赵襄引夏书赋纳以言明试以功正作试字应去声】无若丹朱傲惟慢游是好傲虐是作罔昼夜頟頟罔水行舟朋滛于家用殄厥世予创若时娶于涂山辛壬癸甲啓呱呱而泣予弗子惟荒度土功弼成五服至于五千州十有二师外薄四海咸建五长各迪有功苗顽弗即工帝其念哉帝曰迪朕德时乃功惟叙臯陶方祗厥叙方施象刑惟明【汉志尧处子朱于丹渊为诸侯丹朱之国名也頟頟不休息之状罔水行舟如奡荡舟之朋滛者朋比小人而滛乱于家也殄絶也世者世尧之天下也丹朱不肖尧以天下与舜而不与朱故曰殄世程子曰夫圣莫圣于舜而禹之戒舜至曰无若丹朱好慢游作傲虐且舜之不为慢游傲虐虽愚者亦皆知之岂以禹而不知乎盖处崇高之位所以儆戒者当如是也创惩也禹自言惩丹朱之恶而不敢以慢游也涂山国名在今夀春县东北禹娶涂山氏之女也辛壬癸甲四日也禹娶涂山甫及四日即徃治水也啓禹之子呱呱泣声荒大也言娶妻生子皆有所不暇顾念惟以大相度平治水土之功为急也孟子言禹八年于外三过其门而不入是也五服甸侯绥要荒也言非特平治水土又因地域之逺近以辅成五服之制也彊理宇内乃人君之事非人臣之所当专者故曰弼成也五千者毎服五百里五服之地东西南北相距五千里也十二师者毎州立十二诸侯以为之师使之相牧以紏羣后也薄迫也九州之外迫于四海每方各建五人以为之长而统率之也圣人经理之制其详内略外者如此即就也谓十二师五长内而侯牧外而蕃夷皆蹈行有功惟三苖顽慢不率不肯就工帝当忧念之也帝言四海之内蹈行我之德教者是汝功惟叙之故其顽而弗率者则臯陶方敬承汝之功叙方施象刑惟明矣曰明者言其刑罚当罪可以畏服乎人也上文禹之意欲舜弛其鞭扑之威益广其文教之及而帝以禹之功叙既已如此而犹有顽不即功如苖民者是岂刑法之所可废哉或者乃谓苗之凶顽六师征之犹且逆命岂臯陶象刑之所能致是未知圣人兵刑之叙与帝舜治苖之本末也帝之此言乃在禹未摄位之前非徂征后事盖威以象刑而苗犹不服然后命禹征之征之不服以益之谏而又增修德教及其来格然后分背之舜之此言虽在三谟之末而实则禹未摄位之前也】音释经【傲鱼到反陆云字又作奡好去声傲虐上鱼到反陆音五羔反頟鄂格反呱音孤度逹各反薄蒲各反音与博同诗蓼萧注引此句陆氏直音博长上声】传【处上声奡音傲荡大浪待朗二反夫音扶治平声下并同相去声度逹各反要平声罚当去声背音佩】防曰戞击鸣球搏拊琴瑟以咏祖考来格虞宾在位羣后德让下管鼗鼔合止祝敔笙镛以闲鸟兽跄跄箫韶九成鳯凰来仪【戞击考击也鸣球玉磬名也搏至拊循也乐之始作升歌于堂上则堂上之乐惟取其声之轻清者与人声相比故曰以咏盖戞击鸣球搏拊琴瑟以合咏歌之声也格神之格思之格虞宾丹朱也尧之后为賔于虞犹微子作賔于周也丹朱在位与助祭羣后以德相让则人无不和可知矣下堂下之乐也管犹周礼所谓隂竹之管孤竹之管孙竹之管也鼗鼔如鼓而小有柄持而摇之则旁耳自击柷敔郭璞云柷如漆桶方二尺四寸深一尺八寸中有椎柄连底撞之令左右击敔状如伏虎背上有二十七鉏铻刻以籈栎之籈长一尺以木为之始作也击柷以合之及其将终也则栎敔以止之盖节乐之器也笙以匏为之列管于匏中又施簧于管端镛大钟也叶氏曰钟与笙相应者曰笙钟与歌相应者曰颂钟颂或谓之镛诗贲鼓维镛是也大射礼乐人宿县于阼阶东笙磬西面其南笙钟西阶之西颂磬东面其南颂钟颂钟即镛钟也上言以咏此言以间相对而言盖与咏歌迭奏也乡饮酒礼云歌鹿鸣笙南陔间歌鱼丽笙由庚或其遗制也跄跄行动之貌言乐音不独感神人至于鸟兽无知亦且相率而舞跄跄然也箫古文作箾舞者所执之物説文云乐名箾韶季札观周乐见舞韶箾者则箾韶盖舜乐之总名也今文作箫故先儒误以箫管释之九成者乐之九成也功以九叙故乐以九成九成犹周礼所谓九变也孔子曰乐者象成者也故曰成鳯凰羽族之灵者其雄为鳯其雌为凰来仪者来舞而有容仪也戞击鸣球搏拊琴瑟以咏堂上之乐也下管鼗鼓合止柷敔笙镛以间堂下之乐也唐孔氏曰乐之作也依上下而递奏间合而后曲成祖考尊神故言于堂上之乐鸟兽微物故言于堂下之乐九成致鳯尊异灵瑞故别言之非堂上之乐独致神格堂下之乐偏能舞兽也或曰笙之形如鸟翼镛之虡为兽形故于笙镛之间言鸟兽跄跄风俗通曰舜作箫笙以象鳯盖因其形声之似以状其声乐之和岂真有鸟兽鳯凰而跄跄来仪音乎曰是未知声乐感通之妙也瓠巴鼓瑟而游鱼出聴伯牙鼓琴而六马仰秣声之致祥召物见于传者多矣况舜之徳致和于上防之乐召和于下其格神人舞兽鳯岂足疑哉今按季札观周乐见舞韶箾者曰德至矣尽矣如天之无不覆如地之无不载虽甚盛德蔑以加矣夫韶乐之奏幽而感神则祖考来格明而感人则羣后德让微而感物则鳯仪兽舞臣其所以能感召如此者皆由舜之德如天地之无不覆焘也其乐之传歴千余载孔子闻之于齐尚且三月不知肉味曰不图为乐之至于斯则当时感召从可知矣又按此章防言作乐之效其文自为一叚不与上下文势相属盖舜之在位五十余年其与禹臯陶防益相与荅问者多矣史官取其尤彰明者以诏后世则是其所言者自有先后史官集而记之非其一日之言也诸儒之説自臯陶谟至此篇末皆谓文势相属故其説牵合不通今皆不取】音释经【戞讫黠反球音求搏音博拊音抚鼗音桃柷昌六反敔偶许反镛音庸间去声跄千羊反】传【搏至拊循至训皆从説文又释名云搏者指广搏以系之也拊与抚同广韵云持也増韵云弹也按也以此释搏拊二字似优于説文戞轻而击重搏重而拊轻取其声之高下大小也又孔传云搏拊以韦为之实之以糠所以节乐孔防云汉初相传为然也乐记云治乱以相注云相即拊也装之以糠糠一名相因以名焉形如鼓尚书大传云帝王升歌清庙以韦为鼓即搏拊也乐书云或搏或拊声有大小之辨书谓之搏拊明堂位谓之拊搏以其或拊或搏莫适先后也韵书云拊当作拊乐器名也诸书所载如此而蔡氏不取盖以上句文法例之亦从周礼大郑注也姑详録于此比毗至反隂竹生于山北者孤竹竹特生者孙竹竹枝根末生者见周礼大司乐撞传江反令平声鉏铻上壮所反又牀吕反下偶许反籈音真尔雅云所以鼓敔者栎音防又音落字当作轹辗也应去声下同颂仪礼注音容言成功曰颂也贲音焚宿县与悬通先一夕悬钟磬也间去声下并同季札呉公子事见左传襄公二十九年箾与箫通古文书作箾韶按箾音箫为舜乐名音朔乃为舞竿蔡传兼取二义以未当也递大注反更易也别笔例反虡臼许反钟鼓之拊也瓠巴伯牙并人名事见荀子劝学篇见于上形甸反传柱恋反覆敷救反下同夫音扶属音烛下同合音閤】防曰于予击石拊石百兽率舞庻尹允谐【重击曰击轻击曰拊石磬也有大磬有编磬有歌磬磬有小大故击有轻重八音独言石者盖石音属角最难和谐记曰磬以立辨夫乐以合为主而石声独立辨者以其难和也石声既和则金丝竹匏土革木之声无不和者矣诗曰既和且平依我磬声则知言石者总乐之和而言之也或曰玉振之也者终条理之事故举磬以终焉上言鸟兽此言百兽者考工记曰天下大兽五脂者膏者臝者羽者鳞者羽鳞总可谓之兽也百兽舞则物无不和可知矣尹正也庻尹者众百官府之长也允谐者信皆和谐也庻尹谐则人无不和可知矣】音释经【于如字】传【夫音扶臝鲁果反长上声】帝庸作歌曰勑天之命惟时惟几乃歌曰股肱喜哉元首起哉百工熈哉臯陶拜手稽首飏言曰念哉率作兴事慎乃宪钦哉屡省乃成钦哉乃赓载歌曰元首明哉股肱良哉庻事康哉又歌曰元首丛脞哉股肱惰哉万事堕哉帝拜曰俞往钦哉【庸用也歌诗歌也勑戒勑也几事之微也惟时者无时而不戒勑也惟几者无事而不戒勑也盖天命无常理乱安危相为倚伏今虽治定功成礼僃乐和然顷刻谨畏之不存则怠荒之所自起毫髪几微之不察则祸患之所自生不可不戒也此舜将欲作歌而先述其所以歌之意也股肱臣也元首君也人臣乐于趋事赴功则人君之治为之兴起而百官之功皆广也拜手稽首者首至手又至地也大言而疾曰飏率总率也臯陶言人君当总率羣臣以起事功又必谨其所守之法度盖乐于兴事者易至于纷更故深戒之也屡数也兴事而数考其成则有课功覈实之效而无诞谩欺蔽之失两言钦哉者兴事考成二者皆所当深敬而不可怱者也此臯陶将欲赓歌而先述其所以歌之意也赓续载成也续帝歌以成其义也臯陶言君明则臣良而众事皆安所以劝之也丛脞烦碎也惰懈怠也堕倾圯也言君行臣职烦细碎则臣下懈怠不肻任事而万事废坏所以戒之也舜作歌而责难于臣臯陶赓歌而责难于君君臣之相责难者如此有虞之治兹所以为不可及也欤帝拜者重其礼也重其礼然其言而曰汝等往治其职不可以不敬也林氏曰舜与臯陶之赓歌三百篇之权舆也学诗者当自此始浚仪王氏应麟曰烹鱼烦则碎治民烦则乱故以丛脞为戒器乆不用则蠧政不常脩则坏故以屡省为戒多事非也不事事亦非也又曰大禹谟言念哉者二益稷言念哉者一皆禹告舜之词心者治之本心斯须不存治忽分焉】音释经【几音机熈虚其反叶许里反省息井反赓居孟反又居行反説文云古续字载作代反明叶音芒脞取果反惰徒果反堕陆音许规反蔡传训倾圯亦当音徒果反于韵为叶】传【治去声下同臣乐音洛下同为之上去声易以防反更平声数色角反下同覈音核谩莫半反又音防往治平声】











　　书传会选卷一
<经部,书类,书传会选>
　　钦定四库全书
　　书传会选卷二
　　明　刘三吾等　撰
　　夏书【夏禹有天下之号也书凡四篇禹贡作于虞时而系之夏书者禹之王以是功也】音释经【夏亥雅反】传【王于放反帝王世纪云禹受封于河南阳翟夹漈郑氏曰禹封陜州夏县未知孰是】禹贡【上之所取谓之赋下之所供谓之贡是篇有贡有赋而独以贡名篇者孟子曰夏后氏五十而贡贡者较歳之中以为常则贡又夏后氏田赋之总名今文古文皆有仁山金氏曰此篇盖夏史之追録纪其成功未必尽得神禹之妙用而因此亦可推见】音释传【供音恭】
　　禹敷土随山刋木奠高山大川【敷分也分别土地以为九州也奠定也定高山大川以别州境也若兖之济河青之海岱之淮海雍之黑水西河荆之荆衡徐之海岱淮豫之荆河梁之华阳黒水是也方洪水横流不辩区域禹分九州之地随山之势相其便宜斩木通道以治之又定其山之高者与其川之大者以为之纪纲此三者禹治水之要故作书者首述之曾氏曰禹别九州非用其私智天文地理区域各定故星土之法则有九野而在地者必有高山大川为之限隔风气为之不通民生其间亦各异俗故禹因高山大川之所限者别为九州又定其山之高峻水之深大者为其州之镇秩其祭而使其国主之也仁山金氏曰禹之治水首于冀都次即兖青徐大抵皆为河患故尔且以后世证之汉时河决东入青齐西被梁楚南溢淮泗宋朝前后河决亦然至绍熈甲寅以后尤甚其后自分为南青河以入淮而患始息河患所被大率古兖青徐之境也缅想神禹导河载壶口治梁岐辟龙门疏砥柱淤大陆播为九河使之北流酾为泲漯使之东杀又通为淮泗使之甚则可以南泄是以冀兖青徐次第皆平朱子所谓洪水之患河为甚禹之用功于河为多是也至于扬荆则以江汉下流水泽所聚而扬为尤下亦不得不次第及之豫虽近河而自太华殽函以东至于巩连山为之限但荥菏在其东偏耳河导则伊洛诸水不劳而入矣梁雍诸水方源计不甚用功所以独后乃若平水土物土宜定田制经赋敛通朝贡同风化则无间矣】音释经【刋丘寒反】传【别笔列反下同济子礼反雍于用反华胡化胡爪二反相去声治平声后凡言治水者仿此星土之法周礼保章氏以星土辨九州之地所封注云星土星所主土也星纪呉越枵齐娵訾卫降娄鲁大梁赵实沈晋鹑首秦鹑火周鹑尾楚寿星郑大火宋析木燕详见汉晋书天文志九野淮南子天文训云天有九野高诱注九天之野也其説以中央八方九天分二十八宿配诸国分野与前説略同气为去声】冀州【冀州帝都之地三面距河兖河之西雍河之东豫河之北周礼职方河内曰冀州是也八州皆言疆界而冀不言者以余州所至可见晁氏曰亦所以尊京师示王者无外之意】旣载壶口【经始治之谓之载壶口山名汉地志在河东郡北屈县东南今隰州吉乡县也今按既载云者冀州帝都之地禹受命治水所始在所当先经始壶口等处以杀河势故曰既载然禹治水施功之序则皆自下流始故次兖次青次徐次扬次荆次豫次梁次雍兖最下故所先雍最高故独后禹言予决九川距四海濬畎浍距川即其用工之本末先决九川之水以距海则水之大者有所归又濬畎浍以距川则水之小者有所泄皆自下流以疏杀其势读禹贡之书求禹功之序当于此详之仁山金氏曰凡禹贡所书之山多是即山以名其地非谓独治其山也】音释经【载作代反】传【汉地志前汉书地理志也后凡言地志者并同屈汉志音居勿反杀所介反下同】治梁及岐【梁岐皆冀州山梁山吕梁山也在今石州离石县东北尔雅云梁山晋望即冀州吕梁也吕不韦曰龙门未辟吕梁未凿河出孟门之上又春秋梁山崩左氏谷梁皆以为晋山则亦指吕梁矣郦道元谓吕梁之石崇竦河流激荡震动天地此禹既事壶口乃即治梁岐山在今汾州介休县狐岐之山胜水所出东北流注于汾郦道元云后魏于胡岐置六壁防离石诸胡因为大鎭今六壁城在胜水之侧实古胡迳之险阨二山河水所经治之所以开河道也先儒以为雍州梁岐者非是曾氏曰禹于壶口之西辟孟门而始事于壶口于梁山之北辟龙门而继事于梁山吕氏曰此禹最用功处故首及之】音释经【治平声】传【郦音歴郦道元字善长后魏人注桑钦水经竦音耸汾音坟】旣修太原至于岳阳【修因鲧之功而修之也广平曰原今河东路太原府也岳太岳也周职方冀州其山鎭曰霍山地志谓霍太山即太岳在河东郡县东今晋州霍邑也山南曰阳即今岳阳县地也尧之所都扬子云冀州箴曰岳阳是都是也盖汾水出于太原经于太岳东入于河此则导汾水也朱子曰从太原至岳阳皆修之也他所举山川皆先地后绩者覩成功而言也壶口梁岐太原皆先绩后地者本用功之始而言也岂治之有难易欤】覃懐底绩至于衡漳【覃懐地名地志河内郡有懐县今懐州也曾氏曰覃懐平地也当在孟津之东太行之西涞水出乎其西淇水出乎其东方洪水懐山襄陵之时而平地致功为难故曰底绩衡漳水名衡古横字地志漳水二一出上党沾县大黾谷今平定军乐平县少山也名为清漳一出上党长子县发鸠山名为浊漳郦道元谓之衡水又谓之横水东至邺合清漳东北至阜城入北河邺今潞州渉县也阜城今定逺军东光县也又按桑钦云二漳异源而下流相合同归于海唐人亦言漳水能独达于海请以为渎而不云入河者盖禹之导河自洚水大陆至碣石入于海本随西山下东北去周定王五年河徙砱砾则渐迁而东汉初漳犹入河其后河徙日东而取漳水益逺至钦时河自大伾而下已非故道而漳自入海矣故钦与唐人所言者如此】音释经【覃徒含反衡与横通陆音如字】传【行胡刚反涞音来沾知亷反黾弥兖反长如字下同潞音路桑钦汉江南人着水经导大到反砱砾音伶歴】厥土惟白壤【汉孔氏曰无块曰壤顔氏曰柔土曰壤夏氏曰周官大司徒辨十有二壤之物而知其种以教稼穑树艺以土均之法辨五物九等制天下之地征则夫教民树艺与因地制贡固不可不先于辨土也然辨土之宜有二白以辨其色壤以辨其性也盖草人粪壤之法骍刚用牛赤缇用羊坟壤用麋渴泽用鹿粪治田畴各因色性而辨其所当用也曾氏曰冀州之土岂皆白壤云然者上会之法从其多者论也陈大猷曰白言色壤言质水患退而后土性复色质辨始可兴地利定赋法也】音释传【十二壤汝两反周礼注十二土分野十二邦上系十二次各有所宜也种之勇反土均周礼注均平也五物五地之物也谓山林川泽丘陵坟衍原隰九等谓骍刚赤缇坟壤渴泽咸泻勃壤埴垆强防轻爂也陆氏音强其两反防呼览反强坚也爂字照反轻脆也夫音扶草人周礼草人掌土化之法注云化之使美也骍刚上思管反赤而土刚强也赤缇陆音广韵音蹄缇色也坟房吻反润解也麋音眉渴泽上其列反故水处也用谓煑其骨汁以渍种也治平声土会古外反以土会计贡赋之法见周礼大司徒】厥赋惟上上错厥田惟中中【赋田所出谷米兵车之类错杂也赋第一等而错出第二等也田第五等也赋高于田四等者地广而人稠也林氏曰冀州先赋后田者冀王畿之地天子所自治并与塲圃园田漆林之类而征之如周官载师所载赋非尽出于田也故以赋属于厥土之下余州皆田之赋也故先田而后赋又按九州九等之赋皆毎州歳入总数以九州多寡相较而为九等非以是等田而责其出是等赋也冀独不言贡篚者冀天子封内之地无所事于贡篚也朱子曰常出者为正间出者为错错在上上之下则间出第二等也】音释传【治平声载师上作代反见地官司徒属音烛】恒卫既从大陆既作【恒卫二水名恒水地志出常山郡上曲阳县恒山北谷在今定州曲阳县西北恒山也东入滱水薛氏曰东流合滱水至瀛州高阳县入易水晁氏曰今之恒水西南流至眞定府行唐县东流入于滋水又南流入于衡水非古迳矣卫水地志出常山郡灵寿县东北即今眞定府灵寿县也东入滹沱河薛氏曰东北合滹沱河过信安军入易水从从其道也孙炎曰大陆钜鹿北广阿泽河所经也程氏曰钜鹿去古河絶逺河未尝迳邢以行钜鹿之广阿非是按尔雅高平曰陆大陆云者四无山阜旷然平地盖禹河自澶相以北皆行西山之麓故班马王横皆谓载之高地则古河之在其冀以及枯洚之南率皆穿西山踵趾以行及其已过信洚之北则西山势断旷然四平盖以此地谓之大陆乃与下文北至大陆者合故隋改赵之昭庆以为大陆县唐又割鹿城置陆浑县皆疑钜鹿之大陆不与河应而亦求之向北之地杜佑李吉甫以为邢赵深三州为大陆者得之作者言可耕治水患既息而平地之广衍者亦可耕治也恒卫水小而地逺大陆地平而近河故其成功于田赋之后吕氏曰言水土平于田赋之前者其害大当先治也言于田赋之后者其害小徐治之也】音释经【恒胡登反】传【滱音寇又古侯反易夷益反下同滹荒胡反孙炎字子然后汉末人注尔雅澶音蝉相去声并州名班马班固着汉书司马迁着史记王横字平仲琅邪人汉大司空掾载作代反信洚汉志冀州信都县有洚水故曰信洚应去声治平声】岛夷皮服【海曲曰岛海岛之夷以皮服来贡也】音释经【岛都皓反】夹右碣石入于河【碣石地志在北平郡骊城县西南河口之地今平州之南也冀州北方贡赋之来自北海入河南向西转而碣石在其右转屈之间故曰夹右也程氏曰冀为帝都东西南三靣距河他州贡赋皆以达河为至故此三方亦不必书而其北境则汉辽东西右北平渔阳上谷之地其水如辽濡滹易皆中高不与河通故必自北海然后能达河也又按郦道元言骊城枕海有石如甬道数十里当山顶有大石如柱形韦昭以为碣石其山昔在河口海濵故以志其入贡河道厯世既乆为水所渐沦入于海已去防五百余里矣战国防以碣石在常山郡九门县者恐名偶同而郑氏以为九门无此山也苏氏曰夹挟也自海入河逆流而西右顾碣石如在挟掖也】音释经【夹音协碣其谒巨列二反】传【转陟兖反下同辽濡滹易四水名汉志辽水出莵郡高句骊县辽山经辽东郡望平县至安市县入海濡水自辽西郡肥如县南入海濡音乃官反説文音人朱反滹池河出代郡卤城东至文安入海滹荒胡反池徒河反易水出中山国新城县西北东流入滱易夷益反枕职任反甬余陇反渐将亷反】济河惟兖州【兖州之域东南据济西北距河济河见导水苏氏曰河济之间相去不逺兖州之境东南跨济非止于济也愚谓河昔北流兖州之境北尽碣石河右之地后碣石之地沦入于海河益徙而南济河之间始相去不逺苏氏之説未必然也林氏曰济古文作泲説文注云此兖州之济也其从水从齐者出常山房子县賛皇山则此二字音同义异当以古文为正仁山金氏曰古河北流兖当其东地平无山水患特甚禹疏九河瀹济漯有雷夏以钟平原之水有灉沮以泄河泲之余至后世东北海沦西则河徙中则漯并南则泲伏故川泽源委悉非其旧】音释经【济子礼反兖以转反】传【见形甸反泲子礼反説文云沇水出王屋东为泲入海以水名州賛皇山按牟氏云济水出賛皇山者入泜非四渎之水】九河旣道【九河尔雅一曰徒骇二曰太史三曰马颊四曰覆鬴五曰胡苏六曰简洁七曰钩盘八曰鬲津其一则河之经流也先儒不知河之经流遂分简洁为二既道者既顺其道也按徒骇河地志云滹沱河寰宇记云在沧州清池南许商云在成平马颊河元和志在德州安德平原南东寰宇记云在棣州滴河北舆地记云即笃马河也覆鬴河通典云在德州安德胡苏河寰宇记云在沧之饶安无棣临津三县许商云在东光简洁河舆地记云在临津钩盘河寰宇记云在乐陵东南从德州平昌来舆地记云在乐陵鬲津河寰宇记云在乐陵东西北流入饶安许商云在鬲县舆地记云在无棣太史河不知所在自汉以来讲求九河者甚详汉世近古止得其三唐人集累世积传之语遂得其六欧阳忞舆地记又得其一或新河而载以旧名或一地而互为两説要之皆似是而非无所依据至其显然谬误者则班固以滹沱为徒骇而不知滹沱不与古河相涉乐史马颊乃以汉笃马河当之郑氏求之不得又以为九河齐桓塞其八流以自广夫曲防齐之所禁塞河宜非桓公之所为也河水可塞而河道果能尽平乎皆无稽攷之言也惟程氏以为九河之地已沦于海引碣石为九河之证以谓今沧州之地北与平州接境相去五百余里禹之九河当在其地后为海水沦没故其迹不存方九河未没于海之时从今海防东北更五百里平地河播为九在此五百里中又上文言夹右碣石则九河入海之处有碣石在其西北防九河水道变迁难于推考而碣石通趾顶皆石不应仆没今兖冀之地既无此石而平州正南有山而名碣石者尚在海中去防五百余里卓立可见则是古河自今以为海处向北斜行始分为九其河道已沦入于海明矣汉王横言昔天常连雨东北风海水溢西南出浸数百里九河之地已为海水所渐郦道元亦谓九河碣石苞沦于海后世儒者知求九河于平地而不知求碣石有无以为之证故前后异説竟无归宿盖非九河之地而强凿求之宜其支离而不能得也】音释【覆芳六反鬴即釜字扶雨反鬲音隔尔雅注可隔以为津也汉志鬲县之鬲音隔许商汉成帝时河隄都尉欧阳忞音旻庐陵人宋徽宗时撰舆地广记要平声乐史字子正临川人宋初撰寰宇记夫音扶应平声渐将亷反强上声】雷夏既泽【泽者水之钟也雷夏地志在济隂郡城阳县西北今濮州雷泽县西北也洪水横流而入于泽泽不能受则亦泛滥奔溃故水治而后雷夏为泽】音释传【濮音卜】灉沮会同【灉沮二水名灉水曾氏曰尔雅水自河出为灉许慎云河灉水在宋又曰汳水受陈留浚仪隂沟至为灉水东入于泗水经汳水出隂沟东至为沮獾则灉水即汳水也灉之下流入于睢水沮水地志睢水出沛国芒县睢水其沮水欤晁氏曰尔雅云自河出为灉济出为濋求之于韵沮有楚音二水河济之别也二説未详孰是会者水之合也同者合而一也】音释经【灉音邕沮千余反】传【汳皮变反今作汴沮獾上千余反下呼官反睢汉志音虽按汉志南郡亦有沮水音千余反而左传云江汉睢章楚之望也字乃作睢则睢与沮古通用也濋音楚别皮列反】桑土旣蚕是降丘宅土【桑土宜桑之土既蚕者可以蚕桑也蚕性恶湿故水退而后可蚕然九州皆赖其利而独于兖言之者兖地宜桑后世之濮上桑间犹可验也地高曰丘兖地多在卑下水害尤甚民皆依丘陵以居至是始得下居平地也】音释传【恶去声】厥土黑坟厥草惟繇厥木惟条【坟土脉坟起也如左氏所谓祭之地地坟是也繇茂条长也林氏曰九州之势西北多山东南多水多山则草木为宜不待书也兖徐扬三州最居东南下流其地卑湿沮洳洪水为患草木不得其生至是或繇或条或夭或乔而或渐苞故于三州特言之以见水土平草木亦得遂其性也】音释经【坟房吻反下章并同繇音遥】【沮洳上时豫反下如倨反渐湿也见形甸反】厥田惟中下厥赋贞作十有三载乃同【田第六等赋第九等贞正也兖赋最薄言君天下者以薄赋为正也作十有三载乃同者兖当河下流之冲水激而湍悍地平而土疎被害尤剧今水患虽平而卑湿沮洳未必尽去土旷人稀生理鲜少必作治十有三载然后赋法同于他州此为田赋而言故其文属于厥赋之下苏氏曰贞正也赋随田高下此其正也其不相当者非其正也此田中下赋亦中下】音释传【剧竭防反鲜少并上声治平声此为去声属音烛】厥贡漆丝厥篚织文【贡者下献其土所有于上也兖地宜漆宜桑故贡漆丝也篚竹器筐属也古者币帛之属则盛之以筐篚而贡焉经曰篚厥黄是也织文者织而有文锦绮之属也以非一色故以织文总之林氏曰有贡又有篚者所贡之物入于篚也】音释【盛时正反】浮于济漯达于河【舟行水曰浮漯者河之枝流也兖之贡赋浮济浮漯以达于河也帝都冀州三面距河达河则达帝都矣又按地志曰漯水出东郡东武阳至千乘入海程氏以为此乃汉河与漯殊异然亦不能明言漯河所在未详其地也】音释经【漯托合反唐张参五经文字云字本作湿经典相承作漯而以湿为燥湿之湿】传【千乘去声汉郡名属青州】海岱惟青州【青州之域东北至海西南距岱岱泰山也在今袭庆府奉符县西北三十里】音释传【袭庆府舆地广记唐兖州鲁郡宋改袭庆府京东西路】嵎夷既略【嵎夷薛氏曰今登州之地略经略为之封畛也即尧典之嵎夷】音释传【畛止忍反田间道也】潍淄其道【潍淄二水名潍水地志云出琅琊郡箕县今宻州莒县东北潍山也北至都昌入海今潍州昌邑也淄水地志云出泰山郡莱芜县原山今淄州淄川县东南七十里原山也东至博昌县入济今青州夀光县也其道者水循其道也上文言既道者禹为之道也此言其道者泛滥既去水得其故道也林氏曰河济下流兖受之淮下流徐受之江汉下流受之青虽近海然不当众流之冲但潍淄二水顺其故道则其功毕矣比之他州用力最省者也】音释经【潍音维淄荘持反】传【省所景反简少也】厥土白坟海濵广斥【濵涯也海涯之地广漠而斥卤许慎曰东方谓之斥西方谓之卤斥卤咸】【地可煮为盐者也】音释经【斥尚石反】传【卤音鲁】厥田惟上下厥赋中上【田第三赋第四也】厥贡盐絺海物惟错岱畎丝枲鈆松怪石莱夷作牧厥篚檿丝【盐斥地所出絺细葛也错杂也海物非一种故曰错林氏曰既总谓之海物则固非一物矣此与州齿革羽毛惟木文势正同错盖别为一物如锡贡磬错之错理或然也畎谷也岱山之谷也枲麻也怪石怪异之石也林氏曰怪石之贡诚为可疑意其必须以为器用之饰而有不可阙者非特贡其怪异之石以为玩好也莱夷顔师古曰莱山之夷齐有莱侯莱人即今莱州之地作牧者言可牧放夷人以畜牧为生也檿山桑也山桑之丝其韧中琴瑟之苏氏曰惟东莱为有此丝以之为缯其坚韧异常莱人谓之山茧陈氏大猷曰作谓耕作牧谓刍牧夷人以畜牧为业见禹之功及走兽也】音释经【絺抽迟反下章同枲想里反下章同檿于琰反】传【好去声畜许六反韧如吝反坚柔也中去声缯慈陵反帛也】浮于汶达于济【汶水出泰山郡莱芜县原山今袭庆府莱芜县也西南入济在今郓州中都县也盖淄水出莱芜原山之隂东北而入海汶水出莱芜原山之阳西南而入济不言达河者因于兖也】音释经【汶音问】传【郓音运】海岱及淮惟徐州【徐州之域东至海南至淮北至岱而西不言济者岱之阳济东为徐岱之北济东为青言济不足以辨故略之也尔雅济东为徐州者商无青并青于徐也周礼正东曰青州者周无徐并徐于青也林氏曰一州之境必有四至七州皆止二至盖以邻州互见至此州独载其三边者止言海岱则嫌于青止言淮海则嫌于扬故必曰海岱及淮而后徐州之疆境始别也仁山金氏曰川淮沂浸大野淮沂乂则蒙羽之墟皆艺大野猪则东原之土皆平泗之达河説文引书本作荷荷北运泲南通泗今南清河亦因其故道尔】音释传【见形甸反别笔列反】淮沂其乂【淮沂二水名淮见导水曾氏曰淮之源出于豫之境至扬徐之间始大其泛滥为患尤在于徐故淮之治于徐言之也沂水地志云出泰山郡盖县殳山今沂州沂水县也南至于下邳西南而入于泗曾氏曰徐州水以沂名者非一郦道元谓水出尼丘山西北径鲁之雩门亦谓之沂水水出太公武阳之冠石山亦谓之沂水而沂水之大则出于泰山也又按徐之水有泗有汶有汴有漷而独以淮沂言者周职方氏青州其川淮泗其浸沂沭周无徐州兼之于青周之青即禹之徐则徐之川莫大于淮淮乂则自泗而下凡为川者可知矣徐之浸莫大于沂沂乂则自沭而下凡为浸者可知矣】音释经【沂鱼依反】传【治去声盖师古曰如字入古盍反邳贫悲反漷音廓又许虢反水名在鲁地又云出东海郡沭音术水旁从术周礼注水出东莞莞音官】蒙羽其艺【蒙羽二山名蒙山地志在泰山郡隂县西南今沂州费县也羽山地志在东海郡祝其县南今海州胊山县也艺者言可种艺也王氏炎曰先淮后沂先大而后小也先蒙后羽先高而后下也淮沂乂而后蒙羽可艺事之相因也】音释传【费音秘祝其如字属东海郡左传及汉志并无音朐音劬属东海郡】大野既猪【大野泽名地志在山阳郡钜野县北今济州钜野县也钜即大也水蓄而复流者谓之猪按水经济水至乘氏县分为二南为菏北为济郦道元谓一水东南流一水东北流入钜野泽则大野为济之所絶其所聚也大矣何承天曰钜野广大南导洙泗北连清济徐之有济于是乎见又郓州中都西南亦有大野陂或皆大野之地也】音释经【猪张如反今作猪下章同】传【乗氏上去声属济隂郡荷音柯见形甸反】东原底平【东原汉之东平国今之郓州也晁氏曰东平自古多水患数徙其城咸平中又徙城于东南则其下湿可知底平者水患已去而底于平也后人以其地之平故谓之东平又按东原在徐之西北而谓之东者以在济东故也东平国在景帝亦谓济东国云益知大野东原所以志济也王氏炎曰大野猪而后东原平亦事相因也】音释传【数色角反】厥土赤埴坟草木渐包【土黏曰埴埴腻也黏泥如脂之腻也周有抟埴之工老氏言埏埴以为器惟土性黏腻细宻故可抟可埏也渐进长也如易所谓木渐言其日进于茂而不已也包丛生也如诗之所谓如竹包矣言其丛生而积也】音释经【埴丞职昌志二反陆云郑本作戠音炽】传【泥去声抟音团埏尸连反音与羶同老子埏埴二字皆从土旁注云埏和也埴土也和土以为器也按埏字训为揉和之义则当从手旁老子本文自有误也长上声埴止忍反物丛致也】厥田惟上中厥赋中中【田第二等赋第五等也】厥贡惟土五色羽畎夏翟峄阳桐泗濵浮磬淮夷蠙珠暨鱼厥篚纎缟【徐州之土虽赤而五色之土亦间有之故制以为贡周书作雒曰诸侯受命于周乃建大社于国中其壝东青土南赤土西白土北骊土中央舋以黄土将建诸侯凿取其方面之土苞以黄土苴以白茅以为土封故曰受削土于周室此贡土五色意亦为是用也羽畎羽山之谷也夏翟雉具五色其羽中旌旄者也染人之职秋染夏郑氏曰染夏者染五色也林氏曰古之车服器用以雉为饰者多不但旌旄也曽氏曰山雉具五色出于羽山之畎则其名山以羽者以此欤峄山名地志云东海郡下邳县西有葛峄山古文以为峄山下邳今淮阳军下邳县也阳者山南也桐特生之桐其材中琴瑟诗曰梧桐生矣于彼朝阳盖草木之生以向日者为贵也泗水名出鲁国卞县桃墟西北陪尾山源有泉四四泉俱导因以为名西南过彭城又东南过下邳入淮卞县今袭庆府泗水县也濵水旁也浮磬石露水濵若浮于水然或曰非也泗濵非必水中泗水之旁近浮者石浮生土中不根著者也今下邳有石磬山或以为古取磬之地曾氏曰不谓之石者成磬而后贡也淮夷淮之夷也蠙蚌之别名也暨及也珠为服饰鱼用祭祀今濠泗楚皆贡淮白鱼亦古之遗制欤夏翟之出于羽畎桐之生于峄阳浮磬之出于泗濵珠鱼之出于淮夷各有所产之地非他处所有故详其地而使贡也赤黑色币也武成曰篚厥黄纎缟皆缯也礼曰及期而大祥素缟麻衣中月而禫禫而纎记曰有虞氏缟衣而养老则知纎缟皆缯之名也曾氏曰赤而有黒色以之为衮所以祭也以之为端所以斋也以之为冠以为首服也黒经白纬曰纎纎也缟也皆去凶即吉之所服也】音释经【夏亥雅反翟亭歴反蠙蒲眠反纎思亷反缟古老反】传【间去声作雒与洛同汲周书篇名壝夷惟以水以醉三反土埒也骊音离黒也舋与衅同许刃反涂也苴子余反包也羽中去声下才中同染人上而琰而艳二反见周礼天官根着直略反字见晁错防师古云有根着地也蚌歩项反蜃蛤属期与朞通禫徒感反除服祭名端周礼司服齐服有端注云衣有襦裳曰端又云端取其正也士之衣袪二尺二寸而属幅是广袤等也】浮于淮泗逹于河【许慎曰汳水受陈留浚仪隂沟至蒙为灉水东入于泗则淮泗之可以达于河者以灉至于泗也许慎又曰泗受泲水东入淮盖泗水至大野而合泲然则泗之上源自泲亦可以通河也】传【汳今作汴灉音邕泲子礼反沇水也】淮海惟扬州【扬州之域北至淮东南至于海仁山金氏曰自扬至敷浅原其东水皆东流岭水皆北流而自建岭北趋者脊以西之水皆西北流是汇为彭蠡也脊以东之水南者为浙江北者为震泽扬州淮在徐已书乂江于荆已书朝宗故中间惟二巨浸西通南江则彭蠡之水无所溢而今江东江西之水有归东疏三江则震泽之水有所泄而浙西之田不溺】音释经【字从手旁唐张参五经文字云取轻之义俗从木者非】彭蠡既猪【彭蠡地志在豫章郡彭泽县东合江西江东诸水跨豫章饶州南康军三州之地所谓鄱阳湖者是也详见导水】音释经【蠡音礼】阳鸟攸居【阳鸟随阳之鸟谓鴈也今惟彭蠡洲渚之间千百为羣记阳鸟所居犹夏小正记鴈北乡也言泽水既猪洲渚既平而禽鸟亦得其居止而遂其性也】音释传【夏小正大戴礼篇名乡音向】三江既入【唐仲初呉都赋注松江下七十里分流东北入海者为娄江东南流者为东江并松江为三江其地今亦名三江口呉越春秋所谓范蠡乘舟出三江之口者是也或曰江汉之水扬州巨浸何以不书曰禹贡书法费疏凿者虽小必记无施劳者虽大亦略江汉荆州而下安于故道无俟濬治故在不书况朝宗于海荆州固言之是亦可以互见矣此正禹贡之书法也陈氏大猷曰古有九河后合为一古者荥泽后堙为地安知彭蠡之下古有三江而后世或合为一乎】音释传【松思容反今作淞娄音楼费芳味反疏音疎治平声朝驰遥反】震泽防定【震泽太湖也周职方扬州薮曰具区地志在呉县之西南五十里今苏州呉县也曾氏曰震如山川震之震若今湖翻是也具区之水多震而难定故谓之震泽底定者言底于定而不震荡也】篠簜既敷厥草惟夭厥木惟乔厥土惟涂泥【篠箭竹簜大竹郭璞曰竹阔节曰簜敷布也水去竹已布生也少长曰夭乔高也涂泥水泉湿也下地多水其土淖】音释经【篠先了反簜待朗反夭于骄反】传【少长并上声淖女教反泥也】厥田惟下下厥赋下上上错【田第九等赋第七等杂出第六等也言下上上错者以本设赋九等分为三品下上与中下异品故变文言下上上错也林氏曰田最下而赋第七或第六者人功修也】音释经【上上上时亮反下是掌反】厥贡惟金三品瑶琨篠簜齿革羽毛惟木岛夷卉服厥篚织贝厥包橘柚锡贡【三品金银铜也瑶琨玉石名诗曰何以舟之维玉及瑶琨説文云石之美似玉者取之可以为礼器篠之材中于矢之笴簜之材中于乐之管簜亦可为符节周官掌节有英簜象有齿犀兕有革鸟有羽兽有毛木楩梓豫章之属齿革可以成车甲羽毛可以为旌旄木可以僃栋宇器械之用也岛夷东南海岛之夷卉草也葛越木绵之属织贝锦名织为贝文诗曰贝锦是也今南夷木绵之精好者亦谓之吉贝海岛之夷以卉服来贡而织贝之精者则入篚焉包裹也小曰橘大曰柚锡者必待锡命而后贡非歳贡之常也张氏曰必锡命乃贡者供祭祀燕賔客则诏之口腹之欲则难于出令也仁山金氏曰惟木与下文惟金三品惟字训与】音释经【瑶音遥琨音昆卉许伟许贵二反】传【中去声下同笴本作簳古旱反音与杆同又加我反张参五经文字音槀英簜周礼注盛节器也兕序姊反似牛一角青色重千斤楩毗连反木似豫章械下介反器之总名葛越户括反陆云字书作趏孔传云草服葛越孔疏云葛越南方市名文选石苞与孙皓书云葛越布于朔土注葛越草布也左思呉都赋云蕉葛升越按左传越席注云结草也礼记礼运越席注云翦蒲席也郊特牲篇亦云蒲越槀鞂则越亦草之名也木绵有木有草结实吐緜纺以为布初出高昌等国名吉贝布今西南诸郡皆有之供音恭令去声】防于江海达于淮泗【顺流而下曰防防江入海自海而入淮泗不言达于河者因于徐也禹时江淮未通故防于海至呉始开邗沟隋人广之而江淮舟船始通也孟子言排淮泗而注之江记者之误也】音释传【邗音寒地名在广陵】荆及衡阳惟荆州【荆州之域北距南条荆山南尽衡山之阳荆衡各见导山唐孔氏曰荆州以衡山之阳为至者盖南方惟衡山为大以衡阳言之见其地不止此山而犹包其南也仁山金氏曰中间卑湿江汉自梁至此支分沮洳而荆州之水又自有九惟江汉通流则九江自洞庭入江汉江汉之支分为沱潜者皆道则沮洳为云梦者可土可乂矣】音释传【见形甸反下同】江汉朝宗于海【江汉见导水春见曰朝夏见曰宗朝宗诸侯见天子之名也江汉合流于荆去海尚逺然水道已安而无有壅塞横决之患虽未至海而其势已奔趋于海犹诸侯之朝宗于王也】音释【朝驰遥反】传【见并形甸反】九江孔殷【九江即今之洞庭也水经言九江在长沙下隽西北楚地记曰巴陵潇湘之渊在九江之间今岳州巴陵县即楚之巴陵汉之下隽也洞庭正在其西北则洞庭之为九江审矣今沅水渐水元水辰水叙水酉水澧水资水湘水皆合于洞庭意以是名九江也孔甚殷正也九江水道甚得其正也按汉志九江在庐江郡之寻阳县今详汉九江郡之寻阳乃禹贡扬州之境言唐孔氏又以为九江之名起于近代未足为据独胡氏以洞庭为九江者得之曾氏亦谓导江曰过九江至于东陵东陵今之巴陵今巴陵之上即洞庭也因九水所合遂名九江故下文导水曰过九江经之例大水合小水谓之过则洞庭之为九江益以明矣】音释传【下隽徂兖反音与吮同县名属长沙国沅水汉志云出蜀郡由牂柯郡东北入武陵郡北至长沙入洞庭行二千五百三十里渐水汉志云出武陵郡索县东流入沅元水汉志云在武陵郡无阳县首受故且兰南入沅且音苴图经云字或作沅在沅州卢阳县源出牂柯郡故且兰县界南流入沅一水而五名曰巫无潕防舞盖声之变也汉有无阳县唐有巫州皆因此水为名也辰水汉志云出武陵郡辰阳县二山谷南入沅今辰州辰溪县叙水汉志云序水出武陵郡义陵县鄜梁山西入沅今辰州叙蒲县酉水汉志云出武陵郡充县酉原山南入沅今辰州沅陵县酉山澧水见岷山导江章传汉志云出武陵郡充县歴山资水汉志出零陵郡都梁县路山东北入沅今武冈县西南百里唐紏山资或作澬武冈本邵州属县宋改武冈军湘水汉志云出零陵阳海山合沅水至长沙入洞庭】沱潜旣道【尔雅曰水自江出为沱自汉出为潜凡水之出于江汉者皆有此名此则荆州江汉之出者也今按南郡枝江县有沱水然其流入江而非出于江也华容县有夏水首出于江尾入于亦谓之沱若潜水则未有见也】云土梦作乂【云梦泽名周官职方荆州其泽薮曰云梦方八九百里跨江南北华容枝江江夏安陆皆其地也左传楚子济江入于云中又楚子以郑伯田于江南之梦合而言之则为一别而言之则二泽也云土者云之地土见而已梦作乂者梦之地已可耕治也盖云梦之泽地势有高卑故水落有先后人工有早晚也】音释经【梦莫凤反又谟蓬反左传汉书并有平去二音】厥土惟涂泥厥田惟下中厥赋上下【荆州之上与扬州同故田比扬只加一等而赋为第三等者地阔而人工修也】厥贡羽毛齿革惟金三品杶干栝柏砺砥砮丹惟箘簵楛三底贡厥名包匦菁茅厥篚纁玑组九江纳锡大【荆之贡与扬州大扺多同然荆先言羽毛者汉孔氏所谓善者为先也按职方氏扬州其利金锡荆州其利丹银齿革则荆所产不无优劣矣杶栝柏三木名也杶木似樗而可为弓干栝木柏叶松身砺砥皆磨石砥以细宻为名砺以麄粝为称砮者中矢镞之用肃慎氏贡石砮者是也丹丹砂也箘簵竹名楛木名皆可以为矢董安于之治晋阳也公宫之垣皆以荻蒿苫楚廧之其高丈余赵襄子发而试之其坚则箘簵不能过也则箘簵盖竹之坚者其材中矢之笴楛肃慎氏贡楛矢者是也三未详其地底致也致贡箘簵楛之有名者也匦匣也菁茅有刺而三脊所以供祭祀缩酒之用既包而又匣之所以示敬也齐桓公责楚贡包茅不入王祭不供无以缩酒又管子云江淮之间一茅而三名曰菁茅菁茅一物也孔氏谓菁以为葅者非是今辰州麻阳县苞茅山出苞茅有刺而三脊纁周礼染人夏纁纁绛色币也玑珠不圆者组绶类大尺有二寸所谓国之守非可常得故不为常贡若偶得之则使之纳锡于上谓之纳锡者下与上之辞重其事也】音释经【杶敕伦反栝古活反砥诸氏反砮音奴箘巨陨反簵音路楛侯古反匦音轨菁子盈反组音祖】传【樗抽居反粝力制反又辣赖二音麄也中去声下同董安于事见战国防苫诗亷反盖也楚廧与墙同言以荆为墙也笴古旱加我二反供音恭守舒究反语见左传昭公五年言寳而藏守之也】浮于江沱潜汉逾于洛至于南河【江沱潜汉其水道之出入不可详而大势则自江沱而入潜汉也逾越也汉与洛不通故舍舟而陆以达于洛自洛而至于南河也程氏曰不径浮江汉兼用沱潜者随其贡物所出之便或由经流或循枝期于便事而已】音释传【舍音舍】荆河惟豫州【豫州之域西南至南条荆山北距大河】伊洛涧既入于河【伊水山海经曰熊耳之山伊水出焉东北至洛阳县南北入于洛郭璞云熊耳在上洛县南今商州上洛县也地志言伊水出农卢氏之熊耳者非是洛水地志云出农郡上洛县领山水经谓之讙举山今商州洛南县领山也至巩县入河今河南府巩县也水地志云出河南郡谷城县替亭北今河南府河南县西北有古谷城县其北山实水所出也至偃师县入洛今河南府偃师县也涧水地志云出农郡新安县东南入于洛新安在今河南府新安渑池之间今渑池县东二十三里新安城是也城东北有白石山即涧水所出郦道元云世谓之广阳山然则涧水出今之渑池至新安入洛也伊涧水入于洛而洛水入于河此言伊洛涧入于河若四水不相合而各入河者犹汉入江江入海而荆州言江汉朝宗于海意同盖四水并流小大相敌故也详见下文】音释经【音防】传【替汉志音潜渑弥兖反又弥尽反】荥波既猪【荥波二水名济水自今孟州温县入河潜行絶河南溢为荥在今郑州荥泽县西五里敖仓东南敖仓者古之敖山也按今济水但入河不复过河之南荥渎水受河水有石门谓之荥口石门也郑康成谓荥今塞为平地荥阳民犹谓其处为荥泽郦道元曰禹塞淫水于荥阳下引河东南以通淮泗济水分河东南流汉明帝使王景即荥水故渎东注浚仪谓之浚仪渠汉志谓荥阳县有狼荡渠首受济者是也南曰狼荡北曰浚仪其实一也波水周职方豫州其川荥雒其浸波溠尔雅云水自洛出为波山海经曰娄之山波水出其隂北流注于谷二说不同未详孰是孔氏以荥波为一水者非也】音释经【荥互扃反与荣异音】传【二水名荥波马本作荥播史记同注引郑云荥阳水犹指其处为荥播案潴者水之所停以大野彭蠡例之恐只是一泽名狼荡汉志作狼汤音浪宕溠周礼左传并音诈字林音庄加反娄涿上音楼下竹角反】导菏泽被孟猪【菏泽地志在济隂郡定陶县东今兴仁府济隂县南三里其地有菏山故名其泽为菏泽也盖济水所经水经谓南济东过寃句县南又东过定陶县南又东北菏水东出焉是也被及也孟猪尔雅作孟诸地志在梁国睢阳县东北今南京虞城县西北孟诸泽是也曾氏曰被覆也菏水衍溢导其余波入于孟猪不常入也故曰被】音释经【导大到反菏音柯】传【兴仁府舆地广记汉济隂郡唐为曹州宋改兴仁府京东西路寃句上于袁反下音劬属曹州睢汉志音虽覆敷救反】厥土惟壤下土坟垆【土不言色者其色杂也垆疏也顔氏曰而防者谓之垆其土有高下之不同故别言之】音释经【垆音卢】传【防音疎别入声】厥田惟中上厥赋错上中【田第四等赋第二等杂出第一等也】厥贡漆枲絺纻厥篚纎纩锡贡磬错【林氏曰周官载师漆林之征二十有五周以为征而此乃贡者盖豫州在周为畿内故载师掌其征而不制贡禹时豫在畿外故有贡也推此义则冀不言贡者可知顔师古曰织纻以为布及綀然经但言贡枲与纻成布与未成布不可详也纩细绵也磬错治磬之错也非所常用之物故非常贡必待锡命而后纳也与扬州橘柚同然扬州先言橘柚而此先言锡贡者橘柚言包则于厥篚之文无嫌故言锡贡在后磬错则与厥篚之文嫌于相属故言锡贡在先盖立言之法也】音释经【纻直吕反纩音旷】传【治平声属音烛】浮于洛达于河【豫州去帝都最近豫之东境径自入河豫之西境则浮于洛而后至河也】华阳黑水惟梁州【梁州之境东距华山之南西据黒水华山即太华见导山黒水见导水】音释经【华胡化反陆又音胡反后章同唐度九经字様云字本作上从山经典相承作华】传【西据孔传云东据华山之南西距黑水蔡传易置据距二字盖以东境止于华阳而汉志云黑水出犍为水经云出张掖故知西境之跨黒水也】岷嶓既艺【岷嶓二山名岷山地志在蜀郡湔氐道西徼外在今茂州汶山县江水所出也晁氏曰蜀以山近江源者通为岷山连峰接岫重叠险阻不详逺近青城天彭诸山之所环绕皆古之岷山青城乃其第一峰也嶓冡山地志在陇西郡氐道县漾水所出又云在西县今兴元府西县三泉县也盖嶓冡一山跨于两县云川原既涤水去不滞而无泛溢之患其山已可种艺也】音释经【嶓音波】传【湔氐上音笺下都黎反汉志蜀郡有湔氐道道即县也刘仲冯云有蛮夷曰道称道则不称县也徼音呌边塞也漾余亮反】沱濳既道【此江汉别流之在梁州者沱水地志蜀郡郫县江沱在东西入大江郫县今成都府郫县也又地志云蜀郡汶江县江沱在西南东入江汶江县今永康军导江县也潜水地志云巴郡宕渠县潜水西南入江宕渠今渠州流江县也郦道元谓宕渠县有大穴潜水入焉通罡山下西南潜出南入于江又地志汉中郡安阳县灊谷水出西南入汉灊音潜安阳县今洋州眞符县也又按梁州乃江汉之源此不志者岷之艺导江也嶓之艺导漾也导沱则江悉矣导潜则汉悉矣上志岷嶓下志沱潜江汉源流于是而见】音释传【别彼列反郫音皮宕徒浪反见形甸反】蔡蒙旅平【蔡蒙二山名蔡山舆地记在今雅州严道县蒙山地志蜀郡青衣县今雅州名山县也郦道元谓山上合下开沫水迳其间溷崖水脉漂疾歴代为患蜀郡太守李氷发卒凿平溷崖则此二山在禹为用功多也祭山曰旅旅平者治功毕而旅祭也】音释传【沬莫贝反水名在蜀西溷胡困反漂纰招反】和夷底绩【和夷地名严道以西有和川有夷道或其地也又按晁氏曰和夷二水名和水今雅州荥经县北和川水自蛮界罗嵒州东西来迳蒙山所谓青衣水而入岷江者也夷水出巴郡鱼复县东南过佷山县南又东过夷道县北东入于江今详二説皆未可必但经言底绩者三覃怀原隰既皆地名则此恐为地名或地名因水亦不可知也仁山金氏曰岷嶓艺以见江汉之涤源沱潜导以尽源流之分合蔡蒙和夷以见青衣大渡诸水之治禹贡即山以表水此一例也】音释传【严道属蜀郡复汉志音腹佷汉志音恒属武陵郡】厥土青黎【黎黑也孔氏曰沃壤也】厥田惟下上厥赋下中三错【田第七等赋第八等杂出第七等九等也按赋杂出他等者或以为嵗有丰凶或以为户有增减皆非也意者地力有上下年分不同如周官田一易再易之故赋之等第亦有上下年分冀之正赋第一等而间嵗第二等也之正赋第七等而间嵗第六等也豫之正赋第二等而间嵗第一等也梁之正赋第八等而间嵗出第七第九等也当时必有条目详具今不存矣书之所载特凡例也若谓嵗之丰凶户之増减则九州皆然何独于冀扬豫梁四州言哉】音释传【分扶问反易夷益反间去声下并同】厥贡璆鐡银镂砮磬熊罴狐狸织皮【璆玉磬鐡柔鐡也镂刚鐡可以刻镂者也磬石磬也言鐡而先于银者鐡之利多于银也后世蜀之卓氏程氏以鐡治富拟封君则梁之利尤在于鐡也织皮者梁州之地山林为多兽之所走熊罴狐狸四兽之皮制之可以为裘其毳毛织之可以为罽也林氏曰徐州贡浮磬此州既贡玉磬又贡石磬以此观之则知当时乐器磬最为重岂非以其声角而在清浊大小之间最难得其和者哉】音释经【璆音虬镂郎豆反】传【走音奏毳充芮反兽细毛也罽居例反字本作织毛为布也】西倾因桓是来浮于潜逾于沔入于渭乱于河【西倾山名地志在陇西郡临洮县西今洮州临潭县西南桓水名水经曰西倾之南桓水出焉苏氏曰汉始出为漾东南流为至汉中东行为汉沔郦道元曰自西倾而至葭萌浮于西汉西汉即潜水也自西汉遡流而届于晋寿界阻漾枝津南歴冈北迤逦接汉沔歴汉川至于褒水逾褒而暨于衙岭之南溪灌于斜川届于武功而北以入于渭汉武帝时人有上书欲通褒斜道及漕事下张汤问之曰褒水通沔斜水通渭皆可以漕从南阳上沔入褒褒絶水至斜间百余里以车转从斜下渭如此则汉中谷可致经言沔渭而不言褒斜者因大以见小也褒斜之间絶水百余里故曰逾然于经文则当曰逾于渭今曰逾于沔此又未可晓也絶河而渡曰乱】音释经【倾陆音窥井反汉志作顷师古云顷读曰倾桓胡官反西倾之人因桓水而来通中国也沔弥兖反字旁从丐非】传【洮他刀反迤逦上移尔反下力纸反褒补刀反斜余遮反音与琅琊之琊同秦谷口地名南曰褒北曰斜上是掌反漕在到反水运也转朱恋反见形甸反】黑水西河惟雍州【雍州之域西据黑水东距西河谓之西河者主冀都而言也】音释经【雍于用反】传【西据孔传云西距黑水东据河蔡传易置二字以河之东即冀州也余见梁州】弱水既西【柳宗元曰西海之山有水焉散涣无力不能负芥投之则委靡垫没及底而后止故名曰弱既西者导之西流也地志云在张掖郡删丹县薛氏曰弱水出吐谷浑界穷石山自删丹西至合黎山与张掖县河合又按通鉴魏太武击柔然至栗水西行至菟园水分军收讨又循弱水西行至涿邪山则弱水在菟园水之西涿邪山之东矣北史载太武至菟园水分军搜讨东至翰海西接张掖水北度燕然山与通鉴小异岂瀚海张掖水于弱水为近乎程氏据西域传以弱水为在条支援引甚悉然长安西行一万二千二百里又百余日方至条支其去雍州如此之逺禹岂应穷荒而导其流也哉其説非是】音释传【掖音亦吐谷浑胡昆反西北夷名菟今俗作兔非邪音琊澣侯瀚反燕因肩反传柱恋反应平声】泾属渭汭【泾渭汭三水名泾水地志出安定郡湿阳县西今原州百泉县岍头山也东南至冯翊阳陵县入渭今永兴军高陵县也渭水地志出陇西郡首阳县西南今渭州渭源县鸟鼠山西北南谷山也东至京兆防司空县入河今华州华隂县也汭水地志作芮扶风汧县蒲薮芮水出其西北东入泾今陇州汧源县弦蒲薮有汭水焉周职方雍州其川泾汭诗曰汭鞠之即皆谓是也属连属也泾水连属渭汭二水也】音释经【属音烛汭如税反】传【岍轻烟反翊音翼华胡化反下章同汧轻烟反渭汭二水泾水先会汭水后入渭水则经当言泾属汭渭不当先渭而后汭况下文即有渭汭字不可异释当从孔传水北曰汭】漆沮既从【漆沮二水名漆水寰宇记自耀州同官县东北界来经华原县合沮水沮水地志出北地郡直路县东今坊州宜君县西北境也寰宇记沮水自坊州升平县北子午岭出俗号子午水下合榆谷慈马等川遂为沮水至耀州华原县合漆水至同州朝邑县东南入渭二水相敌故并言之既从者从于渭也】音释经【沮千余反】沣水攸同【沣水地志作酆出扶风鄠县终南山今永兴军鄠县山也东至咸阳县入渭同者同于渭也渭水自鸟鼠而东沣水南注之泾水北注之漆沮东北注之曰属曰从曰同皆主渭而言也】音释经【澧音丰】传【鄠候古反沣水南注之叙水之例如言南入于江东入于海皆指水所趋之方而言此云沣水南注之泾水北注之漆沮东北注之乃指水所自之方而言按导水章孔传云沣水自南泾水自北而合加一自字则于义明矣沣水在渭南泾漆沮在渭北】荆岐既旅终南惇物至于鸟鼠【荆岐二山名荆山即北条之荆地志在冯翊懐徳县南今耀州富平县掘陵原也岐山地志在扶风美阳县西北今鳯翔府岐山县东北十里也终南惇物鸟鼠亦皆山名终南地志古文以太一山为终南山在扶风武功县今永兴军万年县南五十里也惇物地志古文以垂山为惇物在扶风武功县今永兴军武功县也鸟鼠地志在陇西郡首阳县西南今渭川渭源县西也俗呼为青雀山举三山而不言所治者蒙上旣旅之文也】原隰底绩至于猪野【广平曰原下湿曰隰诗曰度其隰原即指此也郑氏曰其地在豳今邠州也猪野地志云武威县东北有休屠泽古今以为猪野今凉州姑臧县也治水成功自髙而下故先言山次原隰次陂泽也仁山金氏曰昆仑之墟也弱水自此西黒水自此南河水自此北渭水自此东黄壤土色之正其田上上古今号为天府然亦荆岐泾沣之地渭贯其中最为沃野余多险塞故禹自终南而西至鸟鼠自原隰以北至猪野皆先内以及外也】音释经【隰席入反】传【度逹各反休屠汉书孟康注云休音许虬反屠音除】三危既宅三苗丕叙【三危即舜窜三苗之地或以为炖煌未详其地三苗之窜在洪水未平之前及是三危已旣可居三苗于是大有功叙今按舜窜三苗以其恶之尤甚者迁之而立其次者于旧都今旣窜者已丕叙而居于旧都者尚桀鷔不服盖三苗旧都山川险阻气习使然今湖南猺洞时犹窃俘而询之多为猫姓岂其遗种欤】音释传【炖煌上徒浑反音如屯聚之屯下音皇郡名属凉州后汉西羌传注三危山在今沙州炖煌县东南山有三峰故曰三危鷔鱼到反猺音遥南方蛮洞人也种之用反】厥土惟黄壤【黄者土之正色林氏曰物得其常性者最贵雍州之土黄壤故其田非他州所及】厥田惟上上厥赋中下【田第一等而赋第六等者地狭而人功少也】厥贡惟球琳琅玕【球琳美玉也琅玕石之似珠者尔雅曰西北之美者有昆仑虚之球琳琅玕今南海有青琅玕瑚属也】音释传【昆仑即昆仑字虚与墟通音义并与区同】浮于积石至于龙门西河防于渭汭【积石地志在金城郡河关县西南羌中今鄯州龙支县界也龙门山地志在冯翊夏阳县今河中府龙门县也西河冀之西河也雍之贡道有二其东北境则自积石至于西河其西南境则会于渭汭言渭汭不言河者蒙梁州之文也他州贡赋亦当不止一道发此例以互见耳】织皮昆仑析支渠搜西戎即叙【昆仑即河源所出在临羌析支在河闗西千余里渠搜水经曰河自朔方东转经渠搜县故城北盖近朔方之地也三国皆贡皮衣故以织皮冠之皆西方戎落故以西戎总之即就也雍州水土既平而余功及于西戎故附于末苏氏曰青徐皆莱夷淮夷岛夷所篚此三国亦篚织皮但古语有颠倒详略尔其文当在厥贡惟球琳琅玕之下浮于积石之上简编脱误不可不正愚谓梁州亦篚织皮恐苏氏之説为然仁山金氏曰织皮以下雍州塞外之戎昆仑乃昆仑山旁小国】音释经【搜踈鸠反】传【临羌县名属金城郡冠古玩反落居也】导岍及岐至于荆山逾于河壶口雷首至于太岳底柱析城至于王屋太行恒山至于碣石入于海【此下随山也岍岐荆三山皆雍州山岍山地志扶风岍县西呉山古文以为汧山今陇州呉山县呉岳山也周礼雍州山镇曰岳山又按寰宇记陇州汧源有岍山汧水所出禹贡所谓岍山也晁氏以为今之陇山天井金门秦岭山者皆古之岍也岐荆见雍州壶口雷首太岳底柱析城王屋太行恒山皆冀州山壶口太岳碣石见冀州雷首地志在河东郡蒲坂县南今河中府河东县也底柱石在大河中流其形如柱今陜州陜县三门山是也析城地志在河东郡濩泽县西今泽州阳城县也晁氏曰山峰四面如城王屋地志在河东郡垣县东北今绛州垣曲县也晁氏曰山状如屋太行山地志在河内郡山阳县西北今怀州河内也恒山地志在常山郡上曲阳县西北今定州曲阳也逾者禹自荆山而过于河也孔氏以为荆山之脉逾河而为壶口雷首者非是盖禹之治水随山刋木其所表识诸山之名必其高大可以辨疆域广博可以奠民居故谨而书之以见其施功之次第初非有意推其脉络之所自来若今之葬法所言也若必实以山脉言之则尤见其説之谬妄盖河北诸山根本脊脉皆自代北寰武岚宪诸州乘髙而来其脊以西之水则西流以入龙门西河之上流其脊以东之水则东流而为桑干幽冀以入于海其西一支为壶口太岳次一支包汾晋之源而南出以为析城王屋而又西析以为雷首又次一支乃为太行又次一支乃为恒山其间各隔沁潞诸川不相连属岂自岍岐跨河而为是诸山哉山之经理者已附于逐州之下于此又条列而详记之而山之经纬皆可见矣王郑有三条四列之名皆为未当今据导字分之以为南北二条而江河以为之纪于二之中又分为二焉此北条大河北境之山也仁山金氏曰治水之规画即山以知水表山以名也三条之説出于王肃以岍岐至碣石为北条西倾至陪尾为中条嶓至敷浅原为南条然内方大别在荆州岷山在梁州相去数千里岂可合为一条四列之説出于郑谓岍岐为正隂列西倾为次隂列嶓冢为次阳列岷山为正阳列四列虽是而隂阳正次名位未当宜乎蔡氏以二家之説为未足信也】音释经【导大到反后并同岍轻烟反底与砥同行胡刚反恒胡登反】传【汧轻烟反见形甸反下至尤见并同坂音反陜失冉反濩汉志河东郡濩泽县师古音乌虢反识音志寰胡关反岚卢含反州有岢岚山故名桑干音干河名出幽州汾音坟沁七鸩反水名出上党潞音路水名冀州浸也属音烛当去声】西倾朱圉鸟鼠至于太华熊耳外方桐柏至于陪尾【西倾朱圉鸟鼠太华雍州山也熊耳外方桐柏陪尾豫州山也西倾见梁州朱圉地志在天水郡冀县南今秦州大潭县也俗呼为白岩山鸟鼠见雍州太华地志在京兆华隂县南今华州华隂县二十里也熊耳在商州上洛县详见豫州外方地志颍州郡崈髙县有崈髙山古文以为外方在今西京登封县也桐柏地志在南阳郡平氏县东南今唐州桐柏县也陪尾地志江夏郡安陆县东北有横尾山古文以为陪尾今安州安陆也西倾不言导者蒙导岍之丈也此北条大河南境之山也】音释经【圉偶计反华胡化胡二反】传【崈即崇字】导嶓冡至于荆山内方至于大别【嶓冡即梁州之嶓也山形如冡故谓之嶓详见梁州荆山南条荆山地志在南郡临沮县北今襄阳府南章县也内方大别亦山名内方地志章山古文以为内方山在江夏郡竟陵县东北今荆门军长林县也左传呉与楚战楚济汉而陈自小别至于大别盖近汉之山今汉阳军汉阳县北大别山是也地志水经云在安丰者非是此南条江汉北境之山也】音释经【别皮列反字本作□】传【沮千余反济子计反陈直刃反事见定公四年】岷山之阳至于衡山过九江至于敷浅原【岷山见梁州衡山南岳也地志在长沙国湘南县今潭州衡山县也九江见荆州敷浅原地志云豫章郡歴陵县南有傅昜山古文以为敷浅原今江州德安县博阳山也晁氏以为在鄱阳者非是今按晁氏以鄱阳有博阳山又有历陵山为应地志歴陵县之名然鄱阳汉旧县地不应又为歴陵县山名偶同不足据也江州德安虽为近之然所谓敷浅原者其山甚小而卑亦未见其为在所表见者惟庐阜在大江彭蠡之交最高且大宜所当纪志者而皆无攷据恐山川之名古今或异而传者未必得其眞也姑俟知者过经过也与导岍逾于河之义同孔氏以为衡山之脉连延而为敷浅原者亦非是盖岷山之脉其北一支为衡山而尽于洞庭之西其南一支度桂岭北经袁筠之地至德安所谓敷浅原者二支之间湘水间断衡山在湘水西南敷浅原在湘水东北其非衡山之脉连延过九江而为敷浅原者明甚且其山川岗脊源流具在眼前而古今异説如此况残山断港歴数千百年者尚何自取信哉岷山不言导者蒙导嶓冡之文也此南条江汉南境之山也】音释经【过古禾古卧二反陆氏无音按陆氏于诸经中过字或音古禾或音古卧未详何音为正何音为借此章蔡传云过经过也则当为平声然世俗相承多只作去声读于义亦未害姑两存之后过洛汭过洚水过三澨过九江之类并同】传【傅昜山汉志师古曰傅音敷昜古阳字为应去声见形甸反上下并同间去声防徒玩反】导弱水至于合黎余波入于流沙【此下濬川也弱水见雍州合黎山名隋地志在张掖县西北亦名羌谷流沙杜佑云在沙州西八十里其沙随风流行故曰流沙水之防导者已附于逐州之下于此又派别而详记之而水之经纬皆可见矣濬川之功自随山始故导水次于导山也又按山水皆原于西北故禹叙山叙水皆自西北而东南导山则先岍岐导水则先弱水也仁山金氏曰叙水之原委举大以知小又曰弱水黒水河水皆自昆仑而分考昆仑者无定所三源之间即昆仑可知盖地形最髙处山即是昆仑其自穷石南至岷山东及秦陇层峦叠嶂皆其山体之内羣峰耳西谷则为弱水西流矣南谷则为黑水南流而三危岷山脊西之水皆入焉河出昆仑乃其东北谷凡青海浩亹湟洮皆其诸源禹导河则自积石而下积石至龙门甚逺中间治壶口梁岐已见冀州故此不书】音释传【防音踈别笔列反】导黒水至于三危入于南海【黒水地志出犍为郡南广县分关山水经出张掖鸡山南至炖煌过三危山南流入于南海唐樊绰云西夷之水南流入于南海者凡四曰区江曰西珥河曰丽水曰弥渃江皆入于南海其曰丽水者即古之黒水也三危山临峙其上按梁雍二州西边皆以黒水为界是黒水自雍之西北而直出梁之西南也中国山势冈脊大抵皆自西北而来积石西倾岷山冈脊以东之水既入于河汉岷江其冈脊以西之水即为黒水而入于南海地志水经樊氏之説虽未详的实要是其地也程氏曰樊绰以丽水为黒水者恐其狭水不足为界其所称西珥河者却与汉志叶榆泽相贯广处可二十里既足以界别二州其流又正趋南海又汉滇池即叶榆之地武帝初开滇嶲时其地古有黒水旧祠夷人不知载籍必不能附会而绰及道元皆谓此泽以榆叶所积得名则其水之黒似榆叶积渍所成且其地乃在蜀之正西又东北距宕昌不逺宕昌即三苗种裔与三苗之叙于三危者又为相应其证验莫此之明也】音释【犍音防珥唐志作洱音二弥音弥渃音若此字但见丁度集韵他韵并不收要平声叶榆汉志益州郡有叶榆泽师古云叶音弋渉反别笔列反滇音颠西南夷地名亦国名嶲音随水名汉武帝置越嶲郡言越此水也宕徒浪反应去声】导河积石至于龙门南至于华隂东至于底柱又东至于孟津东过洛汭至于大伾北过洚水至于大陆又北播为九河同为逆河入于海【积石龙门见雍州华隂华山之北也底柱见导山孟地名津渡处也杜预曰在河内郡河阳县南今孟州河阳县也武王师渡孟津者即此今亦名富平津洛汭洛水交流之内在今河南府巩县之东洛之入河实在东南河则自西而东过之故曰东过洛汭大伾孔氏曰山再成曰伾张揖以为在成臯郑以为在修武武德臣瓉以为修武武德无此山成臯山又不再成今通利军黎阳县临河有山盖大伾也按黎阳山在大河垂欲趋北之地故禹记之若成臯之山既非从东折北之地又无险碍如龙门底柱之须疏凿西去洛汭既已太近东距洚水大陆又为絶逺当以黎阳者为是洚水地志在信都县今冀州信都县枯洚渠也程氏曰周时河徙砱砾至汉又改向顿丘东南流与禹河迹大相背戾地志魏郡邺县有故大河在东北直达于海疑即禹之故河孟康以为王莽河非也古洚渎自唐贝州经城北入南宫贯穿信都大抵北向而入故河于信都之北为合北过洚水之文当以信都者为是大陆见冀州九河见兖州逆河意以海水逆潮而得名九河既沦于海则逆河在其下流固不复有矣河上播而为九下同而为一其分播合同皆水势之自然禹特顺而导之耳今按汉西域传张骞所穷河源云河有两源一出葱岭一出于阗于阗在南山下其河北流与葱岭河合东至蒲昌海一名盐泽去玉门阳闗三百余里其水停居冬夏不増减潜行地中南出积石又唐长庆中薛元鼎使吐蕃自陇西成纪县西南出塞二千余里得河源于莫贺延积尾曰闷磨黎山其山中高四下所谓昆仑也东北流与积石河相连河源澄莹冬春可渉下稍合流色赤益逺他水并注遂浊吐蕃亦自言昆仑在其国西南二説恐薛氏为是河自积石三千里而后至于龙门经但一书积石不言方向荒逺在所略也龙门而下因其所经记其自北而南则曰南至华隂记其自南而东则曰东至底柱又详记其东向所经之地则曰孟津曰洛汭曰大伾又记其自东而北则曰北过洚水又详记其北向所经之地则曰大陆曰九河又记其入海之处则曰逆河自洛汭而上河行于山其地皆可攷自大伾而下垠岸高于平地故决齧流移水陆变迁而洚水大陆九河逆河皆难指实然上求大伾下得碣石因其方向辨其故迹则犹可考也其详悉见上文又按李复云同州韩城北有安国岭东西四十余里东临大河濒河有禹庙在山断河出处禹凿龙门起于唐张仁愿所筑东受降城之东自北而南至此山尽两岸石壁峭立大河盘束于山峡间千数百里至此山开岸濶豁然奔放怒气喷风声如万雷今按旧説禹凿龙门而不详其所以凿诵读相传但谓因旧修辟去其龃龉以决水势而已今详此説则谓受降以东至于龙门皆是禹新开凿若果如此则禹未凿时河之故道不知却在何处而李氏之学极博不知此説又何所考也】音释经【华胡化胡二反底与砥通伾普悲部鄙二反字本作岯或作师洚孔传作降】传【修武武德二县名并属河内郡瓉在旱才賛二反注汉书人名不知其姓故但称臣瓉或云姓薛疏音踈砱砾音伶歴背音佩穿枢绢反复扶又反传柱恋反于阗音田西域国名使去声塞先代反降胡江反去上声龃龉上壮所牀吕二反下偶许反齿不相值也】嶓冡导漾东流为汉又东为沧浪之水过三澨至于大别南入于江东汇泽为彭蠡东为北江入于海【漾水名水经曰漾水出陇西郡氐道县嶓冡山东至武都常璩曰汉水有两源此东源也即禹贡所谓嶓冡导漾者其西源出陇西嶓冡山会泉始源曰沔迳葭萌入汉东源在今西县之西西源在今三泉县之东也郦道元谓东西两州俱出嶓冡而同为汉水者是也水源发于嶓冡为漾至武都为汉又东流为沧浪之水郦道元云武当县北四十里汉水中有洲曰沧浪洲水曰沧浪水是也盖水之经歴随地得名谓之为者明非他水也三澨水名今郢州长寿县磨石山发源东南流者名澨水至复州景陵县界来又名汊水疑即三澨之一然据左传漳澨防澨则为水际未可晓也大别见导山入江在今汉阳军汉阳县汇廻也彭蠡见扬州北江未详入海在今通州静海县今按彭蠡古今记载皆谓今之番阳然其泽在江之南去汉水入江之处已七百余里所蓄之水则合饶信徽抚吉赣南安建昌临江袁筠隆兴南康数州之流非自汉入而为汇者又其入江之处西则庐阜东则湖口皆石山峙立水道狭甚不应汉水入江之后七百余里乃横截而南入于番阳又横截而北流为北江且番阳合数州之流猪而为泽泛溢壅遏初无仰于江汉之汇而后成也不惟无所仰于江汉而众流之积日遏月高势亦不复容江汉之来入矣今湖口横渡之处其北则江汉之浊流其南则番阳之清涨不见所谓汉水汇泽而为彭蠡者番阳之水既出湖口则依南防与大江相持以东又不见所谓横截而为北江者又以经文考之则今之彭蠡既在大江之南于经则宜曰南汇彭蠡不应曰东汇于导江则宜曰南会于汇不应曰北会于汇汇既在南于经则宜曰北为北江不应曰东为北江以今地望叅校絶为反戾今庐江之北有所谓巢湖者湖大而源浅毎歳四五月间蜀岭雪消大江泛溢之时水淤入湖至七八月大江水落湖水方泄随江以东为合东汇北会之文然番阳之湖方五六百里不应舍此而録彼记其小而遗其大也盖尝以事理情势考之洪水之患惟河为甚意当时龙门九河等处事急民困势重役烦禹亲涖而身督之若江淮则地偏水急不待防凿固已通行或分遣官属往视亦可况洞庭彭蠡之间乃三苗所居水泽山林深昧不测彼方负其险阻顽不即工则官属之往者亦未必遽敢深入是以但知彭蠡之为泽而不知其非汉水所汇但意如巢湖江水之淤而不知彭蠡之源为甚众也以此致误谓之为汇谓之北江无足怪者然则番阳之为彭蠡信矣仁山金氏曰东汇泽为彭蠡朱子以为多句东为北江入于海郑渔仲以为羡文又曰汉汇彭蠡朱子文集语録辨説甚详史官追述岂能尽无差失此当先叙江而后叙汉则彭蠡在江条之内似无甚碍又会于汇宜作防于汉盖江迤北正与汉会至彭蠡湖口则江势已东且防南矣汇字或因上文而误中江北江或当时方言自有此名以识江汉合流之别】音释经【漾余亮反浪音郎説文音来宕反澨时制反别皮列反汇胡对户贿二反】传【璩音渠汊楚嫁反漳澨见宣公四年防澨上羽委反见昭公二十三年赣音绀又贡感二音以章赣二水合流名州应平声下同仰鱼向反资也下同巢鉏交反本作漅广韵音子小反汉书注在庐江合肥县淤依据反舍音舍防音疎】岷山导江东别为沱又东至于澧过九江至于东陵东迆北会为汇东为中江入于海【沱江之别流于梁者也澧水名水经出武陵充县西至长沙下隽县西北入江郑氏云经言道言会者水也言至者或山或泽也澧宜山泽之名按下文九江沣水既与其一则非水明矣九江见荆州东陆巴陵也今岳州巴陵县也地志在庐江西北者非是防汇中江见上章】音释经【别皮列反澧音礼迆移尔反】传【与去声】道沇水东流为济入于河溢为荥东出于陶丘北又东至于菏又东北防于汶又北东入于海【沇水济水也发源为沇既东为济地志云济水出河东郡垣曲县王屋山东南今绛州垣曲县山也始发源王屋山顶崖下曰沇水既见而伏东出于今孟州济源县二源东源周廻七百歩其深不测西源周廻六百八十余歩其深一丈合流至温县是为济水歴虢公台西南入于河溢满也复出河之南溢而为荥荥即荥波之荥见豫州又东出于陶丘北陶丘地名再成曰陶在今广济军西又东至于菏菏即菏泽亦见豫州谓之至者济隂县自有菏济流至其地尔汶北汶也见青州又东北至于东平府寿张县安民亭合汶水至青州博兴县入海唐李贤谓济自郑以东贯滑曹郓济齐青以入于海宋朝乐史谓今东平济南淄川北海界中有水流入海谓之清河郦道元谓济水当王莽之世川渎枯竭其后水流迳通津渠势改寻梁脉水不与昔同然则荥泽济河虽枯而济水未尝絶流也程氏曰荥水之为济本无他义济之入河适会河满溢出南防溢出者非济水因济而溢故禹还以元名命之按程氏言溢之一字固为有理然出于河南者既非济水则禹不应以河支流而冐称为济盖溢者指荥而言非指河也且河浊而荥清则荥之水非河之溢明矣况经所书单立导沇条例若断若续而实有源流或见或伏而脉络可考先儒皆以济水性下劲疾故能入河穴地流注显伏南丰曽氏齐州二堂记云泰山之北与齐之东南诸谷之水西北汇于黑水之湾又西北汇于柏崖之湾而至于渴马之崖盖水之来也众其北折而西也悍疾尤甚及至于崖下则泊然而止而自崖以北至于歴城之西盖五十里而有泉涌出髙或致数尺其旁之人名之曰趵突之泉齐人皆谓尝有弃糠于黑水之湾者而见之于此盖泉自渇马之崖潜流地中而至此复出也其注而北则谓之泺水达于清河以入于海舟之通于济者皆于是乎达也齐多甘泉其显名者十数而色味皆同以余验之盖皆泺水之旁出者也然则水之伏流地中固多有之奚独于荥泽疑哉呉兴沈氏亦言古説济水伏流地中今歴下凡发地皆是流水世谓济水经过其下东阿亦济所经取其井水煮胶谓之阿胶用搅浊水则清人服之下膈防痰盖其水性趋下清而重故也济水伏流絶河乃其物性之常事理之著者程氏非之顾弗深考耳仁山金氏曰济自王莽末年入河不复南出伏流地下今清河特其故道】音释经【沇音兖济上声荥互扄反】传【见形甸反下同温县属河内郡复扶又反下同李贤高宗章懐太子注后汉书滑户八反州以滑台得名秦东郡也郓音运应平声悍音旱泊白各反安静也趵突上音剥足击声下陀没反今济南府城西有碑云趵突泉土人呼为豹度盖字与音皆转矣而见如字泺庭各反音与粕同春秋桓公十八年会齐侯于泺注云水出济南歴城县西北入济陆音卢笃反又力各反又音洛过古禾反】导淮自桐柏东会于泗沂东入于海【水经云淮水出南阳平氏县胎簪山禹只自桐柏导之耳桐柏见导山泗沂见徐州沂入于泗泗入于淮此言会者以二水相敌故也入海在今淮浦】导渭自鸟鼠同穴东防于沣又东会于泾又东过漆沮入于河【同穴山名地志云鸟鼠山者同穴之枝山也余并见雍州孔氏曰鸟鼠共为雌雄同穴而处蔡氏以为其说怪诞不经而乡人乃谓诚有此事盖蔡氏之所未见也郦道元云渭水出南谷山在鸟鼠山西北禹只自鸟鼠同穴导之耳陈氏栎曰沣泾漆沮皆入渭渭入河东会于沣卽沣水攸同也东防于泾卽泾属渭汭也东过漆沮卽漆沮旣从也沣泾大与渭并故曰会旣得沣泾渭愈大漆沮皆小故曰过前分言于雍而自源徂流言于此也】音释经【沣音丰】导洛自熊耳东北防于涧瀍又东防于伊又东北入于河【熊耳卢氏之熊耳也余并见豫州洛水出岭山禹只自熊耳导之耳按经言嶓导漾岷山导江者漾之源出于嶓江之源出于岷故先言山而后言水也言导河积石导淮自桐柏导渭自鸟鼠同穴导洛自熊耳皆非出于其山特自其山以导之耳故先言水而后言山也河不言自者河源多伏流积石其见处故言积石而不言自也沇水不言山者沇水伏流其出非一故不志其源也弱水黑水不言山者九州之外盖略之也小水合大水谓之入大水合小水谓之过二水势均相入谓之会天下之水莫大于河故于河不言会此禹贡立言之法也仁山金氏曰凡禹贡地理间有于今不同者或古今名号之殊或人力开塞之异或陵谷海陆土石消长之变新安陈氏曰此卽豫州伊洛瀍涧之源流也伊瀍涧皆入洛而洛入河耳】音释传【卢氏县名属农郡见形甸反下同合音閤又如字】九州攸同四隩既宅九山刋旅九川涤源九泽既陂四海防同【隩隈也李氏曰涯内近水为隩陂障也会同与灉沮会同同义四海之隩水涯之地已可奠居九州之山槎木通道已可祭告九州之川濬涤泉源而无壅遏九州之泽已有陂障而无决溃四海之水无不会同而各有所归此盖总结上文言九州四海水土无不平治也陈氏大猷曰禹贡书法简严经于每州惟举一隅至此总结之以见九州之所同如宅土惟言于兖雍故此以四隩旣宅总之旅山惟言于梁雍故此以九山刋旅总之经所载川泽虽多然九州之川泽不止是也故以九川九泽之涤陂总之经虽各载逹河之道而四方之趋帝都者不止是也故以四海会同总之上官氏曰天下山水见于禹贡者四十有五而九水为大九山为高大者旣导则小者无不顺矣高者旣治则下者无不平矣此九山九川所以叙于九州攸同之后也】音释经【隩于六于到二反隈厓也韵书或作澳□并有二音】传【槎任下反又鉏加反邪斫木也治去声】六府孔修庶土交正底慎财赋咸则三壤成赋中邦【孔大也水火金木土谷皆大修治也土者财之自生谓之庶者则非特谷土也庶土有等当以肥瘠高下名物交相正焉以任土事底致也因庶土所出之财而致谨其财赋之入如周礼大司徒以土宜之法辨十有二土之名物以任土事之类咸皆也则品节之也九州土谷又皆品节之以上中下三等如周大司徒辨十有二壤之名物以致稼穑之类中邦中国也盖土赋或及于四夷而田赋则止于中国而已故曰成赋中邦复斋董氏曰九畴先五行五行一曰水水治则六府皆理吕氏曰底愼其心也则壤其迹也本末皆备】音释传【土宜周礼注十二邦土各有所宜也壤亦土也变言耳】锡土姓【锡土姓者言锡之土以立国锡之姓以立宗左传所谓天子建德因生以赐姓胙之土而命之氏者也】音释传【胙存故反说文云祭福肉也胙之土者言分太社之土以与诸侯如分祭内也】祗台德先不距朕行【台我也距违也禹平水土定土赋建诸侯治已定功已成矣当此之时惟当敬德以先天下则天下自不能违越我之所行也】音释经【台音怡行胡孟反】传【以先先见反】五百里甸服百里赋纳总二百里纳铚三百里纳秸服四百里粟五百里米【甸服畿内之地也甸田服事也以皆田赋之事故谓之甸服五百里者王城之外四面皆五百里也禾本全曰总刈禾曰铚半藳也半藁去皮曰秸谓之服者三百里内去王城为近非惟纳总铚秸而又使之服输将之事也独于秸言之者总前二者而言也粟谷也内百里为最近故并禾本总赋之外百里次之只刈禾半藁纳也外百里又次之去藁麄皮纳也外百里为远去其穗而纳谷外百里为尤逺去其谷而纳米盖量其地之逺近而爲纳赋之轻重精麄也此分甸服五百里而为五等者也仁山金氏曰古者赋役不两重四百里粟五百里米粟米皆输至三百里而三百里之民为之服转输于都故轻其赋百里总二百里铚古人均输之法以御逺近劳费又曰每服之中又分二三节此周制九服所由分也禹贡毎服五百里指一面约计周制毎服五百里合两面通计古者井田之制道路径直后世阡陌旣开道里迂曲古者计勾股后世计人迹又尺有长短此古今里数远近之分陈氏大猷曰禹之甸法逹于天下而王畿特以甸名盖农事国之本也京师之地声名文物之所萃四方百货之所聚其民易以弃本逐末制名必曰甸服所以示务本之义制赋必以稼穑所以责务本之实盖务农重谷率天下以归本也】音释经【甸当练反总作孔反字当作禾聚束也铚陟栗反说文云获禾短镰也以铚获禾卽以充赋因谓之铚小尔雅云禾穗谓之颖截颖谓之铚秸讫黠反】传【藁去上声下去藁去其并同内去如字量平声】五百里侯服百里采二百里男邦三百里诸侯【侯服者侯国之服甸服外四面又各五百里也采者卿大夫邑地男邦男爵小国也诸侯诸侯之爵大国次国也先小国而后大国者大可以御外侮小得以安内附也此分侯服五百里而为三等也吕氏曰采邑如今之职田言男则子在其间言侯则公伯在其间】音释经【采仓代反又幽宰反】传【卿大夫邑地汉刑法志注采官也因官食地故曰采此言天子之卿大夫也】五百里绥服三百里揆文教二百里奋武卫【绥安也谓之绥者渐逺王畿而取抚安之义侯服外四面又各五百里也揆度也绥服内取王城千里外取荒服千里介于内外之间故以内三百里揆文教外二百里武卫文以治内武以治外圣人所以严华夏之辨者如此此分绥服五百里而爲二等也陈氏大猷曰绥服内安中国外安边疆也内三百里非全无武卫以文教为主外二百里非全无文教以武卫为主文教以善其生武卫以防其生民斯安矣又曰武以卫言保防而已治世武事易弛故以修之圣人不黩武亦不废武也与后世恃小康而销兵者异矣】音释传【度逹各反介如字间厠也汉书介居河北音戞】五百里要服三百里夷二百里蔡【要服去王畿已逺皆夷狄之地其文法略于中国谓之要者取要约之义特羁縻之而已绥服】【外四面又各五百里也蔡放也左传云蔡蔡叔是也流放罪人于此也此分要服五百里而爲二等也】音释经【要平声蔡素葛反陆氏于此无音今蔡传引蔡蔡叔爲证则陆氏于左传音素逹反当从之韵作】传【羁縻上居宜反马络头也下忙皮反牛纼也司马相如难蜀父老文其义羁縻不絶而已注云制四夷如牛马之受羁縻也唐地理志有羁縻州】五百里荒服三百里蛮二百里流【荒服去王畿益逺而经略之者视要服爲尤略也以其荒野故谓之荒服要服外四面又各五百里也流流放罪人之地蔡与流皆所以处罪人而罪有轻重故地有逺近之别也此分荒服五百里而爲二等也按每服五百里五服则二千五百里南北东西相距五千里故益稷篇言弼成五服至于五千然尧都冀州冀之北境并云中涿易亦恐无二千五百里借使有之亦皆沙漠不毛之地而东南财赋所出则反弃于要荒以地势考之殊未可晓但意古今土地盛衰不同当舜之时冀北之地未必荒落如后世耳亦犹闽淛之间旧爲蛮夷渊薮而今富庶繁衍遂爲上国土地兴废不可以一时槩也周制九畿曰侯甸男采卫蛮夷鎭藩毎畿亦五百里而王畿又不在其中并之则一方五千里四方相距为万里盖倍禹服之数也汉地志亦言东西九千里南北一万三千里先儒皆疑禹服之狭而周汉地广或以周服里数皆以方言或以古今尺有长短或以爲禹直方计而后世以人迹屈曲取之皆非的论盖禹声教所及则地尽四海而其疆理则止以五服爲制至荒服之外又别爲区画如所谓咸建五长是已若周汉则尽其地之所至而疆画之也马氏曰侯甸绥为中国要荒已为夷狄圣人之治详内略外观五服名义可见治中国则法度宜详治以必治也治夷蛮则法度宜略治以不治也观至于五千见德化之逺及观要荒二服见法度之不泛及圣人不务广地而勤逺略可见矣国语甸服者祭侯服者祀賔服者享要服者贡荒服者王甸服供日祭侯服供月祀賔服供时祭要服供歳贡荒服则王事天子因并及焉先王之制邦内甸服邦外侯服侯卫賔服邦内为天子畿内之地邦外为邦畿之外也方百里之地谓之侯服皆圻也自侯圻至卫圻其间凡五圻圻五百里五圻则二千五百里中国之界也谓之賔服者常以服贡賔见于王也五圻者侯圻之外曰甸圻甸圻之外曰男圻男圻之外曰采圻采圻之外曰卫圻夷蛮要服戎狄荒服周礼卫圻之外曰蛮圻去王城三千五百里夷圻去王城四千里周礼行人职卫圻外谓之要服此言蛮夷要则夷圻朝贡与蛮夷同也戎狄去王城四千五百里至五千里四千五百里为镇圻五千里为蕃圻在九州之外荒裔之地与蛮夷同故谓之荒】音释传【别笔列反并去声涿竹角反上谷郡有涿鹿山因以名州易夷益反因水名州借慈夜反犹言借也闽音民东南越地槩居代反要平声别必列反五长上声】东渐于海西被于流沙朔南暨声教讫于四海禹锡玄圭告厥成功【渐渍被覆暨及也地有逺近故言有浅深也声谓风声敎谓敎化林氏曰振举于此而逺者闻焉故谓之声轨范于此而逺者效焉故谓之教上言五服之制此言声教所及盖法制有限而教化无穷也锡与师锡之锡同水土既平禹以圭为贽而告成功于舜也水色黑故圭以云林氏曰此又推圣化所极至而言之朔南不言所至以下文四海见之也陈氏栎曰禹贡一书虽纪平水土制贡赋之事而躬行教化之精防寓焉曰祗台德先不距朕行躬行心德以为教化之本也曰文教声敎教化之流行而躬行之效验也后之山经地志与财用之书有是哉】音释经【渐将亷反】传【覆敷救反】
　　甘誓【甘地名有扈氏国之南郊也在扶风鄠县誓与禹征苗之誓同义言其讨叛伐罪之意严其坐作进退之节所以一众志而起其怠也誓师于甘故以甘誓名篇书有六体誓其一也今文古文皆有按有扈夏同姓之国史记曰啓立有扈不服遂灭之唐孔氏因谓尧舜受禅啓独继父以是不服亦臆度之耳左传昭公元年赵孟曰虞有三苗夏有观扈商有姺邳周有徐奄则有扈亦三苗徐奄之类也】音释传【扈鄠二字并侯古反禅时战反度达各反观去声又平声左传陆音舘观国在卫顿丘汉志云即东郡畔观县音工唤反姺陆音西典西礼二反韵又疏臻反商诸侯邳贫悲反商诸侯今下邳县也奄衣检衣亷二反】
　　大战于甘乃召六卿【六卿六乡之卿也按周礼乡大夫毎乡卿一人六乡六卿平居无事则名掌其乡之政教禁令而属于大司徒有事出征则各率其乡之一万二千五百人而属于大司马所谓军将皆卿者是也意夏制亦如此古者四方有变専责之方伯方伯不能讨然后天子亲征之天子之兵有征无战今啓既亲率六军以出而又书大战于甘则有扈之怙强稔恶敢与天子抗衡岂特孟子所谓六师移之者书曰大战盖所以深着有扈不臣之罪而为天下后世诸侯之戒也】音释传【令去声军将去声周礼夏官司马云凡制军万有二千五百人为军王六军大国三军次国二军小国一军军将皆命卿稔忍甚反着陟虑反明也】王曰嗟六事之人予誓告汝【重其事故嗟叹而告之六事者非但六卿有事于六军者皆是也】有扈氏威侮五行怠弃三正天用勦絶其命今予惟恭行天之罚【威暴殄之也侮轻忽之也鲧汨五行而殛死况于威侮之者乎三正孔氏曰天地人之正道怠惰弃厌言乱常也林氏曰旧以为子丑寅之正然商方有改正朔之事夏以前未闻也此但言其废三纲五常耳有扈氏暴殄天物轻忽不敬虐下背上获罪于天天用勦絶其命今我伐之惟敬行天之罚而已】音释经【勦字当作剿子小反絶也説文云书古文作劋今文作剿今本皆作勦按説文勦劳也于此义不通葢篆文刀力相似而传写之误也】传【背音佩】左不攻于左汝不恭命右不攻于右汝不恭命御非其马之正汝不恭命【左车左右车右也攻治也古者车战之法甲士三人一居左以主射一居右以主击刺御者居中以主马之驱驰也左传宣公十二年楚许伯御乐伯摄叔为右以致晋师乐伯曰吾闻致师者左射以菆是车左主射也摄叔曰吾闻致师者右入垒折馘执俘而还是车右主击刺也御非其马之正犹王良所谓诡遇也盖左右不治其事与御非其马之正皆足以致败故各指其人以责其事而欲各尽其职而不敢忽也】音释传【治平声射食亦反刺七赐反直杀也菆侧鸠反左传注矢之善者折馘上之列反下古获反断首还音旋】用命赏于祖不用命戮于社予则孥戮汝【戮杀也礼曰天子巡狩以迁庙主行左传军行袚社衅鼓然则天子亲征必载其迁庙之主与其社主以行以示赏戮之不敢专也祖左阳也故赏于祖社右隂也故戮于社孥子也孥戮与上戮字同义言若不用命不但戮及汝身将并汝妻子而戮之战危事也不重其法则无以整肃其众而使赴功也或曰戮辱也孥戮犹秋官司厉孥男子以为罪之孥古人以辱为戮谓戮辱之以为孥耳古者罚弗及嗣孥戮之刑非三代之所宜有也按此説固为有理然以上句考之不应一戮而二义葢罚弗及嗣者常刑也予则孥戮者非常刑也常刑则爱克厥威非常刑则威克厥爱盘庚迁都尚有劓殄灭之无遗育之语则啓之誓师岂为过哉】音释经【社常者反孥音奴】传【祓敷勿反祭也见宣公四年孥男子周礼司厉云其奴男子入于罪女子入于舂稾注谓坐为盗贼而为奴者输于罪舂人稾人之官也引此书为证但孥字作奴应平声】
　　五子之歌【五子太康之弟也歌与帝舜作歌之歌同义今文无古文有陈氏经曰禹功在万世覩河洛者思之再传一为游畋而民遂贰何也民之于禹如頼慈母一遇太康如婴儿失母啼号无依所以贰也然羿能夺之一时不能禁民思禹于他日少康一成一旅卒祀夏配天非民之不禹即】
　　太康尸位以逸豫灭厥徳黎民咸贰乃盘游无度畋于有洛之表十旬弗反【太康啓之子尸如祭祀之尸谓居其位而不为其事如古人所谓尸禄尸官者也豫乐也夏谚曰吾王不游吾何以休吾王不豫吾何以助一游一豫为诸侯度夏之先生非不游豫葢有其节皆所以为民非若太康以逸豫而灭其徳也民咸贰心而太康犹不知悔乃安于游畋之无度言其逺则至于洛水之南言其乆则十旬而弗返是则太康自弃其国矣仁山金氏曰太康尸位十九年为羿距河不能复济遂居阳夏今开封太康县乃其故城二十九年崩弟仲康立】音释传【乐音洛为民上去声】有穷后羿因民弗忍距于河【穷国名羿穷国君之名也或曰羿善射者之名贾逵説文羿帝喾射官故其后善射者皆谓之羿有穷之君亦善射故以羿目之也羿因民不堪命距太康于河北使不得返遂废之吕氏曰奸雄何代无之我之势固彼无因而入茍有间隙彼必投之羿之变所以因民弗忍也因者明祸乱在此不在彼秦不筑长城起阿房胜广何所因隋不伐辽东游江都李宻王世充何所因民不堪命距太康于河北使不得返遂废之】音释经【羿研计反】厥弟五人御其母以从徯于洛之汭五子咸怨述大禹之戒以作歌【御侍也怨如孟子所谓小弁之怨亲亲也小弁之诗父子之怨五子之歌兄弟之怨亲之过大而不怨是愈踈也五子知宗庙社稷危亾之不可救母子兄弟离散之不可保忧愁郁悒慷慨感厉情不自已发为诗歌推其亾国败家之由皆原于荒弃皇祖之训虽其五章之间非尽述皇祖之戒然其先后终始互相发明史臣以其作歌之意序于五章之首后世序诗者每篇皆有小序以言其作诗之义其原盖出诸此陈氏大猷曰五章俯仰节奏怨而不怒真温柔敦厚可以怨者也】音释经【从如字】传【弁蒲官反悒音邑】其一曰皇祖有训民可近不可下民惟邦本本固邦宁【此禹之训也皇大也君之与民以势而言则尊卑之分如霄壤之不侔以情而言则相须以安犹身体相资以生也故势疎则离情亲则合以其亲故谓之近以其疎故谓之下言其可亲而不可疎之也且民者国之本本固而后国安本既不固则虽强如秦富如隋终亦防亾而已矣其一其二或长幼之序或作歌之序不可知也】音释经【近目靳反】传【分扶问反长上声】予视天下愚夫愚妇一能胜予一人三失怨岂在明不见是图予临兆民凛乎若朽索之驭六马为人上者奈何不敬【予五子自称也君失人心则为独夫独夫则愚夫愚妇亦能胜我矣三失者言所失众也民心怨背岂待其彰著而后知之当于事几未形之时而图之也朽腐也朽索易絶六马易惊朽索固非可以驭马也以喻其危惧可畏之甚为人上者奈何而不敬乎前既引禹之训言此则以己之不足恃民之可畏者申结其义也陈氏大猷曰失至于三不望其复改频复之凶也民怨之蓄必深矣】音释经【见形甸反索昔各反驭与御同】传【背音佩几音机】其二曰训有之内作色荒外作禽荒甘酒嗜音峻宇雕墙有一于此未或不亡【此亦禹之训也色荒惑嬖宠也禽荒耽游田也荒者迷乱之谓甘嗜皆无厌也峻髙大也宇栋宇也雕绘饰也言六者有其一皆足以致灭亡也禹之训昭明如此而太康独不念之乎此章首尾意义已明故不复申结之也真氏曰禹训六言二十四字耳古今乱亡之衅靡不由之凛乎不可犯也】音释经【甘如字又音酣】传【嬖卑义反耽都含反厌于盐反复扶又反】其三曰惟彼陶唐有此冀方今失厥道乱其纪纲乃底灭亡【尧初为唐侯后为天子都陶故曰陶唐尧授舜舜授禹皆都冀州言冀方者举中以包外也大者为网小者为纪底致也尧舜禹相授一道以有天下今太康失其道而紊乱其纪纲以致灭亡也陈氏大猷曰道者君天下之本纪纲者维持天下之制皆不可缺也】其四曰明明我祖万邦之君有典有则贻厥子孙闗石和钧王府则有荒坠厥绪覆宗绝祀【明明明而又明也我祖禹也典犹周之六典则犹周之八则所以治天下之典章法度也贻遗闗通和平也百二十斤为石三十斤为钧钧与石五权之最重者也闗通以见彼此通同无折阅之意和平以见人情两平无乖争之意言禹以明明之徳君临天下典则法度所以贻后世者如此至于钧石之设所以一天下之轻重而立民信者王府亦有之其为子孙后世虑可谓详且逺矣奈何太康荒坠其绪覆其宗而絶其祀乎又按法度之制始于权权与物钧而生衡衡运生规规圆生矩矩方生绳绳直生准是权衡者又法度之所自出也故以钧石言之】音释经【覆方六反后不尽音读者以义推之】传【折食列反为去声】其五曰呜呼曷归予懐之悲万姓仇予予将畴依郁陶乎予心顔厚有忸怩弗愼厥德虽悔可追【曷何也呜呼曷归叹息无地之可归也予将畴依彷徨无人之可依也为君至此亦可哀矣仇予之予指太康也指太康而谓之予者不忍斥言忠厚之至也郁陶哀思也顔厚愧之见于色也忸怩愧之发于心也可追言不可追也陈氏大猷曰太康失邦咎在不敬愼耳始之曰奈何不敬终之曰弗慎厥徳敬慎乃一篇之纲领耳故曰敬胜怠者吉怠胜敬者灭】音释经【忸女六反怩女夷反】传【彷徨音旁皇思去声见形甸反】
　　征【国名孟子曰征者上伐下也此以征名实即誓也仲康丁有夏中衰之运羿执国政社稷安危在其掌握而仲康能命侯以掌六师侯能承仲康以讨有罪是虽未能行羿不道之诛明羲和党恶之罪然当国命中絶之际而能举师伐罪犹为礼乐征伐之自天子出也夫子所以録其书者以是欤今文无古文有或曰苏氏以为羲和贰于羿忠于夏者故羿假仲康之命命侯征之今按篇首言仲康肇位四海侯命掌六师又曰侯承王命徂征详其文意盖史臣善仲康能命将遣师侯能承命致讨未见贬仲康不能制命而罪侯之为专征也若果为篡羿之书则乱臣贼子所为孔子亦取之为后世法乎】音释传【将去声簒初患反】
　　惟仲康肇位四海侯命掌六师羲和废厥职酒荒于厥邑后承王命徂征【仲康太康之弟侯国之侯命掌六师命为大司马也仲康始即位即命侯以掌六师次年方有征羲和之命必本始而言者葢史臣善仲康肇位之时已能收其兵权故羲和之征犹能自天子出也林氏曰羿废太康而立仲康然其篡也乃在相之世仲康不为羿所篡至其子相然后见篡是则仲康犹有以制之也羿之立仲康也方将执其礼乐征伐之权以号今天下而仲康即位之始即能命侯掌六师以収其兵权如汉文帝入自代邸即皇帝位夜拜宋昌为卫将军鎭抚南北军之类羲和之罪虽曰沉乱于酒然党恶于羿同恶相济故侯承王命往征之以翦羿羽翼故终仲康之世羿不得以逞使仲康尽失其权则羿之篡夏岂待相而后敢耶羲氏和氏夏合为一官曰后者诸侯入为王朝公卿如禹稷伯夷谓之后也】音释传【相去声邸典礼反朝驰遥反】告于众曰嗟予有众圣有谟训明徴定保先王克谨天戒臣人克有常宪百官修辅厥后惟明明【徴騐保安也圣人谟训明有徴验可以定安邦国也下文即谟训之语天戒日蚀之类谨者恐惧修省以消变异也常宪者奉法修职以供乃事也君能谨天戒于上臣能有常宪于下百官之众各修其职以辅其君故君内无失徳外无失政此其所以为明明后也又按日蚀者君弱臣强之象后羿専政之戒也羲和掌日月之官党羿而不言是可赦乎】音释经【徴知陵反此字无证音以避宋讳代之耳】传【省悉井反】毎歳孟春遒人以木铎徇于路官师相规工执艺事以谏其或不恭邦有常刑【遒人宣令之人木铎金口木舌施政教时振以警众也周礼小宰之职正嵗帅治官之属徇以木铎曰不用法者国有常刑亦此意也官以职言师以道言规正也相规云者胥教诲也工百工也百工技艺之事至理存焉理无往而不在故言无防而可略也孟子曰责难于君谓之恭官师百工不能规谏是谓不恭不恭之罪犹有常刑何况于畔官离次俶扰天纪者乎蔡元度曰周景王铸无射伶州鸠谏曰匮财罢民鲁庄丹楹刻桶匠庆谏曰无益于为而替前人之令徳工执艺事以谏皆此类也】音释经【遒慈秋反铎达各反徇松润反】传【令去声帅率治年声】惟时羲和顚覆厥德沈乱于酒畔官离次俶扰天纪遐弃厥司乃季秋月朔辰弗集于房瞽奏鼓啬夫驰庶人走羲和尸厥官罔闻知昬迷于天象以干先王之诛政典曰先时者杀无赦不及时者杀无赦【次位也官以职言次以位言畔官则乱其所治之职离次则舍其所居之位俶始扰乱也天纪则洪范所谓嵗月日星辰厯数是也盖自尧舜命羲和歴象日月星辰之后为羲和者世守其职未尝紊乱至是始乱其天纪焉遐逺也逺弃其所司之事也辰日月会次之名房所次之宿也集汉书作辑集辑通用言日月防次不相和辑而掩蚀于房宿也按唐志曰蚀在仲康即位之五年瞽乐官以其无目而审于音也奏进也古者日蚀则伐鼓用币以救之春秋传曰惟正阳之月则然余则否今季秋而行此礼夏礼与周异也啬夫小臣也汉有上林啬夫庶人庶人之在官者周礼庭氏救日之弓矢啬夫庶人盖供救日之百役者曰驰曰走者以见日蚀之变天子恐惧于上啬夫庶人奔走于下以助救日如此其急羲和为厯象之官尸居其位若无闻知则其昏迷天象以于先王之诛岂特不恭之刑而已哉政典先王政治之典籍也先时后时皆违制失时当诛而不赦者也今日蚀之变如此而羲和罔闻知是固干先王后时之诛矣】音释经【畔与叛通离如字又力智反俶昌六反曰先先见反】传【治平声舍音舍宿音秀下同日蚀在五年言仲康即位次年征羲和而此引唐志又云五年方日蚀然以经文肇位二字观之当从前説经世书亦云次年供音恭见形甸反政治去声后时上胡茂反】今予以尔有众奉将天罚尔众士同力王室尚弼予钦承天子威命【将行也我以尔众士奉行天罚尔其同力王室庶几辅我以敬承天子之威命也盖天子讨而不伐诸侯伐而不讨仲康之命侯得天子讨罪之权侯之征羲和得诸侯敌忾之义其辞直其义明非若五霸搂诸侯以伐诸侯其辞曲其义迂也】音释传【忾口溉反怒也左传云诸侯敌王所忾搂音楼迂云俱反】火炎昆冈玉石俱焚天吏逸德烈于猛火殱厥渠魁胁从罔治旧染污俗咸与惟新【昆出玉山名冈山脊也逸过渠大也言火炎昆冈不辨玉石之美恶而焚之茍为天吏而有过逸之徳不择人之善恶而戮之其言有甚于猛火不辨玉石也今我但诛首恶之魁而已胁从之党则罔治之旧染汚俗之人亦皆赦而新之其诛恶宥善是犹王者之师也今按征如称羲和之罪止以其畔官离次俶扰天纪至是有胁从旧染之语则正羲和之罪当不止于废时乱日是必聚不逞之人崇饮私邑以为乱党助羿为恶者也后徂征隠其叛逆而不言者盖正名其罪则必锄根除源而仲康之势有未足以制后羿者故止责其旷职之罪而防诛其不臣之心也】音释经【殱将亷反胁虚业反字本作协治平声污音乌】呜呼威克厥爱允济爱克厥威允罔功其尔众士懋戒哉【威者严明之谓爱者姑息之谓记曰军旅主威盖军法不可以不严严明胜则信其事之必济姑息胜则信其功之无成誓师之末而复嗟叹以是深警之欲其勉之戒惧而用命也】















　　书传会选卷二
<经部,书类,书传会选>
　　钦定四库全书
　　书传会选卷三
　　明　刘三吾等　撰
　　商书【契始封商汤因以为有天下之号书凡十七篇】音释传【契私列反字本作偰史记云黄帝之曽孙帝喾生契又传十三世生汤】
　　汤誓【汤号也或曰諡汤名履姓子氏夏桀暴虐汤往征之亳众惮于往役故汤喻以吊伐之意葢师兴之时而誓于亳都者也今文古文皆有】音释传【諡神至反亳白各反】
　　王曰格尔众庶悉聼朕言非台小子敢行称乱有夏多罪天命殛之【王曰者史臣追述之称也格至台我称举也以人事言之则臣伐君可谓乱矣以天命言之则所谓天吏】【非称乱也林氏曰非天吏而伐有罪犹不为士师而擅杀人也为天吏而不伐有罪犹为士师而故纵罪人也】音释经【台音怡本篇及后诸篇竝同称平声】今尔有众汝曰我后不恤我众舍我穑事而割正夏予惟闻汝众言夏氏有罪予畏上帝不敢不正【穑刈获也割防也亳邑之民安于汤之徳政桀之虐焰所不及故不知夏氏之罪而惮伐桀之劳反谓汤不恤亳邑之众】【舍我刈获之事而防正有夏汤言我亦闻汝众论如此然夏桀暴虐天命殛之我畏上帝不敢不往正其罪也】音释经【舍音】【舍】传【防都管反】今汝其曰夏罪其如台夏王率遏众力率割夏邑有众率怠弗协曰时日曷丧予及汝皆亾夏徳若兹今朕必往【遏絶也割劓割夏邑之割时是也汤又举商众言桀虽暴虐其如我何汤又应之曰夏王率为重役以穷民力严刑以残民生民厌夏徳亦率皆怠于奉上不和于国疾视其君指日而曰是日何时而亡乎若亡则吾宁与之俱亡盖苦桀之虐而欲其亡之甚也桀之恶徳如此今我之所以必徃也桀尝自言吾有天下如天之有日日亡吾乃亡耳故民因以日目之】音释经【丧去声】尔尚辅予一人致天之罚予其大赉汝尔无不信朕不食言尔不从誓言予则孥戮汝罔有攸赦【赉与也食言言已出而反吞之也禹之征苗止曰尔尚一乃心力其克有勲至啓则曰用命赏于祖不用命戮于社予则孥戮汝此又益以朕不食言罔有攸赦亦可以观世变矣陈氏栎曰天生民而立之君使司牧之今桀虐其民民欲其速亡如此人心之所归即天命之所在人心之所离即天命之所弃也天命汤伐之汤敢违天乎汤之誓师拳拳惟以天言曰天命殛之曰予畏上帝曰致天之罚非汤伐之天伐之也汤曰予畏上帝不敢不正武王曰予弗顺天厥罪惟钧其心一也尧舜之授受禹启之继汤武之征伐事虽不同其顺乎天适乎时合乎义一而已矣】
　　仲虺之诰【仲虺臣名奚仲之后为汤左相诰告也周礼士师以五戒先后刑罚一曰誓用之于军旅二曰诰用之于防同以喻众也此但告汤而亦谓之诰者唐孔氏谓仲虺亦必对众而言盖非特释汤之惭而且以晓其臣民众庶也古文有今文无】音释经【虺许伟反说文作又作蘬作】传【奚仲左传哀公元年薛宰曰薛之皇祖奚仲为夏车正注奚仲为夏禹掌车服大夫仲虺奚仲之后也相去声先先见反后胡茂反晓其臣民诰即告也上下可通用如召诰洛诰多以下告上亦名篇曰诰此篇自佑贤辅徳以下皆进戒之辞故亦曰诰不必言晓其臣民也】
　　成汤放桀于南巢惟有惭徳曰予恐来世以台为口实【武功成故曰成汤南巢地名庐江六县有居巢城桀奔于此因以放之也汤之伐桀虽顺天应人然承尧舜禹授受之后于心终有所不安故愧其徳之不古若而又恐天下后世借以为口实也陈氏曰尧舜以天下让后世好名之主犹有不知而慕之者汤武征伐而得天下后世嗜利之人安得不以为口实哉此汤之所以恐也欤陈氏栎曰观汤之惭汤之本心见矣盖以居万世君臣之始变也仲虺释其惭始则美之又虑其愧心既释骄心或生故终后警之大臣引君当道如此】音释传【借慈夜反好去声】仲虺乃作诰曰呜呼惟天生民有欲无主乃乱惟天生聪明时乂有夏昬徳民坠涂炭天乃锡王勇智表正万邦缵禹旧服兹率厥典奉若天命【仲虺恐汤忧愧不已乃作诰以解释其意叹息言民生有耳目口鼻爱恶之欲无主则争且乱矣天生聪明所以为之主而治其争乱者也坠陷也涂泥炭火也桀为民主而反行昏乱防民于涂泥既失其所以为主矣然民不可以无主也故天汤以勇智之徳勇足以有为智足以有谋非勇智则不能成天下之大业也表正者表正于此而影直于彼也天汤以勇智者所以使其表正万邦而继禹旧所服行也此但卒循其典常以奉顺乎天而已天者典常之理所自出而典常者禹之所服行者也汤革夏而缵旧服武革商而政由旧孔子所谓百世可知正以是也孟子曰贼仁者谓之贼贼义者谓之残残贼之人谓之一夫闻诛一夫纣矣未闻弑君也夫立之君者惧民之残贼而无以主之为之主而自残贼焉则君之实防矣非一夫而何孟子之言则仲虺之意也】音释经【纉作管反】传【恶去声治平声夫立上音扶】夏王有罪矫诬上天以布命于下帝用不臧式商受命用爽厥师【矫与矫制之矫同诬罔臧善式用爽明师众也天以形体言帝以主宰言桀知民心不从矫诈诬罔托天以惑其众天用不善其所为用使有商受命用使昭明其众庶也吴氏曰用爽厥师续下文简贤附势意不相贯疑有脱误】简贤附势寔繁有徒肇我邦于有夏若苗之有莠若粟之有秕小大战战罔不惧于非辜矧予之徳言足聴闻【简略繁多肇始也战战恐惧貌言简贤附势之人同恶相济寔多徒众肇我邦于有夏为桀所恶欲见翦除如苗之有莠如粟之有秕锄治簸有必不相容之势商众小大震恐无不惧陷于非罪况汤之徳言则足人之听闻尤桀所忌疾者乎以苗粟喻桀以莠秕喻汤特言其不容于桀而迹之危如此史记言桀囚汤于夏台汤之危屡矣无道而恶有道势之必至也叶贺孙问矧予之徳言足聴闻据古注作道徳善言窃意言足聴闻自当作一句读言吾之徳言之足使人聴闻未知是否朱子曰是若然则传内言则足人之聴闻亦当作一句是】音释经【寔丞职反与实字异音同义莠以九反草似苗者秕卑履反音与七同不成粟者足或云周礼大司徒注给足陆氏云刘音子喻反故韵书子迈反下释云足其不足曰足然陆氏于诸经中但足恭之足音将树反而给足之足竝无音又案诗行露篇以屋狱足为韵则但如本音矣姑记于此】传【所恶去声下同治平声夏台史记索隠云狱名夏曰钧台皇甫谧云地名在阳翟】惟王不迩声色不殖货利徳懋懋官功懋懋赏用人惟己改过不吝克寛克仁彰信兆民【迩近殖聚也不近声色不聚货利若未足以尽汤之徳然此本原之地非纯乎天徳而无一毫人欲之私者不能也本原澄澈然后用人处己而莫不各得其当懋茂也繁多之意与时乃功懋哉之义同言人之懋扵徳者则懋之以官人之懋于功者则懋之以赏用人惟己而人之有善者无不容改过不吝而己之不善者无不改不忌能于人不吝过于己合并为公私意不立非圣人其孰能之汤之用人处己者如此而于临民之际是以能寛能仁谓之能者寛而不失于纵仁而不失于柔易曰寛以居之仁以行之君徳也君徳昭著而孚信于天下矣汤之徳足人聴闻者如此陈氏栎曰六经言仁自克寛克仁始遂开万世言仁之端仁者心之徳爱之理以心徳之体言则仁为体寛为用以爱之用言则寛以容人仁以爱人皆用也徳莫大于仁汤之克仁实自不迩不殖之无私欲始欤】音释经【殖丞职反】传【近巨靳反处上声下同当去声合音閤】乃葛伯仇饷初征自葛东征西夷怨南征北狄怨曰奚独后予攸徂之民室家相庆曰徯予后后来其苏民之戴商厥惟旧哉【葛国名伯爵也饷馈也仇饷与饷者为仇也葛伯不祀汤使问之曰无以供粢盛汤使亳众往耕老弱馈饷葛伯杀其童子汤遂征之汤征自葛始也奚何徯待也苏复生也西夷北狄言逺者如此则近者可知也汤师之未加者则怨望其来曰何独后予其所往伐者则妻孥相庆曰待我后乆矣后来我其复生乎他国之民皆以汤为我君而望其来者如此天下之爱戴归往于商者非一日矣商业之兴盖不在于鸣条之役也吕氏曰夏商之际君臣易位天下之大变然观其征伐之时唐虞都俞揖逊气象依然若存盖尧舜禹汤以道相传世虽降而道不降也】音释经【葛居曷反汉志葛国在陈留宁陵县葛乡唐宋州东距南亳六十里经世书纪年云汤戊寅嵗征葛越十八年乙未伐桀】传【粢音咨盛时征反复扶又反】佑贤辅徳显忠遂良兼弱攻昧取乱侮亡推亡固存邦乃其昌【前既释汤之惭此下因以劝勉之也诸侯之贤徳者佑之辅之忠良者显之遂之所以善善也侮説文曰伤也诸侯之弱者兼之昧者攻之乱者取之亡者伤之所以恶恶也言善则由大以及小言恶则由小以及大推亡者兼攻取侮也固存者佑辅显遂也推彼之所以亡固我之所以存邦国乃其昌矣】音释经【推通回反】传【恶恶上去声下如字】徳日新万邦惟懐志自满九族乃离王懋昭大徳建中于民以义制事以礼制心垂裕后昆予闻曰能自得师者王谓人莫己若者亡好问则裕自用则小【徳日新者日新其徳而不已也志自满者反是汤之盘铭曰茍日新日日新又日新其广日新之义欤徳日新则万邦虽广而无不懐志自满则九族虽亲而亦离万邦举逺以见近也九族举亲以见踈也王其勉明大徳立中道于天下中者天下之所同有也然非君建之则民不能以自中而礼义者所以建中者也义者心之裁制礼者理之节文以义制事则事得其宜以礼制心则心得其正内外合徳而中道立矣如此则非特有以建中于民而垂诸后世者亦绰乎有余裕矣然是道也必学焉而后至故又举古人之言以为隆师好问则徳尊而业广自贤自用者反是谓之自得师者真知己之不足人之有余委心聴用而无拂逆之谓也孟子曰汤之于伊尹学焉而后臣之故不劳而王其汤之所以自得者欤仲虺言懐诸侯之道推而至于修徳检身又推而至于能自得师夫自天子至于庶人未有舍师而能成者虽生知之圣亦必有师焉后世之不如古非特世道之降抑亦师道之不明也仲虺之论遡流而源要其极而归诸能自得师之一语其可为帝王之大法也欤】音释经【好去声】传【见形甸反下同夫音扶舍音舍要平声】呜呼慎厥终惟其始殖有礼覆昬暴钦崇天道永保天命【上文既劝勉之于是叹息言谨其终之道惟于其始图之始之不谨而能谨终者未之有也伊尹亦言谨终于始事虽不同而理则一也钦崇者敬畏尊奉之意有礼者封殖之昏暴者覆亡之天之道也钦崇乎天道则永保其天命矣按仲虺之诰其大意有三先言天立君之意桀逆天命而天之命汤者不可辞次言汤徳足以得民而民之归汤者非一日末言为君艰难之道人心合离之机天道福善祸滛之可畏以明今之受夏非以利己乃有无穷之恤以深慰汤而释其惭仲虺之忠爱可谓至矣然汤之所惭恐来世以为口实者仲虺终不敢谓无也君臣之分其可畏如此哉】音释经【分扶问反】
　　汤诰【汤伐夏归亳诸侯率职来朝汤作诰以与天下更始今文无古文有】音释传【朝驰遥反更平声】
　　王归自克夏至于亳诞告万方【诞大也亳汤所都在宋州谷熟县】王曰嗟尔万方有众明聴予一人诰惟皇上帝降衷于下民若有恒性克绥厥猷惟后【皇大中若顺也天之降命而具仁义礼智信之理无所偏倚所谓也人之禀命而得仁义礼智信之理与心俱生所谓性也猷道也由其理之自然而有仁义礼智信之行所谓道也以降而言则无有偏倚顺其自然固有常性矣以禀受而言则不无清浊纯杂之异故必待君师之职而后能使之安于其道也故曰克绥厥猷惟后夫天生民有欲以情言也上帝降于下民以性言也仲虺即情以言人之欲成汤原惟以明人之善圣贤之论互相发明然其意则皆言君道之系于天下者如此之重也】音释经【恒胡登反】传【行胡孟反夫音扶】夏王灭徳作威以敷虐于尔万方百姓尔万方百姓罹其凶害弗忍荼毒竝告无辜于上下神祗天道福善祸淫降灾于夏以彰厥罪【言桀无有仁爱但为杀戮天下被其凶害如荼之苦如毒之螫不可堪忍称寃于天地鬼神以冀其拯己屈原曰人穷则反本故劳苦倦极未尝不呼天也天之道善者福之滛者祸之桀既滛虐故天降灾以明其罪意当时必有灾异之事如周语所谓伊洛竭而夏亡之类】音释经【罹邻知反荼音徒只音祈】传【螫施只反虫毒也呼去声伊洛竭而夏亡韦昭云禹都阳城伊洛所近也】肆台小子将天命明威不敢赦敢用牡敢昭告于上天神后请罪有夏聿求元圣与之戮力以与尔有众请命【肆故也故我小子奉将天命明威不敢赦桀之罪也牡夏尚黑未变其礼也神后后土也聿遂也元圣伊尹也】音释传【戮字当作勠古通用音六陆又音力雕反説文力周反并力也】上天孚佑下民罪人黜伏天命弗僭贲若草木兆民允殖【孚允皆信也僣差也贲文之着也殖生也上天信佑下民故夏桀窜亡而屈服天命无所僣差贲然若草木之敷荣兆民信乎其生殖矣】音释经【贲彼义反】传【差初加反】俾予一人辑宁尔邦家兹朕未知获戾于上下栗栗危惧若将陨于深渊【辑和戾罪陨坠也天使我辑宁尔邦家其付予之重恐不足以当之未知己得罪于天地与否惊恐忧畏若将坠于深渊盖责愈重则忧愈大也】音释传【子音与】凡我造邦无从匪无即慆淫各守尔典以承天休【夏命已黜汤命维新侯邦虽旧悉与更始故曰造邦彞法即就慆慢也匪指法度言慆淫指逸乐言典常也各守其典常之道以承天之休命也】音释经【造在早反慆他刀反】传【更平声乐音洛】尔有善朕弗敢蔽罪当朕躬弗敢自赦惟简在上帝之心其尔万方有罪在予一人予一人有罪无以尔万方【简阅也人有善不敢以不达已有罪不敢以自恕简阅一聴于天然天以天下付之我则民之有罪实君所为君之有罪非民所致非特圣人厚于责己而薄于责人是乃理之所在君道当然也林氏曰上天降于民而以克绥厥猷付之一人为君者必使天下之人皆不失其降之性以安厥猷方无负于天之所付若民有罪是为君者教之不至所以自弃于愚不肖之地而莫能返非民之罪乃君之罪所以曰罪在朕躬也陈氏栎曰此所以缴结篇首降有性绥猷之言深味之成汤可谓知君师之职矣】音释传【自恕朱子大学或问云恕字可施于人不可施于己以自恕训自赦似亦未的】呜呼尚克时忱乃亦有终【忱信也叹息言庶几能于是而忱信焉乃亦有终也吴氏曰此兼人己而言】音释经【忱时任反】
　　伊训【训导也太甲嗣位伊尹作书训导之史録为篇今文无古文有】
　　惟元祀十有二月乙丑伊尹祠于先王奉嗣王祗见厥祖侯甸羣后咸在百官总己以聴宰伊尹乃明言烈祖之成徳以训于王【夏曰嵗商曰祀周曰年一也元祀者太甲即位之元年十二月者商以建丑为正故以十二月为正也乙丑日也不系以朔者非朔日也三代虽正朔不同然皆以寅月起数盖朝觐会同班厯授时则以正朔行事至于纪月之数则皆以寅为首也伊姓尹字也伊尹名摰祠者告祭于庙也先王汤也冢长也礼有子妇之名周人亦谓之宰古者王宅忧祠祭则宰摄而告庙又摄而临羣臣太甲服仲壬之丧伊尹祠于先王奉太甲以即位改元之事祗见厥祖则摄而告庙也侯服甸服之羣后咸在百官总己之职以聴冢宰则摄而临羣臣也烈功也商颂曰衎我烈祖太甲即位改元伊尹于祠告先王之际明言汤之成徳以训太甲此史官叙事之始辞也或曰孔氏言汤崩逾月太甲即位则十二月者汤崩之年建子之月也岂改正朔而不改月数乎曰此孔氏惑于序书之文也太甲继仲壬之后服仲壬之防而孔氏曰汤崩奠殡而告固已误矣至于改正朔而不改月数则于经史尤可攷周建子矣而诗言四月维夏六月徂暑则寅月起数周未尝改也秦建亥矣而史记始皇三十一年十二月更名腊曰嘉平夫腊必建丑月也秦以亥正则腊为三月云十二月者则寅月起数秦未尝改也至三十七年书十月癸丑始皇出游十一月行至云梦继书七月丙寅始皇崩九月葬郦山先书十月十一月而继书七月九月者知其以十月为正朔而寅月起数未尝改也且秦史制书谓改年始朝贺皆自十月朔夫秦继周者也若改月数则周之十月为建酉月矣安在其为建亥乎汉初史氏所书旧例也汉仍秦正亦书曰元年冬十月则正朔改而月数不改亦已明矣且经曰元祀十有二月乙丑则以十二月为正朔而改元何疑乎惟其以正朔行事也故后乎此者复政厥辟亦以十二月朔奉嗣王归于亳盖祠告复政皆重事也故皆以正朔行之孔氏不得其説而意汤崩逾月太甲即位奠殡而告是以崩年改元矣苏氏曰崩年改元乱世事也不容在伊尹而有之不可以不辨又按孔氏以为汤崩吴氏曰殡有朝夕之奠何为而致祠主防者不离于殡侧何待于祗见盖太甲之为嗣王嗣仲壬而王也太甲太丁之子仲壬其叔父也嗣叔父而王而为之服三年之防为之后者为之子也太甲既即位于仲壬之柩前方居忧于仲壬之殡侧伊尹乃至商之祖庙徧祠商之先王而以立太甲告之不言太甲祠而言伊尹防三年不祭也奉太甲徧见商之先王而独言祗见厥祖者虽徧见先王而尤致意于汤也亦犹周公金縢之册虽徧告三王而独眷眷于文王也汤既已祔于庙则是此书初不废外丙仲壬之事但此书本为伊尹称汤以训太甲故不及外丙仲壬之事余见书序】音释经【见形甸反侯甸羣后此言侯甸则是禹贡五服之制至是已改为九服矣】传【系音计寅延知反音与夷同又夷真反説见尧典篇数双遇反下同朝驰遥反下同正朔正谓子丑寅月也朔月一日也日月相合故曰合朔史记厯书注云以建子为正故以夜半为朔若建寅为正则以平旦为朔是三代改正亦改朔也今按日月之合迟速有定期朔岂可改必会朝命用此时而已尹字东斋陈氏云三代而上未闻有以字传者且其自穪曰尹躬则非字明矣孔防据孙子及吕览三名摰或自有两名或更名耳长上声防平声下竝同衎空旱反更平声夫音扶下同郦音骊离去声而为去声下本为同】曰呜呼古有夏先后方懋厥德罔有天灾山川鬼神亦莫不宁暨鸟兽鱼鼈咸若于其子孙弗率皇天降灾假手于我有命造攻自鸣条朕载自亳【诗曰殷监不逺在夏后之世商之所宜监者莫近于夏故首以夏事告之也率循假借也有命有天命者谓汤也桀不率循先王之道故天降灾借手与我成汤以诛之夏之先后方其懋徳则天之眷命如此及其子孙弗率而覆亡之祸又如此太甲不知率循成汤之徳则夏桀覆亡之祸亦可监矣载始也呜条夏所宅也亳汤所宅也言造可攻之衅者由桀积恶于鸣条而汤徳之修则始于亳都也】音释经【载如字】传【监音鉴】惟我商王布昭圣武代虐以寛兆民允懐【布昭敷着也圣武犹易所谓神武而不杀者汤之徳威敷着于天下代桀之虐以吾之寛故天下之民信而懐之也】今王嗣厥徳罔不在初立爱惟亲立敬惟长始于家邦终于四海【初即位之初言始不可以不谨也谨始之道孝悌而已孝悌者人心之所同非必人人教诏之立植也立爱敬于此而形爱敬于彼亲吾亲以及人之亲长吾长以及人之长始于家达于国终而措之天下矣孔子曰立爱自亲始教民睦也立敬自长始教民顺也】音释经【长上声】呜呼先王肇修人纪从谏弗咈先民时若居上克明为下克忠与人不求僃检身若不及以至于有万邦兹惟艰哉【人纪三纲五常孝敬之实也上文欲太甲立其爱故故此言成汤之所修人纪者如下文所云也纲常之理未尝泯没桀废弃之而汤始修复之也咈逆也先民犹前辈旧徳也从谏不逆先民是顺非诚于乐善者不能也居上克明言能尽临下之道为下克忠言能尽事上之心吕氏曰汤之克忠最为难看汤放桀以臣易君岂可为忠不知汤之心最忠者也天命未去人心未离事桀之心曷尝斯须替哉与人之善不求其检身之诚有若不及其处上下人己之间又如此是以徳日以盛业日以广天命归之人心载之由七十里而至于有万邦也积累之勤兹亦难矣伊尹前既言夏失天下之易此又言汤得天下之难太甲可不思所以继之哉】音释传【乐音洛臣易夷益反处上声】敷求哲人俾辅于尔后嗣【敷广也广求贤哲使辅尔后嗣也】制官刑儆于有位曰敢有恒舞于宫酣歌于室时谓巫风敢有殉于货色恒于游畋时谓滛风敢有侮圣言逆忠直逺耆徳比顽童时谓乱风惟兹三风十愆卿士有一于身家必防邦君有一于身国必亡臣下不匡其刑墨具训于蒙士【官刑官府之刑也巫风者常歌常舞若巫觋然滛过也过而无度也比昵也倒置悖理曰乱好人之所恶恶人之所好也风风化也三风愆之纲也十愆风之目也卿士诸侯十有其一己防其家亡其国矣墨墨刑也臣下而不能匡正其君则以墨刑加之具详悉也童蒙始学之人则详悉以是训之欲其入官而知所以正谏也异时太甲欲败度纵败礼伊尹先见其微故拳拳及此】音释经【恒胡登反下同殉松润反逺于愿反耆渠伊反按説文耆从老从防则下当从日但此章及文侯之命诗耆而艾礼记耆指使耆老周礼伊耆氏之类古注本皆从目唐张参五经文字云下从目者非比毗至反防去声】传【觋刑狄反男曰觋女曰巫倒刀号反好恶并去声】呜呼嗣王祗厥身念哉圣谟洋洋嘉言孔彰惟上帝不常作善降之百祥作不善降之百殃尔惟徳罔小万邦惟庆尔惟不徳罔大坠厥宗【叹息言太甲当以三风十愆之训敬之于身念而勿忘也谟谓其谋言谓其训洋大孔甚也言其谋训大明不可忽也不常者去就无定也为善则降之百祥为恶则降之百殃各以类应也勿以小善而不为万邦之庆积于小勿以小恶而为之厥宗之坠不在大盖善必积而后成恶虽小而可惧此总结上文而又以天命人事祸福申戒之也新安陈氏曰此篇伊训太甲于即位之初始终以兴亡寓劝戒夏以懋徳兴桀以弗率亡初意明矣继以汤以圣武兴而欲太甲以爱敬之良心嗣厥徳劝之也继以汤以艰难兴而防太甲以纵欲之私心败厥徳戒之也末章作善降祥尔徳之惟庆劝之保其所以兴作不善之降殃不徳之坠宗戒之防于所以亡而提纲挈领则在祗厥身之一言能祗敬其身则嗣祖徳而兴不能祗敬其身则背祖徳而亡言言忠爱盖已豫为太甲忧矣但犹包涵未明言之未如太甲篇痛切尔】
　　太甲上【商史録伊尹告戒节次及太甲往复之辞故三笃相属成文其间或附史臣之语以贯篇意若史家纪传之所载也唐孔氏曰伊训肆命徂后大甲咸有一徳皆是告戒太甲不可皆名伊训故随事立称也此篇亦训体今文无古文有】音释传【属音烛传柱恋反称平声】
　　惟嗣王不惠于阿衡【惠顺也阿倚衡平也阿衡商之官名言天下之所倚平也亦曰保衡或曰伊尹之号史氏録伊尹之书先此以发之】音释经【阿于何反】传【阿倚孔疏云古人读阿倚同音故阿为倚也】伊尹作书曰先王顾諟天之明命以承上下神只社稷宗庙罔不祗肃天监厥徳用集大命抚绥万方惟尹躬克左右厥辟宅师肆嗣王丕承基绪【顾常目在之也諟古是字明命者上天显然之理而命之我者在天为明命在人为明徳伊尹言成汤常目在是天之明命以奉天地神祗社稷宗庙无不敬肃故天视其徳用集大命以有天下抚安万邦我又身能左右成汤以居民众故嗣王得以大承其基业也陈氏曰此言太甲今日之有天下由先王明徳以得天命伊尹身任重以辅先王也有先王创业之祖与尹开国之大臣是以嗣王得承此大业今日岂可忘先生而不念忽尹言而不从哉】音释经【监音鉴左右音佐佑辟必益反音与璧同下章并同】惟尹躬先见于西邑夏自周有终相亦惟终其后嗣王罔克有终相亦罔终嗣王戒哉祗尔厥辟辟不辟忝厥祖【夏都安邑在亳之西故曰西邑夏金氏曰自周当作自君君字篆文似周故误作周夏之先王有终故其辅相者亦能有终其后夏桀不能有终故其辅相者亦不能有终嗣王其以夏桀为戒哉当敬尔所以为君之道君而不君则忝辱成汤矣太甲之意必谓伊尹足以任天下之重我虽纵欲未必遽至危亡故伊尹以相亦罔终之言深折其私而破其所恃也】音释经【先见并如字自周朱子语録云二字不可晓或云周当作君篆文相似而误也相去声下同】王惟庸罔念闻【庸常也太甲惟若寻常于伊尹之言无所念聴此史记之言】音释经【庸朱子语録云六字只作一句读庸如王庸作书之庸为是】伊尹乃言曰先王昧爽丕显坐以待旦旁求俊彦啓迪后人无越厥命以自覆【昧晦爽明也昧爽云者欲明未明之时也丕大也显亦明也先王于昧爽之时洗濯澡雪大明其徳坐以待旦而行之也旁求者求之非一方也彦美士也言汤孜孜为善不遑宁处如此而又旁求俊彦之士以开导子孙太甲毋颠越其命以自取覆亡也】音释传【澡子皓反】慎乃俭徳惟懐永图【太甲欲败度纵败礼盖奢侈失之而无长逺之虑者伊尹言当谨其俭约之徳惟懐永乆之谋以约失之者鲜矣此太甲受病之处故伊尹特言之】音释传【鲜上声】若虞机张往省括于度则释钦厥止率乃祖攸行惟朕以怿万世有辞【虞虞人也机弩牙也括矣括也度法度射者之所准望者也释发也言若虞人之射弩机既张必往察其括之合于法度然后发之则发无不中矣钦者肃恭収敛止见虞书率循也钦厥止者所以立本率乃祖者所以致用所谓省括于度则释也王能如是则动无过举近可以慰悦尹心逺可以有誉于后世矣安汝止者圣君之事生而知者也钦厥止者贤君之事学而知者也】音释经【省息井反括古活反】传【矢括孔防云矢末也説文云矢括筑处新安程泰之云矢之尾末岐而衔处也中去声】王未克变【不能变其旧习也此亦史臣之言】伊尹曰兹乃不义习与性成予弗狎于弗顺营于桐宫密迩先王其训无俾世迷【狎习也弗顺者弗顺义理之人也桐成汤墓陵之地伊尹指太甲所为乃不义之事习恶而性成者也我不可使其狎习不顺义理之人于是营宫于桐使亲近成汤之墓朝夕哀思兴起其善以是训之无使终身迷惑而不误也】王徂桐宫居忧克终允徳【徂往允信也有诸己之谓信实有其徳于身也凡人之不善必有从防以导其为非者太甲桐宫之居伊尹既使其密迩先王陵墓以兴发其善心又絶其比昵之党而革其汚染此其所以克终允徳也次篇伊尹言嗣王克终厥徳又曰允徳协于下故史氏言克终允徳结此篇以发次篇之义陈氏曰伊尹此举盖处君臣之变者知太甲之性不过中人平日诱以为恶之近习必多而辅以为善之大臣尹之外无闻焉孤忠不能胜引诱之众徒言不能开迷惑之人遂营桐以居之如见先生之在前而无羣小之在侧善心油然以生而汚习脱然以除此不言之教逹变之权惟自任以天下之重如尹之开国元老大臣至公者能之而非泛然之大臣所敢为也乂按千古性学开端于若有恒性之一言其次则习与性成之言也恒性以天地之性言习与性成以气质之性言天地之性气质之性虽至横渠张氏始剖判言之然已肇端于汤尹言性之初矣】音释传【从防上子勇反下音勇劝也序书作怂慂比毗至反昵尼质反汚音乌】
　　太甲中
　　惟三祀十有二月朔伊尹以冕服奉嗣王归于亳【太甲终丧明年之王朔也冕冠也唐孔氏曰周礼天子六冕备物尽文惟衮冕耳此盖衮冕之服义或然也奉迎也丧既除以衮冕吉服奉迎以归也】作书曰民非后罔克胥匡以生后非民罔以辟四方皇天眷佑有商俾嗣王克终厥徳实万世无疆之休【民非君则不能相正以生君非民则谁与为君者言民固不可无君而君尤不可失民也太甲改过之初伊尹首发此义其喜惧之意深矣夫太甲不义有若性成一日翻然改悟是岂人力所至葢天命眷商隂诱其衷故嗣王能终其徳也向也汤绪几坠今其自是有永岂不为万世无疆之休乎】音释经【辟必益反】传【夫音扶】王拜手稽首曰予小子不明于徳自底不类欲败度纵败礼以速戾于厥躬天作孽犹可违自作孽不可逭既往背师保之训弗克于厥初尚赖匡救之徳图惟厥终【拜手首至手也稽首首至地也太甲致敬于师保其礼如此不类犹不肖也多欲则兴作而乱法度纵肆则放荡而隳礼义度就事言之也礼就身言之也速召之急也戾罪孽灾逭逃也既往已往也已往既不信伊尹之言不能谨之于始庶几正救之力以图惟其终也当太甲不惠阿衡之时伊尹之言惟恐太甲不聼及太甲改过之后太甲之心惟恐伊尹不言夫太甲固困而知之者然昔之迷今之复昔之晦今之明如日月昏蚀一复其旧而光采燿万景俱新汤武不可及已岂居成王之下乎】音释经【败北迈反下同孽鱼列反字今作防古通用逭胡玩反背音佩】传【夫音扶荧绢反】伊尹拜手稽首曰修厥身允徳协于下惟明后【伊尹致敬以复太甲也修身则无败度败礼之事允徳则有诚身诚意之实徳诚于上协和于下惟明后然也】先王子惠困穷民服厥命罔有不悦并其有邦厥邻乃曰徯我后后来无罚【此言汤徳所以协下者困穷之民若已子而惠爱之惠之若子则心之爱者诚矣未有诚而不动者也故民服其命无有不得其懽心当时诸侯竝汤而有国者其邻国之民乃以汤为我君曰待我君我君来其无罚乎言除其残虐汤之得民心也如此即仲虺后来其苏之意】王懋乃徳视乃厥祖无时豫怠【汤之盘铭曰茍日新日日新又日新汤之所以懋其徳者如此太甲亦当勉于其徳视烈祖之所为不可顷刻而逸豫怠惰也】奉先思孝接下思恭视逺惟明聴徳惟聪朕承王之休无斁【思孝则不敢违其祖思恭则不敢忽其臣惟亦思也思明则所视者逺而不蔽于浅近思聪则所聼者徳而不惑于憸邪此懋徳之所从事者太甲能是则我承王之美而无所厌斁也陈氏大猷曰孝恭聪明懋徳之目人君修徳必自受病处药之太甲前日覆汤典刑不惠阿衡由不思孝思恭也既立不明背弃师训由视溺于近聼惑于邪也今尽此四者病去而徳成矣尹耻君不及尧舜太甲徳成尹责始尽是承王美于无穷也陈氏大猷曰伊训作于太甲未有过之先尹欲预防其纵故其辞严太甲上篇作于太甲有过之时尹不欲激之而防转其机故其辞婉中篇作于悔过之初尹深自喜慰故其辞温下篇作于改过之后尹虑其或不克终故其辞深以厉大臣格言浅深有序故如此】音释经【斁音亦】传【憸思亷仄】
　　太甲下
　　伊尹申诰于王曰呜呼惟天无亲克敬惟亲民罔常懐懐于有仁鬼神无常享享于克诚天位艰哉【申诰重诰也天之所亲民之所懐鬼神之所享皆不常也惟克敬克仁克诚而后天亲之民懐之鬼神享之也曰敬曰仁曰诚者各因所主而言也天谓之敬者天者理之所在动静语黙不可有一毫之慢民谓之仁者民非元后何戴鳏寡孤独皆人君所当恤鬼神谓之诚者不诚无物诚立于此而后神格于彼三者所当尽如此人君居天之位其可易而为之哉分而言之则三合而言之一徳而已太甲迁善未几而伊尹以是告之其才固有大过人者欤吕氏曰君必上得天心下得民心幽得鬼神之心始可以当天位天位所以惟艰也】音释传【重储用反易以防反几居豨反】徳惟治否徳乱与治同道罔不兴与乱同事罔不亡终始慎厥与惟明明后【徳者合敬仁诚之称也有是徳则治无是徳则乱治固古人有行之者矣乱亦古人有行之者也与古之治者同道则无不兴与古之乱者同事则无不亡治而谓之道者盖治因时制宜或损或益事未必同而道则同也乱而谓之事者亡国防家不过货色游畋作威杀戮等事事同道无不同也治乱之分顾所与何如耳始而与治固可以兴终而与乱则亡亦至矣谨其所与终始如一惟明明之君则然也上篇言惟明后此篇言惟明明后盖明其所已明而进乎前者矣真氏曰道指全体而言如尧舜之仁汤武之义是也事指一事而言太康游畋桀纣暴虐之类是也必同道乃兴宋襄公以不禽二毛自比文王不知一事之同而他事之不副其能兴乎苛同事必亡三风十愆或有其一无不亡者兴之难而亡之易如此斯天位之所以艰欤】音释经【治去声下同否俯久反】先王惟时懋敬厥徳克配上帝今王嗣有令绪尚监兹哉【敬即克敬惟亲之敬举其一以包其二也成汤勉敬其徳德与天合故克配上帝今王嗣有令绪庶几其监视此也】音释经【令去声监音鉴】若升髙必自下若陟遐必自迩【此告以进德之序也中庸论君子之道亦谓譬如行逺必自迩譬如登高必自卑进德修业之喻未有如此之切者吕氏曰自此乃伊尹画一以告太甲也】无轻民事惟难无安厥位惟危【无毋通毋轻民事而思其难毋安君位而思其危】慎终于始【人情孰不欲善终者特安于纵欲以为今日姑若是而他日固改之也然始而不善而能善其终者寡矣桐宫之事往已今其即政临民亦事之一初也】有言逆于汝心必求诸道有言逊于汝志必求诸非道【鲠直之言人所难受巽顺之言人所易从于其所难受者必求诸道不可遽以逆于心而拒之于其所易从者必求诸非道不可遽以逊于志而聴之以上五事盖欲太甲矫乎情之偏也陈氏大猷曰忘其言之顺逆而揆诸道之当否合道则逆者乃所以为逊非道则逊者乃所以为逆前日欲纵之时尹之言固尝逆心而臣下之言固尝有逊志者矣故复以为戒】音释经【鲠古杏反】呜呼弗虑胡获弗为胡成一人元良万邦以贞【胡何也弗虑何得欲其谨思之也弗为何成欲其笃行之也元大良善贞正也一人者万邦之仪表一人元良则万邦以正矣】君罔以辩言乱旧政臣罔以宠利居成功邦其永孚于休【弗思弗为安于纵弛先王之法废矣能思能为作其聪明先王之法乱矣乱之为害甚于废也成功非宠利之所可居者至是太甲徳已进伊尹有退休之志矣此咸有一德之所以继作也君臣各尽其道邦国永信其休美也呉氏曰上篇称嗣王不惠于阿衡必其言有与伊尹背违者辩言乱政或太甲所失在此罔以宠利居成功己之所自处者已素定矣下语既非泛论则上语必有为而也陈氏曰老氏曰功成而不居蔡泽曰四时之序功成者去伊尹圣之任者也耕莘之初天下何与于我自幡然从汤以后则以身任责不容释矣不幸汤崩主少不明几覆商身任托孤愈不容释矣大不得已置君于桐不容不犯臣子之至难非可诿其责于他人也观其告戒拳拳言言忠爱必以先王尹躬对言幸而太甲悔过修徳遂亟复政于君奉身而退尹至是上无负于先王次无负于太甲下无负于天下以身任重可以释矣由其任重恐恐不胜之身而复还其耕莘嚣嚣自得之身其欣幸当何如哉此而不退宁无贪恋宠利之疑置君于桐大不获己之本心谁白之者伊可谓自任之重自处之审矣使汤有太甲为之孙而无伊尹为之佐其不一再传而覆者几希尚何六百年之敢望哉】音释传【背音佩有为去声】
　　咸有一徳【伊尹致仕而去恐太甲德不纯一及任用非人故作此篇亦训体也史氏取其篇中咸有一德四字以为篇目今文无古文有】
　　伊尹既复政厥辟将告归乃陈戒于徳【伊尹已还政太甲将告老而归私邑以一德陈戒其君此史氏本序】音释经【辟必益反】曰呜呼天难谌命靡常常厥徳保厥位厥徳靡常九有以亡【谌信也天之难信以其命之不常也然天命虽不常而常于有德者君德有常则天命亦常而保厥位矣君德不常则天命亦不常而九有以亡矣九有九州也】音释经【谌时壬反】夏王弗克庸徳慢神虐民皇天弗保监于万方啓迪有命眷求一徳俾作神主惟尹躬暨汤咸有一徳克享天心受天明命以有九有之师爰革夏正【上文言天命无常惟有德则可常于是引桀之所以失天命汤之所以得天命者证之一德纯一之德不杂不息之义即上文所谓常德也神主百神之主享当也汤之君臣咸有一德故能上当天心受天明命而有天下于是改夏建寅之正而为建丑正也陈氏栎曰臣当先君后己善则称君今曰尹躬暨汤则臣先君曰咸有一徳则臣侪于君何也盖尹圣之任汤学焉而后臣天生齐圣之汤又生元圣之尹君臣同德圣圣相逢非泛然君臣比也又何区区形迹之嫌哉】音释经【监音鉴】非天私我有商惟天佑于一徳非商求于下民惟民归于一徳【上言一徳故得天得民此言天佑民归皆以一德之故盖反复言之】音释传【复音腹】徳惟一动罔不吉徳二三动罔不凶惟吉凶不僭在人惟天降灾祥在徳【二三则杂矣德之纯则无徃而不吉德之杂则无徃而不凶僣差也惟吉凶不差在人者惟天之降灾祥在德故也】今嗣王新服厥命惟新厥徳终始惟一时乃日新【太甲新服天子之命德亦当新然新德之要在于有常而已终始有常而无间防是乃所以日新也】音释传【间去声防徒玩反】任官惟贤材左右惟其人臣为上为徳为下为民其难其慎惟和惟一【贤者有德之称材者能也左右者辅弼大臣非贤材之称可尽故曰惟其人夫人臣之职为上为德左右厥辟也为下为民所以宅师也不曰君而曰德者兼君道而言也臣职所系其重如此是必其难其慎难者难于任用慎者慎于聴察所以防小人也惟和惟一和者可否相济一者终始如一所以任君子也】音释经【任如鸩反左右上臧可反下云九反音与有同与左右厥辟不同音为并去声陆氏音为上为民之为去声为德为下之为平声蔡传无明文朱子语録云并当作去声夫音扶左右厥辟左音佐右音佑】徳无常师主善为师善无常主协于克一【上文言用人因推取人为善之要无常者不可执一之谓师法协合也德者善之总称善者德之实行一者其本原统会者也德兼众善不主于善则无以得一本万殊之理善原于一不协于一则无以达万殊一本之妙谓之克一者能一之谓也博而求之于不一之善约而会之于至一之理此圣学始终条理之序与夫子所谓一贯者几矣太甲至是而得与闻焉亦异乎常人之改过者欤张氏曰虞书精一数语之外惟此为精密陈氏栎曰理之一本万殊处择之贵乎精理之万殊一本处融之贵乎一徳无常师主善为师精以择之也即所谓惟精也善无常主协于克一一以贯之也即所谓惟一也南轩谓精一数语外惟此最为精密伊尹此言即自惟精惟一充广言之也伊尹乐尧舜之道今复摘其授受防防以告太甲其欲使君尧舜之心至老而不变也盖如此】音释传【行胡孟反几音机与去声】俾万姓咸曰大哉王言又曰一哉王心克绥先王之禄永底烝民之生【人君惟其心之一故其诸言也大万姓见其言之大故能知其心之一感应之理自然而然以见人心之不可欺而诚之不可掩也禄者先王所守之天禄也烝众也天禄安民生厚一徳之效验也】音释传【以见形甸反】呜呼七世之庙可以观徳万夫之长可以观政【天子七庙三昭三穆与太祖之庙七七庙亲尽则迁必有德之主则不祧毁故曰七世之庙可以观德天子居万民之上必政教有以深服乎人而后万民悦服故曰万夫之长可以观政伊尹叹息言德政修否见于后世服乎当时有不可掩者如此】音释经【长上声】传【昭如字音韶非避晋讳改也祧他雕反迁庙也见形甸反】后非民罔使民非后罔事无自广以狭人匹夫匹妇不获自尽民主罔与成厥功【罔使罔事即上篇民非后罔克胥匡以生后非民罔以辟四方之意申言君民之相须者如此欲太甲不敢忽也无毋同伊尹又言君民之使事虽有贵贱不同至于取人为善则初无贵贱之间盖天以一理赋之于人散为万善人君合天下之万善而后理之一者可全也茍自大而狭人匹夫匹妇有一不得自尽于上则一善不备而民主亦无与成厥功矣伊尹于篇终致其警戒之意而言外之防则又推广其所谓一者如此葢道体之纯全圣功之极致也尝因是言之以为精粹无杂者一也终始无间者一也该括万善者一也一者通古今达上下万化之原万事之干语其理则无二语其运则无息语其体则并包而无所遗也咸有一徳之书而三者之义悉备前乎伏牺尧舜禹汤后乎文武周公孔子同一揆也】音释经【尽子忍反又在忍反】传【间去声下同并平声】
　　盘庚上【盘庚阳甲之弟自祖乙都耿圮于河水盘庚欲迁于殷而大家世族安土重迁胥动浮言小民虽荡析离居亦惑于利害不适有居盘庚喻以迁都之利不迁之害上中二篇未迁时言下篇既迁后言王氏曰上篇告羣臣中篇告庻民下篇告百官族姓左传谓盘庚之诰实诰体也三篇今文古文皆有但今文三篇合为一史记盘庚祖乙之曽孙也厯祖乙子祖辛祖辛子开甲开甲弟祖丁开甲子南庚祖丁子阳甲及盘庚凡七世都耿矣亳殷亳之殷地也亳殷之别名在河南耿在河北】音释经【盘陆云本又作般】传【阳甲汤八世孙祖乙之子自盘庚又传八王至武乙复迁河北】
　　盘庚迁于殷民不适有居率吁众慼出矢言【殷在河南偃师适往吁呼矢誓也史臣言盘庚欲迁于殷民不肯往适有居盘庚率呼众忧之人出誓言以喻之如下文所云也周氏曰商人称殷自盘庚始自此以前惟称商自盘庚迁都之后于是殷商兼称或只称殷也】音释经【吁音喻】传【呼去声下同】曰我王来既爰宅于兹重我民无尽刘不能胥匡以生卜稽曰其如台【曰盘庚之言也刘杀也盘庚言我先王祖乙来都于耿固重我民之生非欲尽致之死也民适不幸荡析离居不能相救以生稽之于卜亦曰此地无若我何言耿不可居决当迁也陈氏栎曰既爰宅于兹兹指耿邑当有述水患之语然后继以重我民无尽刘方近人情其如台疑令龟之词比句上下疑有阙文】音释经【尽子忍反】先王有服恪谨天命兹犹不常宁不常厥邑于今五邦今不承于古罔知天之断命矧曰其克从先王之烈【服事也先王有事恪谨天命不敢违越先王犹不敢常安不常其邑于今五迁厥邦矣今不承先王而迁且不知上天之断絶我命况谓其能从先王之大烈乎详此言则先王迁徙亦必有稽卜之事仲丁河亶甲篇逸不可攷矣五邦汉孔氏谓汤迁亳仲丁迁嚣河亶甲居相祖乙居耿并盘庚迁殷鸟五邦然以下文今不承于古文势攷之则盘庚之前当自有五迁史记言祖乙迁邢或祖乙两迁也】音释经【恪克各反断都管反】传【亶多旱反嚣先刀反相去声】若颠木之有由蘖天其永我命于兹新邑绍复先王之大业底绥四方【颠仆也由古文作甹木生条也颠木譬耿由蘖譬殷也言今自耿迁殷若已仆之木而复生也天其将永我国家之命于殷以继复先王之大业而致安四方乎薛氏曰不迁故罔知天之短命则迁乃天欲永我命也不迁故不克从先王之烈则迁乃绍复先王之业也陈氏大猷曰京师为诸夏本国都定则四方安矣承天命复祖业绥四方三者图迁之本意故史述于篇首】音释经【蘖牙葛反又鱼列反字本作□又作枿】传【甹説文引书云若颠木之有甹枿字从丂象枝条之形谓己倒之木更生孙枝也而复扶又反】盘庚斆于民由乃在位以常旧服正法度曰无或敢伏小人之攸箴王命众悉至于庭【斆教服事箴规也耿地泻卤垫隘而有沃饶之利故小民苦于荡析离居而巨室则总于货寳惟不利于小民而利于巨室故巨室不恱而胥动浮言小民于利害亦相与咨怨间有能审利害之实而欲迁者则又往往为在位者之所排击阻难不能自达于上盘庚知其然故其教民必自在位始而其所以教在位者亦非作为一切之法以整齐之惟举先王旧常迁都之事以正其法度而已然所以正法度者亦非有他焉惟曰彼在位之臣无或敢伏小人之所箴规焉耳葢小民患泻卤垫隘有欲迁而以言箴规其上者汝毋得遏絶而使不得自达也众者臣民咸在也史氏将述下文盘庚之训语故先此陈氏大猷曰法度如朝市室庐之营建道路顿宿之部分去旧即新之区画之类遵故事则人情不骇达箴言则人情不壅此迁都之大纲也】音释经【斆胡教反】传【泻卤上思积反下郎古反咸地也间去声难如字又去声切干结反汉平帝纪注一切者权时之事如以刀切物茍取齐整不顾长短纵横也又七计反】王若曰格汝众予告汝训汝猷黜乃心无傲从康【若曰者非尽当时之言大意若此也汝猷黜乃心者谋去汝之私心也无与毋同毋得傲上之命从己之安葢傲上则不肯迁从康则不能迁二者所当黜之私心也此虽盘庚对众之辞实为羣臣而以斆民由在位故也陈氏经曰傲上者违王命而不肯从从康者懐茍安而无逺虑羣臣所以不肯迁病根在此二者故直指其病戒之】音释传【去上声为去声】古我先王亦惟图任旧人共政王播告之修不匿厥指王用丕钦罔有逸言民用丕变今汝聒聒起信险肤予弗知乃所讼【逸过也盘庚言先王亦惟谋任旧人共政王播告之修则奉承于内而能不隠匿其指意故王用大敬之宣化于外又无过言以惑众听故民用大变今尔在内则伏小人之攸箴在外则不和吉言于百姓譊譊多言凡起信于民者皆险陂肤浅之説我不晓汝所言果何谓也详此所谓旧人者世臣旧家之人非谓老成人也盖沮迁都者皆世臣旧家之人下文人惟求旧一章可见】音释经【任如鸩反】传【譊尼交反陂彼义反与诐通沮在吕反】非予自荒兹徳惟汝含徳不惕予一人予若观火予亦拙谋作乃逸【荒废也逸过失也盘庚言非我轻易迁徙自荒废此徳惟汝不宣布徳意不畏惧于我我视汝情明若观火我亦拙谋不能制命而成汝过失也】若网在纲有条而不紊若农服田力穑乃亦有秋【紊乱也纲举则目张喻下从上小从大申前无傲之戒勤于田亩则有秋成之望喻今虽迁徙劳苦而有永建乃家之利申言从康之戒】音释经【紊音问】汝克黜乃心施实徳于民至于婚友丕乃敢大言汝有积徳【苏氏曰商之世家大族造言以害迁者欲以茍悦小民为德也故告之曰是何德之有汝曷不去汝私心施实徳于民与汝婚姻僚友乎劳而有功此实德也汝能劳而有功则汝乃敢大言曰我有积德曰积德云者亦指世家大族而言申言汝猷黜乃心之戒】音释传【去上声】乃不畏戎毒于逺迩惰农自安不昬作劳不服田畆越其罔有黍稷【戎大昬强也汝不畏沈溺大害于逺近而惮劳不迁如怠惰之农不强力为劳苦之事不事田亩安有黍稷之可望乎此章再以农喻申言从康之害林氏曰此篇文势大扺反覆辩论皆相顾成文既曰若农服田至有秋又曰惰农自安至罔有黍稷既曰予若观火又曰若火之燎于原文虽涣散而意则相属以是知盘庚之言虽佶屈聱牙不可遽晓然反覆求之于人情甚近也】音释经【昬音敏】传【强平声下同】汝不和吉言于百姓惟汝自生毒乃败祸奸宄以自灾于厥身乃既先恶于民乃奉其恫汝悔身何及相时憸民犹胥顾于箴言其发有逸口矧予制乃短长之命汝曷弗告朕而胥动以浮言恐沈于众若火之燎于原不可向迩其犹可扑灭则惟汝众自作弗靖非予有咎【吉好也先恶为恶之先也奉承恫痛相视也憸民小民也逸口过言也逸口尚可畏况我制尔生杀之命可不畏乎恐谓恐动之以祸患沈谓沈防之于罪恶不可向迩其犹可扑灭者言其势熖虽盛而殄灭之不难也靖安咎过也则惟尔众自为不安非我有过也此章反覆辩论申言傲上之害陈氏大猷曰恫痛不急去之乃奉而养之犹安其危利其灾也既先恶于始又防疾于今后虽悔之何及矣】音释经【奉如字孔传云奉持故陆音孚勇反恫音通陆又勑动反相去声憸思亷反燎卢皎力照二反向许亮反古但作乡今通作向后篇并同扑普卜反】传【复音腹】迟任有言曰人惟求旧器非求旧惟新【迟任古之贤人苏氏曰人旧则习器旧则敝当常使旧人用新器也今按盘庚所引其意在人惟求旧一句而所谓求旧者非谓老人但谓求人于世臣旧家云尔详下文意可见若以旧人为老人又何侮老成人之有】音释经【任如林反】古我先王暨乃祖乃父胥及逸勤予敢动用非罚世选尔劳予不掩尔善兹予大享于先王尔祖其从与享之作福作灾予亦不敢动用非徳【胥相也敢不敢也非罚非所当罚也世非一世也劳劳于王家也掩蔽也言先王及乃祖乃父相与同其劳逸我岂敢动用非罚以加汝乎世简尔劳不蔽尔善兹我大享于先王尔祖亦以功而配食于庙先王与尔祖父临之在上质之在旁作福作灾皆简在先王与尔祖父之心我亦岂敢动用非徳以加汝乎陈氏栎曰此以世臣与国同休戚感动之乃申图任旧人之意谓汝从我迁我固不敢用非罚加汝执迷不迁亦不敢用非徳福汝又承上扑灭之言以起意而以威恐之以赏劝之也】音释经【选须縜须兖二反与去声】予告汝于难若射之有志汝无侮老成人无弱孤有防各长于厥居勉出乃力聴予一人之作猷【难言谋迁徙之难也盖迁都固非易事而又当时臣民傲上从康不肯迁徙然我志决迁若射者之必于中有不容但己者弱少之也意当时老成孤防皆有言当迁者故戒其老成者不可侮孤防者不可少之也尔臣各谋长逺其居勉出汝力以聴我一人迁徙之谋也】音释经【射食亦反长如字】传【中去声少失照反】无有逺迩用罪伐厥死用徳彰厥善邦之臧惟汝众邦之不臧惟予一人有佚罚【用罪犹言为恶用徳犹言为善也伐犹诛也言无有逺近亲防凡伐死彰善惟视汝为恶为善如何尔邦之善惟汝众用徳之故邦之不善惟我一人失罚其所当罚也】凡尔众其惟致告自今至于后日各恭尔事齐乃位度乃口罚及尔身弗可悔【致告者使各相告戒也自今以往各敬汝事整齐汝位法度汝言不然罚及汝身不可悔也林氏曰使驱以刑而迫之迁谁敢违之今其言乃若有所甚畏者盖得天下有道得其民也得其民者得其心也得其心在所欲与之聚耳今日之迁惟欲聚民之所欲而已茍以势驱而失人心虽能强之迁而民心以离矣故宁为优游不忍之词开谕其心使知吾之本意既不失民之心亦不害吾之迁此盘庚所以为仁也】
　　盘庚中
　　盘庚作惟涉河以民迁乃话民之弗率诞告用亶其有众咸造勿防在王庭盘庚乃登进厥民【作起而将迁之辞殷在河南故渉河诞大亶诚也咸造皆至也勿防戒其毋得防慢也此史氏之言苏氏曰民之弗率不以政令齐之而以话言晓之盘庚之仁也吕氏曰王庭乃道路行宫如周礼掌次是也班次臣在前民在后故升进民于前而告之】音释经【亶当旱反造七到反防私列反】曰明聴朕言无荒失朕命【荒废也】呜呼古我前后罔不惟民之承保后胥慼鲜以不浮于天时【承敬也苏氏曰古者谓过为浮浮之言胜也后既无不惟民之敬故民亦保后相与忧其忧虽有天时之灾鲜不以人力胜之也林氏曰忧民之忧者民亦忧其忧罔不惟民之承忧民之忧也保后胥慼民亦忧其忧也】音释经【鲜上声】殷降大虐先王不懐厥攸作视民利用迁汝曷弗念我古后之闻承汝俾汝惟喜康其非汝有咎比于罚【先王以天降大虐不敢安居其所兴作视民利当迁而已尔民何不念我以所闻先王之事凡我所以敬汝使汝者惟喜与汝同安尔非为汝有罪比于罚而谪迁汝也】音释经【共如字比毗至反】传【为去声】予若吁懐兹新邑亦惟汝故以丕从厥志【我所以招呼懐来于此新邑者亦惟以尔民荡析离居之故欲承汝俾汝康共以大从尔志也或曰庚迁都民咨胥怨而此以为丕从厥志何也苏氏曰古之所谓从众者非从其口之所不乐而从其心之所不言而同然者夫趋利而避害舍危而就安民心同然也殷亳之迁实斯民所利特其一时为浮言摇动怨咨不乐使其即安危利害之实而反求其心则固其所大欲者矣】音释传【呼去声乐音洛下同夫音扶舎音舍为去声】今予将试以汝迁安定厥邦汝不忧朕心之攸困乃咸大不宣乃心钦念以忱动予一人尔惟自鞠自苦若乘舟汝弗济臭厥载尔忱不属惟胥以沈不其或稽自怒曷瘳【上文言先生惟民之承而民亦保后胥慼今我亦惟汝故安定厥邦而汝乃不忧我心之所困乃皆不宣布腹心钦念以诚感动于我尔徒为此纷纷自取穷苦譬乘舟不以时济必败坏其所资今汝从上之诚间防不属安能有济惟相与以及沈溺而已诗曰其何能淑载胥及溺正此意也利害若此尔民而罔或稽察焉是虽怨疾忿怒何损于困苦乎三山陈氏曰朕心之所困在于欲迁而民不从也鞠穷也我忧汝民之忧汝乃不忧我心之忧乃皆大不宣布其心不钦敬其念以至诚感动我一人茍安而不肯迁是尔自穷自苦耳】音释经【忱时壬反下同乘平声济子计反载作代反又昨代反属音烛瘳丑鸠反】传【间去声防徒玩反】汝不谋长以思乃灾汝诞劝忧今其有今罔后汝何生在上【汝不为长乆之谋以思其不迁之灾是汝大以忧而自劝也孟子曰安其危而利其灾乐其所以亡劝忧之谓也有今犹言有今日也罔后犹言无后日也上天也今其有今罔后是天防弃汝命汝有何生理于天乎下文言迓续乃命于天盖相首尾之辞】音释传【乐音洛防都管反】今予命汝一无起秽以自臭恐人倚乃身迂乃心【尔民当一心以聴上无起秽恶以自臭败恐浮言之人倚汝之身迂汝之心使汝邪辟而无中正之见也陈氏大猷曰民已渉河复不肯迁是二而不一也今予命汝一意决往不可疑二起秽恶以自臭败应上文臭厥载而言使速济也予恐人蛊惑汝偏倚汝之身使不正迂曲汝之心使不直身心顚倒利害昏迷防亡无日】音释经【迂云俱反音与于同广韵又音迓】予迓续乃命于天予岂汝威用奉畜汝众【我之所以迁都者正以迎续汝命于天予岂以威胁汝哉用以奉养汝众而已吕氏曰旧都圯壊天将防命今我因水患未甚而迁是迎迓接续汝之命于天也予岂以迁徙之事威虐汝乎用以承汝畜养汝耳】音释经【畜许六反】传【胁虚业反】予念我先神后之劳尔先予丕克羞尔用懐尔然【神后先王也羞养也即上文畜养之意言我思念我先神后之劳尔先人我大克羞养尔者用懐念尔故也】失于政陈于兹髙后丕乃崇降罪疾曰曷虐朕民【陈乆崇大也耿圯而不迁以病我民是失政而乆于此也髙后汤也汤必大降罪疾于我曰何为而虐害我民盖人君不能为民图安是亦虐之也】音释传【能为去声】汝万民乃不生生暨予一人猷同心先后丕降与汝罪疾曰曷不暨朕防孙有比故有爽徳自上其罚汝汝罔能迪【乐生兴事则其生也厚是谓生生先后泛言商之先王防孙庚自称之辞比同事也爽失也言汝民不能乐生兴事与我同心以迁我先后大降罪疾于汝曰汝何不与朕防小之孙同迁乎故汝有失徳自上其罚汝汝无道以自免也】音释经【比毗至反】传【乐音洛】古我先后既劳乃祖乃父汝共作我畜民汝有戕则在乃心我先后绥乃祖乃父乃祖乃父乃断弃汝不救乃死【既劳乃祖乃父者申言劳尔先也汝共作我畜民者汝皆为我所畜之民也戕害也绥懐来之意谓汝有戕害在汝之心我先后固已知之懐来汝祖汝父汝祖汝父亦防弃汝不救汝死也】音释经【畜许六反戕慈良反防都管反】兹予有乱政同位具乃贝玉乃祖乃父丕乃告我髙后曰作丕刑于朕孙迪髙后丕乃崇降弗祥【乱治也具多取而兼有之谓言若我治政之臣所与共天位者不以生民为念而务富贝玉者其祖父亦告我成汤作丕刑于其子孙啓成汤丕乃崇降弗祥而不赦也此章先儒皆以为责臣之辞然祥其文势曰兹予有乱政同位则亦对民庶责臣之辞非直为羣臣言也按上四章言君有罪民有罪臣有罪我髙后与尔民臣祖父一以义防之无所赦也王氏曰先王设教因俗之善而导之反俗之恶而禁之方庚时商俗衰士大夫弃义即利故庚以具贝玉为戒此反其俗之恶而禁之者也自成周以上莫不事死如事生事亡如事存故其俗皆严鬼神以经考之商俗为甚故庚特称先后与臣民之祖父崇降罪疾为告此因其俗之善而导之者也陈氏栎曰神后言神灵在天髙后言功徳崇髙与先后皆指先王之迁都者言之】音释传【治平声直为去声防都玩反】呜呼今予告汝不易永敬大恤无胥絶逺汝分猷念以相从各设中于乃心【告汝不易即上篇告汝于难之意大恤大忧也今我告汝以迁都之难汝当永敬我之所大忧念者君民一心然后可以有济茍相絶逺而诚不属则殆矣分猷者分君之所图而共图之分念者分君之所念而共念之相从相与也中者极至之理各以极至之理存于心则知迁徙之议为不可易而不为浮言横议之所动摇也陈氏栎曰告汝者一定不易矣永敬我所大忧者汝当以君之心为心也中者人心同然之理何待于设正縁羣臣狥于私情之一偏则中之理亡矣汝不当偏为己计当分汝所谋所念以从上各设中理于心则明见利害自有不偏之凖在胸中不至于偏私矣不设中于心则人将倚汝身迂汝心也】音释经【易以豉反逺去声又如字】传【属音烛可易夷益反横户孟反】乃有不吉不迪颠越不恭暂遇奸宄我乃劓殄灭之无遗育无俾易种于兹新邑【乃有不善不道之人颠陨逾越不恭上命者及暂时所遇为奸为宄刧掠行道者我小则加以劓大则殄灭之无有遗育毋使移其种于此新邑也迁徙道路间闗恐奸人乘隙生变故严明号令以告勑之】音释经【无俾无与毋通易夷益反种之勇反】往哉生生今予将试以汝迁永建乃家【往哉往新邑也方迁徙之时人懐旧土之念而未见新居之乐故再以生生勉之振起其怠惰而作其趋事也试用也今我将用汝迁永立乃家为子孙无穷之业也陈氏栎曰生生生养不穷之道也末二句应前今予将试以汝迁安定厥邦前以邦言此以乃家言互文见意民惟邦本本固邦宁必民家永建而后邦国安定矣】音释传【乐音洛】
　　盘庚下
　　盘庚既迁奠厥攸居乃正厥位绥爰有众【盘庚既迁新邑定其所居正君臣上下之位慰劳臣民迁徙之劳以安有众之情也此史氏之言】音释传【慰劳去声】曰无戏怠懋建大命【曰盘庚之言也大命非常之命也迁国之初臣民上下正当勤劳尽瘁趋事赴功以为国家无穷之计故盘庚以无戏怠戒之以建大命勉之】音释经【无与毋通】今予其敷心腹肾肠歴告尔百姓于朕志罔罪尔众尔无共怒协比防言予一人【厯尽也百姓畿内民庶百官族姓亦在其中陈氏大猷曰敷心腹肾肠谓中懐无一不布露也厯犹尽也协合也比犹连也百姓通臣民而言前日臣民不肯迁故盘庚不得已以刑罚之説儆之事定之后臣民必有以旧事而自疑得罪者故盘庚谓我布露心腹尽告尔以我志如下文所云是也今汝既从我以迁我必不罪尔众尔无怀疑共怒合比防言以谤议我】音释经【肾是刃反比毗至反】古我先王将多于前功适于山用降我凶徳嘉绩于朕邦【古我先王汤也适于山往于亳也契始居亳其后屡迁成汤欲多于前人之功故复往居亳按立政三亳郑氏曰东成皋南轘辕西降谷以亳依山故曰适于山也降下也依山地髙水下而无河圯之患故曰用下我凶徳嘉绩美功也按成皋汉志河南郡成皋县即虎牢也轘辕在河南缑氏县东南阪十二曲道将去复还故曰轘辕降谷未详当亦在河南】音释传【契私利反复扶又反按此三亳与立政篇传不同亦孔防所引郑注但于史絶无考据蔡氏以其地皆岩险故引以释适于山之语耳】今我民用荡析离居罔有定极尔谓朕曷震动万民以迁【今耿为河水圯壊沈溺垫隘民用荡析离居无有定止将防于凶徳而莫之救尔谓我何故震动万民以迁也】肆上帝将复我髙祖之徳乱越我家朕及笃敬恭承民命用永地于新邑【乃上天将复我成汤之徳而治及我国家我与一二笃敬之臣敬承民命用长居于此新邑也】音释传【治平声】肆予冲人非废厥谋吊由灵各非敢违卜用宏兹贲【冲童吊至由用灵善也宏贲皆大也言我非废尔众谋乃至用尔众谋之善者指当时臣民有审利害之实以为当迁者言也尔众亦非敢固违我卜亦惟欲宏大此大业尔言尔众亦非有他意也盖盘庚于既迁之后申彼此之情释疑惧之意明吾前日之用谋略彼既往之傲惰委曲忠厚之意蔼然于言辞之表大事以定大业以兴成汤之泽于是而益永盘庚其贤矣哉陈氏栎曰多于前功以下朱子本疑之吊由灵宏兹贲等语尤难晓姑存旧説而已】音释经【冲侍忠反音与虫同按字书当从水旁今书经皆从冫旁盖衞包之误耳吊音的贲符分反】呜呼邦伯师长百执事之人尚皆隠哉【隠痛也盘庚复叹息言尔诸侯公卿百执事之人庶几皆有所隠痛于心哉】音释经【长上声】传【复扶又反】予其懋简相尔念敬我众【相尔雅曰导也我懋勉简择导汝以念敬我之民众也】音释经【相去声】朕不肩好货敢恭生生鞠人谋人之保居叙钦【肩任敢勇也鞠人谋人未详或曰鞠养也我不任好贿之人惟勇于敬民以其生生为念使鞠人谋人之保居者吾则叙而用之钦而礼之也陈氏大猷曰新迁之民生理未复尤当视之如伤爱护而封殖之故总告之曰尔庶几皆怀恻隠之心我其懋汝简汝相汝汝当念敬我众念谓念之而不忘敬谓敬之而不忽也王氏曰导其耕桑薄其税敛使老防不失其养鞠人之事也聨其比闾合其族党相友相助谋人保居之事也既养之又安之则斯民之生生得矣】音释经【好去声】传【任如鸩反陆音而林反】今我既羞告尔于朕志若否罔有弗钦【羞进也若者如我之意即敢恭生生之谓否者非我之意即不肩好货之谓二者尔当深念无有不敬我所言也】音释经【否俯乆反】无总于货寳生生自庸【无毋同总聚也庸民功也此则直戒其所不可为勉其所当为也】式敷民徳永肩一心【式敬也敬布为民之徳永任一心欲其乆而不替也盘庚篇终戒勉之意一节严于一节而终以无穷期之盘庚其贤矣哉苏氏曰民不悦而犹为之先王未之有也祖乙圯于耿盘庚不得不迁然使先王处之则动民而民不惧劳民而民不怨盘庚徳之衰也其所以信于民者未至故纷纷如此然民怨诽逆命而盘庚终不怒引咎自责益开众言反复告谕以口舌代斧钺忠厚之至此殷之所以不亡而复兴也后之君子厉民以自用者皆以盘庚借口予不可以不论陈氏栎曰此篇始曰厯告百姓于朕志终曰羞告尔于朕志始告民以朕志者以释其疑惧之情也终告臣以朕志者欲其审好恶之辨也前日羣臣唱浮言以惑民者傲上从康其病证也具乃贝玉其病根也今虽已迁而病证犹未退根犹未除故始曰无戯怠以革傲上从康之病证终曰不肩好货无总货寳使除具乃贝玉之病根然后上能敬君命下能仁民生而永建国家无穷之基矣】音释传【布为去声反复音腹而复扶又反】
　　説命上【説命记髙宗命傅説之言命之曰以下是也犹蔡仲之命微子之命后世命官制词其原盖出于此上篇记得説命相之辞中篇记説为相进戒之辞下篇记说论学之辞总谓之命者髙宗命説实三篇之网领故总称之今文无古文有史记髙宗盘庚弟小乙之子名武丁】音释经【説音悦三篇内并同陆云本又作兑】传【相去声下同】
　　王宅忧亮隂三祀既免丧其惟弗言羣臣咸諌于王曰呜呼知之曰明哲明哲实作则天子惟君万邦百官承式王言惟作命不言臣下罔攸禀令【亮一作谅隂古作闇按丧服四制髙宗谅隂三年郑氏注云谅古作梁楣谓之梁闇读如鹑防之防闇谓庐也即倚庐之庐仪礼剪屏柱楣郑氏谓柱楣所谓梁闇是也宅忧亮隂言宅忧于梁闇也先儒以亮隂为信黙不言则于谅隂三年不言为语而不可解矣君薨百官总已聴于宰居忧亮隂不言礼之常也髙宗丧父小乙惟既免丧而犹弗言羣臣以其过于礼也故咸谏之叹息言有先知之徳者谓之明哲明哲实为法于天下今天子君临万邦百官皆奉承法令王言则为命不言则臣下无所禀令矣】音释经【亮龙张反音与梁同隂乌含反音与庵同按庵字与防字同音但古无庵字后汉史方有之故郑氏以防为音今易之以便时俗丧平声令去声】传【楣音眉鹑殊伦反防乌含反音与庵同倚庐仪礼疏云倚庐孝子所居在门外东壁倚木为庐也剪屏必郢反仪礼无音柱楣仪礼疏云剪屏者士丧三虞之后改旧西乡开户剪去户傍两厢屏之余草柱楣者前梁谓之楣楣下两头竖柱施梁乃夹户傍之屏也朱子云柱字当从手不从木音冡与反盖始者户北向用草为屏不剪其余草至是改而西向乃剪其余草始者无柱与楣檐着于地至是乃施楣及短柱以拄其楣架起其檐令稍髙而下可作户也复音腹】王庸作书以诰曰以台正于四方台恐徳弗类兹故弗言恭黙思道梦帝赉予良弼其代予言【庸用也髙宗用作书告谕羣臣以不言之意言以我表正四方任大责重恐徳不类于前人故不敢轻易发言而恭敬渊黙以思治道梦帝与我贤辅其将代我言矣盖髙宗恭黙思道之心纯一不二与天无间故梦寝之间帝赉良弼其念虑所孚精神所格非偶然而得者也】音释传【无间去声】乃审厥象俾以形旁求于天下说筑傅岩之野惟肖【审详也详所梦之人绘其形象旁求于天下旁求者求之非一方也筑居也今言所居犹谓之卜筑傅岩在虞虢之问肖似也与所梦之形相似孔氏曰傅氏之岩有涧水壊道尝使胥靡筑之説贤而隠代筑以供食孟子亦云傅説举于版筑之间以此】音释传【绘音会画也虢郎获反按虢有三此与虞相近则北虢也在河东郡太阳县】爰立作相王置诸其左右【于是立以为相按史记髙宗得説与之语果圣人乃举以为相书不言省文也未接语而遽命相亦无此理置诸左右盖以冢宰兼师保也荀卿曰学莫便乎近其人置诸左右近其人以学也史臣将记髙宗命説之辞先叙事始如此】音释经【相去声左右上臧可反下云九反】传【荀卿名况着荀子近巨靳反先先见反】命之曰朝夕纳诲以辅台徳【此下命説之辞朝夕纳诲者无时不进善言也孟子曰人不足与适也政不足与间也惟大人为能格君心之非髙宗既相説处之以师傅之职而又命之朝夕纳诲以辅台徳可谓知所本矣吕氏曰髙宗见道明故知顷刻不可无贤人之言】音释传【适音谪间去声相去声】若金用汝作砺若济巨川用汝作舟楫若嵗大旱用汝作霖雨【三日雨为霖髙宗托物以喻望説纳诲之切三语虽若一意然一节深一节也】啓乃心沃朕心【啓开也沃灌溉也啓乃心者开其心而无隠沃朕心者溉我心而厌饫也陈氏大猷曰相业莫要于辅徳辅徳莫切于格心格心之道非可外求惟以心格心啓开而发之也沃灌而入之也】音释传【溉居代反厌于艳于盐二反】若药弗厥疾弗瘳若跣弗视地厥足用伤【方言曰饮药而毒海岱之间谓之瘳愈也弗瞑喻臣之言不苦口也弗视地喻我之行无所见也仁山金氏曰恭者敬身以处黙者不言而思思道者懋此道体为何如也此髙宗之旧学孔子曰思而不学则殆髙宗思之之功固至然磨砺相济养之无助则心孤而无益若金盖思而有所未快自以为钝而资其砺也若济巨川盖思而未能遽通自觉其险而资其济也若嵗大旱盖思虽有得然心枯而无滋养之助自觉其竭而思其化也故又总之以啓乃心沃朕心言之若药之喻谓言不直则已之宿疾不除若跣之喻谓知不明则行必有所不安皆用工之语非泛言也】音释经【眠见反荧绢反跣苏典反】传【方言书名汉雄字子云作】惟暨乃僚罔不同心以匡乃辟俾率先王迪我髙后以康兆民【匡正率循也先王商先哲王也説既作相总百官则卿士而下皆其僚属髙宗欲傅説暨其僚属同心正救使循先王之道蹈成汤之迹以安天下之民也】音释经【辟必益反】呜呼钦予时命其惟有终【敬我是命其思有终也是命即上文所命者】説复于王曰惟木从绳则正后从谏则圣后克圣臣不命其承畴敢不祗若王之休命【荅钦子时命之语木从绳喻后从谏明谏之决不可不受也然髙宗当求受言于己不必责进言于臣君果从谏臣虽不命犹且承之况命之如此谁敢不敞顺其美命乎仁山金氏曰髙宗之命辞详而説之对反略其要在从谏一语盖髙宗旧学未成视羣臣又非甘盘之比故当反求诸己而思之其病在求于独而畧于人故傅説且以从谏药其病此病既除言则必行而已防言可以朝暮入不必遽数言之也】
　　说命中
　　惟説命总百官【説受命总百官冢宰之职也】乃进于王曰呜呼明王奉若天道建邦设都树后王君公承以大夫师长不惟逸豫惟以乱民【后王天子也君公诸侯也治乱曰乱明王奉顺天道建邦设都立天子诸侯承以大夫师长制为君臣上下之礼以尊临卑以下奉上非为一人逸豫之计而已也惟欲以治民焉耳陈氏栎曰説初见髙宗上篇所言只及从谏至此乃详及为君立政之道自此以下至事神则难乃其进谏之纲领条目也】音释经【长上声】传【治平声下同非为去声】惟天聪明惟圣时宪惟臣钦若惟民从乂【天之聪明无所不闻无所不见无他公而已矣人君法天之聪明一出于公则臣敬顺而民亦从治矣仁山金氏曰此篇以宪天聪明为主其下厯举宪天之目】惟口起羞惟甲胄起戎惟衣裳在笥惟干戈省厥躬王惟戒兹允兹克明乃罔不休【言语所以文身也轻出则有起羞之患甲冑所以卫身也轻动则有起戎之忧二者所以为己当虑其患于人也衣裳所以命有徳必谨于在笥者戒其有所轻予干戈所以讨有罪必严于省躬者戒其有所轻动二者所以加人当审其用于己也王惟戒此四者信此而能明焉则政治无不休美矣仁山金氏曰此四者政令刑赏之大者甲胄阻兵自卫也干戈以兵伐人也重言之者髙宗天资英毅説戒其轻于用武也】音释经【胄直又反兠鍪也按韵书字下当从日胄之胄乃从肉今多相混也笥相吏反省息井反】传【为去声予音与】惟治乱在庻官官不及私昵惟其能爵罔及恶徳惟其贤【庶官治乱之原也庻官得其人则治不得其人则乱王制曰论定而后官之任官而后爵之六卿百执事所谓官也公卿大夫士所谓爵也官以任事故曰能爵以命徳故曰贤惟贤惟能所以治也私昵恶徳所以乱也吴氏曰恶徳犹凶徳也人君当用吉士凶徳之人虽有过人之才爵亦不可及也按古者公侯伯子男爵之于侯国公卿大夫士爵之于朝廷此言庻官则公卿大夫士也】音释经【昵尼尔反】虑善以动动惟厥时【善当乎理也时时措之宜也虑固欲其当乎理然动非其时犹无益也圣人酬酢斯世亦其时而已】音释传【当去声下同】有其善丧厥善矜其能丧厥功【自有其善则已不加勉而徳亏矣自矜其能则人不効力而功隳矣】音释经【丧去声下同】惟事事乃其有备有备无患【惟事其事乃其有备有备故无患也张氏曰修车马备器械事乎兵事则兵有其备故外侮不能为之忧简稼器修稼政事乎农事则农有其备故能水旱不为之害所谓事事有备无患者如此】无啓宠纳侮无耻过作非【无闻宠幸而纳人之侮无耻过误而遂己之非过误出于偶然作非出于有意】音释经【无毋通下同】惟厥攸居政事惟醇【居止而安之义安于义理之所止也义理出于勉强则犹二也义理安于自然则一矣一故政事醇而不杂也】音释传【强上声】黩于祭祀时谓弗钦礼烦则乱事神则难【祭不欲黩黩则不敬礼不欲烦烦则扰乱皆非所以交鬼神之道也商俗尚鬼髙宗或未能脱于流俗事神之礼必有过焉傅説盖因其失而正之也新安王氏曰祭必有节不可疏亦不可数疏则怠怠则于礼不及数则黩黩则于礼大过其非敬一也黩之为非敬者盖礼失之烦则乱而不诚神必不享故事神则难也陈氏大猷曰已上皆宪天聪明之事事事物物皆有天然至当之理惟聪明者能尽之茍加一毫损益即是私意非天之聪明也】音释经【黩徒谷反】王曰旨哉説乃言惟服乃不良于言予罔闻于行【旨美也古人于饮食之美者必以旨言之盖有味其言也服行也髙宗赞美説之所言谓可服行使汝不善于言则我无所闻而行之也苏氏曰説之言譬如药石虽散而不一然一言一药皆足以治天下之公患所谓古之立言者】音释传【治平声】説拜稽首曰非知之艰行之惟艰王忱不艰允协于先王成徳惟説不言有厥咎【髙宗方味説之所言而説以为得于耳者非难行于身者为难王忱信之亦不为难信可合成汤之成徳説于是而犹有所不言则有其罪矣上篇言后克圣臣不命其承所以广其从谏之量而将告以为治之要也此篇言允协先王成徳惟説不言有厥咎所以责其躬行之实将进其为学之説也皆引而不发之意仁山金氏曰知而后行知为先髙宗之已得知易而行难行为重傅説之责难】音释传【量去声之説如字】
　　説命下
　　王曰来汝说台小子旧学于甘盘既乃遯于荒野入宅于河自河徂亳暨厥终罔显【甘盘臣名君奭言在武丁时则有若甘盘遯退也髙宗言我小子旧学于甘盘苏氏曰甘盘遯去不知所终武丁无所卒业学者徒见书云髙宗时旧劳于外不知小乙使知艰难耳决非荒野之遯也真氏大学衍义仍用苏説朱子语录亦谓暨厥终罔显只是寻甘盘不见观下文尔交修予罔予弃葢恐傅说效甘盘而遯也仁山金氏曰甘盘髙宗初年相也其后复政逺引再三求之卒老采邑】尔惟训于朕志若作酒醴尔惟麴蘖若作和羮尔惟盐梅尔交修予罔予弃予惟克迈乃训【心之所之谓之志迈行也范氏曰酒非麴蘖不成羮非盐梅不和人君须有美质必得贤人辅导乃能成徳作酒者麴多则太苦蘖多则太甘麴蘖得中然后成酒作羮者盐过则咸梅过则酸盐梅得中然后成羮臣之于君当以柔济刚可济否左右规正以成其徳故曰尔交修予尔无我弃我能行尔之言也孔氏曰交者非一之义陈氏经曰中篇説谓患髙宗之不能行不患臣之不能言此髙宗谓患説之不能言不患我之不能行】音释经【醴音礼麴丘六反蘖鱼列反和如字】説曰王人求多闻时惟建事学于古训乃有获事不师古以克永世匪説攸闻【求多闻者资之人学古训者反之已古训者古先圣王之训载修身治天下之道二典三谟之类是也説称王而告之曰人求多闻者是惟立事然必学古训深识义理然后有得不师古训而能长治久安者非説所闻甚言无此理也林氏曰傅説称王而告之犹禹称舜曰帝尤天之下文势正同】音释传【身治平声长治去声】惟学逊志务时敏厥修乃来允懐于兹道积于厥躬【逊谦抑也务専力也时敏者无时而不敏也逊其志如有所不能敏于学如有所不乃虚以受人勤以励己则其所修如泉始达源源乎其来矣兹此也笃信而深念乎此则道积于身不可以一二计矣夫修之来来之积其学之得于己者如此】音释传【夫音扶】惟斆学半念终始典于学厥徳修罔觉【斆教也言教人居学之半盖道积厥躬者体之立斆学于人者用之行兼体用合内外而后圣学可全也始之自学学也终之教人亦学也一念终始常在于学无少间断则徳之所修有不知其然而然者矣或曰受教亦曰教教于为学之道半之半须自得此説极为新巧但古人论学语皆平正的实此章句数非一不应中间一语独尔险巧此盖后世释教机权而误以论圣贤之学也】音释经【斆胡教反】传【间去声防徒玩反数双遇反应平声】监于先王成宪其永无愆【宪法愆过也言徳虽造于罔觉而法必监于先王先王成法子孙之所当守者也孟子言遵先王之法而过者未之有也亦此意】音释经【监音鉴】传【造七到反】惟説式克钦承旁招俊乂列于庶位【式用也言髙宗之徳茍至于无愆则説用能敬承其意广求俊乂列于众职盖进贤虽大臣之责然髙宗之徳未至则虽欲进贤有不可得者】王曰呜呼説四海之内咸仰朕徳时乃风【风教也天下皆仰我徳是汝之教也】股肱惟人良臣惟圣【手足备而成人良臣辅而君圣髙宗初以舟楫霖雨为喻继以麴蘖盐梅为喻至此又以股肱惟人为喻其所造益深所望益切矣陈氏栎曰髙宗潜黙之久一旦举説相之风声所动四海仰徳然非辅君成圣则无以慰人之仰徳説始告君以从谏则圣惟圣时宪是臣以圣期待其君今髙宗语説以良臣惟圣是君亦以圣自待矣】音释传【造七到反】昔先正保衡作我先王乃曰予弗克俾厥后惟尧舜其心愧耻若挞于市一夫不获则曰时予之辜佑我烈祖格于皇天尔尚明保予罔俾阿衡専美有商【先正先世长官之臣保安也保衡犹阿衡作兴起也挞于市耻之甚也不获不得其所也髙宗举伊尹之言谓其自任如此故能辅我成汤功格于皇天尔庶几明以辅我无使伊尹専美于我商家也傅説以成汤望髙宗故曰协于先王成徳监于先王成宪髙宗以伊尹望傅説故曰罔俾阿衡専美有商】音释传【长上声蔡此章从孔氏训正为长君牙文侯篇释先正为祖父按诗云汉礼记缁衣亦皆训长宜归于一】惟后非贤不乂惟贤非后不食其尔克绍乃辟于先王永绥民説拜稽首曰敢对天子之休命【君非贤臣不与共治贤非其君不与共食言君臣相遇之难如此克者责望必能之辞敢者自信无慊之辞对者对以己扬者扬于众休命上文髙宗所命也至是髙宗以成汤自期傅説以伊尹自任君臣相勉励如此异时髙宗为商令王傅説为商贤佐果无愧于成汤伊尹也宜哉】音释经【辟必益反】传【慊苦簟反令去声】
　　髙宗肜日【仁山金氏曰此篇首称髙宗肜日终言无丰于昵髙宗庙号也似谓髙宗之庙昵近庙也似是祖庚绎于髙宗之庙兼髙宗名臣不闻祖己乃训于王似告防君书叙大误惟史记谓此书作于祖庚之时为得之今文古文皆有】音释经【肜音融肜祭髙宗而曰髙宗肜日者谓于髙宗之庙肜祭之日也如仲康命侯而曰侯命掌六师髙宗命傅説而曰惟説命总百官书中如此者多乃史氏立言之法也】
　　髙宗肜日越有雊雉【肜祭明日又祭之名殷曰肜周曰绎雊鸣也于肜祭之日有雊雉之异】音释经【雊居侯反】传【绎音亦字书作襗】祖己曰惟先格王正厥事【丰于昵失礼之正故有雊雉之异祖己自言当格王之非心然后正其所失之事惟天监民以下格王之言王司敬民以下正事之言也】乃训于王曰惟天监下民典厥义降年有永有不永非天夭民民中絶命【典主也义者理之当然行　而宜之之谓言天监视下民】【其祸福予夺惟主义如何耳降年有永有不永义则永不义则不永非天夭折其民民自以非义而中絶其命也以是观之祖庚之祀必有祈天请命之事如汉武帝五畤祀之类祖己言永年之道不在祷祠在于所行义与不义而已祷祠非永年之道也言民而不言君者不敢斥也】音释经【监音鉴夭于兆反中如字陆又音去声】传【予音与五畤诸市反音与止同为坛以祭天言神灵所依止也史记及汉书注云雍五畤者秦宣公作宻畤祠青帝灵公作上畤祠黄帝下畤祠炎帝献公作畦畤祠白帝至汉髙帝作北畤祠黒帝其后文帝武帝皆幸雍郊见五畤】民有不若徳不聴罪天既孚命正厥徳乃曰其如台【不若徳不顺于徳不聴罪不服其罪谓不改过也孚命者以妖孽为符信而谴告之也言民不顺徳不服罪天既以妖孽为符信而谴告之欲其恐惧修省以正徳民乃曰孽祥其如我何则天必诛絶之矣】音释传【妖于乔反字当作祅説文云衣服歌謡之怪也孽鱼列反字当作禽兽虫豸之怪也谴诘战反省息井反下同】呜呼王司敬民罔非天典祀无丰于昵【司主嗣也王之职主于敬民而已徼福于神非王之事况祖宗莫非天之嗣主祀其可独丰于昵庙乎】音释经【无与毋通昵尼质反】
　　西伯戡黎【西伯武王也史记尝载纣使胶鬲观兵胶鬲问之曰西伯何为而来哉则武王亦继文王为西伯矣仁山金氏曰西伯武王也武王袭爵以后未克商以前商人称之曰周西伯也故胡五峰大纪吕成公陈少南薛季龙皆谓武王旧説文王失之矣又曰受朝歌今衞州黎今潞洲黎城然卫亦有黎阳则戡黎之师于受都已廹吴才老谓是武王伐纣时葢以祖伊辞气为甚迫也然亦当在观兵时浚仪王氏曰西伯既戡黎祖伊恐商都朝歌黎在上党壶闗乃河朔险要之地朝歌之西境宻迩王畿黎亡则商震矣故武王渡孟津莫之或御周以商墟封卫狄人迫逐黎侯卫为方伯连率不能救而式微旄丘之诗作唇亡齿寒衞终为狄所灭衞之亡犹商之亡也秦防上党而韩赵危唐平泽潞而三镇服形势其可忽哉今文古文皆有】音释经【戡音堪説文引书作或黎尚书大传作耆史记作饥又作説文作集韵或作□】
　　西伯既戡黎祖伊恐奔告于王【下文无及戡黎之事史氏特指此篇首以见祖伊告王之因也祖姓伊名祖己后也奔告自其邑奔走来告纣也】音释传【见形甸反】曰天子天既讫我殷命格人元罔敢知吉非先王不相我后人惟王滛戏用自絶【祖伊将言天讫殷命故特呼天子以感动之讫絶也格人犹言至人也格人元皆能先知吉凶者言天既已絶我殷命格人元皆无敢知其吉者甚言凶祸之必至也非先王在天之灵不佑我后人我后人滛戏用自絶于天耳】音释经【相去声】传【呼去声】故天弃我不有康食不虞天性不迪率典【康安虞度也典常法也纣自絶于天故天弃殷不有康食饥馑荐臻也不虞天性民失常心也不迪率典废壊常法也】音释传【度达各反馑渠吝反壊音怪】今我民罔弗欲丧曰天曷不降威大命不摰今王其如台【大命非常之命摰至也史记云大命胡不至民苦纣虐无不欲殷之亡曰天何不降威于殷而受大命者何不至乎今王其无如我何言纣不复能君长我也上章言天弃殷此章言民弃殷祖伊之言可谓痛切明着矣】音释经【丧去声摰音至】传【复扶又反长上声】王曰呜呼我生不有命在天【纣叹息谓民虽欲亡我我之生独不有命在天乎】祖伊反曰呜呼乃罪多参在上乃能责命于天【纣既无改过之意祖伊退而言曰尔罪众多参列在上乃能责其命于天耶吕氏曰责命于天惟与天同徳者方可】音释经【参仓舍反】殷之即丧指乃功不无戮于尔邦【功事也言殷即丧亡矣指汝所为之事其能免戮于商邦乎苏氏曰祖伊之諌尽言不讳汉唐中主所不能容者纣虽不改而终不怒祖伊得全则后世人主有不如纣者多矣愚读是篇而知周徳之至也祖伊以西伯戡黎不利于殷故奔告于纣意必及西伯戡黎不利于殷之语而入以告后出以语人未甞有一】【毫及周者是知周家初无利天下之心其戡黎也义之所当伐也使纣迁善改过则周将终守臣节矣伊殷之贤臣也知周】【之兴必不利于殷又知殷之亡初无与于周故因戡黎告纣反覆乎天命民情之可畏而畧无及周者文武公天下之心于是可见邹季友按此篇祖伊之言危迫之甚必在周师既渡河之后若文王时必无殷之既丧不无戮于尔邦之语篇次不当在微子之前】音释经【丧去声】传【以语去声与去声】
　　微子【微国名子爵也微子名啓帝乙长子纣之庶母兄也微子痛殷之将亡谋于箕子比干史録其问答之语亦诰体也以篇首有微子二字因以名篇今文古文皆有】音释经【微国名在东郡聊城今博州聊城县有微子故城箕亦国名今陈州西华县有箕城长上声】
　　微子若曰父师少师殷其弗或乱正四方我祖底遂陈于上我用沈酗于酒用乱败厥徳于下【父师大师三公箕子也少师孤卿比干也弗或者不能或如此也乱治也言纣无道无望其能治正天下也底致陈列也我祖成汤致功陈列于上而子孙沈酗于酒败乱其徳于下沈酗言我而不言纣者过则归己犹不忍斥言之也仁山金氏曰首章喻纣之必亡】音释经【酗吁句反败北汉反】传【治平声】殷罔不小大好草窃奸宄卿士师师非度凡有辜罪乃罔恒获小民方兴相为敌讐今殷其沦丧若渉大水其无津涯殷遂丧越至于今【殷之人民无小无大皆好草窃奸宄上而卿士亦皆相师非法上下容隠凡有冐法之人无有得其罪者小民无所畏惧强弱众暴寡方起讐怨争闘侵夺纲纪荡然沦丧之形茫无畔岸若渉大水无有津涯殷之丧亡乃至于今日乎微子上陈列祖下述丧乱哀怨痛切言有尽而意无穷数千载之下犹使人伤感悲愤后世人主观此亦可深监矣仁山金氏曰次章言己之欲去】音释经【好去声恒胡登反丧去声下同】传【监音鉴】曰父师少师我其发出狂吾家耄逊于荒今尔无指告予颠隮若之何其【曰者微子更端之辞何其语辞言纣发出颠狂暴虐无道我家老成之人皆逃遁于荒野危亡之势如此今尔无所指示告我以颠陨隮堕之事将若之何哉盖微子忧危之甚特更端以问救乱之防言我而不言纣者亦上章我用沈酗之义仁山金氏曰欲处不可救欲逃恐遂亡情不能已又问二子当有救亡之防】音释经【出尺类反隮牋四反陆子细反下同其如字郑云语助也齐鲁之间声如姫与礼记何居同】传【更平声】父师若曰王子天毒降灾荒殷邦方兴沈酗于酒【此下箕子之答也王子微子也自纣言之则纣无道故天降灾自天下言之则纣之无道亦天之数箕子归之天者以见其忠厚敬君之意与小旻诗言旻天疾威敷于下土意同方兴者言其方兴而未艾也此荅微子沈酗于酒之语而有甚之之意下同】音释传【见形甸反艾生盖反】乃罔畏畏咈其耉长旧有位人【乃罔畏畏者不畏其所当畏也孔子曰君子有三畏畏天命畏大人畏圣人之言咈逆也耉长老成之人也纣惟不畏其所当畏故老成旧有位者纣皆咈逆而弃逐之即武王所谓播弃黎老者此荅微子发狂耄逊之语以上文特发问端故此先荅之】音释经【长上声】今殷民乃攘窃神只之牺牷牲用以容将食无灾【色纯曰牺体完曰牷牛羊豕曰牲牺牷牲祭祀天地之物礼之最重者犹为商民攘窃而去有司用相容隠将而食之且无灾祸岂特草窃奸宄而已哉此荅微子草窃奸宄之语】音释经【攘如羊反牺虚宜反牷音全】降监殷民用乂讐敛召敌讐不怠罪合于一多瘠罔诏【讐敛若仇敌掊敛之也不怠力行而不息也诏告也下视殷民凡上所用以治之者无非讐敛之事夫上以讐而敛下则下必为敌以讐上下之敌讐实上之讐敛以召之而纣方且召敌讐不怠君臣上下同恶相济合而为一故民多饥殍而无所告也此荅微子小民相为敌讐之语】音释经【监音鉴敛力验反陆音力检反】传【掊音裒治平声夫音扶殍婢表反】商今其有灾我兴受其败商其沦丧我罔为臣仆诏王子出迪我旧云刻子王子弗出我乃颠隮【商今有其灾我出当其祸败商若沦丧我防无臣仆他人之理诏告也告微子以去为道盖商祀不可无人微子去则可以存商祀也刻害也箕子旧以微子长且贤劝帝乙立之帝乙不从卒立纣纣必忌之是我前日所言适以害子子若不去则祸必不免我商家宗祀始陨坠而无所托矣箕子自言其义决不可去而微子之义决不可不去也此荅微子沦丧颠隮之语】音释经【丧去声】传【防都玩反长上声】自靖人自献于先王我不顾行遯【上文既荅微子所言至此则告以彼此去就之义靖安也各安其义之所当尽以自达其志于先王使无愧于神明而已如我则不复顾行遯矣唐孔氏曰微子告二人而独箕子荅者比干与箕子意同经省文也语録荅严时亨曰所解三仁事史记左传互有不同但论语只言微子去之初无靣缚衔璧之説今乃舍孔子而从左氏史迁已自难信又不得已而曲为之説以为微子之去乃去纣而适封国则尤无所据矣仁山金氏曰自靖谓各行其分之所宜而即其心之所安也孔子所谓三仁是人各行其所安有以告于先王而无愧于神明可矣王子有可去之意盖不可使受有杀兄之名而元子在外万一有维持宗社之计若我则无可去之义故曰我不顾行遯是亦将以死救也详此辞意则箕子比干同以死谏比干见杀箕子偶不见杀而囚耳説者遂以箕子有言而比干独无言者去就之义难明而死节之义易见殊不知箕子岂有去意而比干之无荅亦以箕子意同故不复有异辞耳微子之去遯于荒野而已旧説抱祭器以归周者殊失之】












　　书传会选卷三
<经部,书类,书传会选>
　　钦定四库全书
　　书传防选卷四
　　明　刘三吾等　撰
　　周书【周文王国号后武王因以为有天下之号书凡三十二篇】音释传【国号周本太王所居地名在岐山之南所谓周原也皇甫谧云邑于周地故始改国曰周】
　　泰誓上【泰太同国语作大武王伐殷史录其誓师之言以其大防孟津编书者因以泰誓名之上篇未渡河作后二篇既渡河作今文无古文有伏生二十八篇本无泰誓武帝时伪泰誓出与伏生今文书合为二十九篇孔壁书虽出而未于世故汉儒所引皆用伪泰誓如曰白鱼入于王舟有火复于王屋流为乌太史公记周本纪亦载其语然伪泰誓虽知剽窃经所引而古书亦不能尽见故后汉马融得疑其伪谓泰誓按其文若浅露吾又见书多矣所引泰誓而不在泰誓者甚多至晋孔壁古文书行而伪泰誓始废吴氏曰汤武皆以兵受命然汤之辞裕武王之辞迫汤之数桀也恭武之数纣也傲学者不能无憾疑其书之晚出或非尽当时本文也仁山金氏曰上篇誓诸侯因及御事庶士中篇誓诸侯之师下篇自誓其师】音释传【复汉书师古注复归也芳目反剽匹妙反经柱恋反下同数所矩反下同】
　　惟十有三年春大会于孟津【十三年者武王即位之十三年也春者孟春建寅之月也孟津见禹贡按汉孔氏言虞芮质成为文王受命改元之年凡九年而文王崩武王立二年而观兵三年而伐纣合为十有三年此皆惑于伪书泰誓之文而误解九年大统未集与夫观政于商之语也古者人君即位则称元年以计其在位之乆近常事也自秦惠文始改十四年为后元年汉文帝亦改十七年为后元年自后说春秋因以改元为重欧阳氏曰果重事欤西伯即位已改元年中间不宜改元而又改元至武王即位宜改元而反不改元乃上冒先君之元年并其居丧称十一年及其灭商而得天下其事大于聴讼逺矣而又不改元由是言之谓文王之受命改元武王冒先君之元年者皆妄也欧阳氏之辨极为明着但其曰十一年亦惑于书序十一年之误也详见序篇】音释传【见形甸反下同虞芮如税反二国名虞在陜之平陆芮在冯州观去声下观政如字夫音扶下同并去声丧平声】王曰嗟我友邦冢君越我御事庶士明听誓【王曰者史臣追称之也友邦亲之也冢君尊之也越及也御事治事者庶士众士也告以伐商之意且欲其聴之审也程伯圭曰汤武革命应天顺人茍不称王建号是以臣犯君名不正言不顺矣王制天子将出类于上帝宜乎社造乎祢诸侯将出宜乎社造乎祢汤诰敢昭告于上天神后泰誓类于上帝是用天子之礼也周礼王过大山川则用事焉告成于皇天后土所过名山大川是用天子礼也周礼王六军泰誓谓大巡六师是备天子之六军也史臣书王曰犹可谓追称如有道曾孙周王及昭我周王乃记当时之语岂史臣追书哉】音释传【治平声】惟天地万物父母惟人万物之灵亶聪明作元后元后作民父母【亶诚实无妄之谓言聪明出于天性然也大哉乾元万物资始至哉坤元万物资生是天地者万物之父母也万物之生惟人得其秀而灵具四端备万善知觉独异于物而圣人又得其最秀而最灵者天性聪明无待勉强其知先知其觉先觉首出庶物故能为大君于天下而天下之疲癃残疾得其生鳏寡孤独得其养举万民之众无一而不得其所焉则元后者又所以为民之父母也夫天地生物而厚于人天地生人而厚于圣人其所以厚于圣人者亦惟欲其君长乎民而推天地父母斯民之心而已天之为民如此则任元后之责者可不知所以作民父母之义乎商纣失君民之道故武王此是虽一时誓师之言而实万世人君之所当体念也】音释传【强上声夫音扶长上声之为去声】今商王受弗敬上天降灾下民【受纣名也言纣慢天虐民不知所以作民父母也慢天虐民之实即下文所云也】音释经【受是酉反孔传云受纣也音相乱马氏云受读曰纣郑氏云纣帝乙之子帝乙爱而欲立之号曰受徳时人转称为纣陆氏遂以立政篇受徳为纣之字此却非是立政自以桀徳与受徳对称耳】沈湎冒色敢行暴虐罪人以族官人以世惟宫室台榭陂池侈服以残害于尔万姓焚炙忠良刳剔孕妇皇天震怒命我文考肃将天威大勲未集【沈湎溺于酒也冒色冒乱女色也族亲族也一人有罪刑及亲族也世子弟也官使不择贤才惟因父兄而宠任子弟也土高曰台有木曰榭泽障曰陂停水曰池侈奢也焚炙炮烙刑之类刳剔割剥也皇甫谧云纣剖比干妻以视其胎未知何据纣虐害无道如此故皇天震怒命我文王敬将天威以除邪虐大勲未集而文王崩愚谓大勲在文王时未尝有意叙文王之辞不得不尔学者当言外得之陈氏大猷曰天命文考何自而见观民心归文王而怨纣此即天命三山陈氏曰文王所谓大勲惟在化纣改过自新天下之民各得其安此文王之勲也】音释经【湎弥兖反陂班縻反炙之石反刳空胡反剔它歴反孕以证反】传【障之亮反炮音庖烙音洛又音阁谧觅毕反】肆予小子以尔友邦冢君观政于商惟受罔有悛心乃夷居弗事上帝神只遗厥先宗庙弗祀牺牲粢盛既于凶盗乃曰吾有民有命罔惩其侮【肆故也观政犹伊尹所谓万夫之长可以观政八百诸侯背商归周则商政可知矣先儒以观政为观兵误矣悛改也夷蹲踞也武王言故我小子以尔诸侯之向背观政之得失于商今诸侯背叛既已如此而纣无有悔悟改过之心夷踞而居废上帝百神宗庙之祀牺牲粢盛以为祭祀之备者皆尽于凶恶盗贼之人即箕子所谓攘窃神只之牺牷牲者也受之慢神如此乃谓我有民社我有天命而无有惩戒其侮慢之意】音释经【悛且缘反粢音咨盛时征反黍稷曰粢在器曰盛】传【长上声观兵上去声背音佩下同】天佑下民作之君作之师惟其克相上帝宠绥四方有罪无罪予曷敢有越厥志【佑助宠爱也天佑下民为之君以长之为之师以教之君师者惟其能左右上帝以宠安天下则夫有罪之当诛无罪之当赦我何敢有过用其心乎言一聴乎天而已】音释经【相去声】传【长上声左右音佐佑夫音扶】同力度徳同徳度义受有臣亿万惟亿万心予有臣三千惟一心【度量度也徳得也行道而有得于心也义宜也制事达时之宜也同力度徳同徳度义意古者兵志之词武王举以明伐商之必克也林氏曰左氏襄公三十一年鲁穆叔曰年钧择贤义钧以卜昭二十六年王子朝曰年钧以徳徳钧以卜盖亦举古人之语文势正与此同十万曰亿纣虽有亿万臣而有亿万心众叛亲离寡助之至力且不同况徳与义乎此章文俗本有得于心多作有得于身十万曰亿多误冩作百万曰亿今正之】音释经【度达各反下同】传【量平声朝左陆音如字一音驰遥反　程伯圭曰兵法戎车一乘用甲士三人步卒七十二人以二十五人为一甲凡三甲共七十五人千乘之车则用甲士三千人总七万五千人分为六师故曰有臣三千也此亦可见武王已备六军欤】商罪贯盈天命诛之予弗顺天厥罪惟钧【贯通盈满也言纣积恶如此天命诛之今不诛纣是长恶也其罪岂不与纣钧乎如律故纵者与同罪也】音释传【长上声】予小子夙夜只惧受命文考类于上帝宜于冢土以尔有众底天之罚【底致也冢土大社也祭社曰宜上文言纵纣不诛则罪与纣钧故此言予小子畏天之威早夜敬惧不敢自宁受命于文王之庙告于天神地只以尔有众致天之罚于商也王制曰天子将出类于上帝宜乎社造乎祢受命文考即造乎祢也王制以神尊卑为序此先言受命文考者以伐纣之举天本命之文王武王特禀文王之命以卒其伐功而已】音释传【造七到反祭名】天矜于民民之所欲天必从之尔尚弼予一人永清四海时哉弗可失【天矜怜于民民有所欲天必从之今民欲亡纣如此则天意可知尔庶几辅我一人除其邪秽永清四海是乃天人合应之时不可失也】音释传【应去声】
　　泰誓中
　　惟戊午王次于河朔羣后以师毕会王乃徇师而誓【次止徇循也河朔河北也戊午以武成考之是一月二十八日】音释经【戊音茂】曰呜呼西土有众咸听朕言【周都丰镐其地在西从武王渡河者皆西方诸侯故曰西土有众】音释传【镐下老反】我闻吉人为善惟日不足凶人为不善亦惟日不足今商王受力行无度播弃犂老昵比罪人淫酗肆虐臣下化之朋家作仇胁权相灭无辜吁天秽徳彰闻【惟日不足者言终日为之而犹为不足也将言纣力行无度故以古人语之无度者无法度之事播放也犂黎通黒而黄也微子所谓耄逊于荒是也老成之臣所当亲近者纣乃放弃之罪恶之人所当斥逐者纣乃亲比之酗醉怒也肆纵也臣下亦化纣恶各立朋党相为仇讐胁上权命以相诛灭流毒天下无辜之人呼天告寃腥秽之徳显闻于上吕氏曰为善至极则至治馨香为恶至极则秽徳彰闻】音释经【犂良脂潾题二反黎字同比必志反胁虚业反】传【呼去声】惟天惠民惟辟奉天有夏桀弗克若天流毒下国天乃佑命成汤降黜夏命【言天惠爱斯民君当奉承天意昔桀不能顺天流毒下国故天命成汤降黜夏命】音释经【辟必益反】惟受罪浮于桀剥丧元良贼虐谏辅谓已有天命谓敬不足行谓祭无益谓无伤厥鉴惟不逺在彼夏王天其以予乂民朕梦协朕卜袭于休祥戎商必克【浮过剥落丧去也古者去国为丧元良微子也谏辅比干也谓己有天命如荅祖伊我生不有命在天之类下三句亦纣所尝言者吕氏曰命即至公之理岂可以为己有纣既不知天命自然不知敬天之理故谓敬不足行自然不知鬼神之徳故谓祭无益自然不知民之当爱故谓无伤鉴视也其所鉴视初不在逺有夏多罪天既命成汤黜其命矣今纣多罪天其以我乂民乎袭重也言我之梦协我之卜重有休祥之应知伐商而必胜之也此言天意有必克之理】音释经【丧去声鉴孔本作监以诸篇例之当从孔】传【重容反】受有亿兆夷人离心离徳予有乱臣十人同心同徳虽有周亲不如仁人【夷平也夷人言其智识不相上下也治乱曰乱十人周公旦召公奭太公望毕公荣公太颠闳夭散宜生南宫括其一谓文母孔子曰有妇人焉九人而已刘侍读以为子无臣母之义盖邑姜也九臣治外邑姜治内言纣虽有夷人之多不如周治臣之少而尽忠也周至也纣虽有至亲之臣不如周仁人之贤而可恃也此言人事有必克之理】音释传【治平声下同召实照反字本作邵古通用后凡言召公者仿此史记注召者圻内采地名寰宇记云河南府王屋县乃邵康公之邑县西有邵原又有邵康公墓及祠夭徐音于骄反陆音于表反散苏旱反邑姜左注武王后齐太公女也】天视自我民视天听自我民听百姓有过在予一人今朕必徃【过广韵责也武王言天之视聴皆自乎民今民皆有责于我谓我不正商罪以民心而察天意则我之伐商断必往矣盖百姓畏纣之虐望周之深而责武王不即拯已于水火也如汤东面而征西夷怨南面而征北狄怨之意孔氏曰天因民以为视聴民所恶者天必诛之】音释传【防都玩反】我武惟侵于之疆取彼凶残我伐用张于汤有光【举侵入也凶残纣也犹孟子谓之残贼武王吊民伐罪于汤之心为益明白于天下也自世俗观之武王伐汤之子孙覆汤之宗社谓之汤讐可也然汤放桀武王伐纣皆公天下为心非有私于己者武之事质之汤而无愧汤之心验之武而益显是则伐商之举岂不于汤为有光也哉】朂哉夫子罔或无畏宁执非敌百姓懔懔若崩厥角呜呼乃一徳一心立定厥功惟克永世【朂勉也夫子将士也勉哉将士无或以纣为不足畏宁执心以为非我所敌也商民畏纣之虐懔懔若崩摧其头角然言人心危惧如此汝当一徳一心立定厥功以克永世也吕氏曰纣之亡惟离心离徳周之兴由同心同徳前既详言至此复提起汝当一徳一心立定厥功克垂无穷】音释经【朂吁玉反懔力锦反】传【将去声】
　　泰誓下
　　时厥明王乃大巡六师明誓众士【厥明戊午之明日也古者天子六军大国三军是时武王未备六军牧誓叙三卿可见此曰六师者史臣之辞也】王曰呜呼我西土君子天有显道厥类惟彰今商王受狎侮五常荒怠弗敬自絶于天结怨于民【天有至显之理其义类甚明至显之理即典常之理也纣于君臣父子兄弟夫妇典常之道防狎侮慢荒弃怠惰无所敬畏上自絶于天下结怨于民结怨者非一之谓下文自絶结怨之实也无垢张氏曰天有显然之道其祸福各以类而彰善福之类也故善自取福恶祸之类也故恶自取祸以类相召夫岂有心哉】斮朝涉之胫剖贤人之心作威杀戮毒痡四海崇信奸回放黜师保屏弃典刑囚奴正士郊社不修宗庙不享作竒技淫巧以恱妇人上帝弗顺祝降时丧尔其孜孜奉予一人恭行天罚【斮斫也孔氏曰冬月见朝涉水者谓其胫耐寒斫而视之史记云比干强谏纣怒曰吾闻圣人心有七窍遂剖比干观其心痡病也作刑威以杀戮为事毒病四海之人言其祸之所及者逺也回邪也正士箕子也郊所以祭天社所以祭地竒技谓竒异技能淫巧为过度之巧列女传纣膏铜柱下加炭令有罪者行輙堕炭中妲己乃笑夫欲妲己之笑至为炮烙之刑则其竒技淫巧以恱之者宜无所不至矣祝防也言纣于奸邪则尊信之师保则放逐之屏弃先王之法囚奴忠正之士轻废奉祀之礼专意汚防之行悖乱天常故天弗顺而防然降是丧亡也尔众士其勉力不怠奉我一人而敬行天罚乎】音释经【斮侧略反胫形定下顶二反今卫县西北有阳阿水相纣斮胫处痡音铺陆云徐音敷又普吴反屏卑正反技巨绮反祝之六反丧去声】传【耐乃代反强上声柱恋反膏去声妲己上当葛反纣之正妃有苏氏女夫音扶防孔云祝防也天恶纣逆道防絶其命陆氏音防丁管反又按公羊传哀公十四年子路死子曰天祝予何休注祝防也陆音防丁管反谷梁传哀公十三年云吴夷狄之国祝髪文身范寗注祝防也陆云防音短则是祝之训防乃防絶之防音与短同今蔡云防然降是丧亡则是读为防决之防而为煆音矣宜从孔汚音乌行胡孟反】古人有言曰抚我则后虐我则讐独夫受洪惟作威乃汝世讐树徳务滋除恶务本肆予小子诞以尔众士殄殱乃讐尔众士其尚迪果毅以登乃辟功多有厚赏不迪有显戮【洪大也独夫言天命已絶人心已去但一独夫耳孟子曰残贼之人谓之一夫武王引古人之言谓抚我则我之君也虐我则我之讐也今独夫受大作威虐以残害于尔百姓是乃尔之世讐也务专力也植徳则务其滋长去恶则务絶根本两句意亦古语喻纣为众恶之本在所当去故我小子大以尔众士而殄絶殱灭汝之世讐也迪蹈登成也杀敌为果致果为毅尔众士其庶几蹈行果毅以成汝君若功多则有厚赏非特一爵一级而已不迪果毅则有显戮谓之显戮则必肆诸市朝以示众庶】音释经【辟必益反】传【长上声去上声下同朝驰遥反】呜呼惟我文考若日月之照临光于四方显于西土惟我有周诞受多方【若日月照临言其徳之辉光也光于四方言其徳之逺被也显于西土言其徳尤着于所之地也文王之地止于百里文王之徳达于天下多方之受非周其谁受之文王之徳实天命人心之所归故武王于誓师之末叹息而言之】音释传【被皮为反】予克受非予武惟朕文考无罪受克予非朕文考有罪惟予小子无良【无罪犹言无过也无良犹言无善也商周之不敌乆矣武王犹有胜负之虑恐为文王羞者圣人临事而惧也如此】牧誓【牧地名在朝歌南即今卫州治之南也武王军于牧野临战誓众前既有泰誓三篇因以地名别之今文古文皆有仁山金氏曰泰誓上以誓诸侯为主中誓诸侯之师其辞止于尚弼永清定功永世下篇自誓其众始有不迪显戮之戒至于牧誓则商郊之誓临战之时一人不戒易以败事故均戒誓之不勉有戮不可以贵贱异法也】音释经【牧如字徐音茂说文引书作坶字林音母】传【朝歌上如字纣所都邑今卫州卫县西有朝歌城别笔列反】
　　时甲子昧爽王朝至于商郊牧野乃誓王左杖黄钺右秉白旄以麾曰逖矣西土之人【甲子二月四日也昧防爽明也昧爽将明未明之时也钺斧也以黄金为饰王无自用钺之理左杖以为仪耳旄军中指麾白则见逺麾非右手不能故右秉白旄也按武成言癸亥陈于商郊则癸亥之日周师已陈牧野矣甲子昧爽武王始至而誓师焉曰者武王之言也逖逺也以其行役之逺而慰劳之也】音释经【杖直亮反持也钺音越旄音毛逖他歴反】传【昧防按太甲篇训昧为晦见形甸反陈直刃反劳去声】王曰嗟我友邦冢君御事司徒司马司空亚旅师氏千夫长百夫长【陈氏大猷曰友邦冢君指所防之诸侯三山陈氏曰御事司徒司马司空即诸侯之三卿也唐孔氏曰司徒主民治徒庶之政令司马主兵治军旅之誓戒司空主土治垒壁以营军亚次旅众也大国三卿下大夫五人士二十七人亚者卿之贰大夫是也旅者卿之属士是也师氏以兵守门者犹周礼师氏王举则从者也千夫长统千人之帅百夫长统百人之帅也以为武王之三帅非是】音释经【长上声下同】传【首言西土之人指周之臣民次言友邦之君及其治事大小之臣又次言逺方小国其序当然也治平声下同从才用反帅所类反】及庸蜀羌髳微卢彭濮人【左传庸与百濮伐楚庸濮在江汉之南羌在西蜀髳微在巴蜀卢彭在西北武王伐纣不期防者八百国今誓师独称八国者盖八国近周西都素所服役乃受约束以战者若上文所言友邦冢君则泛指诸侯而誓者也】音释经【羌驱羊反髳莫侯反宋括地志云岷洮等州以西为古羌国以南为古髳国今叠宕以西松当慈静等州以南皆是也濮音卜】称尔戈比尔干立尔矛予其誓【称举戈防干楯矛亦防之属长二丈唐孔氏曰戈短人执以举之故言称楯则并以扞敌故言比矛长立之于地故言立器械严整则士气精明然后能聴誓命】音释经【称平声比毗至反】传【楯竪尹反所以蔽身者】王曰古人有言曰牝鸡无晨牝鸡之晨惟家之索【索萧索也牝鸡而晨则隂阳反常是为妖孽而家道索矣将言纣惟妇言是用故先此】音释经【牝婢忍反索昔各反】传【孽鱼列反】今商王受惟妇言是用昏弃厥肆祀弗答昏弃厥遗王父母弟不迪乃惟四方之多罪逋逃是崇是长是信是使是以为大夫卿士俾虐于百姓以奸宄于商邑【肆陈荅报也妇妲己也列女传云纣好酒淫乐不离妲己妲己所举者贵之所憎者诛之惟妲己之言是用故颠倒昏乱祭所以报本也纣以昏乱弃其所当陈之祭祀而不报昆弟先王之也纣以昏乱弃其王父母弟而不以道遇之废宗庙之礼无宗族之义乃惟四方多罪逃亡之人尊崇而信使之以为大夫卿士使虐于百姓奸宄于商邑盖纣惑于妲己之嬖背常乱理遂至流毒如此也】音释经【妇房缶反长上声宄音轨】传【好去声乐音洛离去声背音佩】今予惟恭行天之罚今日之事不愆于六步七步乃止齐焉夫子朂哉【愆过朂勉也步进趋也齐齐整也今日之战不过六歩七步乃止而齐此告之以坐作进退之法所以戒其轻进也】不愆于四伐五伐六伐七伐乃止齐焉朂哉夫子【伐击刺也少不下四五多不过六七而齐此告之以攻杀击刺之法所以戒其贪杀也上言夫子朂哉此言朂哉夫子者反覆成文以致其丁宁劝勉之意下仿此】音释传【刺七赐反直杀也陆音七亦反】尚桓桓如虎如貔如熊如罴于商郊弗迓克奔以役西土朂哉夫子【桓桓威武貌貔执夷也虎属欲将士如四兽之猛而奋击于商郊也迓迎也能奔来降者勿迎击之以劳役我西土之人此勉其武勇而戒其杀降也】音释经【桓胡官反貔频脂反豹属出貉国迓陆云马本作御禁也】传【将去声降胡江反下同】尔所弗朂其于尔躬有戮【弗朂谓不勉于前三者愚谓此篇严肃而温厚与汤誓诰相表里真圣人之言也岂独此为全书乎读者其味之】武成【史氏记武王往伐归兽祀羣神告羣后与其政事共为一书篇中有武成二字遂以名篇今文无古文有】
　　惟一月壬辰旁死魄越翼日癸巳王朝步自周于征伐商【一月建寅之月不曰正而曰一者商建丑以十二月为正朔故曰一月也详见太甲泰誓篇壬辰以泰誓戊午推之当是一月二日死魄朔也二日故曰旁死魄翼明也先记壬辰旁死魄然后言癸巳伐商者犹后世言某日必先言某朔也周镐京也在京兆鄠县上林即今长安县昆明池北镐陂是也】音释经【魄匹陌反字本作霸古通用孔疏云魄者月轮郭无光处也朔后明生而魄死望后明死而魄生癸居诔反】厥四月哉生明王来自商至于丰乃武修文归马于华山之阳放牛于桃林之野示天下弗服【哉始也始生明月三日也丰文王旧都也在京兆鄠县即今长安县西北灵台丰水之上周先王庙在焉山南曰阳桃林今华隂县潼关也乐记曰武王胜商渡河而西马散之华山之阳而弗复乘牛放之桃林之野而弗复服车甲衅而藏之府库倒载于戈包以虎皮天下知武王之不复用兵也此当在万姓恱服之下】音释经【哉如字华胡化胡二反】传【潼关上徒红反本名冲关以河水冲激华山之东故名又因广汉潼水至此入垫江故遂以潼名垫音叠复扶又反下并同乘平声衅与衅同许刃反倒都皓反载作代反】丁未祀于周庙邦甸侯卫骏奔走执豆笾越三日庚戌柴望大告武成【骏尔雅曰速也周庙周祖庙也武王以克商之事祭告祖庙近而邦甸逺而侯卫皆骏奔走执事以助祭祀豆木豆笾竹豆祭器也既告祖庙燔柴祭天望祀山川以告武功之成由近而逺由亲而尊也此当在百工受命于周之下】音释经【骏陆音荀悛反朱子清庙诗云大而疾也孔疏云是年四月己丑朔十九日丁未二十二日庚戌也】既生魄庶邦冢君暨百工受命于周【生魄望后也四方诸侯及百神皆于周受命盖武王新即位诸侯百官皆朝见新君所以正始也此当在示天下弗服之下】音释传【朝驰遥反见形甸反】王若曰呜呼羣后惟先王建邦啓土公刘克笃前烈至于太王肇基王迹王季其勤王家我文考文王克成厥勲诞膺天命以抚方夏大邦畏其力小邦懐其徳惟九年大统未集予小子其承厥志【羣后诸侯也先王后稷武王追尊之也后稷始封于邰故曰建邦啓土公刘后稷之曾孙史记云能修后稷之业太王古公亶父也避狄去邠居岐邠人仁之从之者如归市诗曰居岐之阳实始翦商太王虽未始有翦商之志然太王始得民心王业之成实基于此王季能勤以继其业至于文王克成厥功大受天命以抚安方夏大邦畏其威而不敢肆小邦怀其徳而得自立自为西伯专征而威徳益着于天下凡九年崩大统未集者非文王之徳不足以受天命是时纣之恶未至于亡天下也文王以安天下为心故予小子亦以安天下为心此当在大告武成之下】音释经【太王上音太基王如字又于放反夏亥雅反下章华夏同】传【邰音台在斄县斄音邰邠与豳同悲巾反在防邑县豳郷岐山之西北四百余里太王公刘十世孙岐山在美阳县邰之西北相去无百里及文王都丰在鄠县又岐山东南二百余里上四县并隶古扶风凡九年崩按经世书纪年云文王以己巳嵗崩追数九年则辛酉嵗也而纪年云辛酉嵗纣囚文王癸亥嵗始释之命为西伯则至己巳嵗才七年耳当是辛酉嵗即释为西伯至崩时九年也然左传又云羑里之囚十年亦与经世书不合】底商之罪告于皇天后土所过名山大川曰惟有道曾孙周王将有大正于商今商王受无道殄天物害虐烝民为天下逋逃主萃渊薮予小子既获仁人敢只承上帝以遏乱略华夏蛮貊罔不率俾【陈氏大猷曰底致也告于皇天后土即泰誓言类于上帝宜于冢土天地尊之至皇天后土皆以君言之也曰以下乃述其告天地山川之辞有道指祖父也大正以兵征之也人君当辅相天地参賛化育使人物各得遂其性今纣于天物则之絶之于众民则害之虐之而惟天下有罪逋逃而归纣者纣皆主而蔵之如渊之聚鼈薮之聚鸟兽仁人谓乱臣十人予小子既获仁人故敢敬承上帝以遏絶乱略谓伐纣也是以内而华夏外而蛮貊无不率从矣谓周王二字史臣追増之未审然否此当在于征伐商之下】音释经【貊莫白反】传【柱恋反】恭天成命肆予东征绥厥士女惟其士女篚厥黄昭我周王天休震动用附我大邑周【陈氏大猷曰恭者敬而奉之之谓成命一定而不可易决于伐商也肆遂也武王居西纣在东故曰东征王者之兵吊民伐罪秋毫无扰凡以安其士女而已士女喜恱以筐篚盛黄之币以迎我师显我周王之当王天下也然此岂人力之所能致盖天之休命有以震动人心故人皆归附我大邑周也此当在其承厥志之下】音释传【筐篚盛黄说文云筐饭器也莒属篚似箧盛时征反】惟尔有神尚克相予以济兆民无作神羞既戊午师逾孟津癸亥陈于商郊俟天休命甲子昧爽受率其旅若林防于牧野罔有敌于我师前徒倒戈攻于后以北血流漂杵一戎衣天下大定乃反商政政由旧释箕子囚封比干墓式商容闾散鹿台之财钜桥之粟大赉于四海而万姓恱服【休命胜商之命也武王顿兵商郊雍容不迫以待纣师之至而克之史臣谓之俟天休命可谓善形容者矣若林即诗所谓其会如林者纣众虽有如林之盛然皆无有肯敌我师之志纣之前徒倒戈反攻其在后之众以走自相屠戮遂至血流漂杵史臣指其实而言之盖纣众离心离徳特刼于势而未敢动耳一旦因武王吊伐之师始乘机投隙奋其怨怒反戈相戮其酷烈遂至如此亦足以见纣积怨于民若是其甚而武王之兵则盖不待血刃也此所以一被兵甲而天下遂大定乎乃者继事之辞反纣之虐政由商先王之旧政也式车前横木有所敬则俯而凭之商容商之贤人闾族居里门也赉予也武王除残去显忠遂良赈穷赒乏泽及天下天下之人皆心恱而诚服之帝王世纪云殷民言王之于仁人也死者犹封其墓况生者乎王之于贤人也亡者犹表其闾况存者乎王之于财也聚者犹散之况其复籍之乎唐孔氏曰是为恱服之事此当在罔不率俾之下】音释经【相去声戊音茂陈直刃反倒都皓反漂纰招匹妙二反比干墓在卫州汲县史记云武王命闳夭封比干墓散先旰反】传【见形甸反予音与去上声赈之刃反赒之由反亡者孔疏云谓纣所贬退处于私室者复扶又反】列爵惟五分土惟三建官惟贤位事惟能重民五教惟食丧祭惇信明义崇徳报功垂拱而天下治【列爵惟五公侯伯子男也分土惟三公侯百里伯七十里子男五十里之三等也建官惟贤不肖者不得进位事惟能不才者不得任五教君臣父子夫妇兄弟长幼五典之教也食以养生丧以送死祭以追逺五教三事所以立人纪而厚风俗圣人之所甚重焉者惇厚也厚其信明其义信义立而天下无不励之俗有徳者尊之以官有功者报之以赏官赏行而天下无不劝之善夫分封有法官使有要五教修而三事举信义立而官赏行武王于此复何为哉垂衣拱手而天下自治矣史臣述武王政治之本末言约而事博也如此哉此当在大邑周之下而上犹有缺文按此篇编简错乱先后失序今考正其文于后】音释经【丧平声治去声】传【长上声五典之教按舜典五典五品臯陶谟周官君牙五典蔡氏所释并同而此五教之目有兄弟而阙朋友何也言长幼则该朋友矣夫音扶复扶又反】
　　今考定武成
　　惟一月壬辰旁死魄越翼日癸巳王朝步自周于征伐商底商之罪告于皇天后土所过名山大川曰惟有道曾孙周王将有大正于商今商王受无道暴殄天物害虐烝民为天下逋逃主萃渊薮予小子既获仁人敢只承上帝以遏乱略华夏蛮貊罔不率俾惟尔有神尚克相予以济兆民无作神羞既戊午师逾孟津癸亥陈于商郊俟天休命甲子昧爽受率其旅若林防于牧野罔有敌于我师前徒倒戈攻于后以北血流漂杵一戎衣天下大定乃反商政政由旧释箕子囚封比干墓式商容闾散鹿台之财钜桥之粟大赉于四海而万姓恱服厥四月哉生明王来自商至于丰乃武修文归马于华山之阳放牛于桃林之野示天下弗服既生魄庶邦冢君暨百工受命于周丁未祀于周庙邦甸侯卫骏奔走执豆笾越三日庚戌柴望大告武成王若曰呜呼羣后惟先王建邦啓土公刘克笃前烈至于太王肇基王迹王季其勤王家我文考文王克成厥勲诞膺天命以抚方夏大邦畏其力小邦懐其徳惟九年大统未集予小子其承厥志恭天成命肆予东征绥厥士女惟其士女篚厥黄昭我周王天休震动用附我大邑周列爵惟五分土惟三建官惟贤位事惟能重民五教惟食丧祭惇信明义崇徳报功垂拱而天下治【按刘氏王氏程子皆有改正次第今叅考定读如此大略集诸家所长独四月生魄丁未庚戌二节今以上文及汉志日辰推之其序当如此耳疑先儒以王若曰宜系受命于周之下故以生魄在丁未庚戌之后盖不知生魄之日诸侯百工虽未请命而武王以未祭祖宗未告天地未敢命故且命以助祭乃以丁未庚戌祀于郊庙大告武功之成而后始告诸侯上下之交神人之序固如此也刘氏谓予小子其承厥志之下当有缺文以今考之固所宜有而程子从恭天成命以下三十四字属于其下则已得其一节而用附我大邑周之下刘氏所谓缺文犹当有十数语也盖武王革命之初抚有区夏宜有退托之辞以示不敢遽当天命而求助于诸侯且以致其交相警勑之意略如汤诰之文不应但止自序其功而已也列爵惟五以下又史官之词非武王之语读者详之】音释传【属音烛应平声】
　　洪范【汉志曰禹治洪水锡洛书法而陈之洪范是也史记武王克商访问箕子以天道箕子以洪范陈之按篇内曰而曰汝者箕子告武王之辞意洪范之于禹箕子推衍増益以成篇欤今文古文皆有】音释经【范音范】传【治平声】
　　惟十有三祀王访于箕子【商曰祀周曰年此曰祀者因箕子之辞也箕子尝言商其沦丧我罔为臣仆史记亦载箕子陈洪范之后武王封于朝鲜而不臣也盖箕子不可臣武王亦遂其志而不臣之也访就而问之也箕国名子爵也苏氏曰箕子之不臣周也而曷为为武王陈洪范也天以是道畀之禹至于我不可使自我而絶以武王而不则天下无可者矣故为箕子之道者道则可仕则不可】音释传【丧去声朝鲜史记索隠云音潮仙以有鲜水故名汉志乐浪邢有朝鲜县注云武王封箕子于此为为上如字下去声故为如字】王乃言曰呜呼箕子惟天隂骘下民相协厥居我不知其彝伦攸叙【乃言者难辞重其问也箕子称旧邑爵者方归自商未新封爵也王肃以隂骘下民一句为天事相协以下为民事注云隂深也言天深定下民与之五常之性王者当助天和合其居所行天之性我不知常道伦理所以次叙是问承天顺民何所由也】音释经【骘职日反相去声】箕子乃言曰我闻在昔鲧陻洪水汨陈其五行帝乃震怒不畀洪范九畴伦攸斁鲧则殛死禹乃嗣兴天乃锡禹洪范九畴伦攸叙【乃言重其荅也陻塞汨乱陈列畀与洪大范法畴类斁败锡赐也帝以主宰言天以理言也洪范九畴治天下之大法其类有九即下文初一至次九者箕子之荅盖曰洪范九畴原出于天鲧逆水性汨陈五行故帝震怒不以与之此伦之所以败也禹顺水之性地平天成故天出书于洛禹别之以为洪范九畴此伦之所以叙也伦之叙即九畴之所叙者也孔氏曰天与禹神负文而出列于背有数至九禹遂因而第之以成九类易言河出图洛出书圣人则之盖禹治水功成洛呈瑞如箫韶奏而鳯仪春秋作而麟至亦其理也世戴九履一左三右七二四为肩六八为足即洛书之数也】音释经【陻音因汩音骨斁都故反】传【治平声下同别笔列反】初一曰五行次二曰敬用五事次三曰农用八政次四曰协用五纪次五曰建用皇极次六曰乂用三徳次七曰明用稽疑次八曰念用庶徴次九曰向用五福威用六极【此九畴之纲也在天惟五行在人惟五事以五事防五行天人合矣八政者人之所以因乎天五纪者天之所以示乎人皇极者君之所以建极也三徳者治之所以应变也稽疑者以人而聴于天也庶徴者推天而徴之人也福极者人感而天应也五事曰敬所以诚身也八政曰农所以厚生也五纪曰协所以合天也皇极曰建所以立极也三徳曰乂所以治民也稽疑曰明所以辨惑也庶徴曰念所以省验也五福曰向所以劝也六极曰威所以惩也五行不言用无适而非用也皇极不言数非可以数明也本之以五行敬之以五事厚之以八政协之以五纪皇极之所以建也乂之以三徳明之以稽疑验之以庶徴劝惩之以福极皇极之所以行也人君治天下之法是孰有加于此哉】音释经【初一朱子云一下当读下八句仿此后章一五行却与此异读音豆徴知陵反读作证非向音向】传【者治去声余并平声应去声下同省息井反】一五行一曰水二曰火三曰木四曰金五曰土【此下九畴之目也水火木金土者五行之生序也天一生水地二生火天三生木地四生金天五生土唐孔氏曰万物成形以微着为渐五行先后亦以微着为次五行之体水最微为一火渐着为二木形实为三金体固为四土质大为五五行之形布于地而其气运行于天故曰五行既运行于天故所至宿次分野其相生相克之用祸福验于人事刘向所谓于地而华形于天易大所谓在天成象在地成形者也非古昔圣贤穷物之原究物之理何足以知此】水曰润下火曰炎上木曰曲直金曰从革土爰稼穑润下作咸炎上作苦曲直作酸从革作辛稼穑作甘【润下炎上曲直从革以性言也稼穑以徳言也润下者润而又下也炎上者炎而又上也曲直者曲而又直也从革者从而又革也稼穑者稼而又穑也稼穑独以徳言者土兼四行无正位无成名而其生之徳莫盛于稼穑故以稼穯言也稼穑不可以为性也故不曰曰而曰爰爰于也于是稼穯而已非所以名也作为也咸苦酸辛甘者五行之味也五行有声色臭味而独言味者以其切于民用也唐志曰五行见象于天为五星分位于地为五方行于四时为五气徳禀于人为五常用于人为五材播于音律为五声于文章为五色而总其气为五行人禀五行之气以生故以物为最灵润下水之性作咸海水之味海为百川润下之止故彻海之底味皆咸也陈氏大猷曰水不咸润下而卤则咸火不苦炎上而焦则苦木不酸结而为实则酸金从革而成辛土稼穑而成甘火性炎上鬰而为烟凝而为煤也啖火之煤则知其味之苦矣草木始生先伸后屈其结实未有不酸者金性有刚有柔故从人改革既经改革则其味作辛矣五土生五谷以立民命凡养生之物皆甜者土之味然也】音释经【下去声上上声二字音见朱子语録咸音咸】传【五行之味孔疏云水乆浸变为卤故咸火焚物焦故苦木实多酸金在火有腥气近辛土生五谷味甘】二五事一曰貌二曰言三曰视四曰听五曰思貌曰恭言曰从视曰明听曰聪思曰睿恭作肃从作乂明作哲聪作谋睿作圣【貌言祖聴思者五事之叙也貌泽水也言火也视散木也聴收金也思通土也亦人事见先后之叙人始生则形色具矣既生则声音矣既乂而后能视而后能聴而后能思也恭从明聪睿者五事之徳也恭者敬也从者顺也明者无不见也聪者无不闻也睿者通乎微也肃又哲谋圣者五徳之用也肃者严整也乂者条理也哲者智也谋者度也圣者无不通也陈氏大猷曰天生烝民有物有则貌言视聴思所谓物也恭从明聪睿所谓则也朱氏曰自恭作肃至睿作圣此学问之极功尽性践形之事貌曰恭上自天子下至庶人衣冠容貌之整洁动止之合宜人之瞻仰者亦肃然矣故曰恭作肃言曰从上自天子下逮臣庶贵贱虽殊凡所语言入人之耳着人之心始终其事悉顺乎理理之顺人斯从矣故曰从作乂明者视无不见也视而能精则洞烛人情深知物理而智极其明矣故曰明作哲聪者聴无不闻也聴而能审则声自外至理自内出而谋无不善矣故曰聪作谋睿者通乎微也思而通乎微则知之之至不思而得而有以至于圣矣故曰睿作圣此五徳之用也】音释经【视时吏反又常止反按陆氏于诸经及书前后视字皆无音独于此音常止反今考韵书四防及六至皆有此字注义皆同则上云二声皆可读睿俞芮反哲之列反字与晰同下当从日从口非】传【见形甸反度达各反】三八政一曰食二曰货三曰祀四曰司空五曰司徒六曰司寇七曰宾八曰师【食者民之所急货者民之所资故食为首而货次之食货所以养生也祭祀所以报本也司空掌土所以安其居也司徒掌教所以成其性也司寇掌禁所以治其奸也宾者礼诸侯逺人所以往来交际也师所以除残去师非圣人之得已故居末也朱氏曰八政以急缓为次序食谓君授民以时使民用天之道因地之利慎不失时尽力畎亩则食足矣食足则民命立矣货民用诸物日用不可缺者使之懋迁有无农末相资则货财流通矣祭祀所以报本也国有大祀中祀羣小祀无不主于报本故诚不可懈礼不可紊祀不可渎故先圣王所重为此故也能者养之以福不能者败以取祸其敢少有毫髪慢易之心乎邦有空土司空掌之所以居四民时地利也若后世徙狭郷居空荒以实其地之类司徒掌邦教民生理散居君之五教恐民有所忘失故每嵗孟春则木铎以声之使人知及时趋事掌其职曰司为其事而属乎所掌者曰徒此之为司徒也司寇掌邦禁其诸上乱国政下殃良民诸奸邪不正是为寇贼奸宄斯等之为乘人之隙窥人之愚侮善防良尽在治下是其司寇也七曰宾者礼曹之司也玉帛之会节以等差协以礼仪逺人服而上下安賔之谓也师者六军也凡有众敢恣肆者按九伐除残去以诛之六军之众故曰师陈氏大猷曰养生事死须要得安其居故司徒次之居安而后教可施逸居而无教则近于禽兽故司徒次之朱氏曰教之不从而后刑之刑所以弼教也故司寇次之内治既举而后外可理故賔所以懐诸侯诸侯或有不庭则征伐之故次賔次师焉】音释传【治平声】四五纪一曰嵗二曰月三曰日四曰星辰五曰歴数【嵗者序四时也月者定晦朔也日者正度也星经星纬星也辰日月所曽十二次也歴数者占步之法所以纪嵗月日星辰者也唐孔氏曰自冬至以及明年冬至为一嵗所以纪四时也从朔至晦大月三十日小月二十九日所以纪一月也自夜半至明日夜半周十二时为一日所以纪一日也星谓二十八宿昏明迭见以纪气节早晚辰谓十二辰以纪日月会处嵗验君之得失圣人之心钦哉所以嵗验君之徳善恶有不可逃者验在民生设使四时俱各差缪七曜紊度水旱愆期终嵗若此君之过也四时虽有不调七曜间或不常于民无害于嵗颇全月中之疵臣之过也月之宰也三旬风雨失节异物出焉臣之过也星分二等均周天为十二列星辰于二十八宿其二十八宿之星与凡诸星各据凝于天体各司辰度毋敢擅移若或聚散验之分野殃哉星辰之说经星也五星金木水火土步天而东往进进不已亘古亘今暂有退行不应歴数而乃祸焉星纬星也精于歴者通乎古今妙于数者不失秒忽测日月之循环侯星辰之进退慎授民时以康海内此歴数所以居日月星辰之后也】音释经【数双遇反】【呈延反说文践也星所履行故曰】五皇极皇建其有极敛时五福用敷锡厥庶民惟时厥庶民于汝极锡汝保极【皇大也建立也极北极之极至极之义至善之名中立而四方之所取正者也言人君以广大极至之理建立于上语父子则极其亲而天下之为父子者于此取则焉语夫妇则极其别而天下之为夫妇者于此取则焉语兄弟则极其爱而天下之为兄弟者于此取则焉以至一事一物之接一言一动之无不极其义理之当然而无一毫过与不及之差则极建矣极者福之本福者极之效极之所建福之所集也岂有建极至善之君而五福不集于其身者乎即下文次九之五福也人君集福于上非自厚其身而已用敷其福以与庶民既以身为之极使之观感而化又命司徒掌教使之由教而入民有是善则亦有是福矣所谓敷锡也天下之民扵广大极至之理与之保守不敢失坠民安扵下则君安扵上所谓锡汝保极也言皇极君民所以相与者如此】音释【别笔列反】凡厥庶民无有淫朋人无有比徳惟皇作极【淫朋邪党也民有常业非礼不为非善不交所谓无淫朋也人有位之人比徳私相比附也有位者出扵至公不立党与不徇阿曲所谓无比徳也言庶民与有位之人而无淫朋比徳者惟有广大极至之理者使之有所取正耳彼小徳惟善者其孰能之重言人君不可以不建极也】音释经【比毗至反】传【重储用反】凡厥庶民有猷有为有守汝则念之不协于极不罹于咎皇则受之而康而色曰予攸好徳汝则锡之福时人斯其惟皇之极【此言庶民也有猷有谋虑者有为有施设者有守有操守者是三者君之所当念也念之者不忘而选用之也如帝念哉之念不协于极未合扵善也不罹于咎不防扵恶也未合扵善不防于恶所谓中人笃实者也进之则可与为善退之则流扵恶大道之中所当受也受之者不拒之也如归斯受之之受念之受之随其才而轻重以成就之也见扵外而有安和之色扵中而有好徳之言汝于是则与之以官锡之以禄而是人皆谓君道之明斯其为大善之极也】音释经【好去声】【操仓刀反见形甸反则为去声】无虐茕独而畏高明【茕独庶民之至微者也高明有位之尊显者也各指其甚者言之庶民之至微者有善则当劝勉之而不可虐有位之尊显者有不善则当惩戒之而不可畏此结上章而起下章之义】音释经【茕渠营反】人之有能有为使羞其行而邦其昌凡厥正人既富方谷汝弗能使有好于而家时人斯其辜于其无好徳汝虽锡之福其作汝用咎【此言有位者也有能有才智者羞进也使进其行则官使者皆贤才而邦国昌盛矣正人在官之人如康诰所谓惟厥正人者富禄之也谷善也在官之人有禄可仰然后可责其为善廪禄不继衣食不给不能使其和好于而家则是人将防扵罪戾矣扵其不好徳之人而与之以禄则为汝用咎恶之人也此言禄以与贤不可及恶徳正人不能用而用无好徳之人乃人君姑息之所致善用人者可不常加省察以防微杜渐乎】音释经【行胡孟反好去声下同】传【仰鱼向反】无偏无陂遵王之义无有作好遵王之道无有作恶遵王之路无偏无党王道荡荡无党无偏王道平平无反无侧王道正直会其有极归其有极【偏不中也陂不平也作好作恶好恶加之意也党不公也反倍常也侧不正也偏陂好恶己私之生于心也偏党反侧己私之见于事也王之义王之道王之路皇极之所由行也荡荡广逺也平平平易也正直不偏邪也皇极正大之体也遵义遵道遵路会其极也荡荡平平正直归其极也会者合而来也归者来而至也此章盖诗之体所以使人反复吟咏而得其情性者也夫歌咏以叶其音反复以致其意戒之以私而惩创其邪思训之以极而感其善性讽咏之间恍然而悟悠然而得忘其倾斜狭小之念达乎公平广大之理人欲消息天理流行会极归极有不知其所以然而然者其功用深切与周礼大师教以六诗者同一机而尤要者也后世此意不皇极之道其不明于天下也宜哉】音释经【陂音秘古文作颇唐宗以此句韵独不叶因周易泰卦无平不陂释文陂字亦有颇音遂下诏改无颇为无陂今按颇陂二字皆从皮古字多通用但须改音不必改字也好恶并去声荡待朗反平叶蒲眠反】传【倍与背通见形甸反夫音扶复音腹下同六诗即诗六义也要去声】曰皇极之敷言是是训于帝其训【曰起语辞敷言上文敷衍之言也言人君以广大极至之理推衍而为言者是天下之常理是天下之大训非君之训也乃代天以为训也盖理出乎天言纯乎天则天之言矣此賛敷言之妙如此陈氏大猷曰上文言圣人以身尽道而示极至此言圣人以言明道而阐极圣人建极二者不偏废也】凡厥庶民极之敷言是训是行以近天子之光曰天子作民父母以为天下王【光者道徳之光华也天子之于庶人性一而已庶民扵极之敷言是训是行则可以近天子道徳之光华也曰者民之辞也谓之父母者指其恩育而言亲之之意谓之王者指其君长而言尊之之意言天子之所以恩育君长乎我者如此其至也言民而不言人者举小以见大也】音释经【近巨靳反】传【长上声见形甸反】六三徳一曰正直二曰刚克三曰柔克平康正直彊弗友刚克燮友柔克沉潜刚克高明柔克【克治友顺燮和也正直刚柔三徳也正者无邪直者无曲刚克柔克者威福予夺抑进退之用也彊弗友者彊梗弗顺者也燮友者和柔委顺者也沉潜者沉深潜退不及中者也高明者高亢明爽过乎中者也盖习俗之偏气禀之过者也故平康正直无所事乎矫拂无为而治者也彊弗友刚克以刚克刚也燮友柔克以柔克柔也沉潜刚克以刚克柔也高明柔克以柔克刚也正直之用一而刚柔之用四也圣人抚世酬物因时制宜三徳乂用阳以舒之隂以敛之执其两端用其中于民所以纳天下民俗于皇极者盖如此】音释经【爕悉协反从三火】传【治平声予音与亢音抗而治去声】惟辟作福惟辟作威惟辟玉食臣无有作福作威玉食【福威者上之所以御下玉食者下之所以奉上也曰惟辟者戒其权不可下移曰无有者戒其臣不可上僣此言人君以三徳驭世不可假其权于大臣也】音释经【辟必益反】传【可上去声】臣之有作福作威玉食其害于而家凶于而国人用侧颇僻民用僭忒【而汝也侧不平也僻不公也僣逾忒过也臣而僣上之权则大夫必害于汝之家诸侯必凶于汝之国有位者固侧颇僻而不安其分小民者亦僣忒而逾越其常甚言人臣僣上之患如此】音释经【颇陆音普千反或云与陂通音秘说见前僻匹益反忒惕徳反】传【分扶问反】七稽疑择建立卜筮人乃命卜筮【稽考也有所疑则卜筮以考之曰卜蓍曰筮蓍者至公无私故能绍天之明卜筮者亦必至公无私而后能蓍之意必择是人而建立之然后使之卜筮也】音释传【蓍升脂反蒿属用之以筮】曰雨曰霁曰蒙曰驿曰克【此卜兆也雨者如雨其兆为水霁者开霁其兆为火蒙者蒙昧其兆为木驿者络驿不属其兆为金克者交错有相胜之意其兆为土】音释【络绎孔或作落驿古字通用也但今人释络绎为不絶之貌而孔乃云不连属义殊乖异孔疏释为稀疎之意不过傅会之辞耳又引王肃云霍驿消灭郑云色泽光明亦皆未见所据按史记驿作涕注云涕音亦尚书作圉索隠引孔云骆驿下连续是涕泣相连之状盖后人写之误以下为不也属音烛】曰贞曰悔【此占卦也内卦为贞外卦为悔左蛊之贞风其悔山是也又有以遇卦为贞之卦为悔国语贞屯悔豫皆八是也】音释经【惟字本作悔呼内反】传【蛊之贞风见僖公十五年贞屯悔豫见晋语沙随程氏曰晋公子重耳筮归国遇贞屯悔豫皆八盖初与四五凡三爻变也初与五用九变四用六变其不变者二三止在两卦皆为八故云皆八】凡七卜五占用二衍忒【凡七雨霁蒙驿克贞悔也卜五雨霁蒙驿克也占二贞悔也衍推忒过也所以推人事之过差也】立时人作卜筮三人占则从二人之言【凡卜筮必立三人以相参考旧说卜有玉兆原兆瓦兆筮有连山归藏周易者非是谓之三人非三卜筮也】音释传【三兆三易见周礼卜人】汝则有大疑谋及乃心谋及卿士谋及庶人谋及卜筮汝则从从筮从卿士从庶民从是之谓大同身其康彊子孙其逢吉汝则从从筮从卿士逆庶民逆吉卿士从从筮从汝则逆庶民逆吉庶民从从筮从汝则逆卿士逆吉汝则从从筮逆卿士逆庶民逆作内吉作外凶筮共违于人用静吉用作凶【稽疑以筮为重人与筮皆从是之谓大同固吉也人一从而筮不违者亦吉从筮逆则可作内不可作外内谓祭祀等事外谓征伐等事筮共违则可静不可作静谓守常作谓动作也然有从筮逆而无筮从逆者尤圣人所重也故礼记大事卜小事筮谓筮短长不如从长是也自夫子賛易极着蓍卦之徳蓍重而书不云】音释传【谓上柱恋反】八庶徴曰雨曰旸曰燠曰寒曰风曰时五者来备各以其叙庶草蕃庑【徴验也所验者非一故曰庶徴雨谓不淫旸谓不亢燠谓和而不炎寒谓冻而不沍风谓调而不烈雨旸燠寒风各以时至故曰时备者无缺少也序者应节侯也五者备而不失其序则庶草且蕃茂矣则其他可知也雨属水旸属火燠属木寒属金风属土盖五事则本扵五行庶徴则本扵五事其条理次第相为贯通有秩然而不可紊乱者地】音释经【蕃音烦庑罔甫反古文蕃庑之庑但作无音武而有无之无但作无与亡后人既以无为有无之无故书经今文加广以别之庑乃堂下周室之名音同而义则非矣说文作橆注引书作庶草繁无无即橆字后人省两木为四点也当从说文为是】一极备凶一极无凶【极备过多也极无过少也唐孔氏曰雨多则涝雨少则旱是极备亦凶极无亦凶也余准是】音释传【涝郎到反水淹也】曰休徴曰肃时雨若曰乂时旸若曰哲时燠若曰谋时寒若曰圣时风若【休美也天时之美验扵人事故曰休徴时雨若谓当雨而不愆期时晹若谓当旸而不失候时燠若谓应燠而燠时寒若谓应寒而寒时风若谓应风而风此肃又哲谋圣五徳之所感也】曰咎徴曰狂恒雨若曰僭恒旸若曰豫恒燠若曰急恒寒若曰蒙恒风若【咎恶也天时之乖验于人事故曰咎徴恒雨若谓隂盛而多雨恒晹若谓阳盛而过亢恒燠若谓不应暖而暖恒寒若谓不应寒而寒恒风若谓不应风而风此狂僣豫急蒙不徳之所致也狂妄僣差豫怠急迫蒙昧也在天为五行在人为五事五事修则休徴各以类应之五事失则咎徴各以类应之自然之理也然必曰某事得则某休徴应某事失则某咎徴应则亦胶固不通而不足与语造化之妙矣天人之际未易言也失得之机应感之微非知道者孰能识之哉】音释经【恒胡登反】传【应去声下同几音机】曰王省惟嵗卿士惟月师尹惟曰【嵗月日以尊卑为征也王者之失得其征以嵗卿　士之失得其徴以月师尹之失得其徴以日王与卿】【士师尹所职有繁简故所验有逺近也王者总其大网不亲庶务故其得失必周一嵗而后可见若卿士之职百责所萃其感应甚速故其省验在扵一月师尹职小事繁去民为近其感应尤易故其省验在扵一日若一月一日之间天气不顺而嵗事无伤则卿士师尹近民者之责而非王者之所忧矣】音释经【省悉井反】嵗月日时无易百谷用成乂用明俊民用章家用平康【嵗月日三者雨旸燠寒风不失其时则其效如此休徴所感也】日月嵗时既易百谷用不成乂用昏不明俊民用微家用不宁【日月嵗三者雨晹燠寒风既失其时则其害如此咎徴所致也休徴言嵗月日者总于大也咎徴言日月嵗者着其小也】庶民惟星星有好风星有好雨日月之行则有冬有夏月之从星则以风雨【民之丽乎土犹星之丽乎天也好风者箕星好雨者毕星汉志言轸星亦好雨意者星宿皆有所好也日有中道月有九行中道者黄道也北至东井去极近南至牵牛去极逺东至角西至娄去极中是也九行者黒道二出黄道北赤道二出黄道南白道二出黄道西青道二出黄道东并黄道为九行也日极南至于牵牛则为冬至极北至于东井则为夏至南北中东至角西至娄则为春秋分月立春春分从青道立秋秋分从白道立冬冬至从黑道立夏夏至从赤道所谓日月之行则有冬有夏也月行东北入于箕则多风月行西南入于毕则多雨所谓月之从星则以风雨也民不言省者庶民之休咎系乎上人之失得故但以月之从星以见所以从民之欲者如何耳夫民生之众寒者欲衣饥者欲食鳏寡孤独者之欲得其所此王政之所先而卿士师尹近民者之责也然卿士师尹各有常职岂能狥民之所欲哉以月之常行不能从星之异好犹卿士师尹之常职不能从民异欲王纲一布大徳溥施岂从民之屑屑好恶者哉易曰乾道变化各正性命此之谓也从星不言日者从星惟月可见耳】音释经【好去声下同】传【宿音秀省息井反以见形甸反夫音扶近巨谨反】九五福一曰寿二曰富三曰康宁四曰攸好徳五曰考终命【人有寿而后能享诸福故寿先之富者有廪禄也康宁者无患难也攸好徳者乐其道也考终命者顺受其正也以王道言之寿者尊贤养老也富者利用厚生也康宁者老安少懐也攸好徳者任贤使能也考终命者封諡如法送之以礼也以福之急缓为先后】音释经【好去声】传【难去声乐音洛】六极一曰凶短折二曰疾三曰忧四曰贫五曰恶六曰弱【凶者不得其死也短折者横夭也祸莫大扵凶短折故先言之疾者身不安也忧者心不宁也贫者用不足也恶者刚之过也弱者柔之过也以王道言之凶短折者凶恶之人则杀之使短折也疾者墨劓剕宫以残疾其体也忧者徒流髠钳以忧恼其情也贫者籍其所有使之贫也恶者録其过而申明之使彰其恶也弱者翦其羽翼使之弱也以极之重轻为先后五福六极在君则系扵极之建不建在民人则由扵训之行不行感应之理微矣】音释经【折食列之列二反按陆氏有二音一音时设反则音如喉舌之舌一音之舌反则音如浙江之浙又曲礼但音市设反则陆意以前音为正矣】传【横户孟反夭于兆反】
　　旅獒【西旅贡獒召公以为非所当受作书以戒王亦训体也因以旅獒名篇今文无古文有按此篇旧以为戒武王之书朱子语録云旅獒之作武王已八十余嵗而太保谆谆告之与教小儿相似若自后世言之为非所宜言不尊君矣按五峰胡氏皇王大纪谓旅獒为成王时书后人见篇首有惟克商通道之语遂以为告武王不思武王之克商仅六年而崩如越裳肃慎之来贡皆在成王时则西旅之贡亦必在成王时无疑矣】
　　惟克商遂通道于九夷八蛮西旅底贡厥獒太保乃作旅獒用训于王【九夷八蛮多之称也职方言四夷八蛮尔雅言九夷八蛮但言其非一而已武王克商之后威徳广被九州之外蛮夷戎狄莫不梯山航海而至曰通道云者盖蛮夷来王则道路自通非武王有意于开四夷而斥大境土也西旅西方蛮夷国名犬高四尺曰獒按说文曰犬知人心可使者公羊传曰晋灵公欲杀赵盾盾躇阶而走灵公呼獒而属之獒亦躇阶而从之则獒能晓解人意猛而善搏人者异于常犬非特以其高大也太保召公奭也史记云与周同姓姬氏此旅獒之本序】音释传【航音杭柱恋反盾杜本反与矛盾之盾异音赵宣子名躇丑略反何休注躇犹超遽不暇以次见宣公五年呼去声属音烛】曰呜呼明王慎徳四夷咸宾无有逺迩毕献方物惟服食器用【谨徳盖一篇之纲领也方物方土所生之物明王谨徳四夷咸宾其所贡献惟服食器用而已言无异物也】王乃昭徳之致于异姓之邦无替厥服分宝玉于伯叔之国时庸展亲人不易物惟徳其物【昭示也徳之致谓上文所贡方物也昭示方物于异姓之诸侯使之无废其职分宝玉于同姓之诸侯使之益厚其亲如分陈以肃慎氏之矢分鲁以夏后氏之璜之类王者以其徳所致方物分赐诸侯故诸侯亦不敢轻易其物而以徳视其物也】音释经【易以豉反】传【分陈以肃慎氏之矢事见国语此昭徳之致也分鲁以夏后氏之璜音黄美玉名事见左传定公四年此分宝玉也】徳盛不狎侮狎侮君子罔以尽人心狎侮小人罔以尽其力【徳盛则动容周旋皆中礼然后能无狎侮之心言谨徳不可不极其至也徳而未至则未免有狎侮之心陈氏大猷曰君子人之所尊敬也狎侮之则人无归心矣小人以力事人者也狎侮之则不肯用力矣此因言慎徳而推广之狎侮则非所以慎徳矣】音释经【尽子忍反下同】传【中去声狎下甲反】不役耳目百度惟贞【贞正也不役扵耳目之所好百为之度惟其正而已陈氏大猷曰受獒是役扵耳目之所玩】音释传【好去声】玩人丧徳玩物丧志【玩人即上文狎侮君子之事玩物即上文不役耳目之事徳者己之所得志者心之所之】音释经【丧去声下同】志以道宁言以道接【道者所当由之理也己之志以道而宁则不至扵妄人之言以道而接则不至扵妄受存乎中者所以应乎外制乎外者所以养其中古昔圣贤相授心法也】音释传【应去声】不作无益害有益功乃成不贵异物贱用物民乃足犬马非其土性不畜珍禽竒兽不育于国不宝逺物则逺人格所宝惟贤则迩人安【孔氏曰逰观为无益竒巧为异物苏氏曰周穆王得白狼白鹿而荒服因以不至此章凡三节至所宝惟贤则益切至矣】音释经【畜许六反】传【观古玩反穆王事见史记】呜呼夙夜罔或不勤不矜细行终累大徳为山九仞功亏一篑【或犹言万一也吕氏曰此即谨徳工夫或之一字最有意味一暂止息则非谨徳矣矜矜持之矜八尺曰仞细行一篑指受獒而言也】音释经【行胡孟反累力伪反篑求位反】允迪兹生民保厥居惟乃世王【信能行此则生民保其居而王业可永也盖人主一身实万化之原茍于理有毫髪之不尽即遗生民无穷之害后之人君可不深思而加念哉按此蔡氏以谨徳为一篇之纲领而仁山金氏又推明慎徳一章为贡物之制昭徳一章为受贡所以示诸侯而其下文又推玩人以及玩物因玩物以戒丧志因丧志而言定志之道因道宁而及知言之故语虽偶而意相生也既又因玩物而上推玩人之失以防其原因宝物而归重宝贤之意以易其好而终之以不矜细行终累大徳为山九仞功亏一篑之戒末又结之以允迪兹生民保厥居惟乃世王之辞其明太保训成王之意可谓曲尽其防矣】音释传【遗去声】
　　金縢【武王有疾周公以王室未安殷民未服根本易摇故请命三王欲以身代武王之死史録其册祝之文并叙其事之始末合为一篇以其藏扵金縢之匮编书者因以金縢名篇今文古文皆有唐孔氏曰首至王季文王史叙将告神之事也史乃册祝至屏璧与珪记告神之辞也自乃卜至乃瘳记卜吉及王病瘳之事也自武王既丧已下记周公流言居东及成王迎归之事也】音释经【縢徒登反】传【屏卑正反】
　　既克商二年王有疾弗豫【记年见其克商之未乆也弗豫不恱豫也】音释传【见形甸反】二公曰我其为王穆卜【二公太公召公也李氏曰穆者敬而有和意穆卜犹言共卜也愚谓古者国有大事卜则公卿百执事皆在诚一而和同以聴卜筮故名其卜曰穆卜下文成王因风雷之变王与大夫尽弁啓金縢之书以卜者是也先儒专以穆为敬而扵所谓其勿穆卜则义不通矣】音释经【为去声】传【共如字】周公曰未可以戚我先王【戚忧恼之意未可以武王之疾而忧恼我先王也盖郤二公之卜】音释传【却乞约反止也俗作却非盖因草书而变也】公乃自以为功为三坛同墠为坛于南方北面周公立焉植璧秉珪乃告太王王季文王【功事也筑土曰坛除地曰墠三坛三王之位皆南向三坛之南别为一坛北向周公所立之地也植置也圭璧所以礼神诗言圭璧既卒周礼祼圭以祀先王周公却二公之卜而乃自以为功者盖二公不过卜武王之安否耳而周公爱兄之切危国之至忠诚恳恳扵祖父之前如下文所云者有不得尽焉此其所以自以为功也又二公穆卜则必祷扵宗庙用朝廷卜筮之礼如此则上下喧腾而人心摇动故周公不扵宗庙而特为坛墠以自祷也】音释经【墠上演时战二反植时职反郑云植古置字】传【祼圭上古玩反见典瑞孔云置璧三王之坐周公秉桓圭为贽】史乃册祝曰惟尔元孙某遘厉虐疾若尔三王是有丕子之责于天以旦代某之身【史太史也册祝如今祝版之类元孙某武王也遘遇厉恶虐暴也丕子元子也旦周公名也言武王遇恶暴之疾若尔三王是有元子之责于天不可令其死也如欲其死则请以代武王之身董氏鼎曰按晁以道说丕子之责如史中责其侍子之责上帝盖责武王欲以来服事左右故周公乞代其死而下文言予仁若考能多材多艺能事鬼神原夫死生有命周公乃欲其身代武王之死或者疑之盖方是时天下未安王业未固使武王死则宗社倾危生民涂炭变故有不可胜言者周公忠诚切至欲代其死以纾危急精诚感动故卒得命扵三王今世之匹夫匹妇一念诚孝犹足以感格鬼神显有应验而况扵周公之元圣乎是固不可谓无此理也】音释经【遘居候反】传【胜平声纾商居神与二反】予仁若考能多材多艺能事鬼神乃元孙不若旦多材多艺不能事鬼神【周公言我仁顺祖考多材干多艺能可任役使能事鬼神武王不如旦多材多艺不任役使不能事鬼神材艺但指服事役使而言】音释传【任如林反又如鸩反堪也下同】乃命于帝庭敷佑四方用能定尔子孙于下地四方之民罔不祗畏呜呼无坠天之降宝命我先王亦永有依归【言武王乃受命扵上帝之庭布文徳以佑助四方用能定尔子孙扵下地使四方之民无不敬畏其任大其责重未可以死故又叹息申言三王不可坠失天降之宝命先王之祀亦永有所赖以存也宝命即帝庭之命也谓之宝者重其事也】今我即命于元尔之许我我其以璧与珪归俟尔命尔不许我我乃屏璧与珪【即就也归俟尔命俟武王之安也屏藏也屏璧与珪言不得事神也盖武王丧则周之基业必坠虽欲事神不可得也其称尔称我无异人子之在膝下以语其亲者此亦终身慕父母与不死其亲之意以见公之达孝也】音释经【屏卑正反】传【即就也即命于元与虞书命于元同谓令之于也即字当训为即时之意语去声见形甸反】乃卜三一习吉啓籥见书乃并是吉【凡卜筮必立三人以相参考三者三人所卜之也习重也谓三之非一同开籥见卜兆之书乃并是吉】音释经【籥与钥通即今锁也马氏注云籥者藏卜兆书之管按郑易纬注齐鲁之间名门户及藏物之管曰籥周礼管键左传北门之管亦皆训籥如黄钟之龠容千二百黍即黄钟之律管长九寸者也锁形如管籥空中以受键故或名管或名籥又籥字从竹以形如竹管也钥字从金以金为之也盖钥是锁筒键是锁须搢锁中以搏键者即今锁匙也礼记月令注误以钥为搏键器故礼记疏及周礼疏皆承其误今详辩于此并去声】【重传容反】公曰体王其罔害予小子新命于三王惟永终是图兹攸俟能念予一人【体兆之体也言视其卜北之吉王疾其无所害我新受三王之命而永终是图矣兹攸俟者即上文所谓归俟也一人武王也言三王能念我武王使之安也】音释传【兆之体周礼太卜三兆之法其经兆之体皆百有二十又占人云凡卜筮君占体注谓兆象也见形甸反】公归乃纳册于金縢之匮中王翼日乃瘳【册祝册也匮藏卜书之匮金縢以金缄之也翼日公归之明日也瘳愈也按金縢之匮乃周家藏卜筮书之物每卜则以告神之辞书扵册既卜则纳册扵匮而藏之前后卜皆如此故前周公乃卜三一习吉啓籥见书者啓此匮也后成王遇风雷之变欲卜啓金縢之匮者亦啓此匮也盖卜筮之物先王不敢防故金縢其匮而藏之非周公始为此匮藏此册祝为后来自解计也林氏曰请代武王死周公之本心也王瘳而公不死者天也非人之所能为也】音释传【以金缄之按金谓锁也即所谓籥也王郑注云縢束也诗绲縢注云绲绳也盖藏书之匮金以钥之縢以缄之二者兼用故谓之金縢所以致其固也金不可为縢縢无取扵金孔云缄之以金而蔡因之祝为去声】武王既丧管叔及其羣弟乃流言于国曰公将不利于孺子【管叔名鲜武王弟周公兄也羣弟蔡叔度霍叔处也流言无根之言如水之流自彼而至此也孺子成王也商人兄死弟立者多武王崩成王幼周公摄政商人固已疑之又管叔扵周公为兄尤所觊觎故武庚管蔡流言扵国以危惧成王而动摇周公也史氏言管叔及其羣弟而不及武庚者所以深着三叔之罪也】音释经【武王既丧按经世纪年武王己巳嵗即位至十三年辛巳克商壬午有疾而瘳又三年乙酉冬十一月崩年九十三成王方十三嵗】传【类觎音冀俞】周公乃告二公曰我之弗辟我无以告我先王【辟君也如朕复子明辟之辟周公闻流言乃告二公言我若不利扵孺子则是我有无君之心我无以告我先王扵地下也】周公居东二年则罪人斯得【居东居国之东也郑氏谓避居东都未知何据孔氏以居东为东征非也方流言之起成王未知罪人为谁二年之后王始知流言之为管蔡期得者迟之之辞也】于后公乃为诗以贻王名之曰鸱鸮王亦未敢诮公【鸱鸮恶鸟也以其破巢取卵比武庚之败管蔡及王室也上文言罪人斯得则是时成王之疑十已去其四五矣吕氏曰王欲诮公而未敢即悔过之根本也】音释经【鸱处脂反鸮于娇反诮才笑反】传【比卑履反败北迈反】秋大熟未获天大雷电以风禾尽偃大木斯拔邦人大恐王与大夫尽弁以啓金縢之书乃得周公所自以为功代武王之说【王与大夫尽弁以金縢之书将卜天变而偶得周公册祝请命之说也孔氏谓二公倡王啓之者非是按秋大熟系于二年之后则成王迎周公之归盖二年秋也东山之诗言自我不见于今三年则居东之非东征明矣盖周公居东二年成王因风雷之变既亲迎以归三叔懐流言之罪遂胁武庚以叛成王命周公征之其东征往反首尾又自三年也】音释经【获胡郭反尽在忍反下并同弁皮变反】传【倡音唱胁虚业反】二公及王乃问诸史与百执事对曰信噫公命【句】我勿敢言【周公卜武王之疾二公未必不知之周公册祝之文二公盖不知也诸史百执事盖卜筮执事之人成王之卜天变者即前日周公使卜武王疾之人也二公及成王得周公自以为功之说因以问之故皆谓信有此事已而叹息言此实周公之命而我勿敢言尔孔氏谓周公使之勿道者非是】音释经【噫于其反】王执书以泣曰其勿穆卜昔公勤劳王家惟予冲人弗及知今天动威以彰周公之徳惟朕小子其新逆我国家礼亦宜之【新当作亲成王啓金縢之书欲卜天变既得公册祝之文遂感悟执书以泣言不必更卜昔周公勤劳王家我幼不及知今天动威以明周公之徳我小子其亲迎公以归扵国家礼亦宜矣】王出郊天乃雨反风禾则尽起二公命邦人凡大木所偃尽起而筑之嵗则大熟【国外曰郊王出郊者成王自往迎公即上文所谓亲迎者也天乃雨反风感应如此之速洪范庶徴孰谓其不可信哉又按武王疾瘳四年而崩羣叔流言周公居东二年罪人既得成王迎周公以归凡六年事也编书者附于金縢之末以见请命事之首末金縢书之显晦也】音释传【见形甸反】
　　大诰【武王克殷以殷余民封受子武庚命三叔监殷武王崩成王立周公相之三叔流言公将不利扵孺子周公避位居东后成王悟迎周公归三叔惧遂与武庚叛成王命周公东征以讨之大诰天下书言武庚而不言管叔者为亲者讳也篇首有大诰二字编书者因以名篇今文古文皆有按此篇诰语多主卜言如曰宁王遗我大宝曰朕卜并吉曰予得吉卜曰王害不违卜曰宁王惟卜用曰矧亦惟卜用曰予曷其极卜曰矧今卜并吉至扵篇终又曰卜陈惟若兹意邦君御事有曰艰大不可征欲王违卜故周公以讨叛卜吉之义与天命人事之不可违者反复告谕之也陈氏大猷曰武王以公义封庚而不虞其怨以亲爱用三叔而不料其反仁人之过也使舍武庚立微子三监虽欲叛而不从舍三叔任他人武庚虽欲叛而不敢】音释传【监古防反相去声为去声遗去声害音曷复音腹】
　　王若曰猷大诰尔多邦越尔御事弗吊天降割于我家不少延洪惟我幼冲人嗣无疆大歴服弗造哲迪民康矧曰其有能格知天命【林氏曰政虽摄扵周公而成王在上为天子号令虽由己出故必称王命以告也　猷语辞也犹虞书咨嗟之例按尔雅猷训最多曰谋曰言曰己曰图未知此何训也吊恤也犹诗言不吊昊天之吊言我不为天所恤降害扵我周家武王遂丧而不少待也冲人成王也歴歴数也服五服也哲明哲也格格物之格言大思我幼冲之君嗣守无疆之大业弗能造明哲以导民扵安康是人事且有所未至而况言其能格知天命乎】音释经【吊如字朱子语録云书中弗吊字只如字读言不见闵吊扵上天也造如字又七到反】已予惟小子若涉渊水予惟徃求朕攸济敷贲敷前人受命兹不忘大功予不敢闭于天降威【已承上语辞已而有不能已之意若涉渊水者喻其心之忧惧求朕攸济者冀其事之必成敷布贲饰也敷贲者修明其典章法度敷前人受命者増益开大前王之基业若此者所以不忘武王安天下之大功也今武庚不靖天固诛之予岂敢闭抑天之威用而不行讨乎朱子曰用字当属下句今从之】音释经【贲彼义反用朱子语録从王荆公读属下句】用宁王遗我大宝绍天明即命曰有大艰于西土西土人亦不静越兹蠢【宁王武王也下文又曰宁考苏氏曰当时谓武王为宁王以其克殷而安天下也蠢动而无知之貌宁王遗我大宝者以其可以绍介天明以定吉凶曩尝即所命而其兆谓将有大艰难之事于西土西土之人亦不安静是武庚未叛之时而之兆盖已预告矣及此果蠢蠢然而动其卜可验如此将言下文伐殷卜吉之事故先此以见卜之不可违也吕氏曰宁王遗我大宝此一篇之纲领也自始至终皆以卜为言按金氏以用宁王遗我大宝绍天明作一句读即命曰以下述命之辞】音释经【遗去声】传【曩乃党反向也见形甸反】殷小腆诞敢纪其叙天降威知我国有疵民不康曰予复反鄙我周邦【腆厚诞大叙绪疵病也言武庚以小厚之国乃敢大纪其既亡之绪是虽天降威于殷然亦武庚知我国有三叔疵隙民心不安故敢言我将复殷业而欲反鄙邑我周邦也】音释经【腆他典反疵才支反】传【绪象吕反鄙邑左传子产曰郑鄙邑也子展曰鄙我是欲注云楚欲以郑为鄙邑华元曰过我不假道鄙我也注云以我比其邉鄙】今蠢今翼日民献有十夫予翼以于敉宁武图功我有大事休朕卜并吉【于往敉抚武继也谓今武庚蠢动今之明日民之贤者十夫辅我以往抚定商邦而继嗣武王所图之功也大事戎事左传云国之大事在祀与戎休美也言知我有戎事休美者以朕卜三而并吉也按上文即命曰有大艰于西土盖卜扵武王方崩之时此云朕卜并吉乃卜扵将伐武庚之日先儒合以为一误矣三山陈氏曰贤者之见常先众人而决彼知天理人事故来助周周公因十夫之来信天人所向故知我有大事之休美况卜之并吉乎圣人虽灼见事理之当然亦不敢自用必考之人谋鬼谋之合而后决也陈氏大猷曰此章方言武庚作乱来歴决之以贤与卜民献卜乃大诰网领】肆予告我友邦君越尹氏庶士御事曰予得吉卜予惟以尔庶邦于伐殷逋播臣【此举尝以卜吉之故告邦君御事往伐武庚之词也肆故也尹氏庶官之正也殷逋播臣者谓武庚及其羣臣本逋亡播迁之臣也】尔庶邦君越庶士御事罔不反曰艰大民不静亦惟在王宫邦君室越予小子考翼不可征王害不违卜【此举邦君御事不欲征欲王违卜之言也邦君御事无不反曰艰难重大不可轻举且民不静虽由武庚然亦在扵王之宫邦君之室谓三叔不睦之故实兆衅端不可不自反害曷也越我小子与父老敬事者皆谓不可征王曷不违卜而勿征乎陈氏栎曰据蔡说则以小子为邦君等之自称以考翼为父老敬事者据诸家说则以小子为成王自言接上文言之谓是在王之宫邦君之室及我小子之身当考成其翼敬以自反而已不可征也二说者皆未允当宜与下文厥考翼之言两处一様说而皆通可也大抵周诰聱牙又或讹缺不可强通姑解其大略而已可也】音释经【曷音害】传【衅许刃反】肆予冲人永思艰曰呜呼允蠢鳏寡哀哉予造天役遗大投艰于朕身越予冲人不卬自恤义尔邦君越尔多士尹氏御事绥予曰无毖于恤不可不成乃宁考图功【造为卬我也故我冲人亦永思其事之艰大叹息言信四国蠢动害及鳏寡深可哀也然我之所为皆天之所役使今日之事天实以其甚大者遗扵我之身以其甚艰者投扵我之身我冲人固不暇自恤矣然以义言之扵尔邦君扵尔多士及官正治事之臣当安我曰无劳扵忧诚不可不成武王所图之功相与戮力致讨可也此章深责邦君御事之避事】音释经【造去声卬五刚反朱子语録云卬即我字沈存中谓秦语平音故谓之卬毖音秘】传【治平声】已予惟小子不敢替上帝命天休于宁王兴我小邦周宁王惟卜用克绥受兹命今天其相民矧亦惟卜用呜呼天明畏弼我丕丕基【卜伐武庚而吉是上帝命伐之也上帝之命其敢废乎昔天眷武王由百里而有天下亦惟卜用所谓朕梦协朕卜袭于休祥是也今天相佑斯民避凶趋吉况亦惟卜是用是上而先王下而小民莫不用卜而我独可废卜乎故又叹息言天之明命可畏如此是盖辅成我丕丕基业其可违也天明即上文所谓绍天明者陈氏栎曰小邦不必言百里此非文王也天明畏与臯陶同亦与诏天明不类】音释经【相去声】王曰尔惟旧人尔丕克逺省尔知宁王若勤哉天閟毖我成功所予不敢不极卒宁王图事肆予大化诱我友邦君天棐忱辞其考我民予曷其不于前宁人图功攸终天亦惟用勤毖我民若有疾予曷敢不于前宁人攸受休毕【当时邦君御事有武王之旧臣者亦惮征役上文考翼不可征是也故周公専呼旧臣而告之曰尔惟武王之旧人尔大能逺省前日之事尔岂不知武王若此之勤劳哉閟者否闭而不通毖者艰难而不易言天之所以否闭艰难国家多难者乃我成功之所在我不敢不极卒武王所图之事也化者化其固滞诱者诱其顺从棐辅也宁人武王之大臣当时谓武王为宁王因谓武王之大臣为宁人也民献十夫以为可伐是天辅以诚信之辞考之民而可见矣我曷其不扵前宁人而图功所终乎勤毖我民若有疾者四国勤毖我民如人有疾必速攻治之我曷其不扵前宁人所受休美而毕之乎按此三节谓不可不卒终毕宁王宁人事功休美之意言宁人则旧人之不欲征者亦可愧矣朱子曰诸家棐字并作辅字训更晓不得后读汉书顔师吉注云棐匪通用如书中棐字正合作匪字义许氏月卿曰天棐忱辞谓天非诚有言辞考之民可见天意欲征武庚非谆谆然命之民心所欲即天意也陈氏栎曰以前宁人为武王旧臣亦未穏玩文意宁王宁人前宁人皆合指为武王棐忱辞许氏说甚明顺且不背朱子意】音释经【省息井反閟音秘】传【呼去声否部鄙反下同多难去声治平声】王曰若昔朕其逝朕言艰日思若考作室既底法厥子乃弗肯堂矧肯构厥父菑厥子乃弗肯播矧肯获厥考翼其肯曰予有后弗弃基肆予曷敢不越卬敉宁王大命【昔前日也犹孟子音者之昔若昔我之欲往我亦谓其事之难而已思之矣非轻举也以作室喻之父既底定广狭高下其子不肯为之堂基况肯为之造屋乎以耕田喻之父既反土而菑矣其子乃不肯为之播种况肯俟其成而刈获之乎考翼父敬事百也为其子如此则考翼其肯曰我有后嗣弗弃我之基业乎盖武王定天下立经陈纪如作室之底法如治田之既菑今三监叛乱不能讨平以终武王之业则是不肯堂不肯播况望其肯构肯获而延绵国祚扵无穷乎武王在天之灵亦必不肯自谓其存后嗣而不弃坠其基业矣故我何敢不及我身之存以抚存武王之大命乎按此三节申喻不可不终武功之意陈氏曰厥考翼与前考翼不可征要当阙疑】音释经【构居侯反菑荘持反尔雅注始去草也】传【肯为去声下肯为同治平声】若兄考乃有友伐厥子民养其劝弗救【民养未详苏氏曰养厮养也谓人之臣仆言若父兄有友攻伐其子为之臣仆者其可劝其攻伐而不救乎父兄以喻武王友以喻四国子以喻百姓民养以喻邦君御事今王之四国毒害百姓而邦君臣仆乃惮扵征役是长其患而不救其可哉此言民被四国之害不可不救援之意此段王氏张氏林氏皆云当阙疑金氏曰堂播之喻责之吾身伐救之喻责邦君御事】音释传【厮音斯役也汉书厮养卒注析薪曰厮炊烹曰养长上声】王曰呜呼肆哉尔庶邦君越尔御事爽邦由哲亦惟十人迪知上帝命越天棐忱尔时罔敢易法矧今天降戾于周邦惟大艰人诞邻胥伐于厥室尔亦不知天命不易【肆放也欲其舒放而不畏缩也爽明也爽厥师之爽桀昏徳汤伐之故言爽师受昏徳武王伐之故言爽邦言昔武王之明大命扵邦皆由明智之士亦惟乱臣十人蹈知天命及天辅武王之诚以克商受尔扵是时不敢违越武王法制惮扵征役矧今武王死天降祸扵周首大难之四国大近相攻扵其室事危势迫如此尔乃以为不可征尔亦不知天命之不可违越矣此以今昔互言责邦君御事之不知天命按先儒皆以十人为十夫然十夫民之贤者尔恐未可以为迪知帝命未可以为越天棐忱所谓迪知者蹈行真知之词也越天棐忱天命已归之词也非乱臣昭武王以受天命者不足以富之况君奭之书周公歴举虢叔闳夭之徒亦曰迪知天威扵受殷命亦曰若天棐忱详周公前后所言则十人之为乱臣又何疑哉陈氏栎曰爽明国事实由哲人爽邦犹言通达国体也十人即十夫所谓爽邦之哲人也亦惟此十人深知帝命及天之匪忱尔扵当是时尚不敢变易上天命讨之法矧今天降戾诞邻胥伐骨肉相仇事势危迫如此尔乃以为不可征是尔亦不知天命之不可变矣以此解之岂不明顺蔡氏必以十人为十乱费辞辨之自爽邦至棐忱本无武王时之意也十夫十人前后相应周公十乱之一不应自言之也金氏曰此言周家开国之初皆由哲人能迪知天命扵难忱之中其时邦君御事不敢违上所制今此作难之人近相攻扵我室尔乃不知天命之不变易乎】音释经【易夷益反下同】传【难去声】予永念曰天惟丧殷若穑夫予曷敢不终朕亩天亦惟休于前宁人【天之丧殷若农夫之去草必絶其根本我何敢不终我之田亩乎我之所以终亩者是天亦惟欲休美扵前宁人也林氏曰我长念扵心则谓天以纣之暴虐而改命我周其扵殷人也若穑夫治田去其稂莠必芟夷蕴崇之絶其根本勿使能植而后已今也有遗种焉则我何敢不扵田亩之中而毕其事乎盖武庚之叛乱而不去则为不终朕亩矣】音释传【去上声】予曷其极卜敢弗于从率宁人有指疆土矧今卜并吉肆朕诞以尔东征天命不僭卜陈惟若兹【我何敢尽欲用卜敢不从尔勿征盖率循宁人之功当有指定先王疆土之理卜而不吉固将伐之况今卜而并吉乎故我大以尔东征天命防不僣差卜之所陈盖如此按此篇专主卜言然其上原天命下述得人往推宁王宁人不可不成之功近指成王邦君御事不可不终之责谆谆乎民生之休戚家国之兴丧恳恻切至不能自已而反复终始乎卜之一说以通天下之志以防天下之疑以定天下之业非聪明睿知神武而不杀者孰能与此哉陈氏栎曰自予永念曰至卜陈惟若兹当合为一章其意若曰我深思言天丧殷若穑夫之除草我曷敢不终朕亩乎天亦惟降休命于武王我亦何待穷极扵卜敢不惟天是从以率循武王指画之疆土乎况今卜又并吉乎意谓东征之举以天命与先王之责决之本不待卜况今卜又并吉故我大以尔东征天命讨罪决不僣差卜之所陈盖如此陈氏大猷曰此章总申前诸章之意以哲人元知天意之当从前业之当终故决往东征也】音释传【防都玩反下同复音腹知音智与去声】
　　微子之命【微国名子爵名成王既杀武庚封微子扵宋以奉汤祀史録其诰命以为此篇今文无古文有仁山金氏曰微子帝乙之庶长子帝乙欲立之太史执不可乃立受及受无道将亡且忌之微子遂遯于荒野武王入殷式商容闾释箕子囚封比干墓推恩殆遍而未及微子以其遯去而未之获也及武庚叛成王周公诛之遂封微子于宋为殷后以賔于周此其命书也】
　　王若曰猷殷王元子惟稽古崇徳象贤统承先王修其礼物作宾于王家与国咸休永世无穷【元子长子也微子帝乙之长子纣之庶兄也崇徳谓先圣王之有徳者则尊崇而奉杞之也象贤谓其后嗣子孙有象先圣王之贤者则命之以主祀也言考古制尊崇成汤之徳以微子象贤而奉其祀也礼典礼物文物也修其典礼文物不使废壊以备一王之法也孔子曰夏礼吾能言之杞不足徴也殷礼吾能言之宋不足徴也文献不足故也殷之典礼微子修之至孔子时已不足徴矣故夫子惜之賔以客礼遇之也振鹭言我客戾止左氏谓宋先代之后天子有事膰焉有丧拜焉者也吕氏曰先王之心公平广大非若后世灭人之国惟恐苗裔之存为子孙害成王命微子方且抚助爱养欲其与国咸休永世无穷公平广大气象扵此可见】音释传【长上声膰音烦祭肉也丧平声见僖公二十四年】呜呼乃祖成汤克齐圣广渊皇天眷佑诞受厥命抚民以寛除其邪虐功加于时徳垂后裔【齐肃也齐则无不敬圣则无不通广言其大渊言其深也诞大也皇天眷佑诞受厥命即伊尹所谓天监厥徳用集天命者抚民以寛除其邪虐即伊尹所谓代虐以寛兆民允懐者功加于时言其所及者众徳垂后裔言其所者逺也后裔即微子也此崇徳之意】尔惟践脩厥猷旧有令闻恪慎克孝肃恭神人予嘉乃徳曰笃不忘上帝时歆下民只协庸建尔于上公尹兹东夏【猷道令善闻誉也微子践履修举成汤之道旧有善誉非一日也恪敬也恪谨克孝肃恭神人指微子实徳而言抱祭器归周亦其一也笃厚也我善汝徳曰厚而不忘也歆飨庸用也王者之后称公故曰上公尹治也宋亳在东故曰东夏此象贤之意朱子语録言微子去之是不仕于王朝而遯去耳初不言其归周也左传言衘璧舆衬史记言牵牲抱茅必皆无是事也以商王同父之兄而自归于武王是忘君辱身而先亡其宗国矣微子必不为也】音释经【践兹演反令去声闻音问歆虚金反夏亥雅反】传【治平声】钦哉徃敷乃训慎乃服命率由典常以蕃王室乃烈祖律乃有民永绥厥位毗予一人世世享徳万邦作式俾我有周无斁【新安陈氏曰慎乃服命不过如康诰之明乃服命谓所服之命耳自二孔以上公服命无乖礼制为说而林氏祖述挥之意深论竒非此章本然之文意也此既言之下文勿替朕命又申言结之实皆指此篇之诰命耳】音释经【蕃方烦反毗频脂反斁音亦】呜呼往哉惟休无替朕命【叹息言汝往之国当休美其政而无废弃我所命汝之言也】音释经【无与母通】
　　康诰【康叔文王之子武王之弟叶氏曰康旧所封之国叔字也武庚三监既平析其地为邶鄘卫以卫封康叔此其诰命之辞今文古文皆有今按书序以康诰为成王之书今详本篇康叔扵成王为叔父成王不应以弟呼之若以为武王既崩三监平定之后而以卫封康叔周公述武王存日之戒以命康叔则无疑矣按武王十三年克商十四年有疾以周公之卜而瘳十九年崩成王即位年十三是年三监挟武庚以叛二年罪人斯得三年周公东归诰康叔当在是年成王即位之三年命周公伐管蔡毕用殷遗民封康叔周公代武王重叙康诰酒诰梓材三篇非一时所初成王迎周公自东归时三月十有六日王命周公东基于洛大会诸侯百工伎艺无不感恱是时贤士悉见于周时公欲告戒庶邦无由特以武王存日之命命小弟康叔】音释传【康叔康圻内国名邶蒲妹反鄘余封反应平声】
　　惟三月哉生魄周公初基作新大邑于东国洛四方民大和会侯甸男邦采卫百工播民和见士于周周公咸勤乃洪大诰治【三月周公摄政七年之三月也始生魄十六日也百工百官也士说文曰事也诗曰勿士行枚吕氏曰斧斤版筑之事亦甚劳矣而民大和会悉来赴役即文玉作灵台庶民子来之意林氏曰周公营洛将迁殷民居之其晓谕之辞则有多方多士之书其余民不迁而留扵卫者则以委康叔故扵作洛之时殷民或徙或居遂扵此诰命康叔因以训迪余民也】音释经【见形甸反】王若曰孟侯朕其弟小子封【王武王也王若曰者周公述武王存日之言以命康叔也孟长也言为诸侯之长】音释传【长上声下同】惟乃丕显考文王克明徳慎罚【左氏曰明徳慎罚文王所以造周也明徳务崇之之谓谨罚务去之之谓明徳谨罚一篇之纲领不敢侮鳏寡以下文王明徳谨罚也汝念哉以下欲康叔明徳也敬明乃罚以下欲康叔谨罚也爽惟民以下欲其以徳行罚也封敬哉以下欲其不用罚而用徳也终则以天命殷民结之】音释传【左氏曰明徳慎罚见成公二年去上声】不敢侮鳏寡庸庸祗祗威威显民用肇造我区夏越我一二邦以修我西土惟时怙冒闻于上帝帝休天乃大命文王殪戎殷诞受厥命越厥邦厥民惟时叙乃寡兄朂肆汝小子封在兹东土【鳏寡人所易忽也扵人所易忽者而不忽焉以见圣人无所不敬畏也即尧不虐无告之意论文王之徳而首此非圣人不能也庸用也用其所当用敬其所当敬威其所当威言文王用能敬贤讨罪一聴扵理而已无与焉故徳着扵民用始造我区夏及我一二友邦渐以修治至罄西土之人怙之如父冒之如天明徳昭升闻于上帝帝用休美乃大命文王殪灭大殷大受其命万邦万民各得其理莫不时叙汝寡徳之兄亦勉力不怠故尔小子封得以在此东土也吴氏曰殪戎殷武王之事也此称文王者武王不敢以为己之功也文考明徳慎罚首恤鳏寡役可役敬可敬罚可罚昭示其民时我附庸一二邦克自修治西土之人情深怙冒帝乃大命文考殪灭戎殷汝小弟封得奠茅土在此东土此告以得受封之由欲其知所自也】音释经【夏亥雅反闻如字又音问殪壹计反】传【见形甸反与去声】王曰呜呼封汝念哉今民将在祗遹乃文考绍闻衣徳言往敷求于殷先哲王用保乂民汝丕逺惟商耉成人宅心知训别求闻由古先哲王用康保民于天若徳裕乃身不废在王命【此下明徳也遹述衣服也今治民将在敬述文考之事继其所闻而服行文王之徳言也往之国也宅心处心也安汝止之意知训知所以训民也由行也曰保乂曰知训曰康保经纬以成文尔武王既欲康叔只遹文考又欲敷求商先哲王又丕逺惟商耉成人又别闻由古先哲王近述诸今逺稽诸古不一而足以见义理之无尽易曰君子多识前言往行以蓄其徳者廓而大之也天者理之所从出也康叔博学以聚之集义以生之真积力久众理该通此心之天理之所从出者始恢廓而有余用矣若是则心广体胖动无违礼斯能不废在王之命也吕氏曰康叔歴求圣贤问学至扵于天徳裕身可谓盛矣止能不废王命才可免过而已此见人臣职分之难尽若欲为子必须如舜与曽闵方能不废父命若欲为臣必须如舜与周公方能不废君命】音释经【遹音聿又音述衣如字又扵既反别皮列反】传【治平声见形甸反下同识志往行胡孟反胖蒲官反分扶问反】王曰呜呼小子封恫瘝乃身敬哉天畏棐忱民情大可见小人难保往尽乃心无康好逸豫乃其乂民我闻曰怨不在大亦不在小惠不惠懋不懋【恫痛瘝病也视民之不安如疾痛之在乃身不可不敬之也天命不常虽甚可畏然诚则辅之民情好恶虽大可见而小民至为难保汝往之国所以治之者非他惟尽汝心无自安而好逸豫乃其所以治民也古人言怨不在大亦不在小惟在顺不顺勉不勉耳顺者顺扵理勉者勉扵行即上文所谓往尽乃心无康好逸豫者金氏曰怨岂在明不见是图怨不在大也与其寡怨孰若无怨怨不在小也在扵能惠人所不惠勉人所不勉则小大之怨俱无矣康叔视民之患若在己之疾天命可畏民情可见小人难保惟尽汝心无求自安乃可乂民怨无大小皆能为患唐孔氏曰弭怨之道当惠所不惠如鳏寡孤独人所易忽汝当抚摩是惠所不惠也纎微小事人多弃怠汝必勉行是懋所不懋也】音释经【恫音通陆又敕动反瘝姑还反尽子忍反好去声】传【好恶并去声治平声行胡孟反】已汝惟小子乃服惟王应保殷民亦惟助王宅天命作新民【服事应和也汝之事惟在广上徳意和保殷民使之不失其所以助王安定天命而作新斯民也此言明徳之终也大学言明徳亦举新民终之陈氏大猷曰汝小子所事在广王之徳意以应保殷民殷民乃天命所视以去留人心所视以观化保殷民所以助王宅天命而作新民也】音释经【应去声】王曰呜呼封敬明乃罚人有小罪非眚乃惟终自作不典式尔有厥罪小乃不可不杀乃有大罪非终乃惟眚灾适尔既道极厥辜时乃不可杀【此下谨罚也式用适偶也人有小罪非过误乃其故为乱常之事用意如此其罪虽小乃不可不杀即舜典所谓刑故无小也人有大罪非是故犯乃其过误出扵不幸偶尔如此既自称道尽输其情不敢隠匿罪虽大时乃不可杀即舜典所谓宥过无大也诸葛孔明治蜀服辠输情者虽重必释其既道极厥辜时乃不可杀之意欤敬明乃罚罪无大小故则刑过则宥】音释传【称平声治平声】王曰呜呼封有叙时乃大明服惟民其敕懋和若有疾惟民其毕弃咎若保赤子惟民其康又【有叙者刑罚有次序也明者明其罚服者服其民也左氏曰乃大明服已则不明而杀人以逞不亦难乎敕戒敕也民其戒敕而勉扵和顺也若有疾者以去疾之心去恶也故民皆弃咎若保赤子者以保子之心保善也故民其安治陈氏大猷曰去民之恶如去己疾则调治无所不至民必康且治矣王氏曰刑罚之有叙者政而已未及夫徳也故民之和强勉而已非其徳也惟导之以徳然后民应之以徳也毕弃咎其康乂所谓应之以徳也】音释传【去上声下同治去声】非汝封刑人杀人无或刑人杀人非汝封又曰劓刵人无或劓刵人【刑杀者天之所以讨有罪非汝封得以刑之杀之也汝无或以己而刑杀之则截耳也刑杀刑之大者劓刵刑之小者兼举小大以申戒之也又曰当在无或刑人杀人之下又按刵周官五刑所无吕刑以为苗民所制刑杀劓刵必本其人所犯非汝封所得专之也】音释经【无与毋通劓牛例反刵而志反】王曰外事汝陈时臬司师兹殷罚有伦【外事未详陈氏曰外事有司之事也臬法也为凖限之义言汝扵外事但陈列是法使有司师此殷罚之有伦者用之尔吕氏曰外事卫国事也史记言康叔为周司宼司寇王朝之官职任内事故以卫国对言为外事今按篇中言往敷求往尽乃心篇终曰往哉封皆令其之国之辞而未见其留王朝之意但详此篇康叔盖深扵法者异时成王或举以任司寇之职而此则未必然也有司外事汝但当使其不过于凖限取法乎殷罚之有次序者即无过乎凖限矣陈氏大猷曰上章槩言用刑此章専言卫国之刑故以外事别之犹下文言外庶子外正也臬门梱也有限凖之义故以训法犹谓法为律也陈氏栎曰左传定公四年有曰武王之母弟八人周公为太宰康叔为司寇则康叔以诸侯入为王朝之卿明矣为司寇与即卫封两不相妨往来乎朝廷邦国之间何往不可吕陈内事外事外庶子之说极当蔡氏何必疑之】音释经【臬鱼列反下章同】传【凖限之义说文云臬射的也注谓射之高下凖的也尔雅云门中为臬故兼取二义朝驰遥反】又曰要囚服念五六日至于旬时丕蔽要囚【要囚狱辞之要者也服念服膺而念之旬十日时三月为囚求生道也蔽防也陈大猷曰要囚谓结定其囚之罪也服犹着也着扵心而念之也蔽要者防其所结定之囚犹今世引防也汝要囚不可轻必服念之五六日至扵十日至扵三月深思详察毕见情理乃大防其所要之囚今世大辟已结罪后犹有审覆经年者未尝遽防也】音释经【要去声下同要囚二字两见此章两见多方篇孔蔡扵此章皆释为狱辞之要孔氏多方篇前释为要察狱情后释为执其朋党蔡氏多方篇皆无释然多方篇两章文义皆不同此章孔蔡之释若如孔氏之前后异义则尤不可按孔氏末章囚执之说甚当盖要字读为平声有约勤之义谓系束拘挛之也周礼掌囚注云囚拘也拘系当刑杀者凡囚者上罪梏拳而桎中罪桎梏下罪梏以待蔽罪正此义也以此通释前后三章无不妥矣陆氏三章皆音要为平声当从之】传【为去声防都玩反】王曰汝陈时臬事罚蔽殷用其义刑义杀勿庸以次汝封乃汝尽逊曰时叙惟曰未有逊事【义宜也次次舍之次逊顺也申言敷陈是法与事罚防以殷之常法矣又虑其泥古而不通又谓其刑其杀必察其宜扵时者而后用之既又虑其趋时而徇己又谓刑杀不可以就汝封之意既又虑其刑杀虽已当罪而矜喜之心乘之又谓使汝刑杀尽顺扵义虽曰是有次叙汝当惟谓未有顺义之事盖衿善之心生乃怠惰之心起刑杀之所由不中也可不戒哉陈氏大猷曰罚独言之则兼刑杀上文殷罚有伦是也罚与刑杀对言则罚轻刑重杀尤重也汝之用罚本是凖限又本是殷之常典事虽合义必本天讨不可以就汝意使汝尽顺于义惟曰未有顺义之事戒其不可有矜喜之心也】音释经【尽在忍反】传【断都玩反泥乃计反已当去声乘平声中去声】已汝惟小子未其有若汝封之心朕心朕徳惟乃知【已者语辞之不能已也小子幼小之称言年虽少而心独善也尔心之善固朕知之朕心朕徳亦惟尔知之将言用罚之事故先其良心焉】音释传【少失照反】凡民自得罪寇攘奸宄杀越人于货暋不畏死罔弗憝【越颠越也盘庚云颠越不恭暋强憝恶也自得罪非为人诱防以得罪也凡民自犯罪为盗贼奸宄杀人颠越人以取财货强狠亡命者人无不憎恶之也用罚而加是人则人无不服以其出乎人之同恶而非即乎吾之私心也特举此以明用罚之当罪民自作罪永无悛心连犯寇攘奸宄杀人取财之首恶人怒莫甚焉者况被大败伦必如法无宥】音释经【暋音敏憝徒对反】传【强平声恶去声下同罪为去声当去声】王曰封元恶大憝矧惟不孝不友子弗祗服厥父事大伤厥考心于父不能字厥子乃疾厥子于弟弗念天显乃弗克恭厥兄兄亦不念鞠子哀大不友于弟惟吊兹不于我政人得罪天惟与我民大泯乱曰乃其速由文王作罚刑兹无赦【大憝即上文之罔弗憝言宼攘奸宄固为大恶而大可恶矣况不孝不友之人而尤为可恶者当商之季礼义不明人纪废壊子不敬事其父大伤父心父不能爱子乃疾恶其子是父子相夷也天显犹孝经所谓天明尊卑显然之序也弟不念尊卑之序而不能敬其兄兄亦不念父母鞠养之劳而大不友其弟是兄弟相贼也父子兄弟至扵如此茍不扵我为政之人而得罪焉则天之与我民必大泯灭而紊乱矣曰者言如此则汝其速由文王作罚刑此无赦而惩戒之不可缓也】音释经【吊音的朱子语録云音如字言痛悯此得罪之人也泯面忍反作罚句絶】传【可恶去声下并同】不率大戛矧惟外庶子训人惟厥正人越小臣诸节乃别播敷造民大誉弗念弗庸瘝厥君时乃引恶惟朕憝已汝乃其速由兹义率杀【戛法也言民之不率教者固可大寘之法矣况外庶子以训人为职与庶官之长及小臣之有符节者乃别布条教违道干誉弗念其君弗用其法以病君上是乃长恶扵下我之所深恶也臣之不忠如此刑其可已乎汝其速由此义而率以诛戮之可也按上言民不孝不友则连由文王作罚刑兹无赦此言外庶子正人小臣背上立私则速由兹义率杀其曰刑曰杀若用法峻急者盖殷之臣民化纣之恶父子兄弟之无其亲君臣上下之无其义非绳之以法示之以威殷民孰知不孝不义之不可干哉周礼所谓刑乱国用重典者是也然曰速由文王曰速由兹义则其刑其罚亦仁厚而已矣其不奉大法乖违节制务造名誉以蠧政病君者若此有犯必当速寘于罚务合于义陈氏栎曰不率大戛一句或以属上文或以属下文不胜异说孔训戛为常固不通蔡训戛为法亦未见所本一说戛击也承上文如此而犹不率从乃大戛击以痛惩之上文宼攘杀越乃不待教而诛者此则教之不改而后诛之者也此说其庶几乎】音释经【戛讫黠反别皮列反】传【长上声下同深恶去声】亦惟君惟长不能厥家人越厥小臣外正惟威惟虐大放王命乃非徳用乂【君长指康叔而言也康叔而不能齐其家不能训其臣惟威惟虐天废弃天子之命乃欲以非徳用治是康叔且不能用上命矣亦何以责其臣之瘝厥君也哉康叔邦君最长必先齐家乃能训人若惟恣肆威虐废弛王命则是不能以徳用治矣】音释经【长上声】汝亦罔不克敬典乃由裕民惟文王之敬忌乃裕民曰我惟有及则予一人以怿【汝罔不能敬守国之常法由是而求裕民之道惟文王之敬忌敬则有所不忽忌则有所不敢期裕其民曰我惟有及扵文王则予一人以恱怿矣此言谨罚之终也汝若能勤典本文王以裕其民思以及乎文考则有以慰恱乎君心矣陈氏大猷曰民之不孝不友由不知敬五典也敬则律已严而感率者尽裕则待人寛而从容自得然敬典而不知忌刑亦非所以全裕民之道惟法文王之敬典忌刑乃能裕民耳弗念弗庸既以为朕憝则敬忌裕民人其有不怿乎此上三节疑有错简】王曰封爽惟民迪吉康我时其惟殷先哲王徳用康乂民作求矧今民罔迪不适不迪则罔政在厥邦【此下欲其以徳用罚也求等也诗曰世徳作求言明思夫民当导之以吉康我亦时其惟殷先哲王之徳用以安治其民为等匹扵商先王也迪即迪吉康之迪况今民无导之而不从者茍不有以导之则为无政扵国矣迪言徳而政言刑也前既严之民又严之臣又严之康叔此则武王之自严畏也林氏曰我今其惟殷先哲王之徳可用以安治斯民者作起而求之求如敏以求之之求开导其民于吉康必本夫殷先哲王之徳况今民罔有导之者以故防迷有导之者其不背恶而从善乎】音释传【夫音扶治平声】王曰封予惟不可不监告汝徳之说于罚之行【邹氏曰我不可不监视文王之明徳慎罚故告汝以徳之说使汝用徳扵行罚之际则哀矜而不滥所谓以徳行罚也】音释经【监音盐说如字】今惟民不静未戾厥心迪屡未同爽惟天其罚殛我我其不怨惟厥罪无在大亦无在多矧曰其尚显闻于天【戾止也又言民不安静未能止其心之狠疾迪之者虽屡而未能使之上同乎治明思天其殛罚我我何敢怨乎惟民之罪不在大亦不在多茍为有罪即在朕躬况曰今庶羣腥秽之徳其尚显闻于天乎予不可不训尔以鉴前徳今民但见施法不见施徳故开导之者虽屡而未能使之同得所开导天若责我我敢怨天乎不以民之罪罪其民惟以罪归之于己陈氏曰我惟不可不监视古义即所指文王明徳慎罚之义故告汝以徳之说扵罚之行之时盖欲以徳行罚而非以罚行罚也今惟民不安静未定其心迪之虽屡而犹未同民之不静未同天将不罪民而罪导民者故爽明惟天其将罚殛我矣我其不当怨也惟其罪不在大与多一毫不尽且为有罪况曰其已上显闻于天而欲逭天之罚殛可乎爽惟天其罚殛我与爽惟民迪吉康同爽惟盖当时语此王责己以励康叔也要之此等语言多不可强解难通者不如缺之】王曰呜呼封敬哉无作怨勿用非谋非蔽时忱丕则敏徳用康乃心顾乃徳逺乃猷裕乃以民宁不汝瑕殄【此欲其不用罚而用徳也叹息言汝敬哉毋作可怨之事勿用非善之谋非常之法惟防以是诚大法古人之敏徳用以安汝之心省汝之徳逺汝之谋寛裕不迫以待民之自安若是则不汝瑕疵而弃絶矣陈氏经曰蔽如一言以蔽之之蔽惟防以至诚则不惑扵非谋非矣慎哉无作怨无异图无异典一防以此心之忱大惟敏徳之法常顾汝徳逺大汝谋永奠其民则汝惟无瑕之可殄矣】音释经【无与毋通】传【防都玩反省息井反】王曰呜呼肆汝小子封惟命不于常汝念哉无我殄享明乃服命高乃聴用康乂民【肆未详惟命不于常善则得之不善则失之汝其念哉母我殄絶所享之国也明汝侯国服命高其聴不可卑忽我言用安治尔民也董氏琮曰肆语辞如肆徂肆往皆语辞也】音释经【无与母通】传【治平声】王若曰往哉封勿替敬典听朕告汝乃以殷民世享【勿废其所敬之常法聴我所命而服行之乃能以殷民而世享其国也世享对上文殄享而言】
　　酒诰【商受酗酒天下化之妹土商之都邑其染恶尤甚武王以其地封康叔故作书诰教之云今文古文皆有今按酒诰专为妹邦而作而妹邦在康叔封圻之内则明太命之责康叔实任之故篇首専以妹邦为称至中篇始名康叔以致诰其曰尚克用文王教者以申言首章文王诰毖之意其事则主扵妹邦其书则付之康叔云】音释传【专为去声下邦为如字圻与畿同】
　　王若曰明大命于妹邦【妹邦即诗所谓沫郷篇首称妹邦者诰命専为妹邦而发也薛氏曰妹古沬字沬水名因水名地也陈氏栎曰明大命于妹邦大命即下文是也】音释传【沬音妹为去声】乃穆考文王肇国在西土厥诰毖庶邦庶士越少正御事朝夕曰祀兹酒惟天降命肇我民惟元祀【文王世次为穆故曰穆考毖戒谨也少正官之副贰也文王朝夕敕戒之曰惟祭祀则用此酒天始令民作酒者为大祭祀而已西土庶邦逺去商邑文王诰毖亦谆谆以酒为戒则商邑可知矣文王为西伯故得诰毖庶邦云今按武王封康叔于妹邦恶妹邦以酒废事扵是述文王戒百官士庶之慎酒敷大命以训戒其弟封而作是诰前既宏文王之大徳后乃自明其所诰毖之命因表显其臣民之意而云王若曰呜呼封往兹邦矣其亦敬穆考文王之大命以治扵妹邦首言我文王之肇基西土也导迪其民臣惟祭祀则用酒而朝夕之所诰戒惟酒是慎其用酒也乃在扵临祭祀格上下之后庶几肇福敬民而永为用矣】音释经【少失照反】传【当去声令平声者为去声】天降威我民用大乱丧徳亦罔非酒惟行越小大邦用丧亦罔非酒惟辜【酒之祸人也而以为天降威者祸乱之成是亦天尔箕子言受酗酒亦曰天毒降灾正此意也民之丧徳君之丧邦皆由扵酒丧徳故言行丧邦故言辜盖酒之为物本以奉祭祀供賔客此即天之降命也而人以酒之故至扵丧身失徳即天之降威也今天降灾大小邦岂不由酒而致辜耶】音释经【行胡孟反】文王诰教小子有正有事无酒越庶国饮惟祀徳将无醉【小子少子之称以其血气未定尤易纵酒丧徳故文王专诰教之有正有官守者有事有职业者无毋同常也毋常扵酒其饮惟扵祭祀之时然亦必以徳将之无至扵醉也陈氏大猷曰此文王诰教庶邦庶士之小子今按官有其守则不敢饮酒民有其业则不暇饮酒惟祭祀而后得以饮福尤必以徳将之无至扵燕酣焉】音释传【少失照反】惟曰我民迪小子惟土物爱厥心臧聪听祖考之训越小大徳小子惟一【文王言我民亦常训导其子孙惟土物之爱勤稼穑服田亩无外慕则心之所守者正而善日生为子孙者亦当聪聴其祖父之常训不可以谨酒为小徳小徳大徳小子惟一视之可也盖纵酒者多不事稼穑勤稼穯者必不暇纵酒此文王训迪小子惟土物爱则能全吾身之善聴祖父之训庶几知任稼穑此心用臧其扵老成之训必不至扵侮慢而能用心聪聴不以谨酒为小徳而不致其谨也徳无巨细惟一视之】妺土嗣尔股肱纯其艺黍稷奔走事厥考厥长肇牵车牛逺服贾用孝养厥父母厥父母庆自洗腆致用酒【此武王教妺土之民也嗣续纯大肇敏服事也言妺土民当嗣续汝四肢之力无有怠惰大修农功服劳田亩奔走以事其父兄或敏扵贸易牵车牛达事贾以孝养其父母父母喜庆然后可自洗腆致用酒洗以致其洁腆以致其厚也薛氏曰或大修农功或逺服商贾以养父母父母庆则汝可以用酒也盖纵酒者必由扵怠惰俾服田以务本固能以孝养为心服贾以逐未亦惟以孝养为心尚何暇扵纵酒哉仁山金氏曰妺土之民继此以往手足专扵种艺走事父兄服乘逺贾以养父母父母喜庆则用酒此教妹土之民也】音释经【长上声贾音古养去声洗苏典反腆他典反】传【肇敏见尔雅释言郭注引书云肇牵车牛贸音茂易夷益反】庶士有正越庶伯君子其尔典聴朕教尔大克羞耉惟君尔乃饮食醉饱丕惟曰尔克永观省作稽中徳尔尚克羞馈祀尔乃自介用逸兹乃允惟王正事之臣兹亦惟天若元徳永不忘在王家【此武王教妹土之臣也伯长也曰君子者贤之也典常也羞养也言其大能养老也惟君盖言尔臣悉聴朕教能奉饮食以养耉老者皆君之赐也丕惟曰大言也介助也用逸者用以宴乐也言尔能常常反观内省使念虑之营为之际悉稽乎中正之徳而无过不及之差则徳全扵身而可以交扵神明矣如是则庶几能进馈祀尔亦可自副而用宴乐也如此则信为王治事之臣如此亦惟天顺元徳而永不忘在王家矣按上文父母庆则可饮酒克羞耇则可饮酒羞馈祀则可饮酒本欲禁絶其饮今乃反开其端者不禁之禁也圣人之教不迫而民从者此也孝养羞耉馈祀皆因其良心之而利导之人果能尽此三者且为成徳之士矣而何忧其湎酒也哉仁山金氏曰惟字当训为与字羞耉惟君谓荐羞于耉老与羞于君所也按仪礼君燕其臣凡羞于君者皆士也此谓惟养老与燕于公所则可饮酒馈祀礼毕则可饮酒此教妺土之臣也又曰惟训与书中歴举之辞皆曰惟上文惟曰下文畏相惟御事禹贡羽毛惟木武成重民五教惟食丧祭皆是训与】音释经【省息井反】传【长上声乐音洛下同治平声】王曰封我西土棐徂邦君御事小子尚克用文王教不腆于酒故我至于今克受殷之命【徂往也辅佐文王往日之邦君御事小子也言文王毖酒之效其大如此真氏曰夫有司之不腆酒扵天命何预焉王乃以克受殷命为职此之由何耶但观幽厉陈隋之朝上下沈酣以致坠失天命则谨酒而受天命复何疑哉仁山金氏曰棐徂非逺也前章命康叔述文王西土之教以教妹邦故此章又总言以明证之谓我西土非已往逺事也其邦君御事小子尚克用文王教不腆于酒此以下诰康叔也】王曰封我闻惟曰在昔殷先哲王迪畏天显小民经徳秉哲自成汤咸至于帝乙成王畏相惟御事厥棐有恭不敢自暇自逸矧曰其敢崇饮【以商君臣之不暇逸者告康叔也殷先哲王汤也迪畏者畏之而见扵行也畏天之明命畏小民之难保经其徳而不变所以处己也秉其哲而不惑所以用人也汤之垂统如此故自汤至于帝乙贤圣之君六七作虽世代不同而皆能成就君徳敬畏辅相故当时御事大臣亦皆尽忠辅翼而有责难之恭自暇自逸犹且不敢况曰其敢尚饮乎仁山金氏曰殷先哲王畏上天之明命与小民之难保经徳扵己而秉哲以用人垂统如此故自汤而下至于帝乙虽经世乆逺而皆能成其君道敬畏辅相与御事之人然非外为恭也实不敢自暇逸况敢崇饮乎此章皆言商先王为君之事越在外内服始言诸臣旧说惟御事以下为言臣事非也惟训与解见上文夫人敬则不纵欲纵欲则不敬商之君臣既一本扵敬举天下之物不足以动之况敢荒败于酒于以见商先哲王中间七世之君辅成王道敬畏辅相由是羣职辅恭罔敢自逸而况扵崇饮乎】音释经【相去声】传【见形甸反行胡孟反】越在外服侯甸男卫邦伯越在内服百僚庶尹惟亚惟服宗工越百姓里居罔敢湎于酒不惟不敢亦不暇惟助成王徳显越尹人祗辟【自御事而下在外服则有侯甸男卫诸侯与其长伯在内服则有百僚庶尹惟亚惟服宗工国中百姓与夫里居者亦皆不敢沈湎于酒不惟不敢亦不暇不敢者有所畏不暇者有所勉惟欲上以助成君徳而使之昭著下以助尹人祗辟而使之益不怠耳成王顾上文成王而言只辟顾上文有恭而言吕氏曰尹人者百官诸侯之长也指上文御事而言陈氏大猷曰越及也伯诸侯之长也内服畿内也庶尹众官之正也乐正酒正之类也亚次大夫也惟服奔走服事之人下士府史之属也宗工尊官及百官族姓不仕而居闾里者朝廷君臣风化如此宜乎内外皆不敢湎于酒不敢畏而不敢纵耳不暇则有职者勤扵职无职者勤扵徳自不暇饮纵之饮亦不为也只辟敬君也陈氏栎曰此一全章言商先王前后君臣内外一皆以敬畏修徳为心故不暇湎酒而欲康叔法其所以兴也仁山金氏曰此以上述商先王不饮之徳及商先臣不饮之俗】音释经【辟必益反】传【长上声下同夫音扶】我闻亦惟曰在今后嗣王酣身厥命罔显于民祗保越怨不易诞惟厥纵淫泆于非用燕丧威仪民罔不衋伤心惟荒腆于酒不惟自息乃逸厥心疾狠不克畏死辜在商邑越殷国灭无罹弗惟徳馨香祀登闻于天诞惟民怨庶羣自酒腥闻在上故天降丧于殷罔爱于殷惟逸天非虐惟民自速辜【以商受荒腆于酒者告康叔也后嗣王受也受沈酣其身昏迷扵政命令不着扵民其所只保者惟在于作怨之事不肯悛改大惟纵淫泆于非泰誓所谓竒技淫巧也燕安也用安逸而丧其威仪史记受为酒池肉林使男女祼而相逐其威仪之丧如此此民所以无不痛伤其心悼国之将亡也而受方且荒怠益厚于酒不思自息其逸力行无度其心疾狠虽杀身而不畏也辜在商邑虽灭国而不忧也弗事上帝无馨香之徳以格天大惟民怨惟羣酗腥秽之徳以闻于上故上天降丧于殷无有眷爱之意者亦惟受纵逸故也天岂虐殷惟殷人酗酒自速其辜尔曰民者犹曰先民君臣之通称也仁山金氏曰此述商后王饮酒之祸及其臣民羣饮之辜】音释经【易夷益反佚音溢衋迄力反狠下垦反罹邻知反闻如字下同】传【祼鲁果反】王曰封予不惟若兹多诰古人有言曰人无于水监当于民监今惟殷坠厥命我其可不大监抚于时【我不惟如此多言所以言汤言受如此其详者古人谓人无扵水监水能见人之妍丑而已当扵民监则其得失可知今殷民自速辜既坠厥命矣我其可不以殷民之失为大监戒以抚安斯时乎陈氏栎曰此总结上文引殷先哲王后嗣王两章而起下章欲康叔率羣臣以刚制酒之意因言我不惟若此多诰古人有言毋于水监当监于民今商纣身亡国灭可不监哉】音释经【无与毋通监音鉴下同】予惟曰汝劼毖殷献臣侯甸男卫矧太史友内史友越献臣百宗工矧惟尔事服休服采矧惟若畴圻父薄违农父若保宏父定辟矧汝刚制于酒【劼用力也汝当用力戒谨殷之贤臣与邻国之侯甸男卫使之不湎于酒也毖殷献臣侯甸男卫与文王毖庶邦庶士同义殷之贤臣诸侯固欲知所谨矣况太史掌六典八法八则内史掌八柄之法汝之所友者及其贤臣百竂大臣可不谨扵酒乎太史内史献臣百宗工固欲知所谨矣况尔之所事服休坐而论道之臣服采起而作事之臣可不谨扵酒乎曰友曰事者国君有所友有所事也然盛徳有不可友者故孟子曰古之人曰事之云乎岂曰友之云乎服休服采固欲知所谨矣况尔之俦匹而位三卿者若圻父迫逐违命者乎若农父之顺保万民者乎若宏父之制其经界以定法者乎皆不可不谨于酒也圻父政官司马也主封圻农父教官司徒也主农宏父事官司空也主廓地居民谓之父者尊之也先言圻父者制殷人湎酒以政为急也圻父农父宏父固欲知所谨矣况汝之身所以为一国之视效者可不谨扵酒乎故曰矧汝则制于酒刚制亦劼毖之意刚果用力以制之也此章自逺而近自卑而尊等而上之则欲其自康叔之身始以是为治孰能御之而况毖扵酒徳也哉此章四矧字一节重扵一节所任愈重则所戒愈严劼毖以上所戒勑而言刚制以己所检制而言若曰汝当戒慎殷之贤臣以及庶邦君长内服御事毋酒所以戒勑扵人也而汝亦刚制于酒所以检制扵己也】音释经【劼立八反圻与畿同父音甫薄蒲各反音与博同辟毗亦反】传【六典八法八则八柄并见周礼春官主封圻周礼封人为畿封注云畿上有封若今时界也又大司马制畿封国注云立封扵疆以为界又王畿之外九服为九畿注云畿犹限也】厥或诰曰羣饮汝勿佚尽执拘以归于周予其杀【羣饮者商民羣聚而饮为奸恶者也佚失也其者未定辞也苏氏曰予其杀者未必杀也犹今法曰当斩者皆具狱以待命不必死也然必立法者欲人畏而不敢犯也羣饮盖亦当时之法有羣聚饮酒谋为大奸者其详不可得而闻矣如今之法有曰夜聚晓散者皆死罪盖聚而为妖逆者也使后世不知其详而徒闻其名凡民夜相过者輙杀之可乎刘氏曰此书不责商民之湎淫而责在位之躬化商之故都大家世族犹多而康叔之百官有司自周而往者亦有之自矧太史友以下皆康叔之百官有司也曰羣饮指此辈也使民为羣饮有司之事耳康叔以国君治之岂曰不可而何必归之于京师乎执归于周亦恐康叔之専杀曰予其杀严为之刑而未必杀也忠厚之意寓扵严厉之言岂不明哉一篇始终之意皆以在位者为言而解者不察尽以民言之过矣】音释经【佚音逸尽子忍反又在忍反】传【过古禾反】又惟殷之迪诸臣惟工乃湎于酒勿庸杀之姑惟教之【殷受导迪为恶之诸臣百工虽湎于酒未能遽革而非羣聚为奸恶者无庸杀之且惟教之此章谓殷臣湎酒其非朋饮越诸技艺暂而饮酒者勿杀姑教之以其染恶之深而被化浅也】有斯明享乃不用我教辞惟我一人弗恤弗蠲乃事时同于杀【有者不忘之也斯此也指教辞而言享上享下之享言殷诸臣百工不忘教辞不湎于酒我则明享之其不用我教辞惟我一人不恤扵汝弗洁汝事时则同汝于羣饮诛杀之罪矣王日休曰此二节皆王告康叔之辞】音释经【蠲圭反】王曰封汝典听朕毖勿辩乃司民湎于酒【辩治也乃司有司也即上文诸臣百工之类言康叔不治其诸臣百工之湎酒则民之湎酒者不可禁矣仁山金氏曰不治臣之湎酒则民皆湎酒矣】音释传【治平声】
　　梓材【亦武王诰康叔之书谕以治国之理欲其通上下之情寛刑辟之用而篇中有梓材二字此稽田作室为雅故以为简编之别非有他义也今文古文皆有按此篇文多不类自今王惟曰以下若人臣进戒之辞以书例推之曰今王惟曰者犹洛诰之今王即命曰也肆王惟徳用者犹召诰之肆惟王其疾敬徳王其徳之用也已若兹监者犹无逸嗣王其监于兹也惟王子子孙孙永保民者犹召诰惟王受命无疆惟休也反覆叅考与周公召公进戒之言若出一口意者此篇得扵简编防烂之中文既不全而进戒烂简有用明徳之语编书者以与罔厉杀人等意合又武王之诰有曰王曰监云者而进戒之书亦有曰王曰监云者遂以为文意相属编次其后而不知前之所谓王者指先王而言非若今王之为自称也后之所谓监者乃监视之监而非啓监之监也其非命康叔之书亦明矣读书者优游涵泳沈潜反覇绎其文义审其语脉一篇之中前则尊谕卑之辞后则臣告君之语盖有不可得而强合者矣】音释传【治平声辟毗亦反比卑履反别笔列反防都玩反属音烛监视之监音鉴啓监之监古文】
　　王曰封以厥庶民暨厥臣逹大家以厥臣逹王惟邦君【大家巨室也孟子曰为政不难不得罪扵巨室孔氏曰卿大夫及都家也以厥庶民暨厥臣逹大家则下之情无不通矣以厥臣逹王则上之情无不通矣王言臣而不言民者率土之濵莫非王臣也邦君上有天子下有大家能通上下之情而使之无间者惟邦君也】音释传【都家周礼都司马家司马注云都谓王子弟所封及三公采地家谓卿大夫采地间去声】汝若恒越曰我有师师司徒司马司空尹旅曰予罔厉杀人亦厥君先敬劳肆徂厥敬劳肆往奸宄杀人歴人宥肆亦见厥君事戕败人宥【恒常也师师以官师为师也尹正官之长旅众大夫也敬劳恭敬劳来也徂往也歴人者罪人所过律所谓知情藏匿资给也戕败者毁伤四肢面目汉律所谓疻也此章文多未详陈氏大猷曰汝如此常言扵臣曰我有彼此相师之道尔大而三卿众而尹旅皆所当知我惟曰无虐人杀人耳尔康叔当以身率先之君指康叔亦其君能先敬劳乎民则羣臣遂往致其敬劳矣歴人者如今干证罪人所经歴也戕人者伤人肢体也败人者毁人物业也遂扵往日为奸宄者杀人者歴人者皆宥之而咸与为新羣臣遂亦见其君以寛宥为事凡前日之戕败人者亦寛宥之矣】音释经【恒胡登反劳去声下同戕慈良反】传【长上声劳来并去声过古禾反疻之氐反音与咫同汉薛宣注以杖手殴击人剥其皮肤肿起青黒而无疮瘢者律谓疻痏师古曰疻音侈】王啓监厥乱为民曰无胥戕无胥虐至于敬寡至于属妇合由以容王其效邦君越御事厥命曷以引养引恬自古王若兹监罔攸辟【监三监之监康叔所封亦受畿内之民当时亦谓之监故武王以先王啓监意而告之也言王者所以开制监国者其治本为民而已其命监之辞盖曰无相与戕杀其民无相与虐害其民人之寡弱者则哀敬之使不失其所妇之穷独者则聫属之使有所归保合其民率由是而容蓄之也且王所以责效邦君御事者其命何以哉亦惟欲其引掖斯民扵生养安全之地而已自古王者之命监若此汝今为监其无所用乎刑辟以戕虐人可也陈氏大猷曰周礼建牧立监以维邦国自黄帝已立左右监以监视万国然监乃诸侯之长也康叔孟侯卫亦连率之方伯故称曰监】音释经【监古衘反下同为去声无与毋通属音烛养如字恬徒亷反兹句絶辟毗亦反】传【掖音亦】惟曰若稽田既勤敷菑惟其陈修为厥疆畎若作室家既勤垣墉惟其涂塈茨若作梓材既勤朴斵惟其涂丹雘【稽治也敷菑广去草棘也疆畔也畎通水渠也涂塈泥饰也茨盖也梓良材可为器者雘采色之名敷菑以喻除恶垣墉以喻立国朴斵以喻制度武王之所已为也疆畎塈茨丹雘则望康叔以成终云尔】音释经【菑荘持反塈竒寄反陆故爱反茨才资反梓材马云治木器曰梓孔云梓人治木为器朴匹角反马云未成器也斵竹角反雘屋郭反】传【治平声去上声】今王惟曰先王既勤用明徳懐为夹庶邦享作兄弟方来亦既用明徳后式典集庶邦丕享【先王文王武王也夹近也懐逺为近也兄弟言友爱也泰誓曰友邦君方来者方方而来也既尽也先王尽勤用明徳而懐来于上诸侯亦尽用明徳而视效扵下也后后王也式用也典旧典也集和辑也此章以后若臣下进戒之辞疑简脱误于此】音释经【夹音协】皇天既付中国民越厥疆土于先王肆王惟徳用和怿先后迷民用怿先王受命【越及也皇天既付中国民及其疆土于先王也肆今也徳用用明徳也和怿和恱之也先后劳来之也迷民迷惑染恶之民也命天命也用慰恱先王之克受天命者也】音释经【先后上先见反下胡茂反】传【劳来并去声】已若兹监惟曰欲至于万年惟王子子孙孙永保民【已语辞监视也此人臣祈君永命之辞也按梓材有自古王若兹监罔攸辟之言而编书者误以监为句读而烂简适有已若兹监之语以为语意相类合为一篇而不知其句读之本不同文义之本不类也孔氏依阿其说扵篇意无所明王氏谓成王自言必称王者以觐礼考之天子以正遏诸侯则称王亦强释难通独吴氏以为误简者为得之但谓王啓监以下即非武王之诰则未必然也陈氏栎曰已若兹监与上文自古王若兹监相似而实不同上文之监平声三监之监也此之监去声监视　之监也此篇只依朱子以残编错简读之庶免穿凿】音释传【读音豆强上声】













　　书传会选卷四
<经部,书类,书传会选>
　　钦定四库全书
　　书传防选卷五
　　明　刘三吾等　撰
　　召诰【左传曰武王克商迁九鼎于洛邑史记载武王言我南望三途北望岳鄙顾瞻有河粤瞻洛伊毋逺天室营周居于洛邑而后去则宅洛者武王之志周公成王成之召公实先经理之洛邑既成成王始政召公因周公之归作书致告达之于王其书拳拳于歴年之久近反复乎夏商之废与究其归则以諴小民为祈天命之本以疾敬徳为諴小民之本一篇之中屡致意焉古之大臣其为国家长逺虑葢如此以召公之书因以召诰名篇今文古文皆有】音释经【召实照反】传【三途左传注三途山名在河南陆浑县南舆地广记云今河南府伊阙县岳鄙史记索隠云岳谓河北太行鄙谓都鄙近岳之地粤音越复音覆諴音咸其为去声】
　　惟二月既望越六日乙未王朝步自周则至于丰【日月相望谓之望既望十六日也乙未二十一日也周镐京也去丰二十五里文王庙在焉成王至丰以宅洛之事告庙也】惟太保先周公相宅越若来三月惟丙午朏越三日戊申太保朝至于洛卜宅厥既得卜则经营【成王在丰使召公先周公行相视洛邑越若者语辞朏孟康曰月出也三日明生之名戊申三月五日也卜宅者用龟卜宅都之地既得吉卜则经营规度其城郭宗庙郊社朝市之位】音释经【先先见反相去声朏敷尾反人滂斾反戊音茂下同】传【度达各反朝驰遥反】越三日庚戌太保乃以庶殷攻位于洛汭越五日甲寅位成【无殷殷之众庶也意是时殷民已迁于洛矣自戊申至庚戌太保乃以殷之众庶攻治其祖社朝市之位于洛之汭自庚戌至甲寅经营规度几左祖右社前朝后市之位莫不成也】音释传【朝驰遥反】若翼日乙卯周公朝至于洛则达观于新邑营【明日周公至洛则徧观召公于新邑所经营之事】越三日丁巳用牲于郊牛二越翼日戊午乃社于新邑牛一羊一豕一【郊祭天地也自乙卯至于丁巳凡三日周公乃以牛二祭天地又以牛一羊一豕一祭新邑之社皆以营洛也】越七日甲子周公乃朝用书命庶殷侯甸男邦伯【书役书也自戊午至甲子凡七日周公乃朝用役书命庶殷及侯甸男三服诸侯之长皆戒集以营洛也】厥既命殷庶庶殷丕作【丕作者言皆趋事赴功也殷之顽民若未易役使而作邑之事虽曰艰大周公既命殷之众庶则众庶罔不趋事赴功而大有作为焉】太保乃以庶邦冡君出取币乃复入锡周公【已上自惟二月既望至此乃史臣叙召公营洛邑会庶殷陈祀事之辞初周公至洛恒疑庶殷之反侧而懐贰于周然庶殷之与侯甸男邦伯尽心竭力奔走服事乎周者皆召公之所知而信之者也故于此乃以庶邦冡君出取其币乃复入锡周公为贽见之礼所以陈庶殷之情以释周公之疑也】音释经【复扶又反】曰拜手稽首旅王若公诰告庶殷越自乃御事呜呼皇天上帝改厥元子兹大国殷之命惟王受命无疆惟休亦无疆惟恤呜呼曷其奈何弗敬【拜手稽首者召公叙贽见周公之礼而将欲有言以动周公之听也旅王若公者所以陈贽见之诚以见王与周公事同一体言之于公即所以言之于王也今诰告庶殷及治事之臣而上之命下下之告上相语如此则庶殷岂不知所自哉故叹息而言曰皇天上帝既改其元子及此大国殷之命庶殷复何所恃也我周王既受天命固有无疆之美矣亦有无疆之忧故又叹息而言庶殷其曷敢弗敬而不臣服于我周焉此召公所以释周公之疑者如此也】天既遐终大邦殷之命兹殷多先哲王在天越厥后王后民兹服厥命厥终智藏瘝在夫知保抱携持厥妇子以哀吁天徂厥亡出执呜呼天亦哀于四方民其眷命用懋王其疾敬徳【天既逺絶此大邦殷之命不可再造矣而殷之多先哲王精爽之在天者虽欲救其丧亡而不可葢以其后嗣子孙及其后民弗恤无疆惟休之命至于其终贤智之人不得在位而退隠于野病民者侥幸在官而天下之人知保抱携持其妇子哀呼于天以诉无辜其往而亡者又执之而使无所容至于道非怨增故又叹息而言曰天心亦哀于四方民是以眷命用归于勉徳者此我周文武之所以兴今王其能疾于敬徳则天眷亦在是矣孰谓殷民之有异心乎】音释经【瘝如还反夫蔡无解当音扶陆音如字王肃云匹夫也孔疏云犹言人人也】传【呼去声】相古先民有夏天迪从子保面稽天若今时既坠厥命今相有殷天迪格保面稽天若今时既坠厥命今冲子嗣则无遗夀耇曰其稽我古人之徳矧曰其有能稽谋自天【已上自曰拜手稽首至此乃召公因周公有忌于庶殷代殷民分诉之辞相视也视古之先民有若夏禹天固啓迪之既顺从其传子而保祐之矣禹也面考天心观其向背顺承不违宜若可永保矣今其后嗣子孙弗克世守其业亦既□絶其命今视殷汤天亦啓迪之又使其格正夏命而保祐之汤复面考天心观其向背顺承不违宜若可永保矣今其后嗣子孙弗能纉承其业亦既陨絶其命今王虽幼嗣守文武之大业凡夀耇老成之士悉用之而无遗弃者以其能考我古人之徳而于事有所稽况其能稽谋自天而于理无所违召公歴言天眷之不可恃者如此所以明庶殷之无异心以释周公之疑也】音释经【相去声下同】呜呼有王虽小元子哉其丕能諴于小民今休王不敢后用顾畏于民碞王来绍上帝自服于土中【此召公为殷民而言所以寕周公之心故又叹息而言王虽幼冲乃天之元子代天理物任大责重如此其大能諴和小民使无一不得其所为今日之休美王当不敢缓于徳汲汲焉如有所不及用顾畏于民情之碞险顾畏者顾视其碞险不敢顷刻忘乎敬畏之心也今王来此新邑继天出治当自服行敎化于此土中葢以绍为天元子任代天理物之意也】音释经【后句絶碞鱼缄反险也】旦曰其作大邑其自时配皇天毖祀于上下其自时中乂王厥有成命治民今休王先服殷御事比介于我有周御事节性惟日其迈王敬作所不可不敬徳【周公因召公之言有喻于心乃言曰其作大邑于兹土中者其自是以对越上帝敬祀上下神只自是可以宅中图治庶几王其有天成命治民今即休美矣然王之治当先服殷治事之臣以亲近副贰我周治事之臣使其渐染薰陶相观为善以节制其骄淫之性则我惟日加巡迈警觉提撕以督责之使日进于善而已工其可不以敬为所处之所动静语默出入起居无顷刻而不敬乎徳也葢以答上章庶殷曷其奈何弗敬之语】音释经【治平声比毗至反】传【出治去声下同治平声近巨靳反渐将亷反处去声】我不可不监于有夏亦不可不监于有殷我不敢知曰有夏服天命惟有歴年我不敢知曰不其延惟不敬厥徳乃早坠厥命我不敢知曰有殷受天命惟有歴年我不敢知曰不其延惟不敬厥徳乃早坠厥命【夏殷歴年长短所不敢知我所知者惟不敬厥徳即坠其命也此反覆极言天眷之不足恃而敬徳之不可缓者如此】音释经【监音鉴下同】今王嗣受厥命我亦惟兹二国命嗣若功王乃初服呜呼若生子罔不在厥初生自贻哲命今天其命哲命吉凶命歴年知今我初服宅新邑肆惟王其疾敬徳王其徳之用祈天永命【周公又言今王继受天命我亦惟此夏商之命当继嗣其有功能敬徳而歴年者况王乃新邑初政服行敎化之始乎故人叹息而言王之初服有若生子无不在初生之时初生为善则习与性成而自贻其哲命矣今天其命王以哲乎命以吉凶乎命以歴年乎皆不可以预知之也所以知者在今我服行之初如何尔初服而敬徳则是自贻哲命而吉与歴年矣今既宅是新邑王其疾于敬徳容可缓乎王其徳之用而祈天以歴年也】其惟王勿以小民淫用非亦敢殄戮用乂民若有功其惟王位在徳元小民乃惟刑用于天下越王显上下勤恤其曰我受天命丕若有夏歴年式勿替有殷歴年欲王以小民受天永命【已上自旦曰其作大邑至此乃周公闻召公之言心有未然故歴言以答之今王当谨去刑罚其勿以小民过用非法之故亦敢于殄戮用治之若有功者其惟王位在于有冠天下之徳以居天下之上能令小民皆仪刑用徳于下则王之徳益以显矣故君臣上下当同此忧勤以恤乎民其相期之意若曰我周受命当监视夏殷所享之年夏歴年四百则大而过之殷歴年六百则取法而勿替之葢欲兼夏殷歴年之永也所以如此者无非欲王以小民为受天永命之本耳此葢答召公无疆惟休亦无疆惟恤之意】拜手稽首曰予小臣敢以王之讐民百君子越友民保受王威命明徳王末有成命王亦显我非敢勤惟恭奉币用供王能祈天永命【此召公闻周公之言心亦有未然而复以此答之乃拜手稽首致意以言曰我小臣敢以殷之顽民及庶士御事及我周友顺之民作此新邑以保受王威命明徳王当终有成命以显于后世我非敢以此为勤惟恭奉币帛用供于王以祈天永命而已】音释经【奉如字又音捧供音恭】
　　洛诰【洛邑既定周公遣使告卜史氏録之以为洛诰又并记其君臣答问及成王命周公留治洛之事今文古文皆有按周公拜手稽首以下周公授使者告卜之辞也王拜手稽首以下成王授使者复公之辞也王肇称殷礼以下周公敎成王宅洛之事也公明保于冲子以下成王命公留后治洛之事也王命予来以下周公许成王留洛君臣各尽其责难之辞也伻来以下成王锡命毖殷命寜之事也戊辰以下史又记其祭祀册诰防事及周公居洛嵗月久近以附之以见周公作洛之始终而成王举祀政之后即归于周而未尝都洛也陈氏栎曰此篇大可疑者惟有周公告王宅洛行祀出命之辞而不载王至洛之事与其日月其脱简无疑且孺子其朋及汝惟冲子惟终等处聱牙难通上下不续又王曰公功棐迪笃之下无周公答辞而即继以王曰岂非此等处有脱简耶细详之可见】音释传【使去声下同并去声治平声后几言治洛仿此见形甸反】
　　周公拜手稽首曰朕复子明辟【此下周公授使者告卜之辞也拜手稽首者史记周公遣使之礼也复如逆复之复成王命周公往营成周周公得卜复命于王也谓成王为子者亲之也谓成王为明辟者尊之也周公相成王尊则君亲则兄之子也明辟者明君之谓先儒谓成王幼周公代王为辟至是反政成王故曰复子明辟夫有失然复有复武王崩成王立未尝一日不居君位何复之有哉蔡仲之命言周公位宰正百工则周公以冡宰总百工而已岂不彰彰明甚矣乎王莽居摄几倾汉鼎皆儒者有以啓之是不可以不辨】音释经【辟必益反篇内并同】传【使去声下同复逆复谓奏事逆谓受下奏相去声夫音扶几音机】王如弗敢及天基命定命予乃保大相东土其基作民明辟【几有造基之而后成成之而后定基命所以成始也定命所以成终也言成王幼冲退托如不敢及知天之基命定命予乃继太保而往大相洛邑其庶几为王始作民明辟之地也洛邑在镐京东故曰东土】音释经【相去声】予惟乙卯朝至于洛师我卜河朔黎水我乃卜涧水东瀍水西惟洛食我又卜瀍水东亦惟洛食伻来以图及献卜【乙卯即召诰之乙卯也洛师犹言京师也河朔黎水河北黎水交流之内也涧水东水西王城也朝会之地水东下都也处商民之地王城在涧瀍之间下都在水之外其地皆近洛水故两云惟洛食也食者史先定墨而灼龟之兆正食其墨也伻使也图洛之地图也献卜献其卜之兆辞也史氏渐曰世或谓周公三卜而后及洛初于黎水再于涧东瀍西又于东皆不若洛之吉岂知涧瀍之东西即洛之中也涧水之东即洛之偏也同名为洛而王城顽民之居不同非洛自洛涧瀍自涧瀍也洛邑居天下之中伊洛瀍涧实周流于其问天子南向则涧水在洛之右瀍水在洛之左周公于涧瀍之中卜而告吉遂营王城以建王宫定郊社宗庙是为郏鄏今之河南是也乂循之左越水之东卜复告吉遂营下都名曰成周又曰东郊以居殷民今洛阳是也二城相距葢十有八里吕氏曰周公欲宅洛而先卜黎何也葢卜都主于迁殷民黎地近纣都意在地近者殷民之心意在地中者周公之心周公不以独见违众故列二説以听于天卜黎于先乃先人后己之心也黎既不吉卜洛乃吉葢周公之心与天一也】音释经【瀍音防伻补耕反】王拜手稽首曰公不敢不敬天之休来相宅其作周匹休公既定宅伻来来视予卜休恒吉我二人共贞公其以予万亿年敬天之休拜手稽首诲言【此言授使者复公之辞也王拜手稽首者成王尊异周公而重其礼也匹配也公不敢不敬天之休命来相宅为周匹休之地言卜洛以配周命于无穷也视示也示我以卜之休美而常吉者也二人成王周公也贞犹当也十万曰亿言周公宅洛规模宏逺以我万亿年敬天休命故又拜手稽首以谢周公告卜之诲言仁山金氏曰此成王答谢周公之辞自此以下则周公勉成王以宅洛之事朱子云自此后渐不可晓葢不知是何时所言陈氏曰十万曰亿蔡氏于泰誓注云百万曰亿韦昭注国语云十万曰亿古数也秦改制始以万万曰亿故毛氏注诗禾三百亿曰万万亿而孔疏及今九章算术皆以万万为亿今解尚书合主古数十万曰亿之説百万为亿未见所本】音释经【相去声视与示通下丕视同恒胡登反】传【使去声】周公曰王肇称殷礼祀于新邑咸秩无文【此下周公告成王宅洛之事也殷盛也与五年再殷祭之殷同秩序也无文祀典不载也言王始举盛礼祀于洛邑皆序其所当祭者虽祀典不载而义当祀者亦序而祭之也吕氏曰定都之初肇举盛礼大飨羣祀虽祀典不载者咸秩序而祭之有告焉有报焉有祈焉始建新都昭假上下告成事也雨旸时若大役以成报神赐也自今以始永奠中土祈鸿休也后世不知祭祀之义鬼神之徳观周公首以祀于新邑为言若濶于事情者抑不知人主临镇新都之始齐袚一心对越天地达此精明之徳放诸四海无所不凖而助祭诸侯下逮胞翟之贱亦皆有孚颙若收其放而合其离葢格君心萃天下之道莫要于此宜周公以为首务也陈氏曰王氏谓此殷礼疑即篇末十二月戊辰之祭史述其语于前而记其事于后也窃意十二月之祭不过以周公留治洛之事就冬烝以告之文武耳此曰殷礼曰秩无文乃非常盛礼岂十二月特牛之祀足以当之三月后至十一月王必尝亲至洛行大祀礼受大朝贺发大号令今脱去矣】音释经【称平声】传【五年再殷祭见公羊传文公三年何注云殷盛也谓三年袷五年禘假音格齐音斋祓敷勿反放甫两反下如字胞翟上蒲交反与庖通下音狄祭统云胞者肉吏之贱者也翟者乐吏之贱者也】予齐百工伻从王于周予惟曰庶有事【周公言予整齐百官使从成王于周谓将适洛时也予惟谓之曰庶几其有所事乎公但微示其意以待成王自敎诏之也】今王即命曰记功宗以功作元祀惟命曰汝受命笃弼【功宗功之尊显者祭法曰圣王之制祭祀也法施于民则祀之以死勤事则祀之以劳定国则祀之能御大灾则祀之能捍大患则祀之葢功臣皆祭于大烝而勲劳之最尊显者则为之冠故谓之元祀周公敎成王即命曰记功之尊显者以功作元祀矣又惟命之曰汝功臣受此褒赏之命当益厚辅王室葢作元祀既以慰答功臣而又勉其左右王室益图久大之业也】音释传【冠古玩反左右音佐佑】丕视功载乃汝其悉自敎工【丕大视示也功载者记功之载籍也大视功载而无不公则百工效之亦皆公也大视功载而或出于私则百工效之亦皆私也其公其私悉自汝敎之所谓乃汝其悉自敎工也上章告以褒赏功臣故戒其大视功载者如此】音释经【载作代反】孺子其朋孺子其朋其往无若火始焰焰厥攸灼叙弗其絶【孺子稚子也朋比也上文百工之视效如此则论功行赏孺子其可少徇比党之私乎孺子其少徇比党之私则自是而往有若火然始虽焰焰尚防而其灼烁将次第延爇不可得而扑防矣言论功行赏徇私之害其初甚防其终至于不可遏絶所以严其辞而禁之于未然也陈氏栎曰自此以下必有脱误如二孺子句及灼叙等语皆不可防与上下文意本不相贯所当阙疑】音释经【焰以瞻以冉二反】传【少始绍反比毗至反烁式约反爇如劣反烧也】厥若及抚事如予惟以在周工往新邑伻向即有僚明作有功惇大成裕汝永有辞【其顺常道及抚国事常如我为政之时惟用见在周官勿叅以私人往新邑使百工知上意向各就有僚明白奋而赴功惇厚博大以裕俗则王之休闻亦永有辞于后世矣陈氏大猷曰彞典常也抚者顺而安之之谓人君之待臣下在于报功以勤之正己以敎之敎工之道在于去朋比顺典而法周公也仁山金氏曰观予齐百工伻从王于周及惟以在周工往新邑当是周公率百官迎王于周以往洛之辞】音释经【向音向】传【见形甸反闻音问】公曰已汝惟冲子惟终【周之王业文武始之成王当终之也此上详于记功敎工内治之事此下则统御诸侯敎养万民之道也】音释传【治平声】汝其敬识百辟享亦识其有不享享多仪仪不及物惟曰不享惟不役志于享凡民惟曰不享惟事其爽侮【此御诸侯之道也百辟诸侯也享朝享也仪礼物币也诸侯享上有诚有伪惟人君克敬者能识之识其诚于享者亦识其不诚于享者享不在币而在于礼币有余而礼不足亦所谓不享也诸侯惟不用志于享则国人化之亦皆谓上不必享矣举国无享上之诚则政事安得不至于差爽僣侮隳王度而为叛乱哉人君可不以敬存心辨之于早察之于微乎吕氏曰王者御诸侯不识其向背之情则忠佞不分赏罚紊而操柄失矣然所以识之者非任智用术亦曰敬而已敬则是心常存无爱憎之私故能识其享与不享也陈氏栎曰此因将往新邑受诸侯朝享而言亦因召公取诸侯之币以旅王而言也】音释传【朝驰遥反】乃惟孺子颁朕不暇听朕敎汝于棐民汝乃是不蘉乃时惟不永哉笃叙乃正父罔不若予不敢废乃命汝往敬哉兹予其明农哉彼裕我民无逺用戾【此敎养万民之道也颁朕不暇未详或曰成王当颁布我汲汲不暇者听我敎汝所以辅民常性之道汝于是而不勉焉则民冺乱而非所以长久之道矣正父武王也犹今称先正云者笃者笃厚而不忘叙者先后之不紊言笃叙武王之道无不如我则人不敢废汝之命矣吕氏曰武王没周公如武王故天下不废周公之命周公去成王如周公则天下不废成王之命戾至也王往洛邑其敬之哉我其退休田野惟明农事葢公有归老之志矣彼谓洛邑也王于洛邑和裕其民则民将无逺而至焉陈氏栎曰此一节除汝往敬哉兹予其明农哉二句外余当缺之味此二句可见公时在镐欲王往新邑而已将退老也此章之下当必有公从王至新邑举祀发命之事而今缺矣】音释经【蘉谟郎反】王若曰公明保予冲子公称丕显徳以予小子扬文武烈奉答天命和恒四方民居师【此下成王答周公及留公也大抵与上章参错相应明显明之也保保祐之也称举也和者使不乖也恒者使可久也居师者宅其众也言周公明保成王举大明徳使其上之不蚕于文武仰不愧天俯不怍人也陈氏栎曰此王既至洛祀后与公言将留公治洛先叙述公之功徳以慰藉之也】音释经【称平声下同】惇宗将礼称秩元祀咸秩无文【宗功宗之宗也下文宗礼同将大也陈氏栎曰此葢王已行之事之辞即答公所谓王肇称殷礼祀于新邑咸秩无文也】惟公徳明光于上下勤施于四方旁作穆穆迓衡不迷文武勤敎予冲子夙夜毖祀【旁无方所也因上下四方为言穆穆和敬也迓迎也言周公之徳昭著于上下勤施于四方旁作穆穆以迎治乎不迷失文武所勤之敎于天下公之徳敎加于时者如此予冲子夫何为哉惟早夜以谨祭祀而已葢成年知周公有退休之志故示其所以留之之意也】音释传【冶去声夫音扶】王曰公功棐迪笃罔不若时【言周公之功所以辅我啓我者厚矣当常如是未可以言去也】王曰公予小子其退即辟于周命公后【此下成王留周公治洛也成王言我退即居于周命公留后治洛葢洛邑之作周公本欲成王迁都以宅天下之中而成王之意则未欲舍镐京而废祖宗之旧故于洛邑举祀发政之后即欲归居于周而留周公治洛谓之后者先成王之辞犹后世留守留后之义先儒谓封伯禽以为鲁后者非是攷之费誓东郊不开乃在周公东征之时则伯禽就国葢已久矣下文惟告周公其后其字之义益可见其为周公不为伯禽也陈氏栎曰此成王自言其退即辟于周味退之一辞则王时进在洛邑可知是时已行祀发政将还镐京据身在洛邑言故以还归宗周为退先儒于此皆忽之故不敢质言此章为王至洛后之辞也】音释传【为去声下同】四方迪乱未定于宗礼亦未克敉公功【宗礼即功宗之礼也乱治也四方开治公之功也未定功宗之礼故未能敉公功也敉功者安定其功之谓即下文命寕者也】音释传【治去声】迪将其后监我士师工诞保文武受民乱为四辅【将大也周公居洛啓大其后使我士师工有所监视大保文武所受于天之民而治为宗周之四辅也汉三辅葢本诸此今按先言啓大其后而继以乱为四辅则命周公留后于洛明矣仁山金氏曰此成王在新邑将归周命周公留后治洛之辞】音释经【监音鉴】传【治平声】王曰公定予往已公功肃将只欢公无困哉我惟无斁其康事公勿替刑四方其世享【定尔雅曰止也成王欲周公止洛而自归往宗周言周公之功人皆肃而将之钦而悦之宜镇抚洛邑以慰怿人心毋求去以困我也我惟无厌其安民之事公勿替所以监我士师工者四方得以世世享公之徳也吴氏曰前汉书两引公无困哉皆以哉作我当以我为正仁山金氏曰朱子谓此正王与公诀而归之言】音释经【公无与毋通斁音亦】周公拜手稽首曰王命予来承保乃文祖受命民越乃光烈考武王朕恭【此下周公许成王留洛事也来者来洛邑也承保乃文祖受命民及光烈考武王者答诞保文武受民之言也责难于君谓之恭朕恭者大其责难之义也】孺子来相宅其大惇典殷献民乱为四方新辟作周恭先曰其自时中乂万邦咸休惟王有成绩【典典章也殷献民殷之贤者也言当大厚其典章及殷之献民葢文献者为治之大要也乱治也言成王于新邑致治为四方新主也作周恭先者人君恭以接下以恭而倡后王也公又言其自是宅中图治万邦咸底休美则王其有成绩矣此周公以治洛之效望之成王也】音释经【相去声】传【治去声下三治字同倡音唱以治平声】予旦以多子越御事笃前人成烈答其师作周孚先考朕昭子刑乃单文祖徳【多子者众卿大夫也唐孔氏曰子者有徳之称大夫皆称子师众也周公言我以众卿大夫及治事之臣笃厚文武成功以答天下之众也孚信也作周孚先者人臣信以事上以信而倡后人也考成也昭子犹所谓明辟也亲之故曰子刑仪刑也单殚也言成我明子仪刑而殚尽文王之徳葢周公与羣臣笃前人成烈者所以成成王之刑乃殚文祖徳也此周公以治洛之事自效也仁山金氏曰此以上周公许王留洛之辞且君臣相勉】音释经【单与殚同】传【治平声下同单音丹尽也】伻来毖殷乃命寜予【絶句】以秬鬯二卣曰明禋拜手稽首休享【此谨毖殷民而命寜周公也秬黑黍也一稃二米和气所生鬯郁金香草也卣中尊也明洁禋敬也以事神之礼事公也苏氏曰以黑黍为酒合以郁鬯所以祼也宗庙之礼莫盛于祼王使人来戒敕庶殷且以秬鬯二卣绥寜周公曰明禋曰休享者何也事周公如事神明也古者有大賔客以享礼礼之酒清人渴而不饮肉干人饥而不食也故享有体荐岂非敬之至者则其礼如祭也欤】音释经【秬臼许反鬯丑亮反卣以九反又音由禋音因】传【稃芳无反谷皮也按尔雅秬黒黍秠亦黑黍一稃二米毛氏诗同诗诂云秬是黑黍之大名秠则黒黍中之一稃二米者但孔及説文皆言秬一稃二米鬯郁全按周礼鬯人掌供秬鬯注云秬鬯不和郁者又郁人和郁鬯以实注云筑郁金煑之以和鬯酒是郁为草名而秬鬯郁鬯皆酒名鬯者以其调畅也此经文但言秬鬯则是未和郁者卣中尊尔雅孙炎注云尊以为上罍为下卣居中郭璞云在罍之间即牺象壶着大山等六尊是也未祭则秬鬯盛于卣及祭则郁鬯实于肉干音干语见礼记聘义体荐谓半解其体而荐之亦谓之房烝】予不敢宿则禋于文王武王【陈氏栎曰宿如不宿肉君言不宿于家之宿言不敢越宿也　禋祭名周公不敢受此礼而祭于文武也】惠笃叙无有遘自疾万年厌于乃徳殷乃引考【此祭之祝辞周公为成王祷也惠顺也笃叙与笃叙乃正父同顺笃叙文武之道身其康强无有遘遇自罹疾害者子孙万年厌饱乃徳殷人亦永夀考也】音释经【遘居候反厌于艳反】传【为去声】王伻殷乃承叙万年其永观朕子懐徳【承听受也叙敎条次第也王使殷人承叙万年其永观法我孺子而懐其徳也葢周公虽许成王留洛然且谓王伻殷者若曰迁洛之民我固任之至于使其承叙万年则实系于王也亦责难之意与召诰末用供王能祈天永命语脉相类陈氏栎曰自伻来毖殷至此乃王归镐后使人来劳周公公因祭文武而全载其祝辞曰明禋拜手稽首休享者述王命使之辞也惠笃叙至朕子懐徳此祝辞全文蔡氏分为二节似不以末二句为祝辞何也惠笃叙至厌于乃徳此公自致祷祝之辞也殷乃引考至朕子懐徳此公为王祷祝之辞也虽曰祝辞然祷祝之中有规勉之意末二句归重于王非徒徼福于先王而已】戊辰王在新邑烝祭嵗文王骍牛一武王骍牛一王命作册逸祝册惟告周公其后王賔杀禋咸格王入太室祼【此下史官记祭祝册诰等事以附篇末也戊辰十二月之戊辰日也是日成王在洛举烝祭之礼曰嵗云者嵗举之祭也周尚赤故用骍宗庙礼太牢此用特牛者命周公留后于洛故举盛礼也逸史佚也作册者册书也逸祝册者史逸为祝册以告神也惟告周公其后者祝册所载更不他及惟告周公留守其后之意重其事也王賔犹虞賔杞宋之属助祭诸侯也诸侯以王杀牲禋祭祖庙故咸至也太室清庙中央室也祼灌也以圭瓒酌秬鬯灌地以降神也仁山金氏曰此成王祭告文武以周公留后治洛也】音释经【戊音茂祝之六反陆又之又反祼古玩反】传【祼灌也孔疏云以圭瓒酌郁鬯之酒以献尸尸受祭而灌于地因奠不饮谓之祼瓒才旱才賛二反秬鬯灌地按秬米为酒名秬鬯将祭则煮郁和之乃名郁鬯灌必用郁鬯取其芳香旁达以降神郊特牲云郁合鬯臭隂达于渊泉是也】王命周公后作册逸诰在十有二月【逸诰者史逸诰周公治洛留后也在十有二月者明戊辰为十二月日也】惟周公诞保文武受命惟七年【张氏曰公辅成王大保文武所受天命至此为七年矣陈氏栎曰此三节史臣记王在洛以留公在后治洛之事祭告文武及命公也戊辰先儒谓七年十二月晦日唐孔氏推之谓此嵗三月丙午朏闰九月辛未朔小则十二月三十日戊辰晦周十二月建亥之月也其言良是上言逸祝册告文武之册也下言作册逸诰告命周公之册也重其事故既庙祭而册祝先王又因庙祭而册命周公也前言戊辰而结以在十有二月明戊辰为十二月之戊辰言十二月而继以惟周公诞保文武受命惟七年明十二月为此七年之十二月也此乃古史纪载倒文法也惟七年有二説今从张氏者按礼记云七年致政于成王王肃于金縢篇末云武王年九十三冬十一月崩其明年称元年周公摄政遭流言东征三年而归制礼作乐出入四年六年而成七年营洛邑归政成王武王崩时成王年已十三矣至是年二十王肃此説与记合七年始终凿凿可考叶吴七年而后公薨之説未见所据何苦舍有据之旧説而从此乎】
　　多士【商民迁洛者亦有有位之士故周公洛邑初政以王命总呼多士而告之编书者因以名篇亦诰体也今文古文皆有吴氏曰方迁商民于洛之时成周未作其后王与周公患四方之逺监三监之叛于是始作洛邑欲徙周而居之其曰昔朕来自奄大降尔四国民命我乃明致天罚移尔遐逖比事臣我宗多逊者述迁民之初也曰今朕作大邑于兹洛予惟四方罔攸賔亦惟尔多士攸服奔走臣我多逊者言迁民而后作洛也故洛诰一篇终始皆无欲迁商民之意惟周公既诰成王留治于洛之后乃曰伻来毖殷又曰王伻殷乃承叙当时商民已迁于洛故其言如此愚谓武王已有都洛之志故周公黜殷之后以殷民反覆难制即迁于洛至是建成周造庐舍定疆埸乃告命与之更始焉尔此多士之所以作也由是而推则召诰攻位之庶殷其已迁洛之民欤不然则受都今卫州也洛邑今西京也相去四百余里召公安得舍近之友民而役逺之讐民哉书序以为成周既成迁殷顽民者谬矣吾固以为非孔子所作也金氏履祥曰此篇即召诰序所谓三月甲子周公乃朝用书命庶殷者也】音释传【呼去声治平声后言治洛并同覆芳六反埸音亦更平声舍音舍】
　　惟三月周公初于新邑洛用告商王士【此多士之本序也曰商王士者贵之也　陈氏良曰三月周公相宅年之三月也】王若曰尔殷遗多士弗吊旻天大降丧于殷我有周佑命将天明威致王罚勑殷命终于帝【弗吊解见大诰旻天秋天也主肃杀而言言旻天大降灾害而丧殷我周受眷佑之命奉将天之明威致王罚之公勑正殷命之终于帝葢推革命之公以开谕之也】音释经【吊如字丧去声】肆尔多士非我小国敢弋殷命惟天不畀允罔固乱弼我我其敢求位【肆与康诰肆汝小子封同弋取也弋鸟之弋言有心于取之也呼多士诰之谓以势而言我小国亦岂敢弋取殷命葢栽者培之倾者覆之固其治而不固其乱者天之道也惟天不与殷信其不固殷之乱矣惟天不固殷之乱故辅我周之治而天位自有所不容辞者我其敢有求位之心哉】音释经【弋音翼】传【呼去声治去声下同】惟帝不畀惟我下民秉为惟天明畏【秉持也言天命之所不与即民心之所秉为民心之所秉为即天威之所明畏者也反覆天民相因之理以见天之果不外乎民民之果不外乎天也诗言秉此言秉为者以理言为以用言也新安陈氏曰既曰惟天不畀又曰惟帝不畀既曰将天明威又曰惟天明畏反覆以天命之去留晓殷士而潜消其觊觎猜疑之私也】音释经【为如字】传【见形甸反】我闻曰上帝引逸有夏不适逸则惟帝降格向于时夏弗克庸帝大淫泆有辞惟时天罔念闻厥惟废元命降致罚【引导逸安也降格与吕刑降格同陈氏大猷曰天心仁爱人君常欲导之于安逸之地如所谓为善最乐作徳日休即帝之引逸也桀乃不适于逸自趋于危吕氏曰上帝引逸者非有形声之接也人心得其安则亹亹而不能已斯则上帝引之也是理坦然亦何间于桀第桀丧其良心自不适于安耳帝实引之桀实避之帝犹未遽絶之也乃降格灾异以示意向于桀桀犹不知警惧不能敬用帝命乃大肆淫逸虽有矫诬之辞而天罔念闻之仲虺所谓帝用不臧是也废其大命降致其罚而夏祚终矣】音释经【向音向泆音逸】传【亹音尾不倦之貎间去声】乃命尔先祖成汤革夏俊民甸四方【甸治也伊尹称汤旁求俊彦孟子称汤立贤无方葢明扬俊民分布逺迩甸治区画成汤立政之大经也周公反覆以夏商为言者葢夏之亡即殷之亡汤之兴即武王之兴也商民观是亦可以自反矣】音释传【治平声】自成汤至于帝乙罔不明徳恤祀【月徳者所以脩其身恤祀者所以敬乎神也】亦惟天丕建保乂有殷殷王亦罔敢失帝罔不配天其泽【亦惟天大建立保治有殷殷之先王亦皆操存此心无敢失帝之则无不配天以泽民也陈氏栎曰罔敢失帝能体承上天不敢失其心也以帝则言之求之太深矣】音释传【治平声操仓刀反】在今后嗣王诞罔显于天矧曰其有听念于先王勤家诞淫厥泆罔顾于天显民只【后嗣王纣也纣大不明于天道况曰能听念商先王之勤劳于邦家者乎大肆淫泆无复顾念天之显道民之敬畏者也吕氏曰天也祖宗也民也自古帝王所共畏也纣不听念先王罔顾天显民只三畏既除无所不至矣】音释经【矧失忍反泆音逸】惟时上帝不保降若兹大丧惟天不畀不明厥徳【大丧者国亡而身戮也商先王以明徳而天丕建则商后王不明徳而天不畀矣陈氏大猷曰徳者得于天之所赋本未尝不明明其徳者人之所以尽乎天也故天畀之不明其徳者人之所以弃乎天也故天不畀】音释经【丧去声下章同】凡四方小大邦丧罔非有辞于罚【凡四方小大邦国丧亡其致罚皆有可言者况商罪贯盈而周奉辞以伐之者乎】王若曰尔殷多士今惟我周王丕灵承帝事有命曰割殷告勑于帝【灵善也大善承天之所为也武成言只承上帝以遏乱畧是也帝有命曰割殷则不得不戡定剪除告其勑正之事于帝也武成言告于皇天后土将有大正于商者是也】惟我事不贰适惟尔王家我适【上帝临汝毋贰尔心惟我事不贰适之谓上帝既命侯于周服惟尔土家我适之谓言割殷之事非有私心一于从帝而无贰适则尔殷王家自不容不我适矣周不贰于帝殷其能贰于周乎葢示以确然不可动摇之意而潜消顽民反侧之情尔然圣贤事不贰适日用饮食莫不皆然葢所以事天也岂特割殷之事而已哉】予其曰惟尔洪无度我不尔动自乃邑予亦念天即于殷大戾肆不正【三监倡乱予其曰乃汝大为非法非我尔动变自尔邑犹伊训所谓造攻自鸣条也予亦念天就殷邦屡降大戻纣既死武庚又死故邪慝不正言当迁徙也董氏琮曰肆当作肆赦之肆下文有率肆矜尔则此当言赦其罪而不正治其余党也】音释传【倡音唱】王曰猷告尔多士予惟时其迁居西尔非我一人奉徳不康宁时惟天命无违朕不敢有后无我怨【时是也指上文殷大戾而言谓惟是之故所以迁居西尔非我一人乐如是之迁徙震动也是惟天命如此汝毋违越我不敢有后命谓有他罚尔无我怨也】音释经【无与毋通】传【乐音洛】惟尔知惟殷先人有册有典殷革夏命【即其旧闻以开谕之也殷之先世有册书典籍载殷改夏命之事正如是耳尔何独疑于今乎】音释传【载作代反】今尔又曰夏迪简在王庭有服在百僚予一人惟听用徳肆予敢求尔于天邑商予惟率肆矜尔非予罪时惟天命【周公既举商革夏事以谕顽民顽民复以商革夏事责周谓商革夏命之初几夏之士皆啓迪简防在商王之庭有服列于百僚之间今周于商士未闻有所简防也周公举其言以大义折之言尔顽民虽有是言然予一人所听用者惟以徳而已故予敢求尔于天邑商而迁之于洛者以冀率徳改行焉予惟循商故事矜恤于尔而已其不尔用者非我之罪也是惟天命如此葢章徳者天之命今顽民灭徳而欲求用得乎】音释传【复扶又反行胡孟反】王曰多士昔朕来自奄予大降尔四国民命我乃明致天罚移尔遐逖比事臣我宗多逊【降犹今法降等云者言昔我来自商奄之时汝四国之民罪皆应死我大降尔命不忍诛戮乃明致大罚移尔逺居于洛以亲比臣我宗周有多逊之美其罚葢亦甚轻其恩固已甚厚今乃有所怨望乎详此章则商民之迁固已久矣金氏曰此即多方篇所谓王来自奄我惟大降尔四国民命者陈氏大猷曰此奄与淮夷三监同助武庚以叛周公东征一举而诛四国独言来自奄者伐奄在后诛奄即来也四国殷管蔡霍也】音释经【奄字书作防古通用衣检反又衣亷反陆氏于此及左传孟子皆无音説文衣检反注周公所诛奄国广韵音同注国名王篇乌检反注周所伐商奄也独广韵又音史炎反朱子孟子集注但音淹而无二音比毗至反】传【应平声】王曰告尔殷多士今予惟不尔杀予惟时命有申今朕作大邑于兹洛予惟四方罔攸賔亦惟尔多士攸服奔走臣我多逊【以自奄之命为初命则此命为申命也言我惟不忍尔杀故申明此命且我所以营洛者以四方诸侯无所賔礼之地亦惟尔等服事奔走臣我多逊而无所处故也详此章则迁民在营洛之先矣吴氏曰来自奄称昔者逺日之辞也作大邑称今者近日之辞也移尔遐逖比事臣我宗多逊者期之之辞也攸服奔走臣我多逊者果能之辞也以此人知迁民在前而作洛在后也】音释传【处上声】尔乃尚有尔土尔乃尚寜干止【干事止居也尔乃庶几有尔田业庶几安尔所事安尔所居也详此章所言皆仍旧有田土居止之辞信商民之迁旧矣孔氏不得其説而以得反所生释之于文义似矣而事则非也】尔克敬天惟畀矜尔尔不克敬尔不啻不有尔土予亦致天之罚于尔躬【敬则言动无不循理天之所福吉祥所集也不敬则言动莫不违悖天之所祸刑戮所加也岂特窜徙不有尔土而已哉身亦有所不能保矣】音释经【啻施智反】今尔惟时宅尔邑继尔居尔厥有干有年于兹洛尔小子乃兴从尔迁【邑四井为邑之邑继者承续安居之谓有营为有夀考皆于兹洛焉尔之子孙乃兴自尔迁始也夫自亡国之末简为起家之始祖顽民虽愚亦知所择矣】音释传【四井为邑周礼地官司徒九夫为井四井为邑注四井方二里也夫音扶】王曰又曰时予乃或言尔攸居【王曰之下当有阙文以多方篇末王曰又曰推之可见时我或有所言皆以尔之所居止为念也申结上文尔居之意】
　　无逸【逸者人君之大戒自古有国家者未有不以勤而兴以逸而废也益戒舜曰罔游于逸罔淫于乐舜大圣也益犹以是戒之则时君世主其可忽哉成王初政周公惧其知逸而不知无逸也故作是书以训之言则古昔必称商王者时之近也必称先王者王之亲也举三宗者继世之君也详文祖者耳目之所逮也上自天命精微下至畎亩艰难闾里怨诅无不具载岂独成王之所当知哉实天下万世人主之龟鉴也是篇凡七更端周公皆以呜呼发之深嗟永叹其意深逺矣亦训体也今文古文皆有张氏曰周召之于成王所陈在敬所戒在逸葢敬则不逸逸则不敬敬逸之分而歴年之延否享国之寿夭判焉召公以敬陈于前周公以无逸戒于后不如是不足以为周召】音释经【无史记作毋】传【更平声乐入声】
　　周公曰呜呼君子所其无逸【所犹处所也君子以无逸为所动静食息无不在是焉作辍则非所谓所矣】音释传【处去声朱子语録云此句恐有脱字】先知稼穑之艰难乃逸则知小人之依【先知稼穑之艰难乃逸者以勤居逸也依者指稼穑而言小民所恃以为生者也农之依田犹鱼之依水木之依土鱼无水则死木无土则枯民非稼穑则无以生也故舜自耕稼以至为帝禹稷躬稼以有天下文武之基起于后稷四民之事莫劳于稼穑生民之功莫盛于稼穑周公无逸之训而首及乎此有以哉陈氏大猷曰所其无逸知小民之依此一篇之纲领后篇言三宗文王及怨詈之事皆反覆推明乎此也】相小人厥父母勤劳稼穑厥子乃不知稼穑之艰难乃逸乃谚既诞否则侮厥父母曰昔之人无闻知【不知稼穑之艰难乃逸者以逸为逸也俚语曰谚言视小民其父母勤劳稼穑其子乃生于豢养不知稼穑之艰难乃纵逸自恣乃习俚巷鄙语既又诞妄无所不至不然则又讪侮其父母曰古老之人无闻无知徒自劳苦而不知所以自逸也昔刘裕奋农亩而取江左一再后子孙见其服用反笑曰田舍翁得此亦过矣此正所谓昔之人无闻知也使成王非周公之训安知其不以公刘后稷为田舍翁乎陈氏大猷曰稼穑艰难固当先知而尤不易知以人情所易忽也视小人之子犹有不知而反以父母为无闻知者况成王生长深宫其能知乎故公深以此儆动之】音释经【相去声谚疑战反】传【俚音里豢胡惯反刘裕南史宋高祖刘裕孙孝武帝骏壊高祖隂室起玉烛殿牀头有土障壁上挂葛灯笼麻绳拂袁顗盛称高祖俭素之徳孝武不答独曰田舍翁得此已为过矣】周公曰呜呼我闻曰昔在殷王中宗严恭寅畏天命自度治民只惧不敢荒寜肆中宗之享国七十有五年【中宗太戊也严则庄重恭则谦抑寅则钦肃畏则戒惧天命即天理也中宗严恭寅畏以天理而自检律其身至于治民之际亦只敬恐惧而不敢怠荒安寜中宗无逸之实如此故能有享国永年之效也按书序太戊有原命咸人等篇意述其当时敬天治民之事今无所攷矣】音释经【严如字陆又鱼检反治平声】传【戊音茂】其在高宗时旧劳于外爰暨小人作其即位乃或亮隂三年不言其惟不言言乃雍不敢荒寜嘉靖殷邦至于小大无时或怨肆高宗之享国五十有九年【高宗武丁也未即位之时其父小乙使久居民间与小民出入同事故于小民稼穑艰难备尝知之也雍和也言和顺当于理也嘉美靖安也嘉靖者礼乐敎化蔚然于安居乐业之中也汉文帝与民休息谓之靖则可谓之嘉则不可小大无时或怨者万民咸和也乃雍者和之于身嘉靖者和之达于政无怨者和之着于民也余见説命高宗无逸之实如此故亦有享国永年之效也】音释经【亮隂音梁庵説见説命篇雍于容反】传【当去声居乐音洛见形甸反】其在祖甲不义惟王旧为小人作其即位爰知小人之依能保惠于庶民不敢侮鳏寡肆祖甲之享国三十有三年【史记高宗崩子祖庚立祖庚崩弟祖甲立则祖甲高宗之子祖庚之弟也郑曰高宗欲废祖庚立祖甲祖甲以为不义逃于民间故云不义惟王所谓小人者皆指微贱而言非谓憸小之人也陈氏大猷曰保爱防也惠利泽也鳏寡非特保惠之又加敬焉独举三宗者以继世之君享国最长也】自时厥后立王生则逸生则逸不知稼穑之艰难不闻小人之劳惟耽乐之从自时厥后亦罔或克夀或十年或七入年或五六年或四三年【过乐谓之耽泛言自三宗之后即君位者生则逸豫不知稼穑之艰难不闻小人之劳惟耽乐之从伐性丧生故自三宗之后亦无能夀考逺者不过十年七八年近者五六年三四年尔耽乐愈甚则享年愈促也凡人莫不欲夀而恶夭此篇专以享年永不永为言所以开其所欲而禁其所当戒也金氏曰商三宗之无逸先知稼穑之艰难也商后王之逸不知稼穑之艰难也惟不知稼穑之艰难故不能无逸惟不能无逸故罔或克夀】音释经【耽都含反乐音洛】传【恶去声夭于兆反】周公曰呜呼厥亦惟我周太王王季克自抑畏【商犹异世也故又即我周先王告之言大王王季能自谦抑谨畏者葢将论文王之无逸故先述其源流之深长也大抵抑畏者无逸之本纵肆怠荒皆矜夸无忌惮者之为故下文言文王曰柔曰恭曰不敢皆原太王王季抑畏之心之耳陈氏大猷曰自犹自成自得之自克自者真能自用其力而人不与也抑者所以下之也如制忿欲去奢恀皆是也畏敬畏也】文王卑服即康功田功徽柔懿恭懐保小民惠鲜鳏寡自朝至于日中昃不遑暇食用咸和万民【卑服犹禹所谓恶衣服也康功安民之功田功养民之功言文王于衣服之奉所性不存而专意于安养斯民也卑服葢举一端而言宫室饮食自奉之薄皆可类推徽懿皆美也昃日昳也柔谓之徽则非柔懦之柔恭谓之懿则非足恭之恭文王有柔恭之徳而极其徽懿之盛和易近民于小民则懐保之于鳏寡则惠鲜之惠鲜云者鳏寡之人垂首丧气赉予赒给之使之有生意也自朝至于日之中自中至于日之昃一食之顷有不遑暇欲咸和万民使无一不得其所也文王心在乎民自不知其勤劳如此岂秦始皇衡石程书隋文帝卫士餐代有司之任者之为哉立政言罔攸兼于庶言庶狱庶慎则文王又若无所事事者不读无逸则无以知文王之勤不读立政则无以知文王之逸合二书观之则文王之所从事可知矣】音释经【鲜音仙】传【昳徒给反足子遇反予音与赒之由反衡石史记始皇事无大小皆自决至以衡石量书日夜有程不中程不得休息传餐隋文帝每临朝或至日昃卫士餐而食见唐太宗纪如字餐一作飱非是】文王不敢盘于游田以庶邦惟正之供文王受命惟中身厥享国五十年【游田国有常制文王不敢盘游无度上不滥费故下无过取而能以庶邦惟政之供于常贡正数之外无横敛也言庶邦则民可知文王为西伯所统庶邦皆有常供春秋贡于霸主者班班可见至唐犹有送使之制则诸侯之供方伯旧矣受命言为诸侯也中身者汉孔氏曰文王九十七而终即位时年四十七言中身举全数也上文崇素俭恤孤独勤政事戒游佚皆文王无逸之实故其享国有歴年之永】音释经【供音恭】传【数双遇反下同横敛并去声送使去声唐食货志分天下之赋为三一曰上供二曰送使三曰留州使谓诸道节度观察也】周公曰呜呼继自今嗣王则其无淫于观于逸于游于田以万民惟正之供【则法也其指文王而言淫过也言自今日以往嗣王其法文王无过于观逸游田以万民惟正赋之供丄文言游田而不言观逸以大而包小也言庶邦而不言万民以逺而见近也】音释经【观如字又音贯】传【见形甸反】无皇曰今日耽乐乃非民攸训非天攸若时人丕则有愆无若殷王受之迷乱酗于酒徳哉【无与毋通皇与遑通训法若顺则法也毋自寛假曰今日姑为是耽乐也一日耽乐固若未害然下非民之所法上非天之所顺时人大法其过逸之行犹商人化受而崇饮之类故继之曰毋若商王受之沉迷酗于酒徳哉酗酒谓之徳者徳有凶有吉韩子所谓道与徳为虚位是也真氏曰前举三宗后举文王俾王知所法又举纣俾王知所戒纣之恶无不有酗酒其最也人惟沈酗于酒则心志昏乱虽死亡在前亦不知畏故公専以此申戒也】音释经【乐音洛】传【行胡孟反】周公曰呜呼我闻曰古之人犹胥训告胥保惠胥敎诲民无或胥诪张为幻【胥相训诫惠顺诪诳张诞也变名易实以观者曰幻叹息言古人徳业已盛其臣犹且相与诫告之相与保惠之相与教诲之保惠者保养而将顺之非特诚告而已也敎诲则有规正成就之意又非特保惠而已也惟其若是是以视听思虑无所蔽塞好恶取予明而不悖故当时之民无或敢诳诞为幻也】音释经【诪张流反下章同幻音患】传【诳古况反好恶并去声予音与】此厥不听人乃训之乃变乱先王之正刑至于小大民否则厥心违怨否则厥口诅祝【正刑正法也言成王于上文古人胥训告保惠敎诲之事而不听信则人乃法则之君臣上下师师非度必变乱先王之正法无小无大莫不尽取而纷更之葢先王之法甚便于民甚不便于纵侈之君如省刑罚以重民命民之所便也而君之残酷者则必变乱之如薄赋敛以厚民生民之所便也而君之贪侈者则必变乱之厥心违怨者怨之蓄于中也厥口诅祝者怨之形于外也为人上而使民心口交怨其国不危者未之有也此葢治乱存亡之机故周公恳恳言之真氏曰篇中有两至于小大之语上言至于小大无时或怨下言至于小大民否则厥心违怨葢皆为民而言】音释经【否俯久反诅庄助反祝职救反孔疏云以言告神谓之祝请神加殃谓之诅】传【更平声省所景反敛力验反恶去声】周公曰呜呼自殷王中宗及高宗及祖甲及我周文王兹四人迪哲【迪蹈哲智也孟子以知而弗去为智之实迪云者所谓弗去是也人主知小人之依而或忿戾之者是不能蹈其知者也惟中宗高宗祖甲文王允蹈其知故周公以迪哲称之】厥或告之曰小人怨汝詈汝则皇自敬徳厥愆曰朕之愆允若时不啻不敢含怒【詈骂言也其或有告之曰小人怨汝詈汝汝则皇自敬徳反诸其身不尤其人其所诬毁之愆安而受之曰是我之愆允若时者诚实若是非止隠忍不敢藏怒也葢三宗文王于小民之依心诚知之故不暇责小人之过言且因以察吾身之未至怨詈之语乃所乐闲是岂特止于隠忍含怒不发而已哉】音释经【詈力智反】传【乐音洛】此厥不听人乃或诪张为幻曰小人怨汝詈汝则信之则若时不永念厥辟不寛绰厥心乱罚无罪杀无辜怨有同是丛于厥身【绰大丛聚也言成王于上文三宗文王迪哲之事不肯听信则小人乃或诳诞变置虚实曰小民怨汝詈汝汝则听信之则如是不能永念其为君之道不能寛大其心以诳诞无实之言罗织疑似乱罚无罪杀戮无辜天下之人受祸不同而同于怨皆丛于人君之一身亦何便于此哉大抵无逸之书以知小人之依为一篇之纲领而此章则申言既知小人之依则当蹈其知也三宗文王能蹈其知故其胸次寛平人之怨詈不足以芥蒂其心如天地之于万物一于长育而已其悍疾愤戻天岂私怒于其间哉天地以万物为心人君以万民为心故君人者要当以民之怨詈为己责不当以民之怨詈为己怒以为己责则民安而君亦安以为己怒则民危而君亦危矣吁可不戒哉陈氏栎曰末章承上章论处怨詈之道然召民和而使之无时或怨上也因怨言而自反次也以杀罚止怨而怨丛于身无次矣周公以怨詈等事寛广君心而伸舒民气其为邦本国脉岂浅浅哉】音释经【辟必益反绰尺约反】传【罗织唐武后时来俊臣等撰罗织经谓网罗无辜织成其罪芥蒂上音介下丑介反音与虿同汉书注刺鲠也长上声要平声】周公曰呜呼嗣王其监于兹【兹者指上文而言也无逸一篇七章章首皆先致其咨嗟咏叹之意然后及其所言之事至此章则于嗟叹之外更无他语惟以嗣王其监于兹结之所谓言有尽而意则无穷成王得无深警于此哉金氏曰胡氏大纪以无逸为周公絶笔之书考于君奭立政洛诰诸篇于成王皆有冲孺之称独此篇不然故知其最后也董氏鼎曰此篇挈所其无逸以为之网而分先知稼穑艰难与不知艰难以为之目此一书之大防也商三君先知艰难者也后王生则逸不知艰难者也周三王先知艰难者也戒嗣王之观逸游田惧其不知艰难者也逺引古人恐不尽信故尤欲师文王惩商纣以耳目所及者为言焉真万世之龟鉴哉】音释经【监音鉴】
　　君奭【召公告老而去周公留之史氏録其告语为篇亦诰体也以周公首呼君奭因以君奭名篇篇中语多未详今文古文皆有按此篇之作史记谓召公疑周公当国践祚唐孔氏谓召公以周公尝摄王政今复在臣位葛氏谓召公未免常人之情以爵位先后介意故周公作是篇以谕之陋哉斯言要皆为序文所误独苏氏谓召公之意欲周公告老而归为近之然详本篇防意乃召公自以盛满难居欲避权位退老厥邑周公反复告谕以留之耳熟复而详味之其义固可见也陈氏大猷曰或谓周公去朝廷居洛邑而召公独执政柄所以亦有去志以洛诰君陈诸篇攷之周公固居洛以化殷民以无逸蔡仲诸篇攷之则周公未尝不在朝以辅成王意其往来镐洛之间也方是时洛邑虽成而殷民尚未孚四方虽定而天命人心犹未固此周公所以谆谆于留召公欤】音释经【奭施只反説文作奭唐张防五经文字作奭从十从皕从大】传【呼去声要平声反复之复音腹】
　　周公若曰君奭【君者尊之之称奭召公名也古人尚质相与语多名之】弗吊天降丧于殷殷既坠厥命我有周既受我不敢知曰厥基永孚于休若天棐忱我亦不敢知曰其终出于不祥【不详者休之反也天既下丧亡于殷殷既失天命我有周既受之矣我不敢知曰其基业长信于休美乎如天果辅我之诚邪我亦不敢知曰其终果出于不祥乎按此篇周公留召公而作此其言天命吉凶虽曰我不敢知然其恳恻危惧之意天命吉凶之决实主于召公留不留如何也】音释经【吊如字丧去声】呜呼君已曰时我我亦不敢宁于上帝命弗永逺念天威越我民罔尤违惟人在我后嗣子孙大弗克恭上下遏佚前人光在家不知【尤怨违背也周公叹息言召公已尝曰是在我而已周公谓我亦不敢茍安天命而不永逺念天之威于我民无尤怨背违之时也天命民心去就无常实惟在人而已今召公乃忘前日之言翻然求去使在我后嗣子孙大不能敬天敬民骄慢肆侈遏絶佚坠文武光显可得谓在家而不知乎】音释传【背音佩】天命不易天难谌乃其坠命弗克经歴嗣前人恭明徳【天命不易犹诗曰命不易哉命不易保天难谌信乃其坠失天命者以不能经歴继嗣前人之恭明徳也吴氏曰弗克恭故不能嗣前人之恭徳遏佚前人光故不能嗣前人之明徳】音释经【易以豉反谌时壬反】在今予小子旦非克有正迪惟前人光施于我冲子【吴氏曰小子自谦之辞也非克有正亦自谦之辞也言在今我小子旦非能有所正也凡所开导惟以前人光大之徳使益焜燿而付于冲子而已以前言后嗣子孙遏佚前人光而言也】音释经【施施智反与也】传【焜胡本反】又曰天不可信我道惟寜王徳延天不庸释于文王受命【又曰者以上文言天命不易天难谌此又申言天不可信故曰又曰天固不可信然在我之道惟以延长武王之徳使天不容舍文王所受之命也胡氏一桂曰此章大意谓今日天命人心未为固成王之经歴未为深吾等当留而不当去也】公曰君奭我闻在昔成汤既受命时则有若伊尹格于皇天在太甲时则有若保衡在太戊时则有若伊陟臣扈格于上帝巫咸乂王家在祖乙时则有若巫贤在武丁时则有若甘盘【时则有若者言当其时有如此人也保衡即伊尹也见説命太戊太甲之孙伊陟伊尹之子臣扈与汤时臣扈二人而同名也巫氏咸名祖乙太戊之孙巫贤巫咸之子也武丁高宗也甘盘见説命吕氏日此章序商六臣之烈葢勉召公匹休于前人也伊尹佐汤以圣辅圣其治化与天无间伊陟臣扈之佐太戊以贤辅贤其治化克厌天心自其徧覆言之谓之天自其主宰言之谓之帝书或称天或称帝各随所指非有重轻至此章对言之则圣贤之分而深浅见矣巫咸止言其乂王家者咸之为治功在王室精微之蕴犹有愧于二臣也亡书有咸乂四篇其乂王家之实欤巫贤甘盘而无指言者意必又次于巫咸也苏氏曰殷有圣贤之君七此独言五下文云殷礼陟配天蚩配祀于天者止此五王而其臣偕配食于庙乎在武丁时不言傅説蚩説不配食于配天之王乎其详不可得而闻矣金氏曰此章承上章引商为证商六臣皆相初政者伊尹佐汤创王业而太甲初年政出伊尹若伊陟臣扈巫咸巫贤甘盘皆以世徳旧臣相嗣王初政周公歴数诸贤特以发明嗣守之初必有世徳受托之臣以释召公之疑而留之至于武丁之相不言傅説而举甘盘葢盘初年之师保説后进之贤相此篇当成王初年勉留召公故但举世徳受托之相是以及甘盘而遗传説耳説者不攷其时故不得其所言之意邹季友云按商之六贤皆以旧臣相嗣君故周公引之为比以留召公若説则高宗所自举故不及】音释经【戊音茂】传【见形甸反下并同説音悦间去声厌益陟反覆敷救反】率惟兹有陈保乂有殷故殷礼陟配天多歴年所【陟升遐也言六臣循惟此道冇陈列之功以保乂有殷故殷先生终以徳配天而享国长久也】天惟纯佑命则商实百姓王人罔不秉德明恤小臣屏侯甸矧咸奔走惟兹惟德称用乂厥辟故一人有事于四方若卜筮罔不是孚【佑助也实虚实之实国有人则实孟子言不信仁贤则国空虚是也称举也亦秉持之义事征伐会同之类承上章六臣辅君格天致治遂言天佑命有商纯一而不杂故商国有人而实内之百官着姓与夫王臣之微者无不秉持其德明致其忧外之小臣与夫藩屏侯甸矧皆奔走服役惟此之故惟徳是举用乂其君故君有事于四方如之卜如蓍之筮天下无不敬信之也】音释经【实絶句屏必程反称平声辟必益反】传【称平声夫音扶下同】公曰君奭天寿平格保乂有殷有殷嗣天灭威今汝永念则有固命厥乱明我新造邦【吕氏曰坦然无私之谓平格者通彻三极而无间者也天无私夀惟至平通格于天者则夀之伊尹而下六臣能尽平格之实故能保乂有殷多歴年所至于殷纣亦嗣天位乃骤罹灭亡之威天曾不私夀之也固命者不坠之天命也今召公勉为周家久永之念则有天之固命其治效亦赫然明着于我新造之邦而身与国俱显矣】音释传【三极易繋辞注三才也间去声骤徂救反】公曰君奭在昔上帝割申劝宁王之德其集大命于厥躬【申重劝勉也中劝武王之徳而集大命于其身也夏氏曰天初劝文王又劝武王故曰申劝如言天复命武王也金氏曰割申劝传记引此作周田观按周字蒙文割似害从害而多刀声亦近似此当作害而音曷曷何也言上帝何为而申劝武王之徳集大命于其身哉】音释传【重储用反】惟文王尚克修和我有夏亦惟有若虢叔有若闳夭有若散宜生有若泰颠有若南宫括【虢叔文王弟闳散泰南宫皆氏夭宜生颠括皆名言文王庻几能修治爕和我所有诸夏者亦惟有此五臣为之辅也康诰言一二邦以修无逸言用咸和万民即文王修和之实也金氏曰此章承上章因言文王四臣歴相武王以勉召公也】音释经【夏亥雅反虢郭获反夭于骄于表二反散苏旱反】传【治平声】又曰无能往来兹迪敎文王蔑徳降于国人【蔑无也夏氏曰周公前既言文王之兴本此五臣故又反前意而言曰若此五臣者不能为文王往来奔走于此导迪其常敎则文王亦无徳降及于国人矣周公反覆以明其意故以又曰更端发之】音释经【蔑莫结反】传【为去声更平声】亦惟纯佑秉徳迪知天威乃惟时昭文王迪见冐闻于上帝惟时受有殷命哉【言文王有此五臣者故亦如殷为天纯佑命百姓王人罔不秉徳也上既反言文王若无此五臣为迪敎则亦无徳下及国人故此又正言亦惟天乃纯佑文王葢以如是秉徳之臣蹈履至到实知天威以是昭明文王啓迪其徳使着见于上覆冐于下而升闻于上帝惟是之故遂能受有殷之天命也】音释经【见形甸反闻如字】传【臣为去声见形甸反覆敷救反下章同】武王惟兹四人尚迪有禄后暨武王诞将天威咸刘厥敌惟兹四人昭武王惟冐丕单称徳【虢叔先死故曰四人刘杀也单尽也武王惟此四人庻几迪有大禄其后暨武王尽杀其敌惟此四人能昭武王遂覆冐天下天下人尽称武王之徳谓其达声敎于四海也文王冐西土而已丕单称徳惟武王为然于文王言命于武王言禄者文王但受天命至武王方富有天下也吕氏曰师尚父之事文武烈莫盛焉不与五臣之列葢一时议论或详或略随意而言主于留召公而非欲为人物评也】音释经【单与殚通称平声】传【与音预】今在予小子旦若游大川予往暨汝奭其济小子同未在位诞无我责收罔朂不及耇造徳不降我则鸣鸟不闻矧曰其有能格【小子旦自谦之称也浮水曰游周公言承文武之业惧不克济若浮大川罔知津涯岂能独济哉予往与汝召公其共济可也小子成王也成王幼冲虽已即位与未即位同诞大也大无我责上疑有缺文收罔朂不及未详耇造徳不降言召公去则耇老成人之徳不下于民在郊之鳯将不复得闻其鸣矣况敢言进此而有感格乎是时周方隆盛鸣鳯在郊卷阿鸣于高冈者乃咏其实故周公云尔也收罔朂不及吕氏曰召公若收敛退藏罔朂勉成王之不逮】音释经【济子计反句絶造在早反】传【下遐稼反复扶又反卷音拳】公曰呜呼君肆其监于兹我受命无疆惟休亦大惟艰告君乃猷裕我不以后人迷【肆大猷谋也兹指上文所言周公叹息欲召公大监视上文所陈也我文武受命固有无疆之美矣然迹其积累缔造葢亦艰难之大者不可不相与竭力保守之也告君谋所以寛裕之道勿狭隘欲去我不欲后人迷惑而失道也吕氏曰大臣之位百责所萃震撼击撞欲其镇定辛甘燥湿欲其调齐槃错棼结欲其解纾黯闇汚浊欲其茹纳自非旷度洪量与夫患失干没者未尝无翩然舍去之意况召公亲遭大变破斧缺斨之时屈折调防心劳力瘁又非平时大臣之比顾以成王未亲政不敢乞身尔一旦政柄有归浩然去志固人情之所必至然思文武王业之艰难念成王守成之无助则召公义未可去也今乃汲汲然求去之不暇其迫切已甚矣盍谋所以寛裕之道图功攸终展布四体为久大规模使君徳开明未可舍去而听后人之迷惑也】音释经【监音监】传【缔丁计反撞传江反齐才诣反棼敷文符分二反乱也纾商居神与二反闇与暗同汚音乌茹忍与如倨二反夫音扶干没上音干史记张汤为小吏干没注随势浮沉也唐苏鹗云干没与陆沉同义斨千羊反】公曰前人敷乃心乃悉命汝作汝民极曰汝明朂偶王在亶乗兹大命惟文王徳丕承无疆之恤【偶配也苏氏曰周公与召公同受武王顾命辅成王故周公言前人敷乃心腹以命汝召公位三公以为民极且曰汝当明勉辅孺子如耕之有偶也在于相信如车之有驭也并力一心以载天命念文考之旧徳以丕承无疆之忧武王之言如此而可以去乎金氏曰此章述武王顾托之命】音释经【乗平声】传【并去声载作代反】公曰君告汝朕允保奭其汝克敬以予监于殷丧大否肆念我天威【大否大乱也告汝以我之诚呼其官而名之言汝能敬以我所言监视殷之丧亡大乱可不大念我天威之可畏乎】音释经【监音监丧去声否部鄙反】传【呼去声】予不允惟若兹诰予惟曰襄我二人汝有合哉言曰在时二人天休滋至惟时二人弗戡其汝克敬徳明我俊民在让后人于丕时【戡胜也戡堪古通用周公言我不信于人而若此告语乎予惟曰王业之成在我与汝而已汝闻我言而有合哉亦曰在是二人但天休滋至惟是我二人将不堪胜汝若以盈满为惧则当能自敬徳益加寅畏明扬俊民布列庻位以尽大臣之职业以答滋至之天休母徒惴惴而欲去为也他日在汝推逊后人于大盛之时超然肥遯谁复汝禁今岂汝辞位之时乎金氏曰朕允予不允二允字相应我所信者保奭必能敬徳与予监殷之坠命念周天之威耳予固不信至于如此费辞自予惟曰以下释召公所以欲去之意】音释传【胜平声下同语牛据反复扶又反】呜呼笃棐时二人我式克至于今日休我咸成文王功于不怠丕冐海隅出日罔不率俾【周公复叹息言笃于辅君者是我二人我用能至于今日休盛然我欲与召公共成文王功业于不怠大覆冐斯民使海隅日出之地无不臣服然后可也周都西土去东为逺故以日出言吴氏曰周公未尝有其功以其留召公故言之葢叙其所已然而勉其所未至亦人所説而从者也陈氏大猷曰伐淮夷践奄在此书后可见当时未能罔不率俾也右二章以文武留召公也】音释传【复扶又反覆敷救反説音悦】公曰君予不惠若兹多诰予惟用闵于天越民【周公言我不顺于理而若兹谆复之多诰耶予惟用忧天命之不终及斯民之无頼也韩子言畏天命而悲人穷亦此意前言若兹诰故此言若兹多诰周公之告召公其言语之际亦可悲矣】音释传【复音福】公曰呜呼君惟乃知民徳亦罔不能厥初惟其终只若兹往敬用治【上章言天命民心而民心又天命之本也故卒章専言民徳以终之周公叹息谓召公践歴诸练之久惟汝知民之徳民徳谓民心之向顺亦罔不能其初今日固罔尤违矣当思其终则民之难保者尤可畏也其只顺此诰往敬用治不可忽也此召公已留周公饬遣就职之辞厥后召公既相成王又相康王再世犹未释其政有味于周公之言也夫董氏鼎曰一书之中首言忧国之心非人所知次言天民可畏惟人是頼又次言殷先王与我文武得人之助然文王时五人至武王时四人今又惟我二人而已君若求去岂我一人所能戡哉忧之深是以留之切留之切是以言之详召公同功一体之人均有忠君爱国之心者也安得不油然而感幡然而留哉】音释经【治平声】传【谙乌含反相去声下同夫音扶】
　　蔡仲之命【蔡国名仲字蔡叔之子也叔没周公以仲贤命诸成王复封之蔡此其诰命之词也今文无古文有按此篇次叙当在洛诰之前】音释传【复扶又反】
　　惟周公位冡宰正百工羣叔流言乃致辟管叔于商囚蔡叔于郭邻以车七乗降霍叔于庻人三年不齿蔡仲克庸只徳周公以为卿士叔卒乃命诸王邦之蔡【周公位冡宰正百工武王崩时也郭邻孔氏曰中国之外地召苏氏曰郭虢也周礼六遂五家为邻管霍国名武王崩成王幼周公居冡宰百官总己以听者古今之通道也当是时三叔以主少国疑乗商人之不靖谓可惑以非义遂相与流言倡乱以摇之是岂周公一身之利害乃欲倾覆社稷涂炭生灵天讨所加非周公所得已也故致辟管叔于商致辟云者诛戮之也囚蔡叔于郭邻以车七乗囚云者制其出入而犹从以七乗之车也降霍叔于庻人三年不齿三年之后方齿録以复其国也三叔刑罚之轻重因其罪之大小而已仲叔之子克常敬徳周公以为卿士叔卒乃命之成王而封之蔡也周公留佐成王食邑于圻内圻内诸侯孟仲二卿故周公用仲为卿非鲁之卿也蔡左传在淮汝之间仲不别封而命邦之蔡者所以不絶叔于蔡也封仲以他国则絶叔于蔡矣吕氏曰象欲杀舜舜在侧微其害止于一身故舜得以遂其友爱之心周公之位则系于天下国家虽欲遂友爱于三叔不可得也舜与周公易地皆然史臣先书惟周公位冡宰正百工而继以羣叔流言所以结正三叔之罪也后言蔡仲克庸只徳周公以为卿士叔卒即命之王以为诸侯以见周公蹙然于三叔之刑幸仲克庸只徳则亟擢用分封之也金氏曰周公位冡宰正百工即古者百官总己以听冡宰之礼也若明堂位及荀子汉志所言则诬矣】音释经【辟毗亦反乗去声】传【少失照反乗平声倡音唱从才用反圻与畿通淮汝之间孔云蔡本圻内国名取其名以名新国也杜预云武王封叔度于汝南上蔡胡徙新蔡昭侯徙九江下蔡郑氏曰蔡仲封上蔡传十八世至平侯徙新蔡皆隶蔡州又二世昭侯徙下蔡糅夀州别皮列反见形甸反亟音棘】王若曰小子胡惟尔率徳改行克慎厥猷肆予命尔侯于东土往即乃封敬哉【胡仲名仲循祖文王之徳改父蔡叔之行能谨其道故我命汝为侯于东土往就汝所封之国其敬之哉吕氏曰敬哉者欲其无失此心也命书之辞虽称成王实周公之意】音释经【行胡孟反】尔尚葢前人之愆惟忠惟孝尔乃迈迹自身克勤无怠以垂宪乃后率乃祖文王之训无若尔考之违王命【蔡叔之罪在于不忠不孝故仲能掩前人之愆者惟在于忠孝而已叔违王命仲无所因故曰迈迹自身克勤无怠所谓自身也垂宪乃后所谓迈迹也率乃祖文王之训无若尔考之违王命上文所谓率徳改行也陈氏栎曰子能改父之恶而为善则孝矣为子而孝则为臣而忠古人求忠臣于孝子之门是惟忠本于惟孝也克勤无怠以垂宪乃后即所谓迈迹自身】音释经【无与毋通】皇天无亲惟徳是辅民心无常惟惠之懐为善不同同归于治为恶不同同归于乱尔其戒哉【此章与伊尹申诰太甲之言相类善固不一端而无不可行之善恶亦不一端而无可为之恶尔其可不戒之哉】音释经【治平声】慎厥初惟厥终终以不困不惟厥终终以困穷【惟思也穷困之极也思其终者所以谨其初也陈氏大猷曰仲率徳改行能谨初矣尤当克勤无怠是在于惟厥终也】懋乃攸绩睦乃四邻以蕃王室以和兄弟康济小民【勉汝所立之功亲汝四邻之国蕃屏王家和协同姓康济小民五者诸侯职之所当尽也】音释经【蕃方烦反济子计反】传【屏必郢反】率自中无作聪明乱旧章详乃视听罔以侧言改厥度则予一人汝嘉【率循也毋无同详审也中者心之理而无过不及之差者也旧章者先王之成法厥度者吾身之法度皆中之所出者作聪明则喜怒好恶皆出于私而非中矣其能不乱先王之旧章乎戒其本于己者然也侧言一偏之言也视听不审惑于一偏之説则非中矣其能不改吾身之法度乎戒其徇于人者然也仲能戒是则我一人汝嘉矣吕氏曰作聪明者非天之聪明特沾沾小智耳作与不作而天人判焉陈氏大猷曰旧章常度则中道所作内不变于己之私智外不变于人之私言则中道立而侯职尽矣】音释传【好恶并去声沾之亷的协二反轻薄貌】王曰呜呼小子胡汝往哉无荒弃朕命【饬往就国戒其毋废弃我命汝所言也吕氏曰仲岂荒弃王命者地之逺时之久敬或有时而替故于终复戒之】音释经【无与毋通】
　　多方【成王即政奄与淮夷又叛成王灭奄归作此篇按费誓言徂兹淮夷徐戎并兴即其事也疑当时煽乱不特殷人如徐戎淮夷四方容或有之故及多方亦诰体也今文古文皆有苏氏曰大诰康诰酒诰梓材召诰洛诰多士多方八篇虽所诰不一然大略以殷人心不服周而作也予读泰誓武成常怪周取殷之易及读此八篇又怪周安殷之难也多方所告不止殷人乃及四方之士是纷纷焉不心服者非独殷人也予乃今知汤以下七王之徳深矣方殷之虐人如在膏火中归周如流不暇念先王之徳及天下粗定人自膏火中出即念殷先七王如父母虽以武王周公之圣相继抚之而莫能御也夫以西汉道徳比之殷犹碔砆之与美玉然王莽公孙述隗嚣之流终不能使人忘汉光武成功若建瓴然使周无周公则亦殆矣此周公之所以畏而不敢去也】音释传【费音秘粗坐五反夫音扶碔砆音武夫石次玉也隗五罪反嚣牛刀反建瓴音蹇零建覆也瓴盛水瓶字见汉高祖纪】
　　惟五月丁亥王来自奄至于宗周【成王即政之明年商奄又叛成王征灭之杜预云奄不知所在宗周镐京也吕氏曰王者定都天下之所宗也东迁之后定都于洛则洛亦谓之宗周卫孔悝之鼎铭曰随难于汉阳即宫于宗周是时镐已封秦宗周葢指洛也然则宗周初无定名随王者所都而名耳】音释经【奄衣检衣亷二反左传注奄嬴姓国郑云奄国在淮夷之北説文云在鲁括地志云今曲阜县之奄至乡是也】传【悝枯回反难去声】周公曰王若曰猷告尔四国多方惟尔殷侯尹民我惟大降尔命尔罔不知【吕氏曰先曰周公曰而复曰王若曰何也明周公王命而非周公之命也周公之命诰终于此篇故发例于此以见大诰诸篇凡称王若曰者无非周公成王之命也成王灭奄之后告谕四国殷民而因以晓天下也所正殷民故又専提殷侯之正民者告之言殷民罪应诛戮我大降宥尔命尔宜无不知也陈氏栎曰四国四方之国也东征初殷与三监为四国此时无之故泛指旧为殷诸侯而尹民者】音释传【复扶又反见形甸反应平声】洪惟图天之命弗永寅念于祀【图谋也言商奄大惟私意图谋天命自底灭亡不深长敬念以保其祭祀吕氏曰天命可受而不可图图则人谋之私而非天命之公矣此葢深示以天命不可妄干乃多方一篇之纲领也下文引夏商所以失天命受天命者以明示之】惟帝降格于夏有夏诞厥逸不肯慼言于民乃大淫昏不克终日劝于帝之迪乃尔攸闻【言帝降灾异以谴告桀桀不知戒惧乃大肆逸豫忧民之言尚不肯出诸口况望其有忧民之实乎劝勉也迪啓迪也视听动息日用之间洋洋乎皆上帝所以啓迪开导斯人者桀乃大肆淫昏终日之间不能少勉于是天理或几乎息矣况望有惠迪而不违乎此乃尔之所闻欲其因桀而知纣也厥逸与多士引逸不同者犹乱之为乱为治耳逸豫以民言淫昏以帝言各以其义也此章上疑有缺文】音释传【几音机】厥图帝之命不克开于民之丽乃大降罚崇乱有夏因甲于内乱不克灵承于旅罔丕惟进之恭洪舒于民亦惟有夏之民叨懫日钦劓割夏邑【此章文多未详丽犹日月丽乎天之丽谓民之所依以生者也依于土依于衣食之类甲始也言桀矫诬上天图度帝命不能开民衣食之原于民依恃以生者一皆抑塞遏絶之犹乃大降威虐于民以增乱其国其所因则始于内嬖蛊其心败其家不能善承其众不能大进于恭而大寛裕其民亦惟夏邑之民贪叨忿懫者则日钦崇而尊用之以残害于其国也叶氏曰古者治狱以附罪为丽故秋官称各丽其法以议狱讼开开明也不能明于民之附法者而大降之罚此説既与乃大降罚相贯又与下文慎厥丽乃劝厥民刑用劝皆相应】音释经【丽邻知反又郎计反附着也后厥丽同叨他刀反懫陟利反】传【度达各反残慈良反】天惟时求民主乃大降显休命于成汤刑殄有夏【言天惟是为民求主耳桀既不能为民之主天乃大降显休命于成汤使为民主而伐夏殄灭之也吕氏曰曰求曰降岂真有求之降之者哉天下无统涣散漫流势不得不归其所聚而汤之一徳乃所谓显休命之实一众离而聚之者也民不得不聚于汤汤不得不受斯民之聚是岂人为之私哉故曰天求之天降之也陈氏大猷曰显者明之至休者美之至桀既失君徳天于是求民主故降显休命于汤使刑殄有夏刑言伐其国殄言絶其绪】音释传【是为去声余并如字涣呼乱反散先旰反漫莫半反殄徒典反绪象吕反统也】惟天不畀纯乃惟以尔多方之义民不克永于多享惟夏之恭多士大不克明保享于民乃胥惟虐于民至于百为大不克开【纯大也义民贤者也言天不与桀者大乃以尔多方贤者不克永于多享以至于亡也言桀于义民不能用其所敬之多士率皆不义之民上文所谓叨懫日钦者同恶相济大不能明保享于民乃相与播虐于民民无所措其手足凡百所为无一能达上文所谓不克开于民之丽者政暴民穷所以速其亡也此虽指桀多士尔殷侯尹民尝逮事纣者寜不惕然内愧乎金氏曰此言夏桀之失民而夏所用之多士亦不为无罪葢引之以责殷之多士也】乃惟成汤克以尔多方简代夏作民主【简择也民择汤而归之】慎厥丽乃劝厥民刑用劝【汤深谨其所依以劝勉其民故民皆仪刑而用劝勉也人君之于天下仁而已矣仁者君之所依也君仁则莫不仁矣陈氏栎曰前后章两丽字皆当作附丽刑法説慎厥丽谨其刑法之附丽也乃劝乃以劝民也所以其民受刑刑当其罪故亦用以劝也由明徳以慎罚所以亦能用劝戮之释之刑所当刑宥所当宥无不能用劝也慎厥丽与上文开于民之丽二丽字相照应一乃劝字生下文四劝字説上刑罚来皆相照应以附丽于法解丽字不可易矣陈氏栎曰此叚当在下文亦克用劝之下】以至于帝乙罔不明徳慎罚亦克用劝【明徳则民爱慕之谨罚则民畏服之自成汤至于帝乙虽歴世不同而皆知明其徳谨其罚故亦能用以劝勉其民也明徳谨罚所以谨厥丽也明徳仁之本谨罚仁之政也】要囚殄戮多罪亦克用劝开释无辜亦克用劝【徳明之而已罚有辟焉有宥焉故再言辟而当罪亦能用以劝勉宥而赦过亦能用以劝勉言辟与宥皆足以使人勉于善也】音释经【要平声説见康诰篇】传【辟毗亦反当去声】今至于尔辟弗克以尔多方享天之命【吕氏曰尔辟谓纣也商先哲王世家法积累维持如此今一旦至于汝君乃以尔全盛之多方不克坐享天命而亡之是诚可闵也天命至公操则存舍则亡以商先王之多基图之大纣曽不得席其余防其亡忽焉危微操舍之几周分所以示天下深矣岂徙曰慰解之而已哉】音释经【辟必益反】传【操仓刀反舍音舍几音机】呜呼王若曰诰告尔多方非天庸释有夏非天庸释有殷【先言呜呼而后言王若曰者唐孔氏曰周公先自叹息而后称王命以诰之也庸用也有心之谓释去之也上文言夏殷之亡因言非天有心于去夏亦非天有心于去殷下文遂言乃惟桀纣自取亡灭也吕氏曰周公先自叹息而始宣布成王之诰告以见周公未尝称王也如此篇之始周公曰王若曰复语相承书无此体也至于此章先呜呼而后王若曰书亦无此体也周公居圣人之变史官豫忧来世疑袭误葢有窃之为口实矣故于周公诰命终篇发新例二着周公实未尝称王所以别嫌明防而谨万世之防也】音释传【见形甸反复音福别笔别反】乃惟尔辟以尔多方大淫图天之命屑有辞【纣以多方之富大肆淫泆图度天命琐屑有辞与多士言桀大淫泆有辞义同殷之亡非自取乎以下二章推之此章之上当有阙文】音释经【辟必益反】传【度达各反】乃惟有夏图厥政不集于享天降时丧有邦间之【集萃也享享有之享桀图其政不集于享而集于亡故天降是丧乱而俾有殷代之夏之亡非自取乎】音释经【丧去声下章同间去声】乃惟尔商后王逸厥逸图厥政不蠲烝天惟降时丧【蠲洁烝进也纣以逸居逸淫湎无度故其为政不蠲洁而秽恶不烝进而怠惰天以是降丧亡于殷殷之亡非自取乎此上三节皆应上文非天庸释之语陈氏曰上逸过逸也下逸安逸也谓过于安逸犹言安其逸】惟圣罔念作狂惟狂克念作圣天惟五年须暇之子孙诞作民主罔可念听【圣通明之称言圣而罔念则为狂矣愚而能念则为圣矣纣虽昏愚亦有可改过迁善之理故天又未忍遽絶之犹五年之久须待暇寛于纣觊其克念大为民主而纣无可念可听者五年必有指实而言孔氏牵合嵗月者非是或曰狂而克念果可为圣乎曰圣固未易为也狂而克念则作圣之功知所向方太甲其庻几矣圣而罔念果至于狂乎曰圣固无所谓罔念也禹戒舜曰无若丹朱傲惟慢游是好一念之差虽未至于狂而狂之理亦在是矣此人心惟危圣人拳拳告戒岂无意哉陈氏栎曰五年须暇不可强通宜缺之】音释传【觊音冀幸也合音閤又如字】天惟求尔多方大动以威开厥顾天惟尔多方罔堪顾之【纣既罔可念听天于是求民主于尔多方大警动以祲祥谴告之威以开发其能受眷顾之命者而尔多方之众皆不足以堪眷顾之命也】音释传【祲子鸩反音与浸同左传云吾见赤黒之祲注妖气也顔师古云隂阳气相浸渐以成灾祥】惟我周王灵承于旅克堪用徳惟典神天天惟式敎我用休简畀殷命尹尔多方【典主式用也克堪者能胜之谓也徳輶如毛民鲜克举之言徳举者莫能胜也文武善承其众克堪用徳是诚可以为神天之主矣故天式敎文武用以休美简择畀付殷命以正尔多方也吕氏曰式敎用休者如之何而敎之也文武既得乎天天徳日新左右逢原其思也若或起之其行也若或翼之乃天之所以敎而用以昌大休明者也非谆谆然而敎之也此章深论天下向者天命未定眷求民主之时能者则得之孰有遏汝者乃无一能当天之眷今天既命我周而定于一矣尔犹汹汹不靖欲何为耶明指天命而詟服四海奸雄之心者莫切于是陈氏大猷曰可为神与天之主山川宗社之得其安三光寒暑之得其序皆人君有以主之金氏曰商既不可念听多方又罔堪顾惟我周王足以承天故命尹尔尔多方前日犹未定之天今日乃已定之天故下文责其非望之图】音释传【胜平声輶音由鲜上声汹许拱反詟质涉反服也】今我曷敢多诰我惟大降尔四国民命【言今我何敢如此多诰我惟大降宥尔四国民命举其宥过之恩而责其迁善之实也】尔曷不忱裕之于尔多方尔曷不夹介乂我周王享天之命今尔尚宅尔宅畋尔田尔曷不惠王熙天之命【夹夹辅之夹介宾介之介尔何不诚信寛裕于尔之多方乎尔何不夹辅介助我周王享天之命乎尔之叛乱据法定罪则潴其宅收其田可也今尔犹得居尔宅耕尔田尔何不顺我王室各守尔典以广天命乎此三节责其何不如此也】音释经【夹讫洽反】传【潴音诸水所停也礼记洿其宫而潴焉注云明其大逆不欲人复处之】尔乃迪屡不静尔心未爱尔乃不大宅天命尔乃屑播天命尔乃自作不典图忱于正【尔乃屡蹈不静自取亡灭尔心其未知所以自爱邪尔乃大不安天命耶尔乃轻弃天命耶尔乃自为不法欲图见信于正者以为当然耶此四节责其不可如此也】我惟时其敎告之我惟时其战要囚之至于再至于三乃有不用我降尔命我乃其大罚殛之非我有周秉徳不康寜乃惟尔自速辜【我惟是敎告而诲谕之我惟是戒惧而要囚之今至于再至于三矣尔不用我降宥尔命而犹狃于叛乱反覆我乃其大罚殛杀之非我有周持徳不安静乃惟尔自为凶逆以速其罪尔金氏曰敎告之谓东征之前文告之也战要囚之谓东征之时俘囚之而不杀也至再至三而尔不用命故迁殛之此即多士篇所谓时其迁居西尔非我奉徳不康寜者所谓昔朕来自奄予大降尔四国民命我乃明致天罚移尔遐逖者也】音释经【要平声説见康诰篇蔡云戒惧而要囚之则义与康诰异矣】传【狃女九反】王曰呜呼猷告尔有方多士暨殷多士今尔奔走臣我监五祀【监监洛邑之迁民者也犹诸侯之分民有君道焉所以谓之臣我监也言商士迁洛奔走臣服我监于今五年矣不曰年而曰祀者因商俗而言也又按成周既成而成王即政成王即政而商奄继叛事皆相因才一二年耳今言五祀则商民之迁固在作洛之前矣尤为明验】音释经【监古衔反】越惟有胥伯小大多正尔罔不克臬【臬事也周官多以胥以伯以正为名胥伯小大众多之正葢殷多士授职于洛共长治迁民者也其奔走臣我监亦久矣宜相体悉竭力其职无或反侧偷惰而不能事也金氏曰此以下告迁洛之官也有方多士者三国之遗臣殷多士者武庚之遗臣也胥伯小大多正则周所置治敎之职也臬的也今尔多士臣我三监以叛于今五年至此则当以王官为准的也】音释经【臬鱼列反】传【长上声治平声】自作不和尔惟和哉尔室不睦尔惟和哉尔邑克明尔惟克勤乃事【心不安静则身不和顺矣身不安静则家不和顺矣言尔惟和哉者所以劝勉之也和其身睦其家而后能协于其邑驩然有恩以相爱粲然有文以相接尔邑克明始为不负其职而可谓克勤乃事矣前既戒以罔不克臬故以克勤乃事期之也】尔尚不忌于凶徳亦则以穆穆乃在位克阅于乃邑谋介【忌畏也穆穆和敬貌顽民诚可畏矣然如上文所言尔多士庻几不至畏忌顽民凶徳亦则以穆穆和敬端处尔位以潜消其悍逆悖戾之气又能简阅尔邑之贤者以谋其助则民之顽者且革而化矣尚何可畏之有哉成王诱掖商士之善以化服商民之恶其转移感动之机微矣哉金氏曰忌古文作諅欺也戒其反为凶徳之人所欺诱】音释传【掖音亦】尔乃自时洛邑尚永力畋尔田天惟畀矜尔我有周惟其大介赉尔迪简在王庭尚尔事有服在大僚【尔乃自时洛邑庶几可以保有其业力畋尔田天亦将畀予矜怜于尔我有周亦将大介助赉锡于尔启迪简拔置之王朝矣其庶几勉尔之事有服在大僚不难至也多士篇商民尝以夏迪简在王庭有服在百僚为言故此因以劝厉之也陈氏栎曰此章专提起胥伯正告之介赉者介如佑贤辅徳赉如锡之山川土田盖迁殷民时就拔其豪俊为胥伯正以共长治之乃用其素所服习者此安集新民之要道故今特劝励之使表率殷士殷民而跻于泰和也】音释传【予音与朝驰遥反】王曰呜呼多士尔不克劝忱我命尔亦则惟不克享凡民惟曰不享尔乃惟逸惟颇大逺王命则惟尔多方探天之威我则致天之罚离逖尔土【诰告将终乃叹息言尔多士如不能相劝信我之诰命尔亦则惟不能享上凡尔之民亦惟曰上不必享矣尔乃放逸颇僻大违我命则惟尔多士自取天威我亦致天之罚播流荡析俾尔离逺尔土矣尔虽欲宅尔宅畋尔田尚可得哉多方疑当作士上章既劝之以休此章则董之以威商民不惟有所慕而不敢违越且有所畏而不敢违越也】音释经【颇普禾反逺如字探他含反离去声又平声】王曰我不惟多诰我惟祗告尔命【我岂若是多言哉我惟敬告尔以上文劝勉之命而已】又曰时惟尔初不克敬于和则无我怨【与之更始故曰时惟尔初也尔民至此苟又不能敬于和犹复乖乱则自底诛戮毋我怨尤矣开其为善禁其为恶周家忠厚之意于是篇尤为可见吕氏曰又曰二字所以形容周公之惓惓斯民防已毕而犹有余情诰已终而犹有余语顾盻之光犹晔然溢于简册也又曰是又尔更端为善之一初也盖殷民与纣同恶武王克纣是惟新之一初也不能而从三监之叛则既失此初矣迁洛又一初也复不能而屡迪不静则又失此初矣今归自践奄而又为多方之诰丁寜反覆谕以时惟尔初之过一皆洗涤今之善当相与维新岂非又一初乎若又失此初不能敬以纳民于和则求无可望矣但曰则无我怨而自取诛戮之意隠然于不言之表周家忠厚何其至哉】音释经【无与毋通】传【更平声复扶又反惓音拳盼匹苋反晔或輙反】
　　立政【吴氏曰此书戒成王以任用贤才之道而其防意则又上戒成王専择百官有司之长如所谓常伯常任准人等云者葢古者外之诸侯一卿己命于君内之卿大夫则亦自择其属如周公以蔡仲为卿士伯冏谨简乃僚之类其长既贤则其所举用无不贤者矣葛氏曰诰体也今文古文皆有】音释传【长上声下同】
　　周公若曰拜手稽首告嗣天子王矣用咸戒于王曰王左右常伯常任准人缀衣虎贲周公曰呜呼休兹知恤鲜哉【此篇周公所作而记之者周史也故称若曰言周公帅羣臣进戒于王赞之曰拜手稽首告嗣天子王矣羣臣用皆进戒曰王左右之臣有牧民之长曰常伯有任事之公卿曰常任有守法之有司曰准人三事之外掌服器者曰缀衣执射御者曰虎贲皆任用之所当谨者周公于是叹息言曰美矣此官然知忧恤者鲜矣言五等官职之美而知忧得其人者少也吴氏曰缀衣虎贲近臣之长也葛氏曰缀衣周礼司服之类虎贲周礼之虎贲氏也】音释经【任如鸩反缀株卫丁劣二反贲音奔鲜上声】传【帅音率长上声下同】古之人迪惟有夏乃有室大竞吁俊尊上帝迪知忱恂于九徳之行乃敢告教厥后曰拜手稽首后矣曰宅乃事宅乃牧宅乃准兹惟后矣谋面用丕训徳则乃宅人兹乃三宅无义民【古之人有行此道者惟有夏之君当王室大彊之时而求贤以为事天之实也迪知者蹈知而非苟知也忱恂者诚实而非轻信也言夏之臣蹈知诚信于九徳之行乃敢告敎其君曰拜手稽首后矣云者致敬以尊其为君之名也曰宅乃事宅乃牧宅乃准兹为后矣云者致告以叙其为君之实也兹者此也言如此而后可以为君也犹臯陶与禹言九徳之事谋面者谋人之面貌也言非迪知忱恂于九徳之行而徒谋之面貌用以为大顺于徳乃宅而任之如此则三宅之人岂复有贤者乎苏氏曰事则向所谓常任也牧则向所谓常伯也准则向所谓准人也一篇之中所论宅俊者参差不齐然大要不出是三者其余则皆小臣百执事也吴氏曰古者凡以善言语人皆谓之教不必自上教下而后谓之教也仁山金氏曰九徳本臯陶所陈知人之目有夏君臣世守以为取人之法三宅亦夏诸大臣之总名商周亦世守之职名虽各不同而掌事掌民掌法事任则犹故也故篇中歴述三代任大臣皆以三宅言之】音释经【恂音荀行胡孟反又如字】传【复扶又反参差上初簪反下初宜反要去声语去声】桀徳惟乃弗作往任是惟暴徳罔后【夏桀恶徳弗作往昔先王任用三宅而所任者乃惟暴徳之人故桀以防亡无后】亦越成汤陟丕厘上帝之耿命乃用三有宅克即宅曰三有俊克即俊严惟丕式克用三宅三俊其在商邑用协于厥邑其在四方用丕式见徳【亦越者继前之辞也耿光也汤自七十里升为天子典礼命讨昭著于天下所谓陟丕厘上帝之光命也三宅谓居常伯常任凖人之位者三俊谓有常伯常任准人之才者克即者言汤所用三宅实能就是位而不旷其职所称三俊实能就是徳而不浮其名也三俊説者谓他日次补三宅者详宅以位言俊以徳言意其储养待用或如説者所云也惟思式法也汤于三宅三俊严思而丕法之故能尽其宅俊之用而宅者得以效其职俊者得以着其才贤智奋庸登于至治其在商邑用协于厥邑近者察之详其情未易齐畿甸之协则纯之至也其在四方用丕式见徳逺者及之难其徳未易徧观法之同则大之至也至纯至大治道无余蕴矣曰邑曰四方者各极其逺近而言耳诸家皆以陟字句絶陈氏大猷曰汤升天位大理治上帝之明命谓大治天下使事物昭然各当于理即丕厘上帝之耿命也】音释经【见如字】呜呼其在受徳暋惟羞刑暴徳之人同于厥邦乃惟庻习逸徳之人同于厥政帝钦罚之乃伻我有夏式商受命奄甸万姓【羞刑进任刑戮者也庶习备诸众丑者也言纣徳强暴又所与共国者惟羞刑暴徳之诸侯所与共政者惟庶习逸徳之臣下上帝敬致其罚乃使我周有此诸夏用商所受之命而奄甸万姓焉甸者井牧其地什伍其民也】音释经【暋音敏夏亥雅反奄衣捡反尽也】传【井牧周礼小司徒井牧其田野注云井牧者春秋传所谓井衍沃牧隰臯是也田制一夫百亩故百亩为夫九夫为井隰臯之地九夫为牧二牧而当一井以田有不易一易再易通率二而当一也什伍周礼士师掌其民人之什伍又族师云五家为比十家为聨五人为伍十人为聨以受邦职以役国事】亦越文王武王克知三有宅心灼见三有俊心以敬事上帝立民长伯【三宅三俊文武克知灼见皆曰心者即所谓迪知忱恂而非谋面也三宅已授之位故曰克知三俊未任以事故曰灼见以是敬事上帝则天职修而上有所承以是立民长伯则体统立而下有所寄人君位天人之两间而俯仰无怍者以是也夏之尊帝商之丕厘周之敬事其义一也长如王制所谓五国以为属属有长伯如王制所谓二百一十国以为州州有伯是也】音释经【长上声】立政任人准夫牧作三事【言文武立政三宅之官也任人常任也准夫准人也牧常伯也以职言故曰事】虎贲缀衣趣马小尹左右携仆百司庶府【此侍御之官也趣马掌马之官小尹小官之长携仆携持仆御之人百司若司裘司服庶府若内府大府之属也】音释经【趣此苟反】传【趣马掌马周礼校人掌王马之政趣焉其属也注云趣马下士趣养马者马七十二疋立趣马一人趣此苟反长上声】大都小伯艺人表臣百司太史尹伯庶常吉士【此都邑之官也吕氏曰大都小伯者谓大都之伯小都之伯也大都言都不言伯小伯言伯不言都互见之也艺人者卜祝巫匠执技以事上者表臣百司表外也表对里之词上文百司葢内百司若内府内司服之属所谓里臣也此百司葢外百司若外府外司服之属所谓表臣也太史者史官也尹伯者有司之长如庖人内饔膳夫则是数尹之伯也钟师尹钟磬师尹磬太师司乐则是数尹之伯也凡所谓官吏莫不在内外百司之中至于特见其名者则皆有意焉虎贲缀衣趣焉小尹左右携仆以扈卫亲近而见庶府以冗贱人所易忽而见艺人恐其或兴淫巧机诈以荡上心而见太史以奉讳恶公天下后世之是非而见尹伯以大小相维体统所系而见若大都小伯则分治郊畿不预百司之数者既条陈歴数文武之众职而总结之曰庶常吉七庶众也言在文武之廷无非常徳吉士也】音释传【见形甸反下六见字并同长上声讳恶去声礼记王制大史所掌执简记奉讳恶注云讳先王名恶忌日若子卯治平声歴数所矩反】司徒司马司空亚旅【此诸侯之官也司徒主邦敎司马主邦政司空主邦土余见牧誓言诸侯之官莫不得人也诸侯之官独举此者以其名位通于天子欤】夷微卢烝三亳阪尹【此王官之监于诸侯四夷者也夷微卢见经亳见史三亳蒙为北亳谷熟为南亳偃师为西亳烝或以为众或以为夷名阪未详古者险危之地封疆之守或不以封而使王官治之参错于五服之间是之谓尹地志载王官所治非一此举其重者耳自诸侯三卿以降惟列官名而无他语承上文庶常吉士之文以内见外也夫上自王朝内而都邑外而诸侯逺而夷狄莫不皆得人以为官使何其盛欤仁山金氏曰此章连举文武时事其官未必皆文王之官其人则皆文王所储之人】音释经【阪音反】传【监古衔反见形甸反下并同蒙北亳左传注梁国蒙县西北有亳城城中有汤谷熟南亳舆地广记南京应天府隋唐为宋州有谷熟县即商之南亳汤所都也偃师西亳汉志河南郡偃师县即汤所居亳也按此乃帝喾之故都而汤居之故小序云从先王居后盘庚所迁亦此地也治平声夫音扶】文王惟克厥宅心乃克立兹常事司牧人以克俊有徳【文王惟能其三宅之心能者能之也知之至信之笃之谓故能立此常任常伯用能俊有徳也不言准人者因上章言文王用人而申克知三有宅心之説故略之也】文王罔攸兼于庶言庶狱庶慎惟有司之牧夫是训用违【庶言号令也庶狱狱讼也庶慎国之禁戒储备也有司有职主者牧夫牧人也文王不敢下侵庶职惟于有司牧夫训勑用命及违命者而已汉孔氏曰劳于求才逸于任贤】庶狱庶慎文王罔敢知于兹【上言罔攸兼则犹知之特不兼其事耳至此罔敢知则若未尝知其事葢信任之益専也上言庶言此不及者号令出于君有不容不知者故也吕氏曰不曰罔知于兹而曰罔敢知于兹者徒言罔知则是老庄之无为也惟言罔敢知然后见文王敬忌思不出位之意毫厘之辨学者宜精察之陈氏栎曰上文虽及常事司牧人而不及凖人庶狱即准人之事也此篇论三宅有全言之者有举其二者有举其一者参错及之耳】音释传【见形甸反】亦越武王率惟敉功不敢替厥义徳率惟谋从容徳以并受此丕丕基【率循也敉功安天下之功义徳义徳之人容徳容徳之人葢义徳者有拨乱反正之才容徳者有休休乐善之量皆成徳之人也周公上文言武王率循文王之功而不敢替其所用义徳之人率循文王之谋而不敢违其容徳之士意如虢叔闳夭散宜生泰颠南宫括之徒所以辅成王业者文用之于前武任之于后故周公于君奭言五臣克昭文王受有殷命武王惟兹四人尚迪有禄正犹此叙文武用人而言并受此丕丕基也】呜呼孺子王矣继自今我其立政立事准人牧夫我其克灼知厥若丕乃俾乱相我受民和我庶狱庶慎时则勿有间之【我者指王而言若顺也周公既述文武基业之大叹息而言曰孺子今既为王矣继此以往王其于立政立事准人牧夫之任当能明知其所顺顺者其心之安也孔子曰察其所安人焉廋哉察其所顺者知人之要也夫既明知其所顺果正而不他然后推心而大委任之使展布四体以为治相助左右所受之民和调均齐狱慎之事而又戒其勿以小人间之使得终始其治此任人之要也民而谓之受者言民者乃受之于天受之于祖宗非成王之所自有也】音释经【相去声间去声】传【焉于防反夫音扶推通回反治去声下同左右音佐佑】自一话一言我则末惟成徳之彦以乂我受民【末终惟思也自一话一言之间我则终思成徳之美士以治我所受之民而不敢斯须忘也】音释传【治平声下章同】呜呼予旦已受人之徽言咸告孺子王矣继自今文子文孙其勿误于庶狱庶慎惟正是乂之【前所言禹汤文武任人之事无非至美之言我闻之于人者已皆告孺子王矣文子文孙者成王武王之文子文王之文孙也成王之时法度彰礼乐着守成尚文故曰文误失也有所兼有所知不付之有司而以己误之也正犹康诰所谓正人与宫正酒正之正指当职者为言不以己误庶狱庶慎惟当职之人是治之下文言其勿误庶狱惟有司之牧夫即此意】自古商人亦越我周文王立政立事牧夫准人则克宅之克由绎之兹乃俾乂【自古及商人及我周文王于立政所以用三宅之道则克宅之者能得贤者以居其职也克由绎之者能防绎用之而尽其才也既能宅其才以安其职又能绎其才以尽其用兹其所以能俾乂也欤陈氏栎曰立政下列三宅则并有立事字立政下不列三宅则无立事字尤是显证】音释传【防音抽汉谷求云燕见防绎顔师古云防读曰抽防绎者引其端绪也】国则罔有立政用憸人不训于徳是罔显在厥世继自今立政其勿以憸人其惟吉士用劢相我国家【自古为国无有立政用憸利小人者小人而谓之憸者形容其沾沾便捷之状也憸利小人不顺于徳是无能光显以在厥世王当继今以往立政勿用憸利小人其惟用有常吉士使勉力以辅相我国家也吕氏曰君子阳类用则升其国于明昌小人隂类用则降其国于晻昧隂阳升降亦各从其类也】音释经【劢音迈勉也相去声】传【沾之亷的协二反便毗连反晻与暗同】今文子文孙孺子王矣其勿误于庻狱惟有司之牧夫【始言和我庶狱庶慎时则勿有间之继言其勿误于庶狱庶慎惟正是乂之至是独曰其勿误于庶狱惟有司之牧夫葢刑者天下之重事挈其重而独臯之使成王尤知刑狱之可畏必専有司牧夫之任而不可以己误之也】其克诘尔戎兵以陟禹之迹方行天下至于海表罔有不服以觐文王之耿光以扬武王之大烈【诘治也治尔戎服兵器也陟升也禹迹禹服旧迹也方四方也海表四裔也言徳威所及无不臣服也觐见也耿光徳也大烈业也于文王称徳于武王称业各于其盛者称之吕氏曰兵刑之大也故既言庶狱而继以治兵之戒焉或曰周公之训稽其所弊得无啓后世好大喜功之患乎曰周公诘兵之训继勿误庶狱之后犴狱之间尚恐一刑之误况六师万众之命其敢不审而误举乎推勿误庶狱之心而奉克诘戎兵之戒必非得已不已而轻用民命者也仁山金氏曰古人诘兵葢有国之常政军伍藏于井甸陈法讲于搜狩射御习于乡学巡边四征寓于巡守会同但恐守文之主或自废弛尔况其时准奄未尽平故周公言及之】音释经【诘吃吉反】传【冶平声下同见形甸反好去声犴鱼旰反又何干反野犬所以守狱故谓狱为犴】呜呼继自今后王立政其惟克用常人【并周家后王而戒之也常人常徳之人也臯陶曰彰厥有常吉哉常人与吉士同实而异名者也】周公若曰太史司冦苏公式敬尔由狱以长我王国兹式有慎以列用中罚【此周公因言慎罚而以苏公敬狱之事告之太史使其并书以为后世司狱之式也苏国名也左传苏忿生以温为司冦周公告太史以苏忿生为司冦用能敬其所由之狱培植基本以长我王国令于此取法而有谨焉则能以轻重条列用其中罚而无过差之患矣董氏鼎曰周公复政成王而作立政以王政莫先于用人用人莫先于三宅三宅得人则百官皆得人而王政立矣公前口摄政犹无可言者今归政留洛心在王室岂容黙乎此立政之书所以作也】音释传【温邑名苏公为武王司冦令平声】



　　书传防选卷五
<经部,书类,书传会选>
　　钦定四库全书
　　书传会选卷六
　　明　刘三吾　撰
　　周官【成王训迪百官史録其言以周官名之亦训体也今文无古文有按此篇与今周礼不同如三公三孤周礼皆不载或谓公孤兼官无正职故不载然三公论道经邦三孤贰公化非职乎职任之大无逾此矣或又谓师氏即太师保氏即太保然以师保之尊而反属司徒之职亦无是理也又此言六年五服一朝而周礼六服诸侯有一岁一见者二岁一见者三岁一见者亦与此不合是固可疑然周礼非圣人不能作也意周公方条治事之官而未及师保之职所谓未及者郑重而未及言之也书未成而公亡其间法制有未施用故与此异而冬官亦缺要之周礼首末未备周公未成之书也惜哉读书者参互而考之则周公经制可得而论矣】音释传【朝驰遥反见形甸反下同治平声要平声】
　　惟周王抚万邦廵侯甸四征弗庭绥厥兆民六服羣辟罔不承德归于宗周董正治官【此书之本序也庭直也葛氏曰弗庭弗来庭者六服侯甸男采卫并畿内为六服也禹贡五服通畿内周制五服在王畿外也周礼又有九服侯甸男采卫蛮夷镇藩与此不同宗周镐京也董督也治官凡治事之官也言成王抚临万国廵狩侯甸四方征讨不庭之国以安天下之民六服诸侯之君无不奉承周德成王归于镐京督正治事之官外攘之功举而益严内治之修也唐孔氏曰周制无万国惟伐淮夷非四征也大言之尔陈氏大猷曰自古外患既平内治遂弛者多矣晋武平吴唐庄宗克梁君臣燕逸遂不克终成王当六服既承周德即归董正治官不敢恃外宁而忘内治也】音释经【辟必益反治陆直去声言主政治之官也从孔蔡则当音平声此篇经治字尤多且多当作平声今除篇中音去声者其余皆平声不复皆音】王曰若昔大猷制治于未乱保邦于未危【若昔大道之世制治保邦于未乱未危之前即下文明王立政是也】音释经【治去声】曰唐虞稽古建官惟百内有百揆四岳外有州牧侯伯庶政惟和万国咸宁夏商官倍亦克用乂明王立政不惟其官惟其人【百揆无所不总者四岳总其方岳者州牧各总其州者侯伯次州牧而总诸侯者也百揆四岳总治于内州牧侯伯总治于外内外相承体统不紊故庶政惟和而万国咸安夏商之时世变事繁观其会通制其繁简官数加倍亦能用治明王立政不惟其官之多惟其得人而已】音释经【倍薄亥反】传【数双遇反】今予小子只勤于德夙夜不逮仰惟前代时若训迪厥官【逮及是时若顺也成王只勤于徳早夜若其有所不及然盖修德者任官之本也】音释经【逮徒耐反又汤亥大计二反】立太师太傅大保惟兹三公论道经邦爕理隂阳官不必备惟其人【立始辞也三公非始于此立为周家制则始于此也贾谊曰保者保其身体傅者傅之德义师者道之教训此所谓三公也隂阳以气言道者隂阳之理恒而不变者也易曰一隂一阳之谓道是也陈氏大猷曰道者万化之原万事之本所以统理天人者也论道者讲贯阐明此道以立天下之大本推以经邦使教化行政事举民物咸若和气薰陶三光全寒暑平四时序所以爕理隂阳而成调剂也】音释经【燮素协反】少师少傅少保曰三孤贰公化寅亮天地弼予一人【孤特也三少虽三公之贰而非其属官故曰孤天地以形言化者天地之运用而无迹者也易曰范围天地之化是也者张而大之寅亮者敬而明之也公论道孤化公燮理隂阳孤寅亮天地公论于前孤弼于后公孤之分如此】音释经【少师照反】冢宰掌邦治统百官均四海【冢大宰治也天官卿治官之长是为冢宰内统百官外治四海盖天子之相也百官异职管摄使归于一是之谓统四海异宜调剂使得其平是之谓均】音释传【长上声相去声】司徒掌邦教敷五典扰兆民【扰驯也地官卿主国教化敷君臣父子夫妇长幼朋友五者之教以驯扰兆民之不顺者而使之顺也唐虞司徒之官固已职掌如此】宗伯掌邦礼治神人和上下【春官卿主邦礼治天神地只人鬼之事和上下尊卑等列春官于四时之序为长故其官谓之宗伯成周合乐于礼官谓之和者葢以乐而言之也金氏履祥曰宗伯不言司葢以所掌者礼礼莫重于祭祭莫切于宗庙不敢言司尊宗庙且崇礼也】音释经【长上声舜典秩宗云宗祖庙也周礼亦谓之宗伯而此又以宗训长和也】司马掌邦政统六师平邦国【夏官卿主戎马之事掌国征伐统御六军平治邦国平谓强不得陵弱众不得暴寡而人皆得其平也军政莫急于马故以司马名官何莫非政独戎政谓之政者用以征伐而正彼之不正王政之大者也】司宼掌邦禁诘奸慝刑暴乱【秋官卿主宼贼法禁羣行攻刼曰宼诘奸慝刑彊暴作乱者掌刑不曰刑而曰禁者禁于未然也吕氏曰奸慝隐而难知故谓之诘推鞫穷诘而求其情也暴乱显而易见直刑之而已陈氏经曰虞礼乐分为二官周合为一虞以士兼兵周分为二帝世详于化而略于政王世详于政而略于化世道升降之异也】司空掌邦土居四民时地利【冬官卿主国空土以居士农工商四民顺天时以兴地利按周礼冬官则记考工之事与此不同盖本阙冬官汉儒以考工记当之也陈氏大猷曰为治莫先于教化故冢宰之后司徒次之教民莫先于礼乐故宗伯次之教之有不率则大者加兵小者加刑罚不得已也故司马司宼次之暴乱去而后民得安居故司空终焉仁山金氏曰司空掌空土】【之官也分画空土以待臣之受封士之受禄农之受田工之受肆贾之受防也凡土之未受者司空主之既授则属之司徒司马】六卿分职各率其属以倡九牧阜成兆民【按周礼每卿六十属也陈氏大猷曰周以六典治邦国自王朝至诸侯皆用六典以为治六卿分职各率其属脩举六典于内以倡率九州之牧使九牧各率其州之诸侯遵王朝六典以治国而阜成兆民阜谓厚其生成谓化成也吕氏曰冢宰相天子统百官则司徒以下无非冢宰所统乃均列一职而并数之为六者纲在网中也乾坤之与六子并列于八方冢宰之与五卿并列于六职也】音释经【倡音唱阜房缶反】传【治去声相去声数所矩反】六年五服一朝又六年王乃时廵考制度于四岳诸侯各朝于方岳大明黜陟【五服侯甸男采卫也六年朝会京师十二年王一廵狩时廵者犹舜之四仲廵狩也考制度者犹舜之协时月正日同律度量衡等事也诸侯各朝方岳者犹舜之肆觐东后也大明黜陟者犹舜之黜陟幽明也疏数异时繁简异制帝王之治因时损益者可见矣吕氏曰六卿倡九牧既立为治之纲矣继以朝觐廵狩之制所以振其纲也卿牧倡和固有体统然多歴年岁非时有以振之岂无壅滞而不逹乎六年一朝所以达其壅也岂无废壊而不修乎又六年王时廵至大明黜陟所以修其废也诸侯既亲承德意于天子天子复亲考制度于诸侯礼乐刑政斯四达而不悖矣是制也尝见于虞书今复见于此验其疏数而世之升降可推矣林氏曰此皆斟酌舜事而行之者也舜五载一廵狩此十二年何也文中子曰舜一载而廵四岳兵卫少而徴求寡也以是观之则周兵卫日众徴求日多故不能五年而以十二年也】音释经【朝驰遥反下同】传【疏数音疏朔治去声】王曰呜呼凡我有官君子钦乃攸司慎乃出令令出惟行弗惟反以公灭私民其允怀【建官之体统前章既训迪之矣此则居守官职者咸在曰凡有官君子者合尊卑小大而同训之也反者令出不可行而壅逆之谓言敬汝所主之职谨汝所出之令令出欲其行不欲其壅逆而不行也以天下之公理灭一己之私情则令行而民莫不敬信懐服矣】学古入官议事以制政乃不迷其尔典常作之师无以利口乱厥官蓄疑败谋怠忽荒政不学墙面莅事惟烦【学古学前代之法也制裁度也迷错缪也典常当代之法也周家典常皆文武周公之所讲画至精至备凡莅官者谨师之而已不可喋喋利口更改而纷乱之也积疑不决必败其谋怠惰忽略必荒其政人而不学其犹正墙靣而立必无所见而举错烦扰也蘓氏曰郑子产铸刑书晋叔向讥之曰昔先王议事以制不为刑辟其言盖取诸此先王人法并任而任人为多故律设大法而已其轻重之详则付之人临事而议以制其出入故刑简而政清自唐以前治罪科条正于今律令而已人之所犯日变无穷而律令有限以有限治无穷不闻有所阙岂非人法兼行吏犹得临事而议乎今律令之外科条数万而不足于用有司请立新法者日益不已呜呼任法之弊一至于此哉】音释经【蓄敕六反】传【度达各反喋音牒多言也更平声举错音措辟毗亦反】戒尔卿士功崇惟志业广惟勤惟克果断乃罔后艰【此下申戒卿士也王氏曰功以智崇业以仁广断以勇克此三者天下之达道也吕氏曰功者业之成也业者功之积也崇其功者存乎志广其业者存乎勤勤由志而生志待勤而遂虽有二者当几而不能果防则志与勤虚用而终蹈后艰矣林氏曰猛虎之犹豫不如蜂虿之致螫贲育之狐疑不如童子之必至临事而必防乃为可以无后艰三山陈氏曰志非果防则不立勤非果防则易倦】音释经【防都玩反】传【几音机】位不期骄禄不期侈恭俭惟德无载尔伪作德心逸日休作伪心劳日拙【贵不与骄期而骄自至禄不与侈期而侈自至故居是位当知所以恭飨是禄当知所以俭然恭俭岂可以声音笑貌为哉当有实得于己不可从事于伪作德则中外惟一故心逸而日休休焉作伪则揜防不暇故心劳而日着其拙矣或曰期待也位所以崇徳非期于为骄禄所以报功非期于为侈亦通】音释经【载作代反】传【揜与掩同】居宠思危罔不惟畏弗畏入畏【居宠盛则思危辱当无所不致其只畏苟不知只畏则入于可畏之中矣陈氏大猷曰宠谓禄位荣宠也宠与危常相寻人臣居宠必当思危无徃而不畏不畏则骄侈放恣必入于可畏之祸矣】推贤让能庶官乃和不和政厖举能其官惟尔之能称匪其人惟尔不任【贤有德者也能有才者也王氏曰道二义利而已推贤让能所以为义大臣出于义则莫不出于义此庶官所以不争而和蔽贤害能所以为利大臣出于利则莫不出于利此庶官所以争而不和庶官不和则政必杂乱而不理矣称亦举也所举之人能修其官是亦尔之所能举非其人是亦尔不胜任古者大臣以人事君其责如此夏氏曰能其官谓了其所职也举人而能其官则彼之能即尔之能盖非尔举之则彼无自而显其能也所举非其人则彼之不能其职即尔之不职盖彼之不能任职由尔所致也陈氏大猷曰为政莫大于举贤才莫不善于蔽贤疾能】音释经【推通回反厖莫江反称平声任如鸩反】传【胜平声】王曰呜呼三事暨大夫敬尔有官乱尔有政以佑乃辟永康兆民万邦惟无斁【三事即立政三事也乱治也篇终叹息上至三事下至大夫而甲戒敕之也其不及公孤者公孤徳尊位隆非有待于戒敕也王氏曰天之所】【以立君君之所以设官分职者凡以安民而已民永安则万邦戴上无厌斁矣】音释经【辟必益反斁音亦】君陈【君陈臣名唐孔氏曰周公迁殷顽民于下都周公亲自监之周公既殁成王命君陈代周公此其防命之词史録其书以君陈名篇今文无古文有】音释传【监古衔反】
　　王若曰君陈惟尔令德孝恭惟孝友于兄弟克施有政命汝尹兹东郊敬哉【言君陈有令德事亲孝事上恭惟其孝友于家是以能施政于邦孔子曰居家理故治可移于官陈氏曰天子之国五十里为近郊自王城言之则下都乃东郊之地故君陈毕命皆指下都为东郊】音释传【治去声下章同】昔周公师保万民民怀其德往慎乃司兹率厥常懋昭周公之训惟民其乂【周公之在东郊有师之尊有保之亲师教之保安之民怀其德君陈之往但当谨其所司率循其常勉明周公之旧训则民其治矣盖周公既殁民方思慕周公之训君陈能发明而光大之固宜其翕然听顺也】我闻曰至治馨香感于神明黍稷非馨明德惟馨尔尚式时周公之猷训惟日孜孜无敢逸豫【吕氏曰成王既勉君陈昭周公之训复举周公精微之训以告之至治馨香以下四语所谓周公之训也既言此而揭之以尔尚式时周公之猷训则是四言为周公之训明矣物之精华固无二体然形质止而气臭升止者有方升者无间则馨香者精华之上逹者也至治之极馨香发闻感格神明不疾而速凡昭荐黍稷之苾芬是岂黍稷之馨哉所以苾芬者实明德之馨也至治举其成明德循其本非有二馨香也周公之训固为精微而举以告君陈尤当其可自殷顽民言之欲其感格非可刑驱而势迫所谓洞达无间者葢当深省也　自周公法度言之典章虽具苟无前人之德则索然萎薾徒为陈迹】【也故勉之以用是猷训惟日孜孜而无敢逸豫焉是训也至精至微非日新不已深致笃敬之功孰能与于斯】音释经【治去声】传【复扶又反间去声下同苾蒲必反省息井反索昔各反萎于危反薾字本从乃结诺协二反廋貌与去声】凡人未见圣若不克见既见圣亦不克由圣尔其戒哉尔惟风下民惟草【未见圣如不能得见既见圣亦不能由圣人情皆然君陈亲见周公故特申戒以此君子之德风也小人之德草也草上之风必偃君陈克由周公之训则商民亦由君陈之训矣】图厥政莫或不艰有废有兴出入自尔师虞庶言同则绎【师众虞度也言图谋其政无小无大莫或不致其难有所当废有所当兴必出入反覆与众共虞度之众论既同则又防绎而深思之而后行也盖出入自尔师虞者所以合乎人之同庶言同则绎者所以防于己之独孟子曰国人皆曰贤然后察之国人皆曰可杀然后杀之庶言同则绎之谓也陈氏大猷曰出谋之国人也入谋之左右也】音释传【度达各反防音抽防都玩反】尔有嘉谋嘉猷则入告尔后于内尔乃顺之于外曰斯谋斯猷惟我后之德呜呼臣人咸若时惟良显哉【言切于事谓之谋言合于道谓之猷道与事非二也各举其甚者言之良以德言显以名言或曰成王举君陈前日已陈之善而叹息以美之也葛氏曰成王殆失斯言矣欲其臣善则称君人臣之细行也然君既有是心至于有过则将使谁执哉禹闻善言则拜汤改过不吝端不为此言矣呜呼此其所以为成王欤】音释传【称平声行胡孟反】王曰君陈尔惟周公丕训无依势作威无倚法以削寛而有制从容以和【此篇言周公训者三曰懋昭曰式时至此则周公之丕训欲其益张而大之也君陈何至依势以为威倚法以侵削者然势我所有也法我所用也喜怒予夺毫髪不于人而于己是私意也非公理也安能不作威以削乎君陈之世当寛和之　时也然寛不可一于寛必寛而有其制和不可一于和必从容以和】【之而后可以和厥中也】音释经【从七恭反】传【予音兴】殷民在辟予曰辟尔惟勿辟予曰宥尔惟勿宥惟厥中【上章成王虑君陈之徇己此则虑君陈之徇君也言殷民之在刑辟者不可徇君以为生杀惟当审其轻重之中也】音释经【辟毗亦反本章至下章并同】有弗若于汝政弗化于汝训辟以止辟乃辟【其有不顺于汝之政不化于汝之训刑之可也然刑期无刑刑而可以止刑者乃刑之此终上章之辟】狃于奸宄败常乱俗三细不宥【狃习也常典常也俗风俗也狃于奸宄与夫毁败典常壤乱风俗人犯此三者虽小罪亦不可宥以其所关者大也此终上章之宥胡氏曰奸宄败常乱俗似难分为三故古注只作三犯即刑过无小之意金氏曰上文述君陈有善则称君之行此又勉之执法揆理勿狥上意】音释经【狃女九反败比遇反】传【夫音扶坏音怪】尔无忿疾于顽无求备于一夫【无忿疾人之所未化无求备人之所不能】音释经【无与毋通忿怃吻方问二反】必有忍其乃有济有容德乃大【孔子言小不忍则乱大谋必有所思然后能有所济然此犹有坚制力蓄之意若洪裕寛绰恢恢乎有余地者乃徳之大也忍言事容言徳各以其深浅言也】简厥修亦简其或不修进厥良以率其或不良【修谓其职业良谓其行义职业有修与不修其简而别之则人劝功进行义之良者以率其不良则人励行陈氏大猷曰修者方修于善良者已进于善】音释传【行胡孟反别笔列反】惟民生厚因物有迁违上所命从厥攸好尔克敬典在德时乃罔不变允升于大猷惟予一人膺受多福其尔之休终有辞于永世【言斯民之生其性本厚而所以浇薄者以诱于习俗而为物所迁耳然厚者既可迁而薄则簿者岂不可反而厚乎反而归厚特非声音笑貌之所能为耳民之于上固不从其令而从其好大学言其所令反其所好则民不从亦此意也敬典者敬其君臣父子兄弟夫妇朋友之常道也在德者得其典常之道而着之于身也葢知敬典而不知在徳则典与我犹二也惟敬典而在德焉则所敬之典无非实有诸己实之感人防于桴鼓所以时乃罔不变而信升于大猷也如是则君受其福臣成其美而有令名于永世矣】音释经【好去声】传【浇坚尧反薄也令去声下同好去声下同着陟略反桴音孚鼓椎也】
　　顾命【顾还视也成王将崩命羣臣立康王史序其事为篇谓之顾命者郑云回首曰顾临死回顾而发命也今文古文皆有吕氏曰成王经三监之变王室几摇故此正其终始特详焉顾命成王所以正其终康王之诰康王所以正其始】音释传【还音旋几音机】
　　惟四月哉生魄王不怿【始生魄十六日王有疾故不悦怿】甲子王乃洮颒水相被冕服慿玉几【王发大命临羣臣必斋成沐浴今疾病危殆故但洮颒水扶相者被以衮冕慿玉几以发命新安王氏曰盥手曰洮沃面曰颒三山陈氏曰吉人临死之际犹不忘敬如此】音释经【洮徒刀反音与桃同音叨者水名颒音悔相去声慿皮氷反】传【盥古缓古玩二反澡也】乃同召太保奭芮伯彤伯毕公卫侯毛公师氏虎臣百尹御事【同召六卿下至御治事者太保芮伯彤伯毕公卫侯毛公六卿也冢宰第一召公领之司徒第二芮伯为之宗伯第三彤伯为之司马第四毕公领之司宼第五卫侯为之司空第六毛公领之太保毕毛三公兼也芮彤毕卫毛皆国名入为天子公卿师氏大夫官虎臣虎贲氏百尹百官之长及诸御事者平时则召六卿使率其属此则将发顾命自六卿至御事同以王命召也林氏曰后世人君将托后嗣独引亲信入受遗诏谓之顾命之臣汉唐之末国嗣多立于戚宦或有夜半禁中出片以某人为嗣羣臣拱手莫敢违虽有嫡嗣不能属于大臣仓卒之际废立纷然顾命之书诚万世之法】音释经【召直笑反芮如税反周同姓国彤徒宗反姒姓国毕卫毛皆文王子】传【治平声下同召公上实照反朱子语録云召公毕公毛公是三公芮伯彤伯卫侯是三孤孔防云以髙官兼摄下司汉世以来谓之领故召毕毛皆称公称领芮彤卫但称本爵贲音奔长上声师音帅】王曰呜呼疾大渐惟防病日臻既弥留恐不获誓言嗣玆予审训命汝【此下成王之顾命也自叹其疾大进惟危殆病日至既弥甚而留连恐遂死不得誓言以嗣续我志此我所以详审发训命汝统言曰疾甚言曰病吕氏曰成王去崩才一日犹盥洗以致其洁冠服以致其严顾托之言渊奥精明盖临众之敬不以困惫废而素定之理虽垂没固炯然也惟善治气者歴疾病而不惰善养心者临死而不昏此岂一朝一夕之积哉】音释经【防音机】昔君文王武王宣重光奠丽陈教则肄肄不违用克达殷集大命【武犹文谓之重光犹舜如尧谓之重华也奠定丽依也言文武宣布重明之德定民所依陈列教条则民皆服习而不违天下化之用能达于殷邦而集大命于周也新安王氏曰此原先王创业之难也】音释经【重容反丽音离又音隷肄羊至反习也】在后之侗敬迓天威嗣守文武大训无敢昏逾【侗愚也成王自称言其敬迎上天威命而不敢少忽嗣守文武大训而无敢昏逾天威天命也大训述天者也于天言天威于文武言大训非有二也】音释经【侗音同】今天降疾殆弗兴弗悟尔尚明时朕言用敬保元子钊济于艰难【唐孔氏曰殆危也不能兴起不能觉悟言必死也钊康王名成王言今天降疾我身殆将必死弗兴弗悟尔庶几明是我言用敬保元子钊大济于艰难曰元子者正其统也夏氏曰王业以艰难而成成王今将　死则艰难之业责之康王矣】音释经【钊之遥反音与昭同】柔逺能迩安劝小大庶邦【懐来驯扰安宁劝导皆君道所当尽者合逺迩小大而言又以见君德所施公平周溥而不可有所偏滞也】音释经【见形甸反溥音普】思夫人自乱于威仪尔无以钊冒贡于非几【陈氏大猷曰夫人犹言大凡人也乱治也威者有威可畏仪者有仪可象举一身之则而言也盖人受天地之中以生是以有动作威仪之则成王思夫人之所以为人者自治于威仪耳自治云者正其身而不假于外求也贡进也成王又言羣臣其无以元子而冒进于不善之几也盖几者动之微而善恶之所由分也非几则发于不善而陷于恶矣威仪举其发于外者而勉之也非几举其发于中者而戒之也威仪之治皆本一念一虑之微可不谨乎孔子所谓知几子思所谓慎独周子所谓几善恶者皆致意于是也成王垂絶之言而拳拳及此其有得于周公者亦深矣苏氏曰死生之际圣贤之所甚重也成王将崩之一日被冕服以见百官出经逺保世之言其不死于燕安妇人之手也明矣其致刑措宜哉】音释经【夫音扶无与毋通几音机】传【治平声下同见形甸反】玆既受命还出缀衣于庭越翼日乙丑王崩【缀衣幄帐也羣臣既退彻出幄帐于庭也唐孔氏曰王在庭内幄帐中发顾命既复反于寝处以王不复能临此坐故彻出之王氏炎曰成王防立三叔流言王不无疑则其性非卓然高明也临终之际乃能如此得非周召师保辅翼教诲有以养成其德意诚心正虽死生之际而志气清明如是乎是知三代而下人主天资未必不及　古人而德不逮者无古帝王之学也大记云疾病君彻悬东】【首于北墉下是也于其明日王崩】音释传【幄帐孔防云四合象宫室曰幄王所居之帐也上有承尘皆以缯为之张于黼扆之上】太保命仲桓南官毛俾爰齐侯吕伋以二干戈虎贲百人逆子钊于南门之外延入翼室恤宅宗【桓毛二臣各伋太公望子为天子虎贲氏延引也翼室路寝旁左右翼室也太保以冢宰摄政命桓毛二臣使齐侯吕伋以干戈虎贲百人逆太子钊于路寝门外引入路寝翼室为忧居室主也吕氏曰发命者冢宰命者两朝臣承命者勲戚显诸侯体统尊严枢机周宻防危虑患之意深矣自入端门万姓咸观与天下共之也延入翼室为忧居之宗示天下不可一日无统也唐穆敬文武以降阉寺轨国命易工于宫掖而外庭犹不闻然后知周家之制曲尽备豫虽一条一节亦不可废也】音释经【桓胡官反伋讫立反】传【路寝门外南门当是臯门天子五门皆南乡则臯门乃天子之最南门也朝驰遥反阉衣亷衣检二反説文云宫中阉阍闭门者寺如字又时吏反寺人奄宦者易夷益反掖夷益反宫中小门也】丁卯命作册度【新安王氏曰凡丧礼厥明而小敛又厥明而大敛尊卑皆同丁卯命作册度既大敛之后也林氏曰此亦太保之命成王虽有遗命未有册书将之于康王故命史作册以纪其言而授之唐孔氏曰既作册书因作受册法度下文升阶即位至受同祭飨等是法度也】越七日癸酉伯相命士须材【伯相召公也召公以西伯为相须取命士取材木以供丧用】音释经【相去声】传【供音恭下章传同丧平声下章传同】狄设黼扆缀衣【狄下士祭统云狄者乐吏之贱者也丧大记狄人设阶盖供丧役而典设张之事也黼扆屏风画为斧文者设黼扆幄帐如成王生存之日也唐孔氏曰自设黼扆至陈辂各有所司皆自相命不言命者蒙上命士之文也此下皆为将顾命而陈仪物也经于四座上言设黼扆缀衣则四座皆设也先施屏风于前又施幄帐于上】音释经【扆隠岂反】传【张去声周礼掌次掌邦之张事画胡卦反按周礼注扆如今之绨素屏风有绣斧文所以示威也】牖间南向敷重篾席黼纯华玉仍几【此平时见羣臣觐诸侯之坐也敷设重席所谓天子之席三重者也篾席桃竹枝席也黼白黒杂缯纯縁也华彩色也华玉以饰几仍因也因生时所设也周礼吉事变几凶事仍几是也】音释经【重传容反下章并同篾莫结反纯之允之闰二反下章并同】传【见形甸反天子之席三重周礼司几席云王位设黼扆扆前南乡筦筵纷纯加缫席画纯加次席画纯次席即篾席也孔防云坐席皆敷三重举其上而言重知其下更有席也缯慈陵反縁俞绢反下章并同变几周礼注吉事谓王祭宗庙祼馈绎毎事见几神事文示新之也凶事谓凡奠几朝夕相因丧事略也】西序东向敷重底席缀纯文贝仍几【此旦夕听事之座也东西厢谓之序底席蒲席也缀杂彩文贝有文之贝以饰几也吕氏曰就路寝西厢设座东向也】东序西向敷重丰席画纯雕玉仍几【此养国老飨羣臣之座也孔氏曰丰席管席也画纯以彩色画帛为縁雕玉仍几雕镂玉以饰几也吕氏曰就路寝东厢设座西向也】音释经【画胡卦反俗作非】西夹南向敷重笋席纷纯漆仍几【此亲属私燕之座也西厢夹室之前笋席竹席也纷杂也以黒之色杂为之縁漆漆几也牖间两序西夹其席有四牖户之间谓之扆天子负扆朝诸侯则牖间南向之席坐之正也其三席各随事以时设也将先王顾命知神之在此乎在彼乎故兼设平生之坐也】音释经【夹讫洽反笋耸尹反纷如字陆孚云反周礼司几筵郑司农注纷读为豳又读为和粉之粉谓白绣也】传【夹室孔防云天子之室有左右房房即室也以其夹中央之太室故曰夹室竹席孔防引尔雅注竹初萌生谓之笋取笋之皮以为席也朝驰遥反按天子朝觐听治养老私燕各有定处平居四席各因事而设于其处今则并设于殡前也】越玉五重陈寳赤刀大训璧琬琰在西序大玉夷玉天球河图在东序之舞衣大贝鼖鼓在西房兊之戈和之弓垂之竹矢在东房【于东西序坐北列玉五重及陈先王所宝噐物赤刀赤削也大训三皇五帝之书训诰亦在焉文武之训亦曰大训璧大璧也琬琰圭名夷常也球呜球也河图伏牺时龙马负图出于河一六位北二七位南三八位东四九位西五十居中者易大所谓河出图是也国名国所制舞衣大贝如车渠鼖鼓长八尺兊和皆古之巧工垂舜时共工舞衣鼖鼓戈弓竹矢皆制作精巧中法度故歴代寳之孔氏曰璧琬琰大玉夷玉天球玉之五重也吕氏曰西序所陈不惟赤刀璧而大训参之东序所陈不惟大玉夷玉而河图参之则其所寳者断可识矣愚谓寳玉器物之陈非徒以为国容观美意者成王平日之所观阅手泽在焉陈之以象其生存也杨氏中庸传曰宗器于祭陈之示能守也于顾命陈之示能传也】音释经【重容反琬于阮反琰以冉反球音求贝水中介虫也九眞交趾所产大者至一二尺煑其甲以备器用或白质黄文或黄质白文或白质如玉紫点为文昔行列相当鼖符分反】传【削音笑刀室也字今作鞘孔传云寳刀赤刀削朱其刀室因曰赤刀也礼记少仪云刀授頴削授拊削音笑正与此同又周礼筑氏为削音如字却非此也书防谓削为刀之别名礼记防谓削为曲刀皆因周礼而误释也传柱恋反下庸传同车渠上尺遮反车渠蛤属生南海中大者如箕背有渠垄如蚶殻攻以为器如白玉共音恭中去声断都玩反】大辂在宾阶面缀辂在阼阶面先辂在左塾之前次辂在右塾之前【大辂玉辂也缀辂金辂也先辂木辂也次辂象辂革辂也王之五辂玉辂以祀不以封为最贵金辂以封同姓为次之象辂以封异姓为又次之革辂以封四卫为乂次之木辂以封蕃国为最贱其行也贵者宜自近贱者宜逺也王乘玉辂缀之者金辂也故金辂谓之缀辂最逺者木辂也故木辂谓之先辂以木辂为先辂则革辂象辂为次辂矣宾阶西阶也阼阶东阶也面南向也塾门侧堂也五辂陈列亦象成王之生存也周礼典辂云若有大祭祀则出辂大丧大宾客亦如之是大丧出辂为常礼也又按所陈宝玉器物皆以西为上者成王殡在西序故也】音释经【辂音路】二人雀弁执惠立于毕门之内四人綦弁执戈上刄夹两阶戺一一人冕执刘立于东堂一人冕执钺立于西堂一人冕执戣立于东垂一人冕执瞿立于西垂一人冕执锐立于侧阶【弁士服雀弁赤色弁也綦弁以文鹿子皮为之惠二隅矛路寝门一各毕门上刄刄外向也堂亷曰戺冕大夫服刘钺属戣瞿皆防属锐当作锐说文曰锐侍臣所执兵从金允声周书曰一人冕执锐读若允东西堂路寝东西厢之前堂也东西垂路寝东西序之阶上也侧阶北阶之阶上也吕氏曰古者执戈防以宿卫王宫皆士大夫之职无事而奉燕私则从容养德有膏泽之润有事而司御侮则坚明守义而无腹心之虞下及秦汉陛楯执防尚余一二此制既废人主接士大夫者仅有视朝数刻而周庐陛楯或环以椎理嚚悍之徒有志于复古者当深绎也三山陈氏曰自设黼扆至此典章文物之备岂为华侈之具哉一以象先王平生所坐所实所乗所卫以起嗣王之追慕而尽诚絽述也一以昭先王委重投艰之意使嗣王肃敬以只承也一以起羣臣诸侯之尊敬想慕先王而系心于嗣王也一以表人主之崇髙富贵尊无二上而传授之正如此以絶天下觊觎之萌也】音释经【綦音其升皮变反夹讫洽反戺鉏里反音与士同钺音越戣音逵瞿权俱反又作鑺鋭当作鈗音允】传【堂亷陆云棱也韵作戵说北陛之阶按郑注以侧阶为东下阶是也杂记称夫人升自侧阶注亦云防阶也嗣君自翼室适殡所往还必由之地故特备仪卫焉从士恭反楯坚尹反执防史记秦始皇置酒而天雨陛楯皆霑寒汉髙帝纪谒者执楯执防注云亲近陛卫也叔孙通百官执防传警又东方朔云位不过侍郎官不过执防曹子建书云子云先朝执防之臣耳此则士大夫任此职之验也朝驰遥反周庐史记秦纪周庐设卒甚谨又班固两都赋周庐千列注宿卫之庐周于官也椎理上传椎反史记王温舒椎理为奸徐广注椎杀人而理之又货殖攻剽椎理】王麻冕黼裳由宾阶隮卿士邦君麻冕蚁裳入即位【吕氏曰仪物既备然后延康王受顾命而践阼自是始称王○麻冕三十升麻为麻冕也隮升也康王吉服自西阶升堂以受先王之命故由宾阶也蚁色公卿大夫及诸侯皆同服亦庙中之礼不言升阶者从王宾阶也入即位者各就其位也吕氏曰麻冕黼裳王祭服也卿士邦君祭服之裳皆纁今蚁裳者盖无事于奠祝不欲纯用吉服有位于班列不可纯用凶服酌吉凶之间示礼之变也】音释经【隮牋西反蚁语绮反】传【三十升麻为冕凡布以八十缕为一升】太保太史太宗皆麻冕彤裳太保承介圭上宗奉同瑁由阼阶隮太史秉书由宾阶隮御王册命【太宗宗伯也彤纁也太保受遗也介大也大圭天子之守圭长尺有二寸同爵名祭以酌酒者瑁方四寸邪刻之冒诸侯之珪璧以齐瑞信也太保宗伯以先王之命奉符寳以传嗣君有主道焉故升自阼阶太史以册命御王故持书由宾阶以升陈氏大猷曰太保兼冢宰总大权故承介圭宗伯主祭祀朝觐之礼故奉同瑁林氏曰书即册命秉言持之以升御言奉之以进】音释经【彤徒宗反奉音捧又如字瑁音冒】传【相去声守舒究反】曰皇后凭玉几道扬末命命汝嗣训临君周邦率循大卞燮和天下用荅扬文武之光训【成王顾命之言书之册矣此太史口陈者也皇大后君也言大君成王力疾亲凭玉几道扬临终之命命汝嗣守文武大训曰汝者父前子名之义卞法也临君周邦位之大也率循大卞法之大也燮和天下和之大也居大位由大法致大和然后可以对扬文武之光训也】　音释经【卞皮变反】王再拜兴荅曰眇眇予末小子其能而乱四方以敬忌天威【眇小而如乱治也王拜受顾命起荅太史曰眇眇然予微末小子其能如父祖治四方以敬忌天威乎谦辞托于不能也顾命有敬迓天威嗣守文武大训之语故太史所告康王所荅皆于是致意焉】音释传【治平声】乃受同瑁王三宿三祭三咤上宗曰飨【陈氏大猷曰已受册则为王矣于是受同瑁于太宗同以奉祭承大统瑁以临朝握大权乃酌酒祭告成王已受所顾命也宿进爵也祭祭酒也咤奠爵也礼成于三故三宿三祭三咤葛氏曰受上宗同瑁则受太保介圭可知上宗曰飨者传神命以飨告也】音释经【宿字本作肃古通用尔雅云肃进也祭吉祭尸受酒灌于地此非吉祭不近尸故王代尸祭酒也咤陟嫁反说文引书作托从口托声音当故反注云奠爵也孔防云三进爵者从立处三进至神所也三祭酒者三酹酒于神至也每一酹酒则奠爵于地三进各用一爵非一爵而三反也】太保受同降盥以异同秉璋以酢授宗人同拜王荅拜【太保受王所咤之同而下堂盥洗更用他同秉璋以酢酢报祭也祭礼君执圭瓉祼尸太宗执璋瓉亚祼报祭亦亚祼之类故亦秉璋也以同授宗人而拜尸王荅拜者代尸拜也宗人小宗伯之属相太保酢者也太宗供王故宗人供太保唐孔氏曰酢谓亚献也新安王氏曰无终献者此非正祭也】音释经【酢疾各反太宗受同句降盥句以异同秉璋以酢句】传【洗苏典反更平声瓉才旱木賛二反祼古玩反相去声供音恭下同】太保受同祭哜宅授宗人同拜王荅拜【以酒至齿曰哜太保复受同以祭饮福至齿宅居也太保居其所以同授宗人又拜王复荅拜大保饮福至齿者方在丧疚歆神之赐而不甘其味也若王则丧之主非徒不甘味虽饮福亦废也】音释经【哜才诣反】传【复扶又反下同丧平声下同】太保降收诸侯出庙门俟【太保下堂有司收彻器用庙门路寝之门也成王之殡在焉故曰庙言诸侯则卿士以下可知俟者俟见新君也真氏曰此篇见周公养成君德之效又见召公当危难之际区处周宻皆可为来世法】音释经【见形甸反】
　　康王之诰【今文古文皆有但今文合于顾命】
　　王出在应门之内太保率西方诸侯入应门左毕公率东方诸侯入应门右皆布乘黄朱宾称奉圭兼币曰一二臣卫敢执壤奠皆再拜稽首王羲嗣德荅拜【汉孔氏曰王出毕门立应门内郑氏曰周礼五门一曰臯门二曰雉门三曰库门四曰应门五曰路门路门一曰毕门外朝在路门外则应门之内盖内朝所在也周中分天下诸侯主以二伯自陜以东周公主之自陜以西召公主之召公率西方诸侯盖西伯旧职毕公率东方诸侯则继周公为东伯矣诸侯入应门列于左右布陈也乗四马也诸侯皆陈四黄马而朱其鬛以为廷实或曰黄朱若篚厥黄之类宾诸侯也称举也诸侯举所奉圭兼币曰一二臣卫一二见非一也为王蕃卫故曰臣卫敢执壤地所出奠贽皆再拜首至地以致敬义宜也义嗣德云者史氏之辞也康王宜嗣前人之德故荅拜也吴氏曰穆公使人吊公子重耳重耳稽颡而不拜穆公曰仁夫公子稽颡而不拜则未为后也盖为后者拜不拜故未为后也吊者含者襚者升堂致命主孤拜稽颡成为后者也康王之见诸侯君以为不当拜而不拜则疑未为后也且纯乎吉也荅拜既正其为后且知其以丧见也】音释经【应平声按应字平声为正音去声为借音故陆氏于诸经中平声者无音去声者音应对之应又如治字覆字等极多故陆氏音者皆借音无音者本音读者详之礼记防云应当也谓南向当朝正门也左右程伯圭曰左右二字当自为句言趋而左右也乘去声称平声】传【外朝驰遥反下同周礼注天子外朝一内朝二外朝在库门之外听狱蔽讼之朝也治朝在路门之外王曰视治之朝也燕朝在路门之内会宗人图嘉事之朝也陜失冉反史记注农郡陜县是也鬛力渉反见形甸反下并同重耳上传容反晋文公名夫音扶含朝绀反赠丧珠玉曰含襚音遂赠丧衣服曰襚丧平声】太保暨芮伯咸进相揖皆再拜稽首曰敢敬告天子皇天改大邦殷之命惟周文武诞受羑若克恤西土【冢宰及司徒与羣臣皆进相揖定位又皆再拜稽首陈戒于王曰敢敬告天子示不敢轻告且尊称之所以重其听也曰大邦殷者明有天下不足恃也羑若未详苏氏曰羑羑里也文王出羑里之囚天命自是始顺仁山金氏曰羑古文作□按説文即诱字也羑若谓天之隂诱助训也旧説皆不考西土文武所兴之地言文武所以大受命者以其能恤西土之众也进告不言诸侯以内见外张氏曰言克恤西土以文武基业本于西土示不忘本也吕氏曰二伯率诸侯列门左右朝会分班仪也太保及芮伯咸进相揖朝会合班仪也始两分班则诸侯两列西伯与东伯之位相对今而合班则六卿前列冢宰与司徒之位相次也】音释经【羑以九反】传【见形甸反】惟新陟王毕协赏罚戡定厥功用敷遗后人休今王敬之哉张皇六师无壊我高祖寡命【陟升遐也成王初崩未葬未諡故曰新陟王毕尽协合也好恶在理不在我故能尽合其赏之所当赏罚之所当罚而克定其功用施及后人之休美今王嗣位其敬勉之哉皇大也张皇六师大戒戎备无废坏我文武艰难寡德之基命也按召公此言若导王以尚威武者然守成之世多溺宴安而无立志苟不诘尔戎兵奋扬武烈则废弛怠惰而陵迟之渐见矣成康之时病正在是故周公于立政亦恳恳言之后世坠先王之业忘祖父之雠上下苟安甚至于口不言兵亦异于召公之见矣可胜叹哉】音释经【遗去声坏音怪】传【好恶并去声施以豉反渐见形甸反胜平声】王若曰庶邦侯甸男卫惟予一人钊报诰【报诰而不及羣臣者以外见内康王在丧故称名春秋嗣王在丧亦书名也】音释经【见形甸反丧平声】昔君文武丕平富不务咎底至齐信用昭明于天下则亦有熊罴之士不二心之臣保乂王家用端命于上帝皇天用训厥道付畀四方【丕平富者博均平薄敛富民言文武德之广也不务咎者不务咎恶轻省刑罚言文武罚之谨也底至者推行而底其至也齐信者兼尽而极其诚也文武务德不务罚之心推行而底其至兼尽而极其诚内外充实故光辉发越用昭明于天下盖诚之至者不可揜也而又有熊罴武勇之士不二心忠实之臣戮力同心保乂王室文武用受正命于天下上天用顺文武之道而付之以天下之大也康王言此者求助羣臣诸侯之意】音释传【敛力验反省所景反】乃命建侯树屏在我后之人今予一二伯父尚胥暨顾绥尔先公之臣服于先王虽尔身在外乃心罔不在王室用奉恤厥若无遗鞠子羞【天子称同姓诸侯曰伯父康王言文武所以命建侯邦植立蕃屏者意盖在我后之人也今我一二伯父庶几相与顾绥尔祖考所以臣服于我先王之道虽身守国在外乃心当常在王室用奉上之忧勤其顺承之毋遗我穉子之耻也】音释经【屏必郢反无与母通遗去声】羣公既皆听命相揖趋出王释冕反丧服【始相揖者揖而进也此相揖者揖而也苏氏曰成王崩未葬君臣皆冕服礼欤曰非礼也谓之变礼可乎曰不可礼变于不得已嫂非溺终不援也三年之丧既成服释之而即吉无时而可者曰成王顾命不可以不既不可以丧服受也曰何为其不可也孔子曰将冠子未及期日而有齐衰大功之丧则因丧服而冠冠吉礼也有可以丧服行之受顾命见诸俟独不可以丧服乎太保使太史奉册受王于次诸侯入哭于路寝而见王于次王丧服受教戒谏哭踊荅拜圣人复起不易斯言矣春秋传曰郑子皮如晋葬晋平公将以币行子产曰丧安用币子皮固请以行既葬诸侯之大夫欲因见新君叔向辞之曰大夫之事毕矣而乂命孤孤斩焉在衰绖之中其以嘉服见则丧礼未毕其以丧服见是重受吊也大夫将若之何皆无辞以今康王既以嘉服见诸侯而又受乗黄玉帛之币使周公在必不为此然则孔子何取此书也曰至矣其父子君臣之间教戒深切着明足以为后世法孔子何为不取哉然其失礼则不可不辨】音释经【丧平声】传【丧平声下并同冠古玩反下同齐衰音咨催见形甸反下并同踊音勇复扶又反衰绖音催耋重储用反见昭公十年】毕命【康王以成周之众命毕公保厘此其册命也今文无古文有吕氏曰周公始迁商民善恶并育所以安反侧也至君陈则商民浸服周化故简脩进良犹未大区别也至康王则世变风移为善者众其不善者亦不能无怙恶之失苟犹兼蓄并容则余孽不除终为良民之害故命毕公分别其居里不惟恶不能染善而恶者亦将无以自容势不得不入于善矣此周之治所以成也盖惟此时可以举此政为治之序固如此】
　　惟十有二年六月庚午朏越三日壬申王朝步自宗周至于丰以成周之众命毕公保厘东郊【康王之十二年也毕公尝相文王故康王就丰文王庙命之成周下都也保安厘理也保厘即下文旌别淑慝之谓盖一代之治体一篇之宗要也】音释传【相去声别笔列反】王若曰呜呼父师惟文王武王敷大德于天下用克受殷命【毕公代周公为太师也文王武王布大德于天下用能受殷之命言得之之难也】惟周公左右先王绥定厥家毖殷顽民迁于洛邑密迩王室式化厥训既歴三纪世变风移四方无虞予一人以宁【十二年曰纪父子曰世周公左右文武成王安定国家谨毖顽民迁于洛邑密近王室用化其教既歴三纪世已变而风始移四方无虞度之事而予一人以寜言化之之难也】音释经【左右音佐佑】传【度达各反】道有升降政由俗革不臧厥臧民罔攸劝【有升有降犹言有隆有汚也周公当世道方降之时至君陈毕公之世则将升于大猷矣为政者因俗变革故周公】【毖殷而谨厥始君陈有容而和厥中皆由俗为政者当今之政旌别淑慝之时也苟不善其善则民无所劝慕矣】音释传【污音乌】惟公懋德克勤小物弼亮四世正色率下罔不祗师言嘉绩多于先王予小子垂拱仰成【懋盛大之义予懋乃德之懋小物犹言细行也言毕公既有盛德又能勤于细行辅导四世风采凝峻表仪朝着若大若小罔不祗服师训休嘉之绩盖多于先王之时矣今我小子复何为哉垂衣拱手以仰其成而已康王将付毕公以保厘之寄故叙其德业之盛而归美之也】音释经【仰鱼向反】传【行胡孟反朝着上驰遥反下驰据反音与着同左传昭公十一年叔向曰朝有着定杜注朝内列位常处谓之表着复扶又反】王曰呜呼父师今予祗命公以周公之事往哉【今我敬命公以周公化训顽民之事公其往哉言非周公所为不敢屈公以行也】旌别淑慝表厥宅里彰善瘅恶树之风声弗率训典殊厥井疆俾克畏慕申书郊圻慎固封守以康四海【淑善慝恶瘅病也旌善别恶成周今日由俗革之政也表异善人之居里如后世旌表门闾之类显其为善者而病其为不善者以树立为善者风声使显于当时而传于后世所谓旌淑也其不率训典者则殊异其井里疆界使不得与善者杂处礼记曰不变移之郊不变移之遂即其法也使能畏为恶之祸而慕为善之福所为别慝也圻与畿同郊圻之制昔固规画矣曰申云者申明之也封域之险昔固有守矣曰谨云者戒严之也疆域障塞岁久则易湮世平则易玩时缉而屡省之乃所以尊严王畿王畿安则四海安矣新安王氏曰商民叛服系天下之安危虽世变风移亦不可不虑故因区别里闾遂并郊畿封守而整齐之也】音释经【别笔列反瘅多旱反音与亶同画胡麦反圻解见酒诰篇守舒究反】传【塞如字易以豉反缉七入反省息井反】政贵有恒辞尚体要不惟好异商俗靡靡利口惟贤余风未殄公其念哉【对暂之谓恒对常之谓异趣完具而已之谓体众体所会之谓要政事纯一辞令简实深戒作聪明趋浮末好异之事凡论治体者皆然而在商俗则尤为对病之药也苏氏曰张释之谏汉文帝秦任刀笔之吏争以亟疾苛察相高其徒文具无恻隠之实以故不闻其过陵夷至于二世天下土崩今以啬夫口辩而超迁之臣恐天下随风靡争口辩无其实凡释之所论则康王以告毕公者也】音释经【恒胡登反要去声好去声】传【趣去声谓旨趣也亟音棘苛寒歌反音与何同急也】我闻曰世禄之家鲜克由礼以荡陵德实悖天道敝化奢丽万世同流【古人论世禄之家逸乐豢养其能由礼者鲜矣既不由礼则心无所制肆其骄荡陵蔑有德悖乱天道敝壊风化奢侈美丽万世同一流也康王将言殷士怙侈灭义之恶故先取古人论世族者发之】音释经【鲜上声悖蒲妹蒲没二反】兹殷庶士席宠惟旧怙侈灭义服美于人骄淫矜侉将由恶终虽收放心闲之惟艰【陈氏大猷曰席犹借也席宠惟旧言世禄之家也吕氏曰殷士慿借光宠助发其私意者有自来矣私欲公义相为消长故怙侈必至灭义义灭则无复羞恶之端徒以服饰之美侉之于人而身之不美则莫之耻也流而不反骄淫矜侉百邪并见将以恶终矣洛邑之迁式化厥训虽已收其放心而其所以防闲其邪者犹甚难也夏氏曰周公君臣相继化之虽收其放心然闲之尚难毕公当有以闲之下文训以德义古训即闲之之道也】音释经【侉枯反】传【长上声复扶又反羞恶去声见形甸反】资富能训惟以永年惟德惟义时乃大训不由古训于何其训【言殷士不可不训之也资资财也资富而能训则心不迁于外物而可全其性命之正也然训非外立教条也惟德惟义而已德者心之理义者理之宜也德义人所同有也惟德义以为训是乃天下之大训然训非可以己私言也当稽古以为之说盖善无证则民不从不由古以为训于何以为训乎】王曰呜呼父师邦之安危惟兹殷士不刚不柔厥德允修【是时四方无虞矣蕞尔殷民化训三纪之余亦何足虑而康王拳拳以邦之安危惟系于此其不苟于小成者如此文武周公之泽其深长也宜哉不刚所以保之不柔所以厘之不刚不柔其德信乎其修矣新安王氏曰忿其不从而制以刚则必怨虑其难制而遇以柔则必玩惟不刚不柔而处以中则德允修而商人化矣吕氏曰始皇以安危系匈奴而急之以刚德宗以安危系藩镇而缓之以柔故皆以致乱也】音释传【蕞祖外反】惟周公克愼厥始惟君陈克和厥中惟公克成厥终三后协心同底于道道洽政治泽润生民四夷左袵罔不咸赖予小子永膺多福【殊厥井疆非治之成也使商民皆善然后可谓之成此曰成者预期之也三后所治者洛邑而施及四夷王畿四方之本也吴氏曰道者致治之道也始之中之终之虽时有先后皆能观其行事观其用心而有以济之若出于一时若成于一人谓之协心如此】音释传【非治去声下致治同所治平声施以豉反】公其惟时成周建无穷之基亦有无穷之闻子孙训其成式惟乂【建立训顺式法也成周指下都而言王氏曰文王都丰武王都镐成王始宅洛邑成周又洛邑之东郊耳吕氏曰毕公四世元老岂区区立后世名者而勲德之隆亦岂少此康王所以望之者盖相期以无穷事业乃尊敬之至也】音释经【闻音问】呜呼罔曰弗克惟既厥心罔曰民寡惟愼厥事钦若先王成烈以休于前政【陈氏大猷曰事之不立非视之太重而畏其难则视之太轻而忽其易今公无谓不能而畏之惟当尽其心无谓民少而忽之惟当敬其事盖能尽其心则虽难者无不举不谨其事则易者不能举也张氏曰内尽其心外谨其事则能敬顺成王之成烈以休美周公君陈之政矣新安王氏曰观士民不轻于从周见殷先王德泽之深观三后化殷卒至于从化见周家仁厚之至此商周之盛非后世之所能及也】音释传【易以豉反】
　　君牙【君牙臣名穆王命君牙为大司徒此其诰命也今文无古文有吕氏曰穆王书三篇君牙冏命初年书也吕刑末年书也舜命契为司徒止一语而君牙命书至一篇世降而文胜也然周家之典刑文献在焉】音释经【牙陆氏本或作雅】
　　王若曰呜呼君牙惟乃祖乃父世笃忠贞服劳王家厥有成绩纪于太常【王穆王也康王孙昭王子周礼司勲云凡有功者铭书于王之太常司常云日月为常画日月为旌旗也孙氏曰纪于太常所以彰显之又王常所瞻视示不忘也】音释传【画胡卦反】惟予小子嗣守文武成康遗绪亦惟先王之臣克左右乱四方心之忧危若蹈虎尾渉于春冰【绪统绪也若蹈虎尾畏其噬若渉春冰畏其陷言忧危之至以见求助之切也】音释经【左右音佐佑】传【见形甸反】今命尔予翼作股肱心膂缵乃旧服无忝祖考【膂脊也旧服忠贞服劳之事忝辱也欲君牙以其祖考事先王者而事我也】敷五典式和民则尔身克正罔敢弗正民心罔中惟尔之中【敷者大而布之也式和者敬而和之也则有物有则之则君臣之义父子之亲夫妇之别长防之序朋友之信是也典以设教言故曰敷则以民言故曰式和此司徒之教也然教之本则在君牙之身正也中也民则之体而人之所同然也正以身言欲其所处无邪行也中以心言欲其所存无邪思也孔子曰子率以正孰敢不正周公曰率自中此告君牙以司徒之职也陈氏大猷曰以其常行而不可易谓之典以其截然而不可越谓之则教之理虽不外乎人之性教之本则在君牙之身与心正者容有不中中则无有不正身之正勉强修饰者能之心之中非存养纯熟不能也故既欲君牙正身以率民身之正尤欲其存心之中以导民心之中则民则和五典惇矣敷典和则因民心之同得者教之尔正尔中即吾心之先得者率之也于身先言尔于心先言民互文耳】音释传【别必列反长上声行胡孟反】夏暑雨小民惟曰怨咨冬祁寒小民亦惟曰怨咨厥惟艰哉思其艰以图其易民乃宁【祁大也暑雨祁寒小民怨咨自伤其生之艰难也厥惟艰哉者叹小民之诚为艰难也思念其难以图其易民乃安也艰者饥寒之艰易者衣食之易司徒敷五典扰兆民兼教养之职此又告君牙以养民之难也】音释经【易以豉反】呜呼丕显哉文王谟丕承哉武王烈佑啓我后人咸以正罔缺尔惟敬明乃训用奉若于先王对扬文武之光命追配于前人【丕大谟谋烈功也文显于前武承于后曰谟曰烈各指其实而言之咸以正者无一事不出于正咸罔缺者无一事不致其周密若顺对荅配匹也前人君牙祖父陈氏栎曰光命即显谟武烈不过承文谟虽烈亦谟也所以于文武总言光命也文武之光命成康已对扬之今人能奉若成康所以对扬文武之意者如此则君牙可追配其祖父矣舜命契为司徒不过曰敬敷五教在寛今穆王命君牙其详虽至于一篇其要不出舜之一言前日敷五典式和民则曰曰和即在寛意也此曰敬明乃训即敬敷意也帝舜此言岂惟穆王不能易万世职教者不能易也】王若曰君牙乃惟由先正旧典时式民之治乱在兹率乃祖考之攸行昭乃辟之有乂【先正君牙祖父也君牙由祖父旧职而是法之民之治乱在此而已法则治否则乱也循汝祖父之所行而显其君之冇乂复申戒其守家法以终之按此篇专以君牙祖父为言曰纉旧服曰无忝曰追配曰由先正旧典曰率祖考攸行然则君牙之祖父尝任司徒之职而其贤可知矣惜载籍之无传也陈氏曰康王时芮伯为司徒君牙岂其后耶】音释经【治去声辟必益反】传【复扶又反】
　　冏命【穆王命伯冏为太仆正此其诰命也今文无古文冇吕氏曰陪仆暬御之臣后世视为贱品而不之择者曾不知人主朝夕与居气体移养常必由之潜消黙夺于防之中而明争显谏于昭昭之际抑术矣自周公作立政而叹缀衣虎贲知恤者鲜则君徳之所系前此知之者亦罕矣周公表而出之其选始重穆王之用太仆正特作命书至与大司徒略等其知本哉陈氏大猷曰周礼止有太仆下大夫二人此言太仆正正其长也又有祭仆御仆仆戎仆斋仆道仆田仆等正皆长之上薰陶涵养乎君德下简择表率乎羣僚所系甚重故册命焉苏氏曰昭王南征不复至齐桓乃以问楚是终穆王世君弑而贼不讨也王终无愤耻之心乃欲车辙马迹周于天下今观君牙伯冏二书皆无哀痛惨怛之意但曰嗣先人宅丕后而已非祭公谋父祈招之诗以止王心王其不没乎】音释经【冏俱永反下书长满从口非陆云亦作□史记作臩】传【暬私列反】
　　王若曰伯冏惟予弗克于德嗣先人宅丕后怵惕惟厉中夜以兴思免厥愆【伯冏臣名穆王言我不能于德继前人居大君之位恐惧危厉中夜以兴思所以免其咎过复斋董氏曰穆王命君牙曰心之忧危若蹈虎尾命伯冏曰怵惕惟厉中夜以兴此即立之初知以父雠为耻故言如此然终穆王之世复雠之事无闻焉二篇之书果出于穆王之口欤】音释经【怵勑律反】昔在文武聪明齐圣小大之臣咸怀忠良其侍御仆从罔匪正人以旦夕承弼厥辟出入起居罔有不钦发号施令罔有不臧下民祗若万邦咸休【侍给侍左右者御车御之官仆从太仆羣仆凡从王者承承顺之谓弼正救之谓虽文武之君聪明齐圣小大之臣咸怀忠良固无待于侍御仆从之承弼者然其左右奔走皆得正人则承顺正救亦岂小补哉林氏曰左右近习非其人则朝夕渐染入于邪僻而不自知大臣虽贤君心以蠧矣故虽小大忠良必羣仆皆正人而后可】音释经【从才用反辟必益反】惟予一人无良实赖左右前后有位之士匡其不及绳愆纠谬格其非心俾克绍先烈【无良言其质之不善也匡辅助也绳直纠正也非心非僻之心也先烈文武也陈氏大猷曰文武犹资左右况予之无良乎匡救其恶而不格其非心则止于东而生于西惟格其非心则拔本塞源末流自善】音释经【纠吉酉反谬靡防反】今予命汝作大正正于羣仆侍御之臣懋乃后德交修不逮【大正太仆正也周礼太仆下大夫也羣仆谓祭仆仆戎仆齐仆之类穆王欲伯冏正其羣仆侍御之臣以勉进君德而交修其所不及或曰周礼下大夫不得为正汉孔氏以为太御中大夫盖周礼太御最长下又有羣仆与此所谓正于羣仆者合且与君同车最为亲近也张氏曰公卿进见有时仆御亵近无间有时者见其尊严无间者知其情性方其进见君臣之分甚严未易犯其顔色及其亵近君臣之情无间故可纠其过失救过于无间之时易为力救过于已发之后　难为功懋德交修正侍御仆从之职也】音释【齐侧皆反周礼夏官司马祭仆掌眡祭祀仆掌五寝扫除戎仆掌驭戎车齐仆掌驭金路以宾长上声】愼简乃僚无以巧言令色便辟侧媚其惟吉士【巧好令善也好其言善其色外饰而无质实者也便者顺人之所欲辟者避人之所恶侧者奸邪媚者谀説小人也吉士君子也人按此言谨择乃僚则成周之时凡为官长者皆得自举其属不特辟除府史胥徒而已吕氏曰命一伯冏作太仆正使谨择其僚固不待王亲择此为治之体统也陆贽在唐使诸司长官各举其属亦庶几有见于此】音释经【令力正反便毗连反辟四亦反】传【恶去声长上声特辟必益反】仆臣正厥后克正仆臣谀厥后自圣后德惟臣不德惟臣【自圣自以为圣也仆臣之贤否系君德之轻重如此吕氏曰自古小人之败君德为昏为虐为侈为纵曷其有极至于自圣犹若浅之为害穆王独以是蔽之者盖小人之蛊其君必使之虚美熏心傲然自圣则谓人莫己若而欲予言莫之违然后法家拂士日逺而快意肆情之事亦莫或龃龉其间自圣之证既见而百疾从之昏虐侈纵皆其枝叶而不足论也】音释传【败北迈反拂音弼龃龉上阻咀二音下音语见形甸反】尔无昵于憸人充耳目之官迪上以非先王之典【汝无比近小人充我耳目之官导君上以非先王之典盖穆王自量其执德未固恐左右以异端进而荡其心也】音释经【无与毋通】传【此毗连反量平声】非人其吉惟货其吉若时瘝厥官惟尔大弗克祗厥辟惟予汝辜【戒其以货贿任羣仆也言不于其人之善而惟以货贿为善则是旷厥官汝大不能敬其君而我亦汝罪矣】音释经【辟必益反】王曰呜呼钦哉永弼乃后于宪【宪常法也吕氏曰穆王卒章之命望于伯冏者深且长矣此心不继造父为御周游天下将必有车辙马迹导其侈者果出于仆御之间抑不知伯冏犹在职乎否也穆王豫知所戒忧思深长犹不免躬自蹈之人心操舍之无常可惧哉】音释传【造父上七到反下音甫颛顼之孙蜚亷四世孙赵氏之祖也思去声操仓刀反】
　　吕刑【吕侯为天子司宼穆王命训刑以诰四方史録为篇今文古文皆有按此篇専训赎刑盖本舜典金作赎刑之语今详此书实则不然盖舜典所谓赎者官府学校之刑尔若五刑则固未尝赎也五刑之寛惟处以流鞭扑之寛方许其赎今穆王赎法虽大辟亦与其赎免矣汉张敞以讨羌兵食不继建为入谷赎罪之法初亦未尝及于杀人及盗之罪而萧望之等犹以为如此则富者得生贫者独死恐开利路以伤治化曾谓唐虞之世而有是赎法哉穆王廵游无度财匮民劳至其末年无以为计乃为此一切权宜之术以敛民财夫子録之盖亦示戒然其一篇之书哀矜侧怛犹可以想见三代忠厚之意云尔仁山金氏曰吕刑穆王晚年之书也自昭王南征不复周纲陵夷穆王在位日乆中更荒废虽能自克然风俗日下情伪日滋晚年命吕侯为司寇重修刑法史谓甫侯言于王而修之也故曰吕刑作为诰命颁之天下焉大抵增墨刑之条以尽天下之恶咸官刑大辟之条以逭犯罪之众刑繁而轻盖衰世之意也】音释传【校胡教反夫音扶切千结反详见盘庚篇敛去声柱恋反吕姓也甫国名也甫侯姓吕为天子司宼故亦或称甫刑】
　　惟吕命王享国百年耄荒度作刑以诰四方【惟吕命与惟说命语同先此以见训刑为吕侯之言也耄老而昏乱之称荒忽也孟子曰从兽无厌谓之荒穆王享国百年车辙马迹遍于天下故史氏以耄荒二字发之亦以见赎刑为穆王耄荒所训耳苏氏曰荒大也大度作刑犹禹曰予荒度土功荒当属下句亦通然耄亦贬之之辞也】音释经【度达各反】传【先先见反见形甸反下同厌于盐反属音烛】王曰若古有训蚩尤惟始作乱延及于平民罔不宼贼鸱义奸宄夺攘矫防【言洪荒之世浑厚敦厖蚩尤始开暴乱之端驱扇熏炙延及平民无不为寇为贼鸱义者以鸱张跋扈为义仁山金氏曰矫正也防刘也谓奸恶宼攘者须制刑以矫正防刘之也】音释经【蚩充之反鸱处脂反】传【浑胡昆反鸱张形势猛悍如鸱之张翼跋扈上蒲揆反下侯古反诗防云凶横自恣陵人之貌】苗民弗用灵制以刑惟作五虐之刑曰法杀戮无辜爰始淫为劓刵椓黥越玆丽刑并制罔差有辞【苗民承蚩尤之暴不用善而制以刑惟作五虐之刑名之曰法以杀戮无罪于是始过为劓鼻刵耳防窍黥面之法于丽法者必刑之并制无罪不复以曲直之辞为差别皆刑之也】音释经【劓牛例反刵而志反防竹角反黥渠京反丽音离又音并去声差初加反】传【复扶又反别笔列反】民兴胥渐泯泯棼棼罔中于信以覆诅盟虐威庶戮方告无辜于上上帝监民罔有馨香德刑发闻惟腥【泯泯昏也棼棼乱也民皆悍然兴起更相渐染为昏为乱无复诚信相与反覆诅盟而已虐政作威众被戮者方各告无罪于天天视苗民无有馨香德而刑戮发闻莫非腥秽吕氏曰形于声嗟穷之反也动于气臭恶之熟也馨香阳也腥秽隂也故德为馨香而刑发腥秽也】音释经【渐将廉反泯面忍反棼敷文反音与纷同又符分反音与焚同覆芳六反诅庄助反监音鉴闻如字又音问】皇帝哀矜庶戮之不辜报虐以威遏絶苗民无世在下【皇帝舜也以书攷之治苗民命伯夷禹稷臯陶皆舜之事报苗之虐以我之威絶灭也谓窜与分北之类遏絶之使无继世在下国】音释传【治平声】乃命重黎絶地天通罔有降格羣后之逮在下明明棐常鳏寡无盖【重少昊之后黎高阳之后重即羲黎即和也吕氏曰治世公道昭明为善得福为恶得祸民晓然知其所由则不求之茫昧之间常三苗昏虐民之得罪者莫知其端无所控诉相与听于神祭非其鬼天地人神之典杂揉渎乱此妖诞之所以兴人心之所以不正也在舜当务之急莫先于正人心首命重黎修明祀典天子然后祭天地诸侯然后祭山川高卑上下各有分限絶天地之通严幽明之分焄蒿妖诞之说举皆屏息羣后及在下之臣皆精白一心辅助常道民卒善而得福恶而得祸虽鳏寡之防亦无有盖蔽而不得自伸者也按国语曰少昊氏之衰九黎乱德民神杂揉家为巫史民渎齐盟祸灾荐臻颛顼受之乃命南正重司天以属神北正黎司地以属民使无相侵渎其后三苗复九黎之德尧复育重黎之后不忘旧者使复典之】音释经【重容反】传【治去声揉女救反有分扶问反焄蒿上许云反香气也下呼高反气烝出貌字见礼记屏卑正反九黎韦昭云九黎氏九人蚩尤之后也郑云九黎学蚩尤为乱者在蚩尤之后属音烛韦昭云会也苗复如字尧复扶又反下同】皇帝清问下民鳏寡有辞于苗德威惟畏德明惟明【清问虚心而问也有辞声苗之过也苗以虗为威以察为明帝反其道以德威而天下无不畏以德明而天下无不明也】乃命三后恤功于民伯夷降典折民惟刑禹平水土主名山川稷降播种农殖嘉谷三后成功惟殷于民【恤功致忧民之功也吕氏曰时承蚩尤三苗之蔽妖诞溺人重黎虽区别其大分然蛊惑未易遽胜故伯夷降天地人之典礼使知幽明之分人道之正折民之邪妄所谓折民于刑也苏氏曰失礼则入刑礼刑一物也伯夷降典以正民心禹平水土以定民居稷降播种以厚民生三后成功以致民之殷盛富庶也孙氏曰伯夷降典教之也禹平水土安之也稷降播种餋之也吕氏曰功盛而民殷盛则防闲之者不可废于是下文即命臯陶作士以刑限制之也】音释传【折之列反种朱用反】士制百姓于刑之中以教祗德【命臯陶为士制百姓于刑辟之中所以检其心而教以祗德也吴氏曰臯陶不与三后之列遂使后世以刑官为轻后汉杨赐拜廷尉自以代非法家言曰三后成功惟殷于民臯陶不与盖吝之也是后世非独人臣以刑官为轻人君亦以为轻矣观舜之称臯陶曰刑期于无刑民协于中时乃功又曰俾予从欲以治四方风动惟乃之休其所系乃如此是可轻哉吕氏曰吕刑一篇以刑为主故歴叙本末而归之于臯陶之刑势不得与伯夷禹稷杂称言固有宾主也】音释传【辟毗亦反与去声下不与同】穆穆在上明明在下灼于四方罔不惟德之勤故乃明于刑之中率乂于民棐彞【穆穆者和敬之容也明明者精白之容也灼于四方者穆穆明明辉光发越而四达也君臣之德昭明如是故民皆观感动荡为善而不能自已也如是而犹有未化者故士师明于刑之中使无过不及之差率乂于民辅其常性所谓刑罚之精华也陈氏栎曰夫舜不轻于用刑也命臯陶以刑且本之以威明之德继期民以祗德勤德刑之本必主于德而刑之用必合于中德与中为吕刑一篇之网领此曰惟克天德曰以成三德曰有德惟刑无非以德为本也曰观于五刑之中曰罔不中听狱之两辞曰罔非在中曰咸庶中正曰非德于民之中曰咸中有庆无非以中为用也刑必合于中而后刑即所以为德以此意读吕刑其庶几乎】典狱非讫于威惟讫于富敬忌罔有择言在身惟克天德自作元命配享在下【仁山金氏曰惟讫之惟与也讫絶也谓唐虞之世典狱之官非但絶于威势之请托与絶于货贿之赂遗而已○言不为威屈不为利诱也敬忌之至无有择言在身大公至正纯乎天德无毫髪不可举以示人者天德在我则大命自我作而配享在下矣在下者对天之辞盖推典狱用刑之极功而至于与天为一者如此三山陈氏曰狱者民命系焉古人以动天地感鬼神臯陶之刑至于四方风动苏公之刑至于长我王国穆王之刑至于一人有庆兆民赖之天下所以感化王国所以长久人君所以享福皆在于刑非德与天合也不足任此后世以言为惨酷之具轻付之人视古人有间矣】王曰嗟四方司政典狱非尔惟作天牧今尔何监非时伯夷播刑之迪其今尔何惩惟时苗民匪察于狱之丽罔择吉人观干五刑之中惟时庶威夺货断制五刑以乱无辜上帝不蠲降咎于苗苗民无辞于罚乃絶厥世【司政典狱汉孔氏曰诸侯也为诸侯主刑狱而言非尔诸侯为天牧养斯民乎为天牧民则今尔何所监惩所当监者非伯夷乎所当惩者非有苗乎伯夷布刑以启迪斯民舍臯陶而言伯夷者探本之论也丽附也苗民不察于狱辞之所丽又不择吉人俾观于五刑之中惟是贵者以威乱政富者以货夺法防制五刑乱虐无罪上帝不蠲贷而降罚于苗苗民无所辞其罚而遂殄灭之也】音释经【监音鉴丽音离又音防都玩反】传【为去声下同舍音舍贷他代反】王曰呜呼念之哉伯父伯兄仲叔季弟防子童孙皆听朕言庶有格命今尔罔不由慰日勤尔罔或戒不勤天齐于民俾我一日非终惟终在人尔尚敬逆天命以奉我一人虽畏勿畏虽休勿休惟敬五刑以成三德一人有庆兆民赖之其宁惟永【此告同姓诸侯也格至也参错讯鞫极天下之劳者莫若狱苟有毫髪怠心则民有不得其死者矣罔不由慰日勤者尔所用以自慰者无不以日勤故职举而刑当也尔罔或戒不勤者刑罚之用一成而不可变者也苟顷刻之不勤则刑罚失中虽深戒之而已施者亦无及矣戒固善心也而用刑岂可以或戒也哉且刑狱非所恃以为治也天以是整齐乱民使我为一日之用而已非终即康诰大罪非终之谓言过之当辟者惟终即康诰小罪惟终之谓言故之当辟者非终惟终皆非我得轻重惟在夫人所犯耳尔当敬逆天命以承我一人畏威古通用威辟之也休宥之也我虽以为辟尔惟勿辟我虽以为宥尔惟勿宥惟敬乎五刑之用以成刚柔正直之德则君庆于上民赖于下而安宁之福其永乆而不替矣】音释传【刑当去声辟毗亦反下并同夫音扶】王曰吁来有邦有土告尔祥刑在今尔安百姓何择非人何敬非刑何度非及【陈氏大猷曰吁来者叹而呼之来前有邦诸侯也有土卿大夫有采地者也刑凶器也而谓之祥刑原制刑之本也棐民成三德系人心固天命何吉祥如之典狱者以祥用之则无徃而非祥矣祥刑非他在于安百姓而已谓使善者有所恃恶者有所惩也新安王氏曰何所当择岂非所用典狱之人乎何所当敬岂非所用之刑乎何所当度岂非狱辞之所逮及乎○汉世诏狱有至数万人者审度其所当逮者而后可逮之也曰何曰非问荅以发其意以明三者之决不可不尽心也】音释经【度达各反】传【逮徒耐反又汤亥大计二反及也汉刑法注辞之所及则追捕之故谓之逮】两造具备师听五辞五辞简孚正于五刑五刑不简正于五罚五罚不服正于五过【两造者两争者皆至也周官以两造听民讼具备者词证皆在也师众也五辞丽于五刑之辞也简核其实也孚无可疑也正质也五辞简核而可信乃质于五刑也不简者辞与刑参差不应刑之疑者也罚赎也疑于刑则质于罸也不服者辞与罚又不应也罚之疑者也过误也疑于罚则质于过而宥免之也】音释经【造七到反】传【丽离二音核与覈同下革反应去声】五过之疵惟官惟反惟内惟货惟来其罪惟均其审克之【疵病也官威势也反报德怨也内女谒也货贿赂也来干请也惟此五者之病以出入人罪则以人之所犯坐之也审克者察之详而尽其能也下文屡言以见其丁寜忠厚之至疵于刑罚亦然但言于五过者举轻以见重也吕氏曰刑降而为罚罚降而为过然以私而故纵则又非天讨也故纵之病有此五者审者察之尽其心克者治之尽其力】音释经【疵才支反】传【见形甸反下同】五刑之疑有赦五罚之疑有赦其审克之【刑疑有赦正于五罚也罚疑有赦正于五过也吕氏曰当赦而不赦不当赦而赦所害皆不轻故又戒以审克也】简孚有众惟貌有稽无简不聼具严天威【陈氏大猷曰此承上五辞简孚而言狱辞简核孚实众听以为可信也唐孔氏曰众或皆以为可刑或皆以为可赦未得即防之惟当察其囚貌更有所考合考合复同乃从众议防之即周官大司寇五听辞听色听气听耳听目听也陈氏大猷曰无简不听谓狱辞之无核者则为疑狱明矣更不须以貎听而竟赦之也张氏曰其俱也谓上所言皆敬天威也陈氏大猷曰当轻而重当重而轻则亵慢天威矣其可不致其严哉】墨辟疑赦其罚百锾阅实其罪劓辟疑赦其罚惟倍阅实其罪剕辟疑赦其罚倍差阅实其罪宫辟疑赦其罚六百锾阅实其罪大辟疑赦其罚千锾阅实其罪墨罚之属千劓罚之属千剕罚之属五百宫罚之属三百大辟之罚其属二百五刑之属三千上下此罪无僭乱辞勿用不行惟察惟法其审克之【墨刻颡而涅之也劓割鼻也剕刖足也宫淫刑也男子割势妇人幽闭大辟死刑也六两曰锾阅视也倍二百锾也倍差倍而又差五百锾也属类也三千总计之也周礼司刑所掌五刑之属二千五百刑虽增旧然轻罪比旧为多而重罪比旧为减也比附也罪无正律则以上下刑而比附其罪也或曰乱辞辞之不可听者不行旧有是法而今不行者戒其无差误于僣乱之辞勿用今所不行之法惟详明法意而审克之也按臯陶所谓罪疑惟轻者降一等而罪之耳今五刑疑赦而直罚之以金是大辟宫剕劓墨皆不复降等用矣苏氏谓五刑疑各入罚当因古制非也舜之赎刑宫府学校鞭扑之刑耳夫刑莫轻于鞭扑入于鞭扑之刑而又情法犹有可议者则是无法以治之故使之赎特不欲遽释之也而穆王之所谓赎虽大辟亦赎也舜岂有是刑哉详见篇题】音释经【辟毗亦反下并同锾胡闗反剕父沸反差初加反比卑履反】传【湼乃结反刖音月宫淫刑孔防云宫刑主为淫者然后人被此罪非必皆云淫汉除肉刑宫刑犹在至隋开皇初方除男子宫刑周礼司刑墨劓宫剕杀罪各五百复扶又反夫音扶治平声】上刑适轻下服下刑适重上服轻重诸罚有权刑罚世轻世重惟齐非齐有伦有要【事在上刑而情适轻则服下刑舜之宥过无大康诰所谓大罪非终者是也事在下刑而情适重则服上刑舜之刑故无小康诰所谓小罪非眚者是也若谓罚之轻重亦皆有权焉权者进退推移以求其轻重之宜也刑罚世轻世重者周官刑新国用轻典刑乱国用重典刑平国用中典随世而为轻重者也轻重诸罚有权者权一人之轻重也刑罚世轻世重者权一世之轻重也惟齐非齐者法之权也有伦有要者法之轻也言刑罚虽惟权变是适而齐之以不齐焉至其伦要所在盖有截然而不可紊者矣此两句总结上意三山陈氏曰胶固以为齐非齐也如上罪服上刑下罪服下刑前世刑轻今亦轻前世刑重今亦重此惟齐也殊不知情有轻重时有治乱安得而齐之乃所以为不齐耳不若归之伦理要会盖人情世变皆无一定惟理则无有不定者苟知伦要则知权变矣】音释经【下服上亥驾反上服上是掌反】传【推通回反】罚惩非死人极于病非佞折狱惟良折狱罔非在中察辞于差非从惟从哀敬折狱明启刑书胥占咸庶中正其刑其罚其审克之狱成而孚输而孚其刑上备有并两刑【罚以惩恶虽非致人于死地然民重出赎亦甚病矣佞口才也非口才辩给之人可以折狱惟温良长者视民如伤者能折狱而无不在中也此言听狱者当择其人也察辞于差者辞非情实终必有差听狱之要必于其差而察之非从惟从者陈氏大猷曰从犹服也吾因其差而差之则其情悉见虽巧辩不服从者亦服从矣○哀敬折狱者恻怛敬畏以求其情也明启刑书胥占者言详明法律而与众占度也咸庶中正者皆庶几其无过忒也于是刑之罚之又当审克之也此言听狱者当尽其心也若是则狱成于下而民信之狱输于上而君信之其刑上备有并两刑者言上其防狱之书当备情节一人而犯两事罪虽从重亦并两刑而上之也此言谳狱者当备其辞也】音释经【差初加反占之亷反上是掌反并去声】传【长上声度达各反于上如字言上是掌反下同防都玩反谳语蹇反又鱼战鱼列二反议罪也】王曰呜呼敬之哉官伯族姓朕言多惧朕敬于刑有德惟刑今天相民作配在下明清于单辞民之乱罔不中听狱之两辞无或私家于狱之两辞狱货非宝惟府辜功报以庶尤永畏惟罚非天不中惟人在命天罚不极庶民罔有令政在于天下【此总告之也官典狱之官也伯诸侯也族同姓姓异姓也朕之于刑言且多惧况用之乎朕敬于刑者畏之至也有德惟刑者厚之至也今天以刑相治期民汝实任责作配在下可也明清以下敬刑之事也狱辞有单有两单辞者无证之辞也听之为尤难明者无一毫之蔽清者无一点之汚曰明曰清诚敬笃至表里洞彻无少私曲然后能察其情也陈氏大猷曰明清以听单辞以中而听两辞也陈氏栎曰乱治也民之所以治无不在于以中而听狱之两辞耳两辞之狱无可容私家于狱如君子不家于丧之家无或以私意而求成家于狱之两辞也狱货鬻狱而得货也府聚也辜功犹云罪状也吕氏曰狱货非所以为寳货积而罪亦积乃所以聚汝辜罪之功状终有时而偿报以庶尤而众罪交至也孔氏曰永畏天惟罚言当长畏惧惟为天所罚也陈氏大猷曰鬻狱而降罚非天道失中盖狱者乃人命生死之所在故也苟用刑失中而天罚不至其极则刑典狱者无所惩戒自此庶民无有蒙善政而在于天下者矣且任刑之大本在敬与中用刑以敬为主用法以中为主前章已论之至此复提敬与中训之后章复申以中焉】音释经【相去声令去声】传【汚音乌少始绍反治平声鬻余六反卖也】王曰呜呼嗣孙今往何监非德于民之中尚明听之哉哲人惟刑无疆之辞属于五极咸中有庆受王嘉师监于兹祥刑【苏氏曰王耄矣诸侯多其孙故曰嗣孙孔氏曰今徃何监言今当何所监视非当立德于民为之中正乎尚明听之哉言庶几明听我言而行之也哲人惟刑无疆之辞言智人用刑有无穷之善名也新安陈氏曰极多凖则之名折狱能系属五刑之凖则所以皆合乎中理而有是庆也或训极为中固非径指五极为五刑亦非也嘉师良民也祥刑良法也诸侯受王嘉师监于兹祥刑此申明前告示祥刑之意而欲其监观于所告之祥刑也毅斋沈氏曰尝读冏命吕刑二书窃有感于人心之无常操存之不易盖穆王一人之身而此心凡三变焉方其命伯冏也既以怵惕惟厉自儆复以格其非心责臣罔有不钦之训呜呼敬哉之辞其忧思深且长矣此心不继血气方盛驭八骏而略四方几至亡国前日预知儆戒者不免躬自蹈之逮其耆頥衰老之际度作刑以训四方而敬忌敬五刑敬哉之说三四致意焉虽周道自此衰然冏命之书专主乎钦吕刑之书尃主乎敬心法之　之传千载犹可想也吁人心操舍存亡之变如此哉】音释经【监音鉴下同属音烛】
　　文侯之命【幽王为犬戎所杀晋文侯与郑武公迎太子宜臼立之是为平王迁于东都平王以文侯为方伯赐以秬鬯弓矢作策书命之史録为篇今文古支皆有吕氏曰此篇作于东迁之初可以上可以下由此而上为成康为文武由此而下为春秋为战国乃世道消长升降之交会也使平王能复文武成康之遗泽则可以继二帝三王之盛天下不复为春秋战国矣惟平王安于苟且因循自是降为列国夫子编此书于二帝三王之后者深惜平王不能推文武之遗泽而流为春秋战国也法语旧典尚有一二未氓而陵迟頽隳之意已见于词命间学者当审察而明辩也】
　　王若曰父义和丕显文武克愼明德昭升于上敷闻在下惟时上帝集厥命于文王亦惟先正克左右昭事厥辟越小大谋猷罔不率从肆先祖怀在位【同姓故称父文侯名仇义和其字不名者尊之也丕显者言其德之所成克愼者言其德之所修昭升敷闻言其德之所至也文武之德如此故上帝集厥命于文王亦惟尔祖父能左右昭事其君于小大谋猷无敢背违故先王得安在位】音释经【闻音问又如字左右音佐佑辟必益反】传【背音佩】呜呼闵予小子嗣造天丕愆殄资泽于下民侵戎我国家纯即我御事罔或耆夀俊在厥服予则罔克曰惟祖惟父其伊恤朕躬呜呼有绩予一人永绥在位【叹而自痛伤也闵怜也嗣造天丕愆者嗣位之初为天所大谴父死国败也殄絶纯大也絶其资用惠泽于下民本既先拨故戎狄侵陵为我国家之害甚大今我御事之臣无有老成俊杰在厥官者而我小子又材劣无能其何以济难故又言诸侯在我祖父之列者其谁能恤我乎又叹息言有能致功予一人则可永安厥位矣盖悲国之无人无有如上文先正之昭事而先王得安在位也】音释传【济难并去声】父义和汝克昭乃显祖汝肇刑文武用会绍乃辟追孝于前文人汝多修扞我于艰若汝予嘉【显祖文人皆谓唐叔即上文先正昭事厥辟者也夏氏曰尔祖有功周室今尔有功于我是汝能昭其祖也○后罔或耆夀俊在厥服则刑文武之道絶矣今刑文武自文侯始故曰肇刑文武会者合之而使不离绍者继之而使不絶前文人犹云前寜人汝多所修完扞卫我于艰难若汝之功我所嘉美也】音释经【辟必益反扞侯旰反】王曰父义和其归视尔师宁尔邦用赉尔秬鬯一卣彤弓一彤矢百卢弓一卢矢百马四匹父往哉柔远能迩惠康小民无荒宁简恤尔都用成尔显德【师众也黒黍白秬酿以鬯草卣中尊也诸侯受锡命当告其始祖故赐鬯也彤赤卢黒也诸侯有大功赐弓矢然后得专征伐马供武用四匹曰乘侯伯之赐无常以功大小为度也简者简阅其士恤者惠恤其民都者国之都鄙也苏氏曰予读文侯篇知东周之不复兴也宗周倾覆祸败极矣平王宜若卫文公越勾践然今其书乃旋旋焉与平康之世无异春秋传曰厉王之祸诸侯释位以间王室宣王有志而后效官读文侯之命知平王之无志也按史记幽王娶于申而生太子宜臼后幽王娶褒姒废申后去太子申侯怒与缯西夷犬戎攻王而杀之诸侯即申侯而立故太子宜臼是为平王平王以申侯立己为有德而忘其弑父为当诛方将以复雠讨贼之众而为戌申戌许之举其忘亲背义得罪于天者已甚矣何怪其委靡頽堕而不自振也哉然则是命也孔子以其犹能言文武之旧而存之欤抑亦以示戒于天下后世而存之欤】音释传【酿汝亮反酒成而和以郁非以郁酿也供音恭乘去声复扶又反旋旬縁反随恋反旋旋然谓和缓也间去声去上声缯慈陵反国名背音佩】
　　费誓【费地名淮夷徐戎并起为宼鲁侯征之于费誓众故以费誓名篇今文古文皆有吕氏曰伯禽抚封于鲁夷戎妄意其未更事且乘其新造之隙而伯禽应之者甚整暇有序先治戎备次之以除道路又次之以严部伍又次之以立期会先后之序皆不可紊又按费誓泰誓皆侯国之事而系于帝王书末者犹诗之録商颂鲁颂也】音释经【费音秘古文作□史记作肹本鲁附庸国后并于鲁今沂州费县西有占费城去曲阜故城三百里】传【更平声乘平声治平声】
　　公曰嗟人无哗听命徂兹淮夷徐戎并兴【孔氏曰徐戎淮夷并起宼鲁伯禽为方伯帅诸侯之师以征叹而敕之使无諠哗欲其静听誓命苏氏曰淮夷叛已乆矣及伯禽就国又胁徐戎并起故曰徂兹淮夷徐戎并兴孔氏曰徂兹者言往征伐此戎夷也】音释经【无与毋通后除无余刑之无余并同】传【帅音率胁并业反】善乃甲胄敿乃干无敢不吊备乃弓矢锻乃戈矛砺乃锋刄无敢不善【缝完也缝完其甲胃勿使防毁孔氏曰干楯敿施楯纷也唐孔氏曰纷如绶而小繋于楯以持之也○吊精至也锻淬砺磨也甲胄所以卫身弓矢戈予所以克敌先自卫而后攻人亦其序也】音释经【连条反敿举夭反吊音的锻都玩反砺力制反】传【缝符容反楯竪尹反纷敷文反淬取内反烧而纳水中以坚之也】今惟淫舍牿牛马杜乃擭敜乃穽无敢伤牿牿之伤汝则有常刑【吕氏曰戎备既修则师可出故继以除道路修饬庐舍也淫舍谓星列周庐无伤牿谓无伤所舍之牿牛覊马也孔氏曰淫大舍放也吕氏曰牿闲也不用兵则马在闲廏用兵则牛驾车马服乘皆散于外也孔氏曰杜塞也擭捕兽机槛敜窒也穽穿地以陷兽者○师既出当窒塞其擭穽一或不谨而伤牿之牛马则有常刑此令军在所之居民也举此例之凡川梁薮泽险阻屏翳有害于师屯者皆在矣此除道路之事】音释经【舍如字牿姑沃反擭胡化反张参五经文字音寒歩乌郭二反云非鄂也穽浅则施敜诺协乃结二反穽疾郢疾正二反】传【槛户黤反阑也圈也令去声屏必郢反】马牛其风臣妾逋逃勿敢越逐祗复之我商赉汝乃越逐不复汝则有常刑无敢宼攘逾垣墙窃马牛诱臣妾汝则有常刑【吕氏曰师既出则部伍当严自古丧师毎因剽掠失伍为敌所乘也贾逵曰牝牡相诱曰风○后人贱者男曰臣女曰妾马牛风逸臣妾逋亡不敢越军垒而逐之祗复之而已我商赉汝言我商度多寡以赏汝也若或越度而失伍不复则有常刑也如或宼攘逾垣墙窃马牛诱臣妾者亦有常刑此严伍之事】音释传【风逸孔防云牝牡相诱曰风因牝牡相逐而至放逸逺去也】甲戌我惟征徐戎峙乃糗粮无敢不逮汝则有大刑【甲戌用兵之期也吕氏曰部伍严则兵可用矣故于此立期会也戎夷并兴今独攻徐戎者盖量敌之坚瑕缓急而攻之也蔡氏元度曰征者上伐下也敌国不相征也言征则是承王命率诸侯以征之也孔氏曰峙储峙糗干粮逮及大刑死刑】音释经【峙丈理反糗去九反说文云熬米麦也】传【量平声】鲁人三郊三遂峙乃桢榦甲戌我惟筑无敢不供汝则有无余刑非杀【唐孔氏曰指言鲁人明更有他国之人也林氏曰国有四郊郊外为遂夷戎为宼东郊受敌故使东民专意攻守而调发储峙则使西南北三郊三遂之民盖取给于不受敌之地也○桢榦版筑之木题曰桢墙端之木也旁曰榦墙两邉障土者也以是日征是日筑者彼方御我之攻势不得扰我之筑也无余刑非杀者刑之非一但不至于杀耳】音释经【桢音贞供音恭】传【题额也障之亮反】鲁人三郊三遂峙乃刍茭无敢不多汝则有大刑【桢榦刍茭独言鲁人者地近而致便也说文曰刍刈草也茭干刍也吕氏曰糗粮人食刍茭马食视桢榦尤急故其刑不同林氏曰刑非圣贤所忍言者至用兵则不厌于三令五申所以重戎事而全民命也】音释经【刍牕俞反茭音交】
　　秦誓【左传杞子自郑使告于秦曰郑人使我掌其北门之管若潜师以来国可得也穆公访诸蹇叔蹇叔曰不可公辞焉使孟明西乞白乙伐郑晋襄公帅师败秦师于殽囚其三帅穆公悔过誓告羣臣史録为篇今文古文皆有】音释传【公帅音率殽何交反地名在农邵渑池县西三帅所类反事见左僖公三十三年】
　　公曰嗟我士听无哗予誓告汝羣言之首【首之为言第一义也将举古人之言故先发此】音释经【无与母通】古人有言曰民讫自若是多盘责人斯无难惟受责俾如流是惟艰哉【讫尽盘安也凡人尽自若是多安于徇己其责人无难惟受责于人俾如流水略无扞格是惟艰哉穆公悔前日安于自徇而不听蹇叔之言深有味于古人之语故举为誓言之首也仁山金氏曰穆公引古人之言意主受责盘其病源如盘乐怠傲之盘人惟多盘所以乐放惮憸喜邪忌正不能受责也下文我心之忧日月逾迈若弗云来正接多盘之戒】音释传【扞格上侯旰反下胡客反不可入也】我心之忧日月逾迈若弗云来【陈氏大猷曰逾过也迈行速也忧岁月之迅逝恐追悔无及也】惟古之谋人则曰未就予忌惟今之谋人姑将以为亲虽则云然尚猷询兹黄髪则罔所愆【忌疾姑且也古之谋人老成之士也今之谋人新进之士也非不知其为老成以其不就已而忌病之非不知其新进姑乐其顺便而亲信之前日之过虽已云然然尚谋询兹黄髪之人则庶罔有所愆盖悔其既往之失而冀其将来之善也】音释传【乐音洛】番番良士旅力既愆我尚有之仡仡勇夫射御不违我尚不欲惟截截善谝言俾君子易辞我皇多有之【番番老貎仡仡勇貎截截辩貎谝巧也皇遑通膂力既愆之良士前日所诋墓木既拱者我犹庶几得而有之射御不违之勇夫前日所夸过门超乘者我庶几不欲用之勇夫我尚不欲则辩给善巧言能使君子变易其辞说者我遑暇多有之哉良士谓蹇叔勇夫谓三帅谝言谓杞子先儒皆谓穆公悔用孟明详其誓意盖深悔用杞子之言也】音释经【番音波旅朱诗传云与膂通脊骨也仡鱼乞反射神夜反谝毗连俾缅二反易夷益反】传【乘去声】昧昧我思之如有一介臣防防猗无他技其心休休焉其如有容人之有技若已有之人之彦圣其心好之不啻如自其口出是能容之以保我子孙黎民亦职有利哉【昧昧而思者深潜而静思也介独也大学作个防防诚一之貎猗语辞大学作兮休休易直好善之意容有受也彦美士也圣通明也技才圣德也心之所好甚于口之所言也职主也】音释经【介音界陆云本又作个防都玩反猗于宜反又于猗反好去声】传【易以防反好去声下同】人之有技冒疾以恶之人之彦圣而违之俾不达是不能容以不能保我子孙黎民亦曰殆哉【冒大学作媢忌也孔氏曰疾害也陈氏大猷曰恶憎违背也不达俾才德者不能通逹也苏氏曰至哉穆公之论此二人也前一人似房龄后一人似李林甫后之人主监此足矣】音释经【恶去声】传【媢音冒背音佩监音鉴】邦之杌陧曰由一人邦之荣怀亦尚一人之庆【张氏曰杌如木之动摇陧如阜之圯坏○杌陧不安也怀安也言国之危殆系乎所任一人之非国之荣安系乎所任一人之是申缴上二章意陈氏大猷曰穆公深悔前日用人之失故思得有容之士以辅相之也张氏九成曰孔子深意若曰平王锡文侯而言不及复雠王道不可望矣天下之雠莫大于弑君父天下之恶莫大乎安于为弑逆者所立事至于此王道絶矣夫子之意谓使平王用兵得如伯禽申侯犬戎庶可诛乎悔过得如秦穆惩创用贤周庶几其中兴乎今皆无之故痛愤而以伯禽穆公继其后也李氏谨思曰或谓周书终于文侯之命而以秦誓附焉盖世变往来之会王伯升降之机书终文侯之命而王迹熄书附秦誓而伯图兴周迁洛邑而周日弱得镐京而秦日强读文侯之命见平王忘君父忘雠耻也如此读秦誓见穆公之改过迁善任贤去邪也如此周欲不弱秦欲不强得平平王之诗下侪列国而秦车邻附见焉平王之书续以列国而秦誓附见焉进秦于诗书之末以儆周也春秋之笔于每人之又且狄之又以尊周也天下之势骎骎而趋于秦夫子得不见其几微于定书删诗作春秋之际乎】音释经【杌五忽反陧倪结反】传【缴古了反】

　　书传会选卷六
