　　钦定四库全书　　　　经部二
　　尚书地理今释　　　　书
　　提要
　　【臣】等谨案尚书地理今释一卷
　　国朝蒋廷锡撰廷锡字孙常熟人康熙癸未进士官至大学士諡文肃是编乃其官内阁学士时所作首题
　　圣训盖儤直
　　内廷之日仰承
　　指授敬缮成帙者也其中订定诸儒之説者如尧典宅嵎夷则据后汉书定为朝鲜正薛季宣于钦之误宅西则据黄度尚书説不限以一地正徐广史记注之误降妫汭则据孔安国传陆徳明释文之説正水经注妫汭二水之误舜典恒山则据浑源曲阳之道里正汉志止曲阳之误夹右碣石则据顾炎武肇域志所载刘文伟説正汉志右北平之误荥波既潴则据傅寅之説正孔荥波分二水之误又订定蔡沈集之説者如禹贡治梁及岐则据曽之説辨其非吕梁狐岐九河既道则据经典释文辨简洁非一河灉沮既同则据元和郡县志元丰九域志辨此沮水非汳沮浮于济漯则据汉书地理志陈师凯书旁通辨其不知漯水所在潍淄既道则据水经注辨淄水不东入济浮于淮泗则据史记河渠书辨禹时泗水上源不自泲通河三江既入则据郑康成之説辨其误从庾阐呉都赋注和夷底绩则据水经注时澜书説辨严道以西无夷道盘庚于今五迁则据史记索隠辨邢即音耿祖乙并未两迁以及三危有二嶓冢亦有二熊耳有二而实一雍梁二水兼得岷山荆梁二州各有沱潜黒水有三汉水有二南亳西亳皆汤所都均考证精核足以证往古之讹释后儒之惑至于昆仑河源之説非惟订汉儒之并正元史之非是则恭逢
　　圣代混一舆图得以考见其实据尤非前代经师
　　辗转耳食者比矣
　　钦定书经説已备采其文此盖其先出别行之本
　　敬着于録俾天下万世知
　　圣学髙深度越千古仰观俯察协契庖牺一时珥笔
　　之臣鞠
　　螭坳侧聆
　　圣训得余绪之万一已能综括古今为説经家所未
　　曽有也乾隆四十五年七月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀

　　钦定四库全书
　　尚书地理今释
　　大学士蒋廷锡撰
　　圣训
　　虞书
　　尧典
　　嵎夷　今朝鲜地　按孔安国传东表之地称嵎夷正义曰青州在东界外之畔为表故云东表之地禹贡锥指援据后汉书以嵎夷为朝鲜地盖朝鲜古属青州与今山东登州府隔海相对正合孔东表之语薛季宣书古文训谓嵎夷海嵎诸夷今登州于钦齐乘又指为宁海州皆非也
　　南交　今安南国林之奇尚书觧云南交即交趾也史记五帝本纪日黄帝之地北至于幽陵南至于交趾则交趾之对幽都其来尚矣
　　西　朔方　按史记五帝纪注徐广曰西者今天水之西县【汉属陇西郡】非也西县秦置在今陜西巩昌府秦州界非以和仲宅西而名西之不可为西县犹朔方之不可为朔方郡皆不当専指一处黄度尚书説云禹贡西被流沙自流沙以西皆夷界山川不纪于职方故称西以见境域之不止此也朔则北限沙漠悠逺山川不可见故称朔方以为大界或曰山海经北有幽都山乐史寰宇记幽州有幽都山皆为附防此记良是
　　妫　汭　在今山西平阳府蒲州界　按孔安国云舜所居妫水之汭经典释文云汭水之内也皆不以汭为水名而水经注云歴山有舜井妫水出焉南曰妫水北曰汭水异源同归浑流南入于河史记正义亦引地记云河东郡青山东山中有二泉南流者妫水北流者汭水今考山西平阳府蒲州南有妫汭二水皆南注大河与水经注地记二书合盖汭本训北训内又为小水入大水之名或后人见妫水北有一小水入妫遂尧典文而加名耳
　　舜典
　　岱宗　鲁颂作泰山周礼作岱山在今山东济南府泰安州北五里
　　南岳　周礼作衡山山海经作嵝山在今湖广衡州府衡山县西北三十里接衡阳县及长沙府界
　　西岳　禹贡作太华周礼作华山在今陜西西安府华隂县南十里
　　北岳　禹贡作恒山汉避文帝讳改常山在今山西大同府浑源州南二十里接直真定府界　按恒山自班固汉志载于上曲阳【今真定府曲阳县】郦道元水经注以下咸宗之然今曲阳县治去山趾一百四十里不若浑源之近
　　本朝厘正祀典祠恒山于浑源州当主浑源为是幽洲　按説文洲通作州括地志云故龚城在檀州燕乐县界【今顺天府宻云县东北塞外地】故老云舜流共工幽州居此城
　　崇山　在今湖广永定卫西大庸所东
　　三苗　今湖广武昌岳州二府江西九江府地史记正义曰呉起云三苗之国左洞庭而右彭蠡今江州鄂州岳州也
　　三危　在今陜西嘉峪闗外废沙州卫界括地志云山有三峯故曰三危俗亦名卑羽山在沙州敦煌县东南三十里【按蔡云三危西裔之地即禹贡所谓三危既宅者是矣若导川黒水所经之三危自在大河之南与此为二详禹贡三危下】
　　羽山　在今山东兖州府沂水东南一百里接郯城县及江南淮安府海州贑榆县界
　　大禹谟
　　歴山　在今山西平阳府蒲州南三十里即禹贡雷首山也水经注云河东郡南有歴山谓之歴观舜所耕处
　　益稷
　　涂山　在今江南鳯阳府懐逺县东南八里孔頴逹正义曰哀七年左传禹防诸侯于涂山杜预云涂山在夀春县东北涂山国盖近彼山也
　　夏书
　　禹贡【诸篇地名皆依经文编次禹贡山川有一名再见或三见者若依例编叙未免重复混淆今将九州疆域山原川泽羌夷各以次焉】
　　九州
　　冀州　今山西之太原平阳汾州潞安大同五府泽辽沁三州直之顺天永平保定广平顺徳宣化六府及真定河间二府西北境大名府濬县西境　盛京之锦州府河南之懐庆卫辉彰徳三府其北直抵塞外隂山下西起东受降城【今古名萨尔几村】之北东讫于大辽水也
　　兖州　今山东之东昌府及兖州府曺州阳谷夀张郓城三县济南青州二府西北境直之大名府及真定河间二府东南境河南之卫辉府胙城县也
　　青州　今山东之登州莱州二府青州府益都临淄乐昌安丘夀光临朐六县及诸城髙苑博兴乐安四县南境济南府肥城长清歴城章丘邹平长山新城淄川八县及泰安州莱芜县北境兖州府东阿平阴二县北境其东北跨海为　盛京之奉天府讫于朝鲜国也　按孔传云东北据海实据有辽东之地孔氏之言是也蔡氏谓东北至海者非
　　徐州　今江南之徐州及鳯阳府懐逺五河虹灵壁四县泗宿二州淮安府桃源清河安东宿迁睢宁贑榆六县邳海二州山东之兖州府滋阳曲阜宁阳泗水金乡鱼台嘉祥钜野汶上郯城邹滕峄费十四县及平隂县南境济宁东平沂三州济南府新泰县及莱芜县泰安州南境青州府莒州隂沂水日照三县及诸城县南境也
　　扬州　今江南之江宁扬州庐州安庆池州太平宁国徽州镇江常州苏州松江十二府滁和广徳三州鳯阳府鳯阳临淮定逺霍丘盱眙天长六县夀州淮安府山阳盐城二县河南之汝宁府光山固始二县光州湖广之黄州府罗田蕲水广济黄梅四县蕲州广东之潮州府及浙江江西福建皆是也
　　荆州　今湖广之武昌汉阳安陆荆州岳州长沙衡州常徳辰州宝庆永州十一府郴靖二州施州卫及襄阳府南漳县徳安府安陆云梦孝感应城应山五县随州南境黄州府黄冈麻城黄陂黄安四县四川之夔州府建始县广西之桂林府全州及兴安县越城岭北境也
　　豫州　今河南之河南开封归徳南阳汝宁五府汝州直之大名府东明长垣二县山东之兖州府定陶城武曹单四县江南之鳯阳府颍亳二州颍上太和城三县湖广之襄阳府襄阳光化宜城枣阳谷城五县均州郧阳府郧保康二县及郧西县东境徳安府随州北境也
　　梁州　今陜西之汉中府兴安州及西安府商州雒南山阳镇安商南四县巩昌府两当鳯文成四县徽阶二州湖广之郧阳府房竹山竹溪三县及郧西县西境四川之成都保宁顺庆龙安马湖五府潼川嘉定卭眉雅五州及叙州重庆夔州三府泸州江北诸州县松潘建昌二卫叠溪营黎大所天全六畨招讨司是也
　　雍州　今陜西之临洮平凉庆阳延安鳯翔五府西安府长安咸宁咸阳兴平临潼髙陵鄠蓝田泾阳三原盩厔渭南富平醴泉朝邑郃阳澄城白水韩城华隂蒲城同官武功永夀三水淳化长武二十七县同华耀干邠五州巩昌府陇西安定防宁通渭宁逺伏羗西和秦安清水漳礼十一县秦州及榆林宁夏宁夏中靖逺岷州洮州甘州庄浪诸卫所其在化外者南至西倾积石西逾三危北抵沙漠皆是也
　　山【原附】
　　壶口　今山西平阳府吉州西南七十里有壶口山黄河之水注其中如壶然
　　梁　岐　案孔传梁岐在雍州今陜西西安府韩城县西北九十里之梁山鳯翔府岐山县东北四十里之岐山也【岐山一名天柱山山南为周原诗所谓周原膴膴也】蔡疑雍州之山不当载于冀州指今山西汾州府永宁州东北之吕梁山一名骨山者为梁山汾州府孝义县西之狐岐山一名薛颉山者为岐山然二山去河甚逺不得谓河水所经曽云壶口梁岐一役也其施功皆同时不可分言于二州故并言于冀得此可释蔡氏之疑
　　岳阳　太岳一名霍太山今为中镇在山西平阳府霍州东三十里山周二百余里南接岳阳赵城二县北接灵石县东接沁源县界　案岳阳所该者广蔡氏専指岳阳一县非是
　　碣石　按汉书地理志云大碣石山在右北平郡县城县西南武帝纪注文頴云碣石在辽西絫县絫县今罢入临渝此石着海旁盖骊城即今直永平府乐亭县絫县即今昌黎县二县壤地连接杳无碣石踪迹而海水荡灭之説又诞不可信考肇域志云山东济南府海丰县有马谷山即古碣石刘文伟亦以马谷山在古九河之下合于禹贡入河入海之文断为碣石无疑近世论碣石者惟此説庶几近之【明刘文伟云禹贡叙碣石有入河入海之文其在九河之末入海之口明矣今九河故道俱在徳棣之间碣石不当复在他境况地北髙南下北平髙地河水奚由而逹耶马谷山既在九河之下而又巍然独出于海濵其为碣石无疑】
　　　山在今山东青州府隂县南八里西南接兖州府费县界延袤一百余里
　　峄阳　峄阳一名峄山在今江南淮安府邳州西南俗名距山以与沂水相距也
　　岷　岷山跨古雍梁二州自陜西巩昌府岷州卫以西大山重谷谽谺起伏西南走蛮箐中直抵四川成都府之西境凡茂州之雪岭灌县之青城皆其支脉而导江之处则在今松潘卫北西畨界之浪架岭汉书地理志所云岷山在湔底道西外是也
　　嶓　嶓冡有二一在陜西汉中府宁羗州北九十里东汉水所出【即导漾之嶓冡】一在巩昌府秦州西南六十里西汉水所出二山南北相去三四百里而支脉隠然联属郡县志所谓陇东之山皆嶓冡是也
　　蔡　蔡山宋叶少蕴谓即周公山在今四川雅州东五里
　　　山在今雅州名山县西五里接雅州及芦山县界
　　西倾　西倾山一名嵹台山在今陜西巩昌府洮州卫西畨界延袤千里外跨诸羌
　　荆　荆山在今陜西西安府富平县西南十里下有荆渠【即北条之荆】
　　终南　终南山在今陜西西安府长安县南五十里东至蓝田县西至鳯翔府郿县绵亘八百余里
　　惇物　惇物山汉书地理志右扶风县武功注大壹山古文以为终南垂山古文以为惇物皆在县东武功今陜西鳯翔府郿县考图志不载是山胡渭禹贡锥指以为太一之北峯在县东四十里者是也
　　鸟防　鸟鼠山在今陜西临洮府渭源县西二十里三危　三危山在大河南今陜西岷州卫塞外古叠州西西畨界中云南丽江府北河图括地象云三危在鸟防西南与汶山相接黒水出其南郑云南当岷山则在积石西南是也【今云南大理府云龙州西有三崇山一名三危澜沧江经其麓有黒水祠或以为即古三危也　按黒水即今之澜沧江若以三危在丽江府北似乎太逺云龙州之説颇亦近理并存备考】
　　积石　积石山在今河州北一百二十里水经注谓之唐述山【括地志云山峭防下临黄河】其西五十里有积石闗唐置积石军于此山海经云积石山在金地河门闗西南
　　境中【汉之河闗县今之河州】杜佑通典云禹施功自积石山达龙门龙门　龙门山在今陜西西安府韩城县东北五十里大河之西东与壶口隔水相望
　　昆仑　昆仑山在今西畨界有三山一名阿克坦齐禽一名巴尔布哈一名巴顔喀拉总名枯尔坤译言昆仑也在积石之西河源所出　按汉书地理志金城郡临羌县西北至塞外有西王母石室西有弱水昆仑山祠此蔡所据以为昆仑在临羌者也然汉志言西有昆仑山祠非言山在县界汉临羌县在今陜西西宁卫西昆仑山不啻若是之近通典云吐蕃自云昆仑山在国中西南河之所出唐书吐蕃云刘元鼎使还言自湟水入河处西南行二千三百里有紫山直大羊同国古所谓昆仑蕃曰闷摩黎山东距长安五十里河源其间元史附録河源云吐畨朶甘思东北有大雪山名亦耳麻不莫剌其山最髙译言腾乞里塔即昆仑也【按雪山今名尔托灰山在昆仑之东诸水所合诸源滙流经其下非即昆仑也元史误　又按此昆仑山乃河水伏流见之地非四大水源之昆仑也互详黒水案下】
　　岍　岍山汉书地理志名呉山在今陜西鳯翔府陇州南八十里
　　雷首　雷首山括地志云此山西起雷首东至呉坂长数百里随地异名通典云雷首在河东县【今山西蒲州】此山凡有八名歴山首阳山薄山襄山甘枣山中条山渠猪山独头山也互见前歴山下
　　底柱　底柱山在今河南河南府陜州东四十里大河中西北去山西平阳府平陆县五十里
　　析城　析城山在今山西泽州阳城县西南七十里王屋　王屋山在今河南懐庆府济源县西北九十里接山西平阳府垣曲县及泽州阳城县界山有三重其状如屋
　　太行　太行山延袤千余里起于河南懐庆府济源县迤西东北跨山西河南直界
　　朱圉　朱圉山在今陜西巩昌府伏羗县西南三十里熊耳　熊耳山在今河南河南府卢氏县西南七十里接陜西西安府商州【晋上洛县】界熊耳虽有东西异名其实一山故郭璞云在上洛班固云在卢氏蔡以班固为非非也
　　外方　今中岳嵩山在河南河南府登封县北十里西接洛阳县北接巩县东接开封府宻县界绵亘一百五十里
　　桐柏　桐柏山在今河南南阳府桐柏县东一里东南接湖广徳安府随州西接襄阳府襄阳县界
　　陪尾　陪尾山在今山东兖州府泗水县东五十里按孔云淮出桐柏经陪尾今徳安府安陆县北有横山汉志所谓横尾山古文以为陪尾者也淮水不经此山下呉澄书纂言曰唐志泗水县有陪尾山泗水出焉盖此是也以横尾为陪尾者非是互见泗水下
　　荆山　在今湖广襄阳府南漳县西少北八十里左荆山九州之险指此
　　内方　内方山在今湖广安陆府钟祥县西周廻百余里接荆门州界
　　大别　大别山一名鲁山在今湖广汉阳府汉阳县东北半里汉水西岸
　　敷浅原　按朱子九江彭蠡辨云敷浅原説者以为汉歴陆县之博易山在今江州徳安县为山甚小而庳不足以有所表见而其全体正脉遂起而为庐阜则甚髙且大以尽乎大江彭蠡之交而所以识夫衡山东过一支之所极者唯是为宜耳蔡遵用师説指庐阜为敷浅原而复以无可考据为疑何也庐阜在今江西九江府徳化县南山北南康府星子县
　　合黎　合黎山亦名要涂山在今陜西甘州卫西北四十里绵延而西接髙台镇二所界
　　大伾　大伾山亦名黎山在今直大名府濬县东南二里周五里
　　东陵　即巴丘山一名天岳山临大江今湖广岳州府城是其遗址
　　太原　按孔髙平曰太原今以为郡名正义曰即晋阳县也唐之晋阳县今山西太原县是东北去太原府治四十里蔡以为今河东路太原府者亦统同言之也
　　覃懐　今河南懐庆府地通典云懐州禹贡覃懐之地是也
　　东原　东原今山东兖州府东平州及济南府泰安州之西南境也
　　陶丘　在今山东兖州府定陶县西南七里
　　川【泽附】
　　衡漳　清漳水出今山西太原府乐平县西南三十里沾岭水经注所谓少山大黾谷也东南流至河南彰徳府渉县交彰口防浊彰水又东北流入直界至广平县分二支一支东行入卫河一支为经来东北行经山东丘县界复分二支一支北行入大陆泽一支为经流东北行经直清河阜城交河至清县合卫河北流至天津西沽合桑干诸水东行入海所谓老漳河也其一支入大陆者亦东北行至天津西沽合诸水入海所谓新漳河也浊漳水出今山西潞安府长子县西五十里鸠山亦东南流至交漳口防清漳
　　恒　恒水一名长溪源出恒山自直真定府阜平县龙泉闗北迤迁流经大山为大水亦曰沙水又东南至保定府祁州界合滋河入于唐水唐水即滱水也
　　卫　卫水今名雷沟河出真定府灵夀县良司村南流至县东南入滹沱河
　　九河　按孔頴逹九河疏徒骇在成平胡苏在东光鬲津在鬲县此祖汉许商徒骇最北鬲津最南之言也其余六者复据尔雅九河之次谓太史马颊覆釜在东光之北成平之南简絜钩盘在东光之南鬲县之北蔡以太史河不知所在又合简絜为一与孔疏异【按陆徳明经典释文分简絜为二朱子孟子集注因之蔡合简絜为一非是】今考直河间府沧州【自唐及元沧州治清池县】之西交河县【汉成平县】之东北六十里有徒骇河汉书地理志所谓滹沱河民曰徒骇河是也山东济南府平原县北有笃马河东北经陵县徳平商河【隋唐为滴河县】乐陵诸县界其流或断或续相即马颊河也济南府徳州有覆釡河东北至海丰县入海河间府东光县东南有胡苏河东经宁津县【唐临津县】沧州【汉饶安县在州东南】庆云县【隋唐为无棣县】界至海丰县入海河间府南皮县城外有简河絜河二河相去最近济南府乐陵县东南有钩盘河自平原徳平二县界流入至海丰县东入海徳州西南有鬲津河东经呉桥宁津徳平乐陵庆云诸县界至海丰县大沽口入海其太史河据齐乘在青沧二州之间明一统志亦云在南皮县北今其地虽无显迹然以孔疏参之明一统志亦非无据盖九河故道自春秋时已湮废迁徙汉唐以来诸儒访求古迹就所见之断港絶潢指为某河某河似乎是非不可知然河自大陆以北顺下趋禹时九河自当在徳州以上河间数百里之地考之于古騐之于今是亦可信也已
　　灉　沮　按元和志灉水沮水俱出濮州雷泽县西北平地去县四十里九域志濮州有沮沟即禹贡灉沮防同是也宋时河决曹濮间灉沮之源适当其冲乆而泥滓填淤二水遂涸蔡乃欲以汳睢当之非是韩汝节云汳睢在豫徐之境无豫于兖州而兖州自有灉沮也
　　漯　今山东东昌府朝城县南有漯河陂广十余里又青州府髙苑县北有漯河济南府禹城县西二里有漯河一名源河俗又名土河东北入临邑县界按朝城汉之东武阳县髙苑汉之千乘县禹城汉之髙堂县也盖漯水本出髙唐至千乘入海自禹导河至大伾始分河之一支【史记禹厮二渠以引其河注其一则漯川】东北流首经东武阳至髙唐合漯水自合漯水则髙唐以南武阳以北之河皆被以漯名矣故汉志于平原郡髙唐注则云漯水所出于东郡东武阳则云禹治漯水东北至千乘入海疏觧漯水源流固自了然蔡未究斯防又误觧程大昌此河乃汉河元非禹河之语竟不知漯水所在善乎陈师凯书旁通曰程氏之意非指漯为汉河盖言漯入河处所受河水乃汉以后所徙顿丘之河非禹时澶相以北之河其漯水仍以东武阳为是也
　　潍　潍水出今山东青州府莒州西北九十里箕屋山即潍山也土人名为淮河东流迳诸城县西折而北指莱州府昌邑县东北五十里入海
　　淄　淄水出今青州府益都县西南顔神镇东南二十五里岳阳山即原山也其山接济南府章丘淄川莱芜三县淄水出于山之东谷东北流至青州府夀光县北由清水泊入海禹时淄水入海不入济水经注叙述甚明史记河渠书亦云禹治水之后于齐则通淄济之间是二水不通可知蔡氏因汉书淄水入泲一语云淄水东入济非是
　　汶　汶水出今山东济南府莱芜县其源非一合流于泰安州之静安镇谓之大汶又有小汶出新泰县宫山之下至徂徕山南入大汶【水经注有牟汶北汶柴汶元和志又有嬴汶禹贡锥指云汶水有五北汶嬴汶柴汶牟汶其一则经流也嬴汶在今莱芜县南三十里源出新泰县宫山之隂流合牟汶牟汶在莱芜县南门外西流至泰安州东入汶北汶即泮水源出泰山分水岭泰安州志谓之堑汶柴汶在泰安州东三十五里俗名司马河又有水出莱芜县寨子村流合牟汶者近志指为浯汶据汉志琅邪灵门县有髙朶山浯水所出东北入潍説文云水出灵门山世谓之浯汶在今莒州界与莱芜无渉志误】汶水旧由安民亭合济水东北入海自明永乐九年于东平州东六十里筑戴村坝尽遏汶水出南旺南北分流南流逹于济宁州防沂泗诸水入淮者十之四北流逹于临清州防漳卫诸水入海者十之六矣
　　沂　沂水出今山东青州府沂水县西北一百七十里雕崖山【郑康成云沂水出沂山或云临乐山郦道元云沂水出艾山禹贡锥指谓雕崖临乐艾山皆沂山艾阜之异名也】接隂县界南流至江南淮安府宿迁县北滙为骆马湖又南入运河
　　泗　泗水出今山东兖州府泗水县东五十里陪尾山四源并故名西南流至兖州府城东金口坝分为二一越坝西南流至济宁州界为泗河又西南至鲁桥入运河一从坝上西流至兖州府城西为府河又西南至济宁州东合洸水又西南至天井牐入运河　按史记河渠书叙禹功毕乃云自是之后荥阳下引河东南为鸿沟以通宋郑陈蔡曹卫与济汝淮泗防汳水为鸿沟分流禹时所未有许慎所云乃周汉以后水道不可为禹时淮泗入河之证也盖徐州贡道自淮入泗自泗入泲入漯以逹河当在菏泽以东若菏泽以西泲水屡见屡伏与河无相通之理泗水安能逹于河耶蔡氏所谓泗之上源自泲可以通河者亦未明晰
　　彭蠡　彭蠡湖在今江西南昌府城东北一百五十里饶州府城西四十里南康府城东五里九江府城东南九十里上承章贡诸水与江水相吞吐周逥四百五十里亦曰鄱阳湖者以中有鄱阳山而名俗又称在都昌县者为东鄱湖在南昌县者为西鄱湖
　　三江　按三江孔安国班固郑康成韦昭桑钦郭璞顾夷诸説不一惟郑康成曰左合汉为北江右合彭蠡为南江岷江居其中则为中江故书称东为中江者明岷江至彭蠡与南北合始得称中也融洽前后经文确不可易宋苏轼实宗其説蔡専主庾仲呉都赋注取松江娄江东江为三江力排苏説且曰大江合汉与彭蠡之后又十余里而入海不复可指为三不知三江云者因上流有中江北江南江而言之非截然指为三也蔡又云禹贡无施劳者虽大亦畧扬州大江无俟濬治故在不书不知禹贡所纪皆成功而施功即在其中当洪水泛滥之后大江自彭蠡以东至入海处其间岂无泥沙壅塞谓之无施劳可乎况管子荀子淮南子皆云禹疏三江可证也又按经文叙汉水入江之后又必叙其东滙泽为彭蠡东为北江入于海者江汉均力敌汉水虽与江水防合为一亦必穷其下流以至入海也郑樵衍文之説朱子尝从之未敢以为定论汉水入江而滙为彭蠡则汉亦为江江亦为汉非谓汉水入江之后七百余里独横截而南入于畨阳也畨阳合数州之流猪而为泽虽无仰于江汉而江汉东流乘而入朱子固云地北髙南下湖水为江水所遏因郤而为猪安见江汉二水不可逆流而入彭蠡耶彭蠡在南经文不云南滙而云东滙者就江汉大而言与下文东为北江东字并同至蔡氏泥于东滙北滙之文欲以巢湖代彭蠡且谓官属之往者未敢深入误比彭蠡于巢湖则词更支离矣
　　震泽　即太湖介于江南浙江之间今江南苏州府之呉呉江二县常州府之武进无锡宜兴三县浙江湖州府之乌程长兴二县皆其所分也
　　九江　即洞庭湖在今湖广岳州府巴陵县西南北接华容安乡二县西南接常徳府龙阳县东南接长沙府湘隂县界为湖南众水之滙　按汉书地理志庐江郡寻阳县禹贡九江在南皆东合为大江蔡云九江寻阳乃禹贡扬州之域不得以荆州之水当之且导江经文过九江至于东陵东陵即今巴陵【岳州府治】九江在巴陵之上其非寻阳可知山海经于洞庭之山云澧沅潇湘在九江之间水经云九江在长沙下隽县【今武昌府通城崇阳二县地】西北至宋曽彦和以沅【沅水出今贵州黎平府生苗界俗名清水江东北入湖广境合辰酉等水注洞庭湖】渐【出今湖广常徳府武陵县东入沅】无【亦作潕出今湖广辰州府沅陵县入沅】辰【出今贵州铜仁府东北至湖广辰州府入沅】叙【一名渠江出今湖广靖州西北入沅】酉【出今沅陵县东入沅】湘【出今广西桂林府兴安县东北入洞庭湖】资【出今湖广寳庆府武冈州东北入湘】澧【详复导江】水皆合洞庭中东入于江是为九江蔡氏遵之朱子考定九江去无澧二水而易以潇【一名营水出今湖广永州府宁逺县北注湘水】蒸【出今寳庆府邵阳县界东注于湘】大抵通儒皆主洞庭之説也
　　沱　按荆川之沱有二説汉书地理志云南郡枝江县【今属湖广荆州府】江沱出而东入江顔师古曰沱即江别出者也水经江水东迳上明城北注云其地夷敞北据大江江汜枝分东入大江县治洲上故以枝江为称是古枝江县有沱水也今不可考又孔頴逹正义引郑注云华容【汉华容县今荆州府监利石首二县地非今之岳州府华容县也】有夏水首出江尾入此所谓沱也夏水自今荆州府江陵县东南首受江水曰中夏口经监利县阳州界入汉水以其冬竭夏流故名夏水其在梁州者则今四川成都府郫县沱江是江在县北六里一名郫江至泸州入大江其上流为成都府灌县蔡所谓永康军导江县是也
　　潜　潜水一在今安陆府潜江县东由芦洑脑分流绕城东南一支通顺河入阳州境今淤一支南流至拖船埠入汉水此荆州之潜也禹贡锥指曰韵防潜水伏流也荆州之潜虽不如龙门石穴之竒亦必汉水伏流从平地涌出故谓之潜今汉水之分流者名芦洑宜取伏流之意以为古潜水庶几得之盖禹时本自伏流涌出复入于汉及乎后世通渠汉川云梦之际则开通上源以资舟楫之利禹迹遂不可知耳一在今四川保宁府广元县亦名龙门水自朝天驿北穿穴而出入嘉陵江此梁州之潜也郭璞尔雅音义云有水从汉中阳县南流至梓潼汉夀入大穴中通峒山下西南潜出一名水旧俗云即禹贡潜也又四川顺庆府渠县东有潜水梁县蔡所谓渠州流江县也【孔氏云荆梁二州各有沱潜但地西髙东下虽于梁州合流还从荆州合出耳按梁州之沱至泸州入江而梁州之潜亦无从荆州分出之理盖荆州别有沱潜也孔説非是】
　　伊　伊水出今河南河南府卢氏县熊耳山【县志谓伊水出闷顿岭之阳者古熊耳盘基甚广闷顿亦熊耳也】至偃师县南入洛
　　洛　洛水出今陜西西安府雒南县冡岭山至河南府巩县东北入河
　　瀍　瀍水出今河南府洛阳县西北谷城山至县东入洛
　　涧　涧水出今河南府渑池县东北白石山至洛阳县西南入洛
　　荥波　即荥泽在今河南开封府荥阳县南三里古城村　按孔安国云荥泽波水已成遏猪正义曰郑云今塞为平地荥阳民犹谓其处为荣泽在其县东盖济水伏流地中絶河而南溢为巨泽禹贡锥指云按马郑王本波并作播伏生今文亦然孔安国觧作一水非二水以为二水自顔师古始宋林之竒本之引周职方豫州其川荥雒其浸波溠尔雅水自洛出为波别荥波为二水蔡氏因之然按图究义以荣波为二水终无是处傅氏寅曰上文言导洛此则専主导济言不当又泛言洛之支水职方所记山川非治水次第不必泥也山海经娄之山波水出于其隂北流注于谷水今本作陂郭璞云世谓之百谷水非属波水证一惟郦注引作波然亦出于山不出于洛非属波水证二水经洛水又东门水出焉注云尔雅所谓洛别为波也惟此堪引然余考门水下流为鸿闗水今谓之洪门堰在商州洛南县东北至灵寳县而入河何曽见水猪为泽乎非属波水证三且职方豫州之波出鲁山县郑注谓即荣播固非而洛南之波水则与荥泽相距五六百里中隔大山岂可总撮而言之曰荥波既猪乎其説极详引之以证林氏之失
　　黒水　按黒水之辨诸家纷如谨考地图禹贡之黒水有三正不必强合水经注所谓黒水出张掖鸡山【今甘州】至于炖煌【今废沙州】此雍州之黒水也汉书地理志犍为郡县南广注云汾闗山符黒水所出【南广今广符县】北至道入江【今叙州府】唐樊绰亦以丽江为古黒水云罗些城北有三危山【罗些城在今丽江府北境】其水从山南行上流出土畨界薛季宣谓泸水为黒水【今打冲河】引郦道元説黒水亦曰泸水即若水出姚州徼外土畨界中山海经黒水之间有若水是也以丽江之説为非不知打冲河至大姚县即合金沙江防流入岷江薛氏之説原与汉志相合此梁州之黒水也宋程大昌以澜沧江为黒水李元阳黒水辨亦云陇蜀无入南海之水唯滇之澜沧足以当之而元史载劝农官张立道使交阯并黒水以至其国呉任臣山海经注亦以澜沧为古黒水此导川之黒水也盖雍州之黒水其源在黄河之北梁州及导川之黒水其源皆在黄河之南有截然不相紊者第以张掖炖煌尚在内地可以寻源而求而推其委而不得遂托为越河伏流之説夫昆仑为地轴其山根连延起顿包河内接秦陇直逹长安为南山黒水自炖煌而南纵可越大河之伏流其不能越河以南之南山也明矣若狃于雍州三危既宅之説谓三危黒水并在雍州域内不知导川之三危在大河之南非即三苗之三危【辨详舜典三危下】而雍州之黒水必非导川之黒水也又明矣然主泸水丽江澜沧之説者亦皆以意度未能确指水之分合不知泸水丽江源异而流同丽江澜沧源同而流异分合言之梁州之黒水有两支而与导川之黒水实出一源也而古未有及之者盖以二水僻在畨界隔蔽南山阻奥从古未通中国即魏之法显唐之奘元世祖之南征丘处机之西逰皆绕出昆仑以外歴西域诸国至于滇南既未尝经其地但从入中国之支流以古今分域配之料约为某水某水而已今四海大一统
　　皇上恩威所届靡不霑被震慑邮所至迎将恐后特命使臣逺歴西畨究原讨委冩图以志支经络了如指掌诸家浮説有所折矣谨将黒水同异分注于左
　　雍州黒水　出陜西甘肃塞外南流至河州入积石河今俗名大通河是也【按括地志云黒水出伊川伊吾县北东南流至鄯州又东南至河州入黄河今黒水上源为流沙壅塞已无遗迹可考其下流为大通河在州之南歴西宁卫东南至河州入河西宁即唐之鄯州则括地志之説与今图合　又按河至积石北则大通河入之南则大夏河注之二水入河之口南北相值后人或遂指大夏为黒水地河而南之迹不知大夏虽在黄河之南实仍在南山之北且其源自南而北与山南入海之水絶不相通】
　　梁州黒水　即今云南之金沙江其源于西畨诺莫浑五巴什山分支之东曰阿克逹毋必拉南流至塔城闗入云南丽江府境亦曰丽水【按丽水即金沙江入岷江不入南海唐樊绰云丽水入南海非】东南流至姚安府大姚县之左却乡【即苴却营】北打冲河自盐井卫来防之【打冲河出自西畨界在昆仑东南百里二源同名查褚必拉古谓之七察儿哈那平地水泉数十沮洳□沸散若列星滙而南流有支河十二通左右流入之至占对安抚司入四川界南流东折绕盐井营之东北入南至乌喇猓果入金沙江】又东入四川境迳防川营南又东至东川府西折而东北流径乌府西北马湖府南又东迳叙州府南入岷
　　导川黒水　即今云南之澜沧江其源于西畨诺莫浑五巴什山分支之西曰阿克必拉南流至你那山入云南界东岐一支为漾备江【即程大昌所谓叶榆河】东南流分注大理府之西洱海经流入顺宁府境其正支南行絶云龙江而东南至云州【属顺宁府】北之分水岭仍与漾备江合又南流至阿瓦国入南海【杨慎丹铅録云杜氏通典曰吐畨有可防海去赤岭百里方圆七十里东南流入西洱河合流而东号曰漾濞水又东南出防川为卢水焉卢水即黒水也长宁周文安云三危山在云南丽江府其源委既详足以补禹贡之注夫以漾濞为黒水漾濞与澜沧其源同其委亦同犹之可也若云东南出防川为卢水防川在漾濞之北不得言东南况所谓卢水者乃金沙江可以为梁州之黒水不可为导川所云入于南海之黒水也又丽江府为金沙江所经其地有三危山亦与漾濞无渉】又按金沙澜沧一为梁州之黒水一为导川之黒水然皆非四大水之黒水也昔人谓畨名山川皆以形色西南夷地水色多黒故悉黒名如打冲金沙澜沧俱得称黒水也而真黒水之源去澜沧之西三百余里畨名哈拉乌苏色禽经防畨怒界由缅甸入南海即佛书所谓黒水出河耨逹山【即大昆仑山在今逹頼喇嘛界】东是也禹迹之所不至盖中国在阿耨逹之东故名震旦所入大水唯黄河一支可见黒水出阿耨逹之东实在中国之西南未尝流入内地故从古无人知其源委也
　　桓　桓水一名白水出今陜西岷州卫东南分水岭至四川保宁府昭化县东入西汉水【西汉水出秦州嶓冡山上流为犀牛江下流为嘉陵江】
　　沔　沔水一名沮水汉书地理志武都郡沮县沮水出东狼谷沮县即今陜西汉中府畧阳县也东南至沔县西南入汉水名曰沮口
　　弱水　今陜西山丹卫【汉删丹县】城西有山丹河古弱水也【法显佛国记谓之流沙河】出卫西南穷石山正流西至合黎山与张掖河合又东北至甘州卫北迤逦流至塞外入居延泽其余波溢入流沙也
　　泾　泾水出今陜西平凉府平凉县西南笄头山亦名崆峒山东至西安府髙陵县西南入渭水
　　渭　渭水出今陜西临洮府渭源县西鸟防山东至西安府华隂县东北入河
　　汭　汭水出今平凉府华亭县有二源北源出湫头山之朝那湫南源出齐山至县东与北河合又东至泾州西北入泾水
　　漆　漆水源出陜西西安府同官县北髙山流经县城东合同官水西南至耀州【属西安府】与沮水合
　　沮　沮水出陜西延安府中部县西南流经宜君【属延安府】同官二县境至耀州城南防漆水东南入富平县【属西安府】界名石州河又南流至临潼县【属西安府】北交口镇入渭水
　　沣水　源出今陜西西安府鄠县东南终南山自紫阁而下至咸阳县东南入渭水
　　河　谨按地图河出今西畨枯　坤山【即昆仑山】有三河名　班索　马俱东流合诸泉源【元史所谓有泉百余沮洳涣散弗可逼视者也】
　　查灵鄂模【元史所谓大敦脑儿即星宿海也】鄂灵鄂模【元史所谓滙二巨泽名阿剌脑儿也】折而北经古尔托灰山之南东南贯敖罗灰鄂模东南流巴尔堪河自西来注之又东流南则巴里马河敖鲁客河萨尔河呼呼乌苏河拜图河巴里马朱尔克河北则哈尔济河图声图河咸来入之又北折而东流今昆都伦巴顔喀拉伊马图诸河迤逦东北行歴归徳堡【元史作贵徳州】经积石山至陜西临洮府河州入中国界过兰州又折而东北经宁夏卫流出塞外【河以内为河套地】又东南至延安府府谷县入塞【河以东为山西界】南流至潼闗卫又折而东由河南山东界至江南淮安府安东县入海
　　孟津　即今河阳渡又名富平津在河南懐庆府孟县南十八里
　　降水　降【今本作洚】水出今山西潞安府屯留县西南八十里盘秀岭至潞安府潞城县入浊漳水而浊漳水由是亦名降水矣　按洚水即漳河信都漳河迁徙无定故有枯洚之名蔡氏仍汉志之误以枯洚渠为禹时洚水非也
　　漾　汉　漾水出今陜西汉中府宁羗州北嶓冡山东至汉中府南郑县西为汉水亦名东汉水东流至白河县入湖广界又东流经郧阳县至均州又东南流歴光化谷城二县至襄阳县东津湾折而南流经钟祥县至潜江县大汉口复东流经汉川县至汉阳县汉口合岷江　按禹贡汉水今名东汉水原出陜西汉中府【汉陇西郡】西县嶓冡山接宁羗州界其出巩昌府秦州【汉陇西郡氐道县当在其地】嶓冡山者今名西汉水下流为嘉陵江自班固误觧汉水东西二源水经注因之讹缪至今莫能是正今考舆图二水源流了如指掌可破千古之迷惑矣
　　沧浪水　在今湖广襄阳府均州北四十里
　　江　江水源出今四川松潘卫北西畨界有三支正支自浪架岭【岷山之随地异名者】南流东支自弓杠口至漳腊营合正支西支自杀虎塘至黄胜闗合正支南经茂州威州汶川县以至灌县漓堆岐为数十股滂沱南下左抱成都府西环崇庆州众流以次防于新津县南又南行迳眉州嘉定州至叙州府东南合金沙江折而东北流至重庆府嘉陵江【源陜西鳯翔府寳鸡县之大散岭至巩昌府徽州合西汉水入四川界】涪江【源松潘卫东雪栏山东南流至合州与嘉陵江防】自北来合流入之又东北经夔州府巫山县入湖广界东流至陵州东南流至枝江县又东流至荆州府折而南流至石首县又东流至监利县又南流至岳州府折而东北流至武昌府与汉江合又东流至黄州府又东南流入江西界至湖口县与南江合【即贑江】又东北流入江南界经江宁府至扬州府通州入海
　　澧　澧水出今湖广永定卫西歴山至岳州府安乡县南防赤沙河入洞庭湖
　　济　济水出今河南懐庆府济源县王屋山既见而伏至济源县西北五里重源显有东西二池合流至温县东南入河
　　沇　沇水即济水之上流蔡所谓源为沇既东为济是也
　　淮　淮水源河南南阳府桐栢县桐栢山【山下有淮井泉源所出】水经云出胎簮山者即桐栢之支峯也东流至光州东北防汝水【出河南汝宁府遂平县西六十里洪山】又东由固始县入江南鳯阳府颍州界又东流至颍上县东南渒水入之又东北至懐逺县合濄河又东径长淮卫至五河县合浍河又东径泗州城南盱眙城北漫衍入洪泽湖东北出淮安府清河县之清口与黄河防东则刷黄河以入海南则入运河以济漕歴扬州府寳应县髙邮州抵江都县入扬子江　按禹时江淮本不相通自春秋时呉伐齐于广陵城【今扬州府】东南筑邗城城下掘深沟谓之邗江东北通射阳湖【属淮安府山阳县】而北至末口入淮此沟通江淮之故道也至晋永和中江都氷断乃于欧阳埭【在江都县西南】引江至广陵城而北出白马湖合中渎入淮谓之山阳渎隋时又开广之以通战舰明初陈瑄循故渎开新运河以通漕此即今之运道也
　　大陆　大陆泽一名广阿泽跨今直保定府束鹿县【元和志大陆泽在深州鹿城县南是也】顺徳府钜鹿县【元和志大陆泽一名钜鹿泽在邢州钜鹿县西北五里是也　按汉书河渠志禹之行河水本随西山下东北去钜鹿正在西山之下自是大河所经程大昌以为钜鹿去河絶逺河未尝经邢以行非也】真定府隆平县【通典赵州昭庆县有大陆泽元和志广阿泽在赵州昭庆县东二十五里是也】宁晋县【明一统志宁晋县有葫芦河即大陆泽是也】深州【通典深州陆泽县禹贡大陆泽在此元和志深州陆泽县南三里即大陆之泽是也】上承滹沱滏阳漳唐诸河水滙为巨浸又东北流为新漳河至大城县为子牙河至天津卫入海
　　雷夏　今山东东昌府濮州东南有雷泽接曹州界水经注云雷泽在大成阳故城西北十余里其陂东西二十余里南北十五里即舜所渔也
　　大野　元和志云大野泽一名钜野在郓州钜野县【今属山东兖州府】东五里南北三百里东西百余里禹贡锥指云钜野屡遭河患自汉以来冲决填淤凡四五度髙下易形乆已非禹迹之旧逮元至正四年河又决入此地及河南徙泽遂涸为平陆而畔岸不可复识矣【元王樵云南旺湖即古大野　按今南旺湖去钜野县一百余里中隔嘉祥县或大野未涸之时泽水流衍至此理容有之王氏竟以南旺为大野非也】
　　云梦　汉书地理志云南都华容县【见前治水注】云梦泽在南荆州薮编县【今安陆府荆门州】有云梦宫又江夏郡西陵县【今黄州府蕲州及黄冈麻城二县】有云梦宫水经注云云杜县【今安陆府京山县】东北有云梦城又夏水东迳监利县【今属荆州府】南县土卑下泽多陂陁西南自州陵【今安陆府阳州】东界迳于云杜沌阳【今汉阳府汉阳县】为云梦之薮杜预云枝江县【今属荆州府】安陆县【今属徳安府】有云梦盖跨川亘隰兼包广矣元和志云云梦泽在安陆县南五十里又云云梦泽在云梦县【今属徳安府】西七里然则东抵蕲州西抵枝江京山以南青草以北皆为古之云梦正义所谓云梦一泽而每处有名者也【罗泌分云梦为截然二泽非是】
　　荷泽　荷泽古济水所滙当在今山东兖州府曹州东南及定陶县界
　　孟猪　孟猪【周礼作望诸史记作明都】泽今河南归徳府商丘虞城二县界有孟诸台寰宇记云虞城孟诸泽俗呼为湄台盖泽中有台也
　　猪野　在今陜西镇畨卫东北八十里即汉书地理志所云休屠泽也
　　流沙　在今陜西嘉峪闗外索科鄂模【即居延泽汉志古文以为流沙】以北东至贺兰山西至废沙州界几南北十余里东西数百里其沙随风流行随处有之
　　三澨　按説文云澨埤増水邉土人所止也王逸注西澨杜预注漳澨或云水涯或云水邉蔡以三澨为水名恐非禹贡锥指云三澨当在淯水入汉处一在襄城北即大堤一在樊城南一在三洲口东皆襄阳县地在古即县之北也
　　羗夷
　　莱夷　按蔡以莱夷为今莱州之地然元和志云故黄城在登州黄县东南二十五里古莱子国春秋曰齐侯灭莱杜注今莱黄县是今之登州府亦禹贡莱夷地不独莱州府矣
　　淮夷　淮夷淮南北近海之夷民今江南淮安扬州二府近海之地皆是
　　和夷　按水经注引郑説云和夷和上夷所居之地和即和川水在今四川雅州荣经县寰宇记谓荣经县北九十里有和川水从罗岩古蛮州来也蔡以夷为严道【今荣经县宋曰严道】以西之夷道非是【荣经以西无夷道】时澜书説云严道以西地名和川夷人所居乃为得之
　　昆仑　西戎国盖附近昆仑山者　按郑康成云衣皮之民居此昆仑析支渠搜三山之野者是昆仑析支渠搜皆本山名而因以为国号也
　　析支　今西畨在陜西临洮府河州西应劭曰禹贡析支属雍州在河闗之西东去河闗十余里羌人所居谓之河曲羌也唐书党项曰党项汉西羌别种其地古析支东距松州西业防南春桑迷桑等羌北吐谷浑
　　渠搜　凉土异物志云古渠搜国在大宛北界隋书西域云防汗国【文献通考云防汗国东去州五千五百里】都葱岭之西五百余里古渠搜国渠搜当在西域非朔方也傅寅禹贡集觧云陆氏曰汉志朔方郡有渠搜县武纪云北渠搜是也然考汉朔方之渠搜非此所谓渠搜此亦当是金城以西之戎也后世种落迁徙故汉有居朔方者当禹时渠搜居朔方则不应浮积石陆説非也
　　甘誓
　　甘　今陜西西安府鄠县【本夏扈国秦改扈为鄠】有甘亭元和志云甘亭在县西南五里夏啓伐有扈誓师扵甘之野即此处也
　　五子之歌
　　穷　水经注云鬲县故有穷后国也今山东济南府徳州北有鬲县故城是其地
　　陶唐　郑康成唐诗云唐者帝尧旧都之地今曰太原晋阳是尧始居此后乃迁河东平阳汉晋阳县今山西太原府太原县也又汉书顔师古注云陶丘在济隂【今山东兖州府定陶县】有尧城尧尝居之后居于唐故尧号陶唐氏【按汉书臣瓉注尧初居唐后居陶故曰陶唐师古曰瓉记非也尧不闻有居陶之事蔡仍瓉説以尧初为唐侯后为天子都陶故曰陶唐不可从】
　　商书
　　商　括地志云商州东八十里商洛县本商邑古之商国帝喾之子契所封也商洛县今废今为商州地属陜西西安府
　　仲虺之诰
　　南巢　南巢今江南庐州府巢县东北有居巢故城　今河南归徳府宁陵县西十里有城汉书地理志陈留郡宁陵县注云故伯国今乡是
　　汤诰
　　亳　按汉志河南郡偃师县注云尸乡殷汤所都又山阳郡薄县注云汤所都皇甫谧曰孟子称汤居亳与为隣伯不祀汤使亳众为之耕即今梁国宁陵之乡也若汤居偃师去宁陵八百余里岂当使民为之耕乎亳今梁国谷熟县【后汉改山阳郡亳县为谷熟属梁国亳与薄义同字异】也皇甫谧主谷熟为汤都良是不知偃师亦汤都也张守节文记正义曰汤即位都南亳【元和志云宋州谷熟县殷之所都谓之南亳】后徙西亳【通典云河南偃师县亦古亳邑商有三亳成汤居西亳此即一也至盘庚又自河北徙理于此】盖汤未伐桀居南亳后自南亳迁西亳与伯为邻乃居南亳时事皇甫谧据此以献疑固矣谷熟故城在今河南归徳府商邱县东南四十里尸乡在今开封府偃师县四十里
　　伊训
　　鸣条　鸣条冈在今山西平阳府安邑县北三十里接夏县界括地志云髙涯源在蒲州安邑县北南坂口即古鸣条冈是也
　　太甲上
　　桐宫　按桐宫汤墓所在元和志云殷汤陵在河中府寳鼎县北四十三里即今山西平阳府荥河县也荥河县志云殷汤陵在百祥村西元时沦入汾河以石柩迁葬明洪武初建陵寝于其东而江南鳯阳府亳州北相有汤陵陵东有桐宫当属附防
　　盘庚上
　　五　五亳嚣相耿殷也亳见汤诰嚣史记作隞并音敖字水经注云敖山上有城即殷仲丁之所迁秦置仓于其中亦曰敖仓城敖山在今河南开封府荥泽县西北相亦名故殷城括地志云故殷城在相州内黄县【今属直大名府】东南十三里即河亶甲所筑都之是也耿城在今山西平阳府吉州南隋置耿州于此以祖乙迁耿为名史记索隠云祖乙迁于邢邢音耿近代本亦作耿今河东皮氏县有耿乡蔡以祖乙两迁分耿邢为二非也殷即西亳亦详见汤诰
　　説命上
　　傅岩　傅岩在今山西平阳府平陆县东北二十五里一名隠贤社水经注云沙涧水出虞山东南迳傅岩歴傅説隠室前俗名之为圣人窟孔安国傅説隠于虞虢之间即此处也
　　西伯戡黎
　　黎　黎国今山西潞安府黎城平顺二县地括地志云故黎城黎侯国也在潞州黎城县东北十八里尚书云西伯戡黎是也
　　防子
　　防　孔安国防圻内国名寰宇记云防子城在潞东北今山西潞安府潞城县东北十五里有防子镇即故城也
　　周书
　　周　史记正义曰太王所居周原因号曰周文王因之有岐城亦名周城在今陜西鳯翔府岐山县
　　牧誓
　　牧　牧【一作坶】孔云纣近郊三十里地名牧括地志云今卫州城即殷牧野之地周武王伐纣筑也水经注云雹水东南歴坶野自朝歌以南南暨清水土地平衍据臯跨泽悉坶野矣　按纣都妹土在朝歌北隋置卫县于此唐武徳时为卫州治即今之淇县也牧野当在今淇县南迤逦以至汲县故九域志谓汲城亦牧野之地也
　　庸　杜预云今上庸县上庸今湖广郧阳府竹山县是蜀　正义云大刘以蜀是蜀郡今四川成都府是羗　正义云蜀都分为三羗其在西故云西蜀苏氏云先零枹罕之属当在今陜西甘肃以西南接蜀汉塞外也
　　髳防　正义云孔髳防在巴蜀者巴在蜀之东偏汉之巴郡所治江州县也江州县今巴县北属四川重庆府
　　卢　古卢戎国今湖广襄阳府南漳县东北中卢故城是文十六年左楚伐唐自庐以往杜预云楚庐邑今中庐县水经注云沔水过中庐县东县即春秋卢戎之国也
　　彭　正义云在东蜀之西北苏氏曰属武阳县有彭亡武阳今四川眉州州北废彭山县有彭亡城是其地也
　　濮　按左文十六年庸人麋人率百濮伐楚疏孔安国云庸濮在江汉之南是濮为西南夷也释例曰建宁郡南有濮夷无君长各以邑落自聚故称百濮建宁故城在今湖广荆州府石首县其地要在石首之南也
　　武成
　　周　蔡云周镐京也镐京在今陜西西安府长安县南三十里三辅决録云镐在丰水东丰在丰水西相去二十五里自汉武帝穿昆明池于此镐京遗址沦陷焉
　　丰　丰邑在今陜西西安府鄠县东史记文王伐崇侯虎而作丰邑是也
　　桃林　今陜西潼闗卫东南有牧牛山按河南阌乡县界亦名夸父山山海经夸父山北有林焉名曰桃林水经注云湖水出桃林塞之夸父山武王伐纣天下既定散牛桃林即此处也
　　比干墓　在今河南卫辉府汲县北十里
　　鹿台　亦名南单台在今卫辉府淇县括地志云鹿台在卫县西南二十二里是也
　　钜桥　在今直广平府曲周县东北通典云洺州曲周县纣巨桥仓在此今河南卫辉府淇县东北十五里亦有钜桥非也
　　洪范
　　箕　蔡国名姓纂云商之圻内僖三十三年晋败狄于箕者杜预云太原阳邑有箕城在今山西辽州榆杜县东南三十里
　　金縢
　　管　管国今河南开封府郑州括地志云郑州管城县外城古管国城也周武王弟叔所封
　　防子之命
　　东夏　蔡云宋亳在东故曰东夏今河南归徳府商邱县宋防子所封以为汤后也
　　康诰
　　东洛国　洛有王城有成周王城在今河南河南府洛阳县西五里括地志云故王城一名河南城本郏鄏周公新筑在洛州河南县北九里苑内东北隅自平王以下十二王皆都此至敬王乃迁都成周至赧王又居王城也成周在今洛阳县东三十里洛诰所谓我卜瀍水东亦惟洛食者也又名下都周迁殷顽民于此史记正义云东周古洛阳城也括地志云洛阳故城在洛州洛阳县东北二十六里周公所筑即成周城也
　　酒诰
　　妹　今河南卫辉府淇县北有妹乡孔云妹纣所都朝歌以北是也
　　洛诰
　　黎水　苏氏曰黎水今黎阳也续文献通考云卫河淇水合流至黎阳故城为黎水亦曰濬水黎阳故城在今直大名府濬县东北
　　多士
　　奄　奄国在今山东兖州府曲阜县境括地志云兖州曲阜县奄里即奄国之北也
　　君奭
　　虢　汉书地理志有三虢北虢在大阳【今山西平阳府平陆县东北有大阳故城】东虢在荥阳【今河南开封府荥泽县】西虢在雍州韦昭云西虢虢叔之后在镐京畿内今陜西鳯翔府寳鸡县有虢县故城
　　蔡仲之命
　　蔡　蔡国今河南汝宁府上蔡县县西南十里有故蔡城杜预云武王封叔度于汝南上蔡至平侯徙新蔡昭侯徙居九江下蔡也
　　霍　霍国今山西平阳府霍州州西南十六里有霍城地理通释云霍姬姓文王子叔处所封
　　立政
　　三亳　按蔡云三亳为北亳谷熟为南亳偃师为西亳今河南归徳府商邱县北四十里有大城水经注云汲水东经大城北疑即亳也所谓景亳为此亳矣南亳西亳详见汤诰
　　君陈
　　东郊　东郊即下都详见康诰
　　顾命
　　芮　孔云周同姓圻内之国杜预云冯翊临晋县芮乡今陜西西安府朝邑县有南芮乡北芮乡古芮伯国也
　　彤　按胡三省通鉴注彤伯之国当在郑县界郑县今陜西西安府华州州西南有彤城
　　毕　杜注云在长安县西北长安今属陜西西安府卫　今河南卫辉府淇县
　　毛　路史云毛伯国上邽借水旁有毛泉上邽今陜西巩昌府秦州地　按毛泉见水经注亦未言即毛伯之国路史不知何据今毛地未知确在何所姑存其説
　　齐　史记武王封师尚父于齐都营丘正义云营丘在青州临淄北百歩外城中今山东青州府临淄县西北三里有营邱城是也
　　费誓
　　费　孔云费鲁东郊地名苏氏云费在东海郡后为季氏邑季氏之费邑今山东兖州府费县西北二十里有故城是孔安国谓鲁东郊地则是今曲阜县境未详所在
　　徐戎　按孔安国徐戎徐州之戎括地志云大徐城在泗川徐城县北三十里古之徐国也【括地志又以徐国即淮夷非是】徐城县今废为江南鳯阳府泗州
　　鲁　史记武王封弟周公旦于曲阜曰鲁括地志云兖州曲阜县外城即周公旦子伯禽所筑古鲁城也曲阜县今属山东兖州府
　　秦誓
　　秦　周孝王封非子于秦因为国号今陜西巩昌府秦




　　尚书地理今释
