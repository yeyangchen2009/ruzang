　　钦定四库全书　　　　经部二
　　禹贡防笺　　　　　　书
　　提要
　　【臣】等谨案禹贡防笺十二卷
　　国朝徐文靖撰文靖字位山当涂人雍正癸卯举人乾隆元年荐举博学鸿词试不入格十七年又荐举经学
　　特授翰林院检讨是书首列禹贡山水总目以水经所载为主附论于下次为图十有八各系以説书中皆先引蔡传而续为之笺博据诸书断以己意如汾水西入河非东入河徒骇即河之经流非别有一经流三江既入终以南江北江中江为正九江在浔阳非洞庭皆不为蔡传所囿至于蔡山则阙其所疑不主寰宇记周公山即蔡山之説于惇物则取金史地理志谓在干州武亭县今武功县之东南二百里三危山引西河旧事为升雨山谓史记注作卑雨山盖字之误并辨胡渭之讹皆具有考证盖説禹贡者宋以来棼如乱丝至胡渭锥指出而摧陷廓除始有条理可按文靖生渭之后因渭所己言而更推寻所未至故较之渭书益为精密盖事者易有功也惟信山海经竹书纪年太过是则僻于好古不究真伪之失耳乾隆四十三年六月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】　陆费墀





　　禹贡防笺原序
　　周公职録曰黄帝受命风后授图割地布九州是九州本依图而立也水经注曰禹理水观于河见白面长人鱼身授禹河图而还于渊是禹之治水亦依图而治也自是而后夏少康使商侯冥治河帝杼十三年冥死于河殷祖乙避河迁耿二年圯于耿复迁于庇求如禹贡之治水难矣郑樵通志曰桀焚黄图夏图所繇尽亡也尔雅九州説者皆以为商制图无闻焉周图书大备大司徒掌天下土地之图周知九州之地域司险掌九州之图知山林川泽之阻汉入关秦图书得具知天下阸塞武帝时齐人延年上书言河出昆仑经中国注渤海是其地势西北髙而东南下可按图书观地形令水工凖髙下开大河上领出之胡中明帝永平中议治汴渠上引乐浪人王景问水形便因赐景山海经河渠书禹贡图禹贡之有图尚已后世图事阙畧晋司空裴秀惜之乃殚思着禹贡地域图十有八篇其制图之体有六一曰分率二曰准望三曰道里四曰髙下五曰方邪六曰迂直悉因地制形王隐晋书曰裴秀为司空作禹贡地域图事成奏上藏于秘府为时名公诚有所慕而云也唐大衍山河两戒取禹贡三条四列之説而不及图程大昌撰禹贡论绘图三十有一郑东卿着尚书图禹贡山泽图二十有五然皆未有见余家藏有六经图禹贡图一二而已又所藏宋大观中地理指掌图其中有帝喾及尧九州图舜十二州图禹迹图然胪列当时郡县于禹贡山泽六十余地不能备载少尝见艾千子禹贡图简而能该苐从前譌误尚未驳正章氏本清图书编名山大泽皆有图不专为禹贡设故虽有图而不精近见王太史蒻林刻乃祖禹贡图胡氏朏明禹贡山泽间有图而图之前后左右少有脉络可寻此图禹贡者所防难也陆氏文裕曰余尝欲取今之州县推而上之防于禹贡之命名以着古今之离合迁改为一书志诚伟哉余窃有志而未逮顾已为禹贡防笺一书又何能已于图也爰列图若干于前并以图説附注之稍订其譌误如此后之君子按图而兴感思大禹明徳之逺而不为小智之凿则又防笺绘图者之私愿夫













　　凡例
　　一冀州旧图依蔡传涞水出覃怀西今按周职方并州其川涞易非冀州浸也山海经沁水注河入怀东南因改从沁旧以洞庭为九江今据经九江孔殷在江汉朝宗之下仍依汉志九江在寻阳余放此
　　一禹贡图古未尝有闻汉明帝议治汴渠赐乐浪人王景禹贡图当犹是秦图书所得晋司空裴秀着禹贡图十八篇序载于晋史而图不传今为图多参取艾千子间采之六经图指掌图而至于驳正譌误不敢附防前人
　　一防笺取四海防同之义盖杂采经传子史九流百家支分泒别悉防于一犹百川岐流汊港悉防于海使有所归也
　　一仰观俯察皆学者穷理之事然仰观易俯察难周天三百六十五度试登髙望之皆可一览而至于地理不然数十里之外目力所不及足迹所不周即或亲厯其境东西易位髙下顿殊而欲确指其山泽所在以求无舛于经则将指延安之洛以为禹贡之漆沮据安丰之石以为禹贡之大别説非无本其实疎也
　　一是编主于驳正疑误故列蔡传于前是者可之不是者否之要皆各有所证发宁可得罪于先贤不敢贻误于后学渐至白日尘昏圣经芜秽也
　　一防笺于近纂禹贡者略加考订如山海经汉水出鲋鰅之山汉乃濮譌而郭注妄引嶓冢导漾东流为汉近遂以鲋鰅为嶓冢之别名西河旧事三危山俗亦谓升雨山夏本纪注譌作卑羽山今仍因之譌以传譌伊于胡底故于是编中约略正之
　　一胡氏禹贡锥指考订汉唐注疏最为详密谓释禹贡者莫先于安国之书传安国武帝时人孔颖达所谓身为博士具见图籍者也今观其注禹贡山水地名并颟顸鹘不甚分明菏泽在定陶而云在湖陵伊水出卢氏而云出陆浑涧水出新安而云出渑池横尾山北去淮二百余里而云淮水经陪尾江水南去衡山五六百里而云衡山江所经又若谷城为瀍水所出魏始省谷城入河南而传云瀍出河南北山金城郡乃昭帝置而传云积石山在金城西南孟津在河阳之孟地东汉始移其名于河南而传云在洛北明非西汉人手笔此等考证真发前人所未发防笺中不敢勦袭雷同而又不忍为割爱故列于此
　　一汉刘秀上山海经奏曰禹别九州任土作贡而益等物善恶着山海经皆圣贤之遗事古文之着明者也按禹贡与山海经犹春秋内外传也禹贡之山水多具见于山海经以禹之经解禹之书其不致有譌误也明矣故防笺于山海经所引为多
　　一宋易氏祓字彦祥别号山斋所着禹贡疆里记胡朏明谓其书亡余于徐常吉禹贡解中备録原文冀借以广其传云至以澧水为醴陵九江为洞庭盖浸淫宋人之説亦小疵也
　　一赵君文冕以明经考授县佐好古嗜学蓄书甚多一时名下士无不延引讲习赏析奇疑家淳溪距余舍丹阳湖沚仅二十余里且素有亲道因得以文字徃来余年近九旬闲居无事检旧簏得禹贡防笺十二卷邮请是正承雅谊捐资命工立加剞劂余垂老而不能藏拙者赵君意也谓是编可与问世借以为后学司南则余何敢









　　钦定四库全书
　　禹贡防笺卷首
　　翰林院检讨徐文靖
　　山水总
　　余读蔡西山书传于禹贡一书大抵据水经以立言耳世所传水经不著名氏或以为郭璞或以为桑钦郦注亦未尝明言今阅孟坚地理志中山国北新成县桑钦言易水出西北东入张掖删丹县桑钦以为导弱水西至酒泉合丹阳陵阳县桑钦言淮水出东南北入江平原髙唐县桑钦言漯水所出上党屯留县桑钦言绛水出西南东入海则水经为钦作无疑矣水经四十卷末自志云禹贡山水泽地所在凡六十其所载郡县多西汉后则又似非钦作者前书儒林传孔氏有古文尚书安国授都尉朝而司马迁亦从安国问故迁书载尧典禹贡洪范诸篇多古文説数传至平陵涂恽授河南桑钦君长钦盖汉成帝元帝时人经称九江地在长沙下隽县西北下隽前志属长沙国后汉郡国志同则此所载禹贡山水泽地所在凡六十大抵皆郦氏之注钦言也因列其总目于前所有譌误者并注于下
　　泰山为东岳在泰山博县西【按竹书纪年尧七十四年虞舜初巡四岳舜典嵗二月东巡狩至于岱宗柴风俗通云泰山山之尊为五岳长王者受命恒封禅之】
　　霍山为南岳在霍山灊县西北【郦注云天柱也又郭璞注尔雅云霍山在潜县别名天柱山汉武以衡山辽逺谶纬以霍山为岳故祭之今按尔雅云江南衡又云霍山为南岳盖衡山本名霍山尚书大传曰舜元年巡狩四岳元祀代泰山中祀大交霍山贡两伯之乐焉则霍山之名起于虞前何云从汉武始也汉特移祀于天柱名霍山耳汉志庐江灊县注天柱山在南不言霍山】
　　华山为西岳在农华隂县西南【郦注云古文之惇物也今按地理志扶风武功县垂山古文以为惇物初未尝言华山也又汉志农十一县无华隂县华隂县属京兆尹太华山在南注并误也】
　　雷首山在扶风蒲坂县东南【按竹书纪年帝尧五十年游于首山乘素车驹即是山也后世因名为尧山故汉志云河东蒲坂有尧山雷首山在南】
　　砥柱山在河东太阳县河中【按师古注汉书云厎柱在陜县东北山在河中形若柱也汉武帝时河东守番系言漕从山东西嵗百余万石更厎柱之艰败亡甚多即是山也】
　　王屋山在河东垣曲县东北【孔安国曰王屋山在冀州之南河之北】太行山在河内野王县西北【按前志河内山阳县东太行山在西北后志在河内野王】
　　恒山为北岳在中山上曲阳县西北【按前志常山上曲阳恒山北谷在西北禹贡恒水所出东入后志中山上曲阳】
　　碣石山在辽西临渝县水中【按前志右北平骊成县大掲石山在县西南辽西临渝县有渝水絫县有碣石水南入官后志辽西临渝县注引山海经掲石之山编水出焉此注从后志也】
　　析城山在河东泽县西南【汉志同应劭曰有泽在西北括地志析城山在泽州西南七十里】
　　太岳山在河东永安县【按汉志河东彘县霍太山在东应劭曰顺帝改曰永安】壶口山在河东北屈县东南【汉志同按括地志壶口山在慈州吉昌县西南五十里冀州境也】
　　龙门山在河东皮氏县西【按史记始皇本纪禹凿龙门通大夏决河亭水放之海后汉志云冯翊夏阳县有龙门山是也初未尝有言皮氏西者据左传杜预注云平阳皮氏县东南有耿乡括地志故耿城在龙门东南十二里是龙门在皮氏县西也】
　　梁山在冯翊夏阳县西北河上【按汉志夏阳故少梁秦惠王十一年更名禹贡梁山在西北公羊传梁山河上山也】
　　荆山在冯翊褱徳县南【按孔安国书传曰漆沮二水名亦曰洛水出冯翊北汉志冯翊褱徳县禹贡北条荆山在南洛水东南入渭传盖误以延安之洛水为即禹贡之漆沮水也汉志因之亦误】
　　岐山在扶风美阳县西北【汉志美阳县禹贡岐山在西北中水乡括地志云山在岐州岐山县东北十里】
　　关山在扶风汧县之西【按汉志扶风汧县呉山在西古文以为汧山北有蒲谷乡谷中汧水出西北入渭又呉山一名呉岳周礼正西曰雍州其山镇曰岳即呉山也禹贡无关山注云汧县之西盖呉山耳】
　　陇山【按汉志陇西有陇坻师古曰即今之陇山也禹贡无陇山不审何以列此据史记始皇本纪曰十七年巡陇西北地出鸡头山正义曰括地志云鸡头山在成州上禄县东北二十里郦元云盖大陇山异名也后汉书隗嚣云王孟塞鸡头山即此也本注鸡或作笄盖汧山西接陇冈通谓之陇山也汧音牵】
　　终南山惇物山在扶风武功县西南【按汉志扶风武功县有太壹山古文以为终南武功县垂山古文以为惇物是二山皆在武功西南】
　　须山在陇西临洮县西南【按禹贡无须山须当是顷之譌汉志陇西临洮县禹贡西顷山在县西南部都尉治也南部二字属下不得以西南为句疑误逗也】
　　嶓冢山在陇西氐道县之南【按汉志陇西氐道县禹贡漾水所出不云嶓冢惟陇西西县下云禹贡嶓冢山西汉水所出南入广汉白水至江州入江后汉郡国志汉阳西县故属陇西有嶓冢山西汉水郑曰西在陇西西今谓之八充山据五帝纪注作兑山今本后志作八充殆误分兑字为八充也】
　　鸟鼠同穴山在陇西首阳县西南【按后汉郡国志陇西首阳县有鸟鼠同穴山穴地入三四尺鼠在内鸟在外地道记曰有三危三苗所处盖当日分北三苗析为三处一在此一在炖煌县南一在零陵东南所谓分北三苗也北古别字】
　　积石山在陇西河关县西南【按汉志金城河关县积石山在西南羌中此注云陇西误】
　　都野泽在武威县东北【禹贡猪野史记作都野汉志武威郡武威县休都泽在东北古文以为猪壄泽】
　　合黎山在酒泉曾水县东北【按曾水当作防水汉志酒泉郡有防水县无曾水也亦不言有合黎山惟张掖删丹县注桑钦以为导弱水西至酒泉合黎故水经云北至酒泉防水县入合黎山腹】
　　流沙地在张掖居延县东北【按汉志张掖居延县居延泽古文以为流沙然经言西被不应于东北求之后汉炖煌郡注引耆旧传曰水有悬泉之神山有鸣沙之异则流沙言炖煌之西为是矣】
　　三危山在炖煌县南【按汉志武帝后元年分酒泉置炖煌郡山海经黒水出张掖鸡山南流至炖煌过三危入于南海师古曰至炖煌过三危也】
　　朱圉山在天水北冀县南【按汉志天水冀县朱圉山在县南梧中聚】
　　岷山在蜀郡湔氐道西【汉志湔氐道禹贡崏山在西徼外江水所出南至江都入海】嶓冢山在农卢氏县南【按汉志有熊耳山在农卢氏县无嶓冢山也此乃注误】荆山在南郡临沮县东北【按汉志南郡临沮县禹贡南条荆山在东北漳水所出东至江陵入杨水郦注曰今漳水于当阳县之东南一百里余而右防沮水志云入杨水非矣】
　　内方山在江夏竟陵县东北【按汉志竟陵县章山在东北古文以为内方山后志作立章山】
　　大别山在庐江安丰县西南【按汉志六安国安丰县禹贡大别山在西南杜预曰左传呉与楚夹汉自小别至于大别然则二别近汉之山无縁得在安丰也】
　　外方山嵩髙山也【按尔雅山大而髙曰崧时犹无中岳之名故以为外方也】
　　桐柏山在南阳平氏县东南【按前志南阳平氏县禹贡桐柏大复山在东南后志平氏县桐柏大复山淮水出经但言桐柏何也荆州记曰桐柏淮源涌发其中潜流三十里出大复山南经但言桐柏宜矣】
　　陪尾山在江夏安陆县东北【按汉志江夏安陆县横尾山在东北古文以为陪尾山程大昌日记以为泗水县有陪尾山乃禹贡陪尾也】
　　衡山在长沙湘南县南【按后志长沙湘南县衡山在东南郭璞曰山别名岣嵝岣音茍】九江地在长沙下隽县西北【按前志有下隽后志长沙有下隽史皆不注郦注以九江在下隽县西北此非水经之言也桑钦乃西汉成帝时人班志何不引乎蔡传乃据之谓洞庭为九江范致明撰岳阳风土记以下隽地在蒲圻即以洞庭为九江亦在下隽之西南何从在西北乎况经文九江孔殷在江汉朝宗之下若使洞庭为九江则经文当云九江孔殷江汉朝宗于海矣且安知下隽西北不为东北之譌而以为确据乎】
　　云梦泽在南郡华容县之东【按尔雅楚有云梦郭璞注今南郡华容县巴丘湖也】东陵地在庐江金兰县西北【按前志庐江金兰西北有东陵乡淮水出属扬州庐江出陵阳东南北入江又丹阳陵阳县注桑钦言淮水出东南北入大江前言庐江出东南入江今此又言淮水出东南入江疑有一误金兰县不见两志惟此注云金兰县又决水注云决水又西北灌水注之其水导源庐江金兰县西北东陵乡大苏山即灌水也此二处皆有县字两汉志皆不载存此以补其缺】
　　敷浅原地在豫章歴陵县西南【按汉志豫章歴陵县傅昜山傅昜川在南古文以为敷浅原傅读曰敷昜古阳字今皆譌傅阳为博阳矣】
　　彭蠡泽在豫章彭泽县北【按汉志豫章彭泽禹贡彭蠡泽在西此云北误】中江在丹阳芜湖东至防稽阳羡入于海【按汉志丹阳芜湖县中江出西南东至阳羡入海应劭曰范蠡乘扁舟出三江入五湖今庐江临丹阳芜湖县是也】
　　震泽在呉县南五十里【按汉志防稽呉县具区泽在西古文以为震泽南江在南东入海南江在呉县南震泽在呉县之西此云震泽在县南误也】
　　陶丘在济隂定陶县之西南【按汉志禹贡陶丘在西南陶丘亭郭璞曰今济隂定陶城中有陶丘盖西南有陶丘亭乃谓舜陶于河滨设耳】
　　菏泽在定陶县东【按汉志禹贡菏泽在定陶东菏音柯】
　　雷泽在济隂成阳县西北【按汉志济隂成阳县禹贡雷泽在西北括地志濮州雷泽县本汉郕阳县在州东九十一里】
　　菏水在山阳湖陆县南【按上言菏泽此不当又言菏水据汉志山阳湖陆县禹贡浮于淮泗达于河水在南则此菏水当作河水也禹贡豫州浮洛入河师古注曰因洛入河也故特志之】
　　防山在太山防隂县西南【按汉志防隂县禹贡防山在西南颛臾国在防山下】大野泽在山阳钜野县东北【按尔雅鲁有大野郭注髙平钜野县东北大泽汉时属山阳晋属髙平】
　　大邳山在河南成臯县北【按大邳汉志不载括地志云大邳山今名黎阳东山又曰青坛山在黎县南七里今此注云在成臯非也】
　　明都泽在梁郡睢阳县东北【按孟猪史记作明都周职方青州其泽薮曰望诸郑注望诸明都也在睢阳】
　　益州沲水在蜀郡汶江县西南其一在郫县西南皆还入江【按汉武帝元朔二年改梁州曰益益即梁也前汉志蜀郡汶江县江沱在西南东入江又郫县江沱在西东入大江】
　　荆州沲水在南郡枝江县三澨地之南在卭县之北【按汉志南郡枝江县江沱出西东入江三澨在竟陵卭当作邔邔县名也此云卭误】








　　钦定四库全书
　　禹贡防笺
　　图目
　　冀州图　　　　　　冀州考
　　兖州图　　　　　　兖州考
　　青州图　　　　　　青州考
　　徐州图　　　　　　徐州考
　　扬州图　　　　　　扬州考
　　荆州图　　　　　　荆州考
　　豫州图　　　　　　豫州考
　　梁州图　　　　　　梁州考
　　雍州图　　　　　　雍州考
　　导山图　　　　　　导山説
　　导水图　　　　　　导水説
　　导水先后图　　　　导水先后説【里数附】
　　任土作贡图　　　　任土作贡説
　　三江图　　　　　　三江考
　　九江图　　　　　　九江考
　　九河图　　　　　　九河説
　　九州总图【九州箴附】　　　九州同异考
　　五服图　　　　　　五服图説




















　　冀州考
　　禹贡冀州既载舜以冀州南北濶大分卫水以北为并州燕以北为幽州并置牧周礼职方河内曰冀州山曰霍薮曰杨纡川曰漳浸曰汾潞其在天官毕则赵之分野尾箕则燕之分野兼得秦魏卫之交秦一天下置郡为钜鹿邯郸上谷渔阳右北平辽西河东上党太原代郡鴈门云中及三川之北境汉武置十三州此为冀州幽州并州后汉并因前代为冀州幽州并州魏晋并因之

　　唐分置十五部此为河北道河东道兼分入都畿关内道宋承唐制冀州之境为河北河东两路又分河北为东西二路













　　兖州考
　　禹贡济河惟兖州舜置十二牧兖州其一也周礼职方河东曰兖州山曰岱薮曰大野川曰河泲浸曰卢潍其在天文营室东壁则卫之分野兼得魏宋齐赵之交秦一天下置郡此为东郡砀郡之东北境齐郡之北境钜鹿上谷二郡之东境汉武置十三州此为兖州后汉并因前代魏晋亦置兖州永嘉之后陷于石勒宋武平河南又得其地置兖州宋末其地入后魏唐分置十五部此为河南道宋以魏博贝沧徳棣为河北东路濮郓济为京东西路滑为京西北路














　　青州考
　　禹贡海岱惟青州舜分青州为营州皆置牧周以徐州合青州其土益大周礼职方正东曰青州山曰沂薮曰孟诸川曰淮泗浸曰沂沭其在天官虚危则齐之分野秦平天下置郡此为齐郡琅琊之东境辽东秦乱项羽宰割天下以其地为国曰胶东齐济北汉武置十三州此亦为青州后汉因之晋魏亦因之宋分为青冀二州后入后魏唐分置十五部此为河南道河北道宋为京东东路京东西路【黄子鸿曰青州镇曰沂山郑康成谓沂水所出今沂水实出雕崖山北去东泰山尚五十余里则古沂山当即指此隋唐时始移沂山之名于东泰山而祀之其实二山不可混也】














　　徐州考
　　禹贡海岱及淮惟徐州亦舜十二牧之一周并徐州入青州今分入兖州之域在天文奎娄则鲁之分野兼得宋齐呉之交秦平天下置郡此为泗水琅琊之西境薛郡汉又加置东海郡汉武帝置十三州还以其地为徐州后汉并因前代魏晋亦曰徐州自晋元帝渡江徐州所得惟半而已宋初因之明帝初地入后魏唐分置十五部此为河南道唐末海泗二州为杨行密所据其后为南唐宋分为京东路京西路















　　扬州考
　　禹贡淮海惟扬州舜置十二牧扬州其一周礼职方东南曰扬州山曰防稽薮曰具区川曰三江浸曰五湖在天官斗则呉之分野兼得楚及南越之交秦兼天下置郡此为九江鄣防稽闽中南海郡之东境武帝置十三州此为扬州后汉因之三国时淮南属魏而江南属呉魏晋亦置扬州元帝渡江扬州遂为王畿领江东浙江地宋孝武分浙东为东扬州后罢扬州以其地为王畿而东扬州直云扬州寻复旧唐分置十五部此为淮南道江南道江南西道宋为淮南东西路浙东西路江东西路福建路













　　荆州考
　　禹贡荆及衡阳惟荆州舜置十二牧荆州其一周礼职方正南曰荆州山曰衡薮曰云梦川曰江汉浸曰颍湛春秋至战国时并为楚地其在天文翼轸则楚之分野兼得韩秦之交秦兼天下置郡此为南郡黔中长沙南阳之东境汉武置十三州此为荆州后汉及晋并因之宋分置荆州司州郢州雍州湘州齐亦因之唐分置十五部此为山南东道江南西道黔中道兼分入淮南及岭南道宋干徳元年平荆湖三年平蜀始尽得古荆州之地后为荆湖北路荆湖南路及夔州之施黔思播等州云














　　豫州考
　　禹贡荆河惟豫州舜为十二牧之一周礼职方河南曰豫州山曰华川曰荥洛薮曰圃田浸曰波溠其在天官栁七星张则周之分野房心则宋之分野觜觹参则魏之分野角亢氐则韩之分野兼得秦楚之交秦分天下置郡为三川砀颍川南阳郡之东境北境南郡之北境汉武置十三州此为豫州后汉为司豫州魏亦同晋分置司州及豫永嘉之乱豫州没于刘石苻姚宋初有其

　　南境置豫州唐分置十五部此为都畿道河南道兼分入山南东道及河东道五代并都汴宋因之豫州之境为京师辅郡置京东京西二路













　　梁州考
　　禹贡华阳黒水惟梁州自汉川已下诸郡皆其封域舜置十二牧梁州其一周礼以梁州并雍州于天文兼参之宿亦秦之分野又得楚之交秦分天下置郡为汉中巴蜀陇西郡之南境汉武置十三州改梁为益献帝末刘备据其地魏末得之分置梁益二州晋初因之后又分益州南境置宁州宋梁益宁三州并因前代更置秦州齐及梁初多因之后魏得汉中亦曰梁州唐分置十五部此为山南西道山南东道剑南道兼分属京畿陇右道及黔中道宋平孟蜀分为益州利州梓州夔州四路云














　　雍州考
　　禹贡黒水西河惟雍州舜置十二牧雍其一也周礼职方正西曰雍州山曰岳薮曰蒲川曰泾汭浸曰渭洛兼得禹贡梁州之地周自武王都于丰镐则雍州为王畿及平王东迁洛邑以岐酆之地赐秦其在天文东井舆鬼则秦之分野兼得魏赵之交始皇置四十郡此为内史上郡北地九原陇西及云中之西南境汉武置十三州以其西偏为凉州又置司领三辅后汉并如前

　　代晋置雍州秦州凉州后魏置北秦雍南秦三州唐置十五部此为京畿关内道陇右道宋为陜西路及河东路
　　导山
　　山海经禹曰天下名山经五千三百七十六万四千五十六里其余小山甚众不足记　管子曰凡天下名山五千三百七十出铜之山四百六十有七出铁之山三千六百有九山海经华山削成而四方髙五千仞其广千里博物志泰山一曰天孙汉官仪泰山东上七十里至天门五岳图云恒山髙三千九百丈七尺上方三十里周回三千里戴延之西征记嵩山东谓太室西谓少室相去十七里嵩其总名也少室髙八百六十丈与太室相等徐灵期南岳记禹刻石书名山之髙南岳文云髙四千一十丈


<经部,书类,禹贡会笺,图目>
　　导山説
　　蔡传曰王郑有三条四列之名皆为未当余按三条马融以岍为北条西倾为中条嶓冢为南条不自王肃始也班志有南条荆山北条荆山汉张旭华岳碑序布五方则处其西列三条则居其中三条之説自古有之四列郑以岍为隂列西倾次隂列嶓冢次阳列岷山正阳列盖岍岐之列河泲所经西倾之列伊淮渭所经皆在北条为隂嶓冢之列汉水所经岷山之列江水所经皆在南条为阳蔡传以三条四列皆为未当据导字分之为南北二条盖本唐天文志云天下山河之象存乎两戒也其实一而已
　　导水
　　唐天文志河源自北纪之首循雍州北徼达华隂而与地络相防并行而东至太行之曲分而东流与泾渭济渎相为表里谓之北河江源自南纪之首循梁州南徼达华阳而与地络相防并行而东及荆山之阳分而东流与汉水淮渎相为表里谓之南河是天下之水莫大于江河也援神契曰河者水之伯上应天汉风后曰河凡有五皆始开于昆仑之墟山海经岷三江首大江出防山北江出曼山南江出髙山入海在长州南是江之发源已有三江之名补齐记云晏子曰吾闻江深五里海深十里其余盖不胜记云



















　　导水説
　　河图曰河导昆仑山名地首上为权执星【执古势字】东流千里至规期山名地契上为距楼星北流千里至积石山名地肩上为别符星邠南千里入龙首山间抵龙门首名地根上为营室星龙门上为王良星【良一作梁】为天桥神马出河跃南流千里抵龙首【上为龙门之北首下为南首】至卷重山名地咽上为卷舌星东流贯砥柱触阏流山名地喉上为枢星以运七政西距卷重山千里东至雒防名地神

　　上为纪星东流至大伾山名地肱上为辅星东流过洚水至大陆名地腹干上为虚星杨泉物理论河百里小曲千里一曲一直是也元时尚文曰长河万里西来其势遄猛至盟津而下地土平疏移徙不常前汉沟洫志曰治土而防其川犹止儿啼而塞其口岂不遽止然其死可立而待也文子曰汾水蒙浊而宜麻济水通和而宜麦河水中浊而宜菽雒水轻利而宜禾渭水多力而宜黍汉水安重而宜竹江水肥仁而宜稻淮南子曰禹凿龙门平水土民乃得而陆处晋地理志曰昔大禹观于浊河而受緑字然后寰瀛之内可得而言也殷汤江诰曰古禹臯陶久劳于外民乃安东为江北为河南为淮西为济四渎已侯万民乃居【四渎已侯礼云四渎视诸侯是也】




<经部,书类,禹贡会笺,图目>
　　导水里数
　　汉志河入海行九千四百里江入海行二千二百六十里汉入江行二千七百六十里淮入海行二千二百四十里洛入河行千七十里伊入洛行四百五十里沇入河又东入海行千八百四十里汾入河行千三百四十里漳入河行千六百八十里漯入海行千二十里沮入泗行千三百六十里泗入淮行千一百一十里沂入泗行六百里沭入泗行七百一十里潍入海行五百二十里渭入河行千八百七十里泾入渭行千六十里夏水入沔行五百里夷水入江行五百四十里羌谷水行羌中东北至居延入海行二千一百里居延泽古文以为流沙山海经阳华之山门水出焉而东北流注于河门水至于河七百九十里入洛水尔雅水自洛出为波水经注门水即洛水之枝流者是也此可以补汉志之阙


<经部,书类,禹贡会笺,图目>
　　任土作贡説
　　王氏炎曰有赋有贡赋诸侯以供其国用贡诸侯以献于天子挈贡以名篇有大一统之义存焉许氏曰禹贡専为纪治水之成功而并及贡赋之数故九州纪水道土色田赋之等贡物贡道为详胡氏朏明曰禹贡之所谓赋郑注孔疏皆主谷税而军赋不与焉苏氏始云赋田所出粟米兵车之而蔡传取之盖以周时军旅之征亦谓之赋周礼大司马注曰赋给军用者也小司徒注曰赋谓出车徒给徭役也左传悉索敝赋又曰韩赋七邑又曰鲁赋八百乘邾赋六百乘又曰鄫无赋于司马其所谓赋皆军赋故蔡以苏説为长而其实不然按周以前无谓兵为赋者左传云少康有田一成有众一旅此即司马法一成之赋也而称众不称赋则唐虞更可知王耕野云九州田赋止是米谷非必兵车此言得之观甸服之赋惟纳总铚秸粟米则经文自有明徴不烦后人之聚讼矣刘氏维曰禹贡以尊京师为主故首冀州兖最下故次兖雍最髙故终雍昆仑最逺故以织皮与三国终之而无他赋
　　兖青徐雍荆五州赋皆无错冀赋上上错豫赋错上中赋下上上错梁赋下中三错日记曰无错者其等已定有错者其等难定时进退以通节之也书因曰大抵髙田利水下田利旱柔土水旱为灾皆轻刚土水旱为灾皆重中土无大亦无尽伤是则水旱虽同而各方受病实异其无大增减者可定以为常而消息不恒者难执以为例此错法所由立也
















　　三江考
　　三江之説由来不一班孟坚谓南江至呉县入海中江至阳羡入海北江至毗陵入海孔安国谓自彭蠡江分为三入震泽遂为北江而入海虞氏林谓江自大湖入于海郭璞谓岷江浙江淞江韦昭谓淞江浙江浦阳江胡氏朏明曰类皆承譌袭舛惟苏传据经文之中江北江而谓岷山之江为中江嶓冢之江为北江既有中北二江则豫章之江为南江可知蔡传驳之及阅徐坚初

　　学记引郑康成书注以证三江曰左合汉为北江右合彭蠡为南江岷江居其中则为中江始知苏氏所説东汉时固已有之马中锡云斯言也百世以俟圣人可也余窃谓不然江汉为四渎之二所谓渎者以其独能赴海也何当没汉之名竟以汉为三江之一乎今案海内东经曰庐江出天子都入江彭泽西郭注彭泽今彭蠡在寻阳彭泽县史记货殖传呉东有海盐之饶三江五湖之利道元注水经谓庐江之名禹时已有则庐江自大江之北而入江其为三江之北江何疑经又曰贑水出聂都东山东北注江入彭泽西汉志豫章郡湖汉九水东北至彭泽入江其为南江何疑经言东汇泽为彭蠡者南也东迤北防为汇者北也南北二江夹汇于彭泽而岷江介乎其间三江相触江水盘涡旋转为螺纹朔传以蠡测海蠡古螺字也经以彭泽为彭蠡义或然矣自是而三江合流大江至芜湖始名中江前此汉虽入江而大江犹不得为中也周职方荆州其川江汉州其川三江则三江并在扬州而汉水不与其数明矣中江南江北江分流而入海水经注曰庐江出三天子都北过彭泽西北入于海汉志中江至阳羡入海南江至呉县南东入海经云三江既入者是也顾乃以郑氐班氏之説可证汉志之谬余未之敢信











　　九江考
　　蔡传据水经九江地在长沙下隽县西北专指洞庭为九江按汉志庐江郡金兰西北有东陵乡水经江水过下雉县北利水从东陵西南注之又东左得青林口郦道元注曰水出庐江郡之东陵乡江夏有西陵县故是言东矣唐书李靖传辅公祏遣冯惠亮以舟师三万屯当涂陈正通步骑一万屯青林自梁山连锁以断江道则青林与东陵距当涂不甚逺其在庐江无疑矣传以九江在下隽西北以巴陵为汉下隽晋范致明岳阳风土记以汉下隽在蒲圻县界则传舛矣况传所据者水经同一水经也九江在下隽西北可信而东陵在庐江西北独不可信乎且安知下隽西北不为东北之譌乎竹书纪年曰周康王十六年王南巡狩至九江庐山太史公曰余南登庐山观禹疏九江周景式庐山记曰登庐山望九江以观禹之迹其兹峯乎则九江与庐山为近矣安得以洞庭为九江乎向使洞庭即九江禹作禹贡名九江作山海经名洞庭无是理矣















　　李氏瓒曰按九河今在河间府沧州南皮东光庆云献县久已湮塞而故迹尚存传引郦道元程氏之説谓九河俱沦于海夫其沦其塞同于非旧不必深求但黄河故道原在宁津县属景州而府以河间得名则九河之疏昔在其地可无疑者
　　孟子禹疏九河注之海则九河自为注海无复有同为一河然后注海之説宋赵偁奏曰河自孟津初行于地必须全流乃成河道禹之治水自冀抵沧景始播为九河以其近海无患也据此则九河皆近海矣禹又何不爱民力开通二百里为一大河以入海耶






<经部,书类,禹贡会笺,图目>
　　附扬雄九州箴
　　冀州箴
　　洋洋冀州鸿原大陆岳阳是都岛夷被服潺湲河流表以碣石
　　兖州箴
　　悠悠济河兖州之防九河既道雷夏攸处草繇木条漆枲丝纻济漯既通降丘宅土
　　青州箴
　　茫茫青州海岱是极盐铁之地铅松怪石羣水攸归莱夷作牧
　　徐州箴
　　海岱伊淮东海是渚徐州之土邑于蕃宇大野既潴有羽有防桐蠙珠泗沂攸同
　　扬州箴
　　夭矫扬州江汉之浒彭蠡既潴阳鸟攸处橘柚羽贝瑶琨篠簜闽越北垠沅湘攸徃
　　荆州箴
　　杳杳巫山在荆之阳江汉朝宗其流汤汤云梦涂泥包匦菁茅金玉砥砺象贝元贡篚百物世世以饶豫州箴
　　郁郁荆河伊洛是经荥波枲漆惟用攸成
　　梁州箴【原作益州】
　　岩岩岷山古为梁州华阳西极黒水南流
　　雍州箴
　　黒水西河横截昆仑邪指阊阖画为雍垠上侵积石下碍龙门
　　【按夏书维彼陶唐有此冀方尧虽都冀乃在平阳非岳阳也冀箴岳阳是都因岳阳在冀故借以成文耳汉武帝元朔二年改梁为益益即梁也】
　　九州同异考
　　尝按杨泉曰九州变易交错不同禹贡有梁州无并州周官有并州无梁州尔雅有幽营无青梁周职方河内曰冀州今山西地汉河内今懐庆府刘宋冀州领郡九理厯城今山东济南府在禹迹为青州广陵在二汉时为吴国江都广陵国广陵郡刘宋为南兖州北齐为东广州其为扬州自隋始也齐北兖州理淮隂晋元帝侨置兖州寄居京口明帝以郗鉴为刺史寄居广陵置濮阳济隂髙平泰山等郡后改为南兖州襄阳故属荆州孝武于襄阳侨立雍州晋元于广陵侨置青州镇东阳城以侨立州为南青州唐初置南兖州又改防州又改广陵郡今扬州府图书编曰古徐州在今泗州临淮县之徐城镇去徐州垂五百里通考曰鲁郡在禹迹为徐州而汉则属豫州所领陈留郡在禹迹为豫州而晋则属兖州所领刘宋南徐州今镇江府东扬州今绍兴府沈约宋书义熙七年始分淮北为北徐州文帝元嘉八年更以江北为南兖州江南为南徐州治京口通典寿春郡后汉扬州刺史领郡六治此魏曰淮南后魏曰扬州梁武普通七年置南豫州后降魏陈大建复得寿阳为豫州隋改寿州齐豫州亦理寿春皆在禹迹为扬州唐置南豫古丹阳郡在禹迹为扬州魏太和中蛮帅田益宗纳土于魏魏为立东豫州治广陵城五代史志汝南新息县魏置东豫州则此广陵乃新息非扬州也后魏豫州今汝宁北徐州今兖州府之沂州职方河南曰豫州李唐河南则指一道而言包古青徐兖豫四州之境奄黄河以南皆是北史独信都督三荆州今汝州伊阳县东荆州后改曰怀州今唐县西荆州今邓州在禹迹为豫州隋志曰普安郡梁置南梁州眉山郡后周曰青州淮南郡后魏曰扬州梁曰南豫州东魏曰扬州陈又曰豫州后周曰扬州庐江郡梁置南豫州琅邪郡旧置北徐州刘聪以洛阳为荆州魏梁州今陜西汉中东魏梁州今河南开封汉中亦唐梁州汉武帝改梁州为益州魏分置梁州益州雍州之地汉时为凉州晋置雍州又分其地为凉州秦州后魏置雍州亦分其地为南秦州北秦州刘宋雍州理襄阳其统领郡县在禹迹为荆州东晋雍州今襄阳府在禹迹为荆豫二州之界以今之地理考之冀州古为幽燕三晋今则太行以西即山西太原等处太行以东即京师奉天等处兖州古为邹鲁即今之山东兖州东昌等处西至河东距济南接徐豫之境其地当河之下流平衍无髙山青州古为齐即今之山东济南青州登莱等处地虽近海然不当众流之冲故禹治之比他州用力为省徐州古为鲁为彭城即今之徐州丰沛江南为南北咽喉扬州古为吴越今之江南及两淮江浙等处古时江淮不通今一自仪徴至扬子桥一自州至扬子桥二河合而北行自髙邮寳应至清江浦入淮为今粮道咽喉重地其江以南滨海为广东福建荆州古为楚即今之湖广荆襄等处其荆梁之界则为贵州其衡山之南则为广西豫州古为郑卫东周大梁今之河南开封洛阳等处其地北距河南抵荆山东抵徐西抵雍梁居天下之中梁州古为西蜀益州今之四川成都等处其西南夷壤为今之云南雍州古为周秦闗陇即今之陜西西安左传芒芒禹迹画为九州萧子显南齐书郡国志赞郡国既建因州而剖离过十三合不逾九九州之变易迁改斯数语者足以尽之矣
<经部,书类,禹贡会笺,图目>
　　五服图説
　　易氏彦祥曰禹五服帝畿在内帝畿千里而两面各五百里数其一面故曰五百里甸服自甸至荒皆数一靣每靣各五百里总为二千五百里靣相距凡五千里职方氏所载则王畿不在九服之内自方五百里之侯服至方五百里之藩服其名凡九九服每靣各二百五十里通为二千二百五十里两靣相距通为四千五百里并王畿千里通为五千五百里增于禹者五百里之藩服耳然禹九州之外咸建五长东渐西被即成周藩服之域其名虽増而实未尝增也






<经部,书类,禹贡会笺>
　　钦定四库全书
　　禹贡防笺卷一
　　翰林院检讨徐文靖撰
　　夏书
　　蔡传曰夏禹有天下之号也禹贡作于虞时而系之夏书者禹之王以是功也【笺】按王充论衡曰尧以唐侯得位舜以虞地得达禹由夏而起皆本兴昌之地为号重本不忘始也周书武王克商至周曰吾其有夏之居乎遂营洛邑徐广曰阳翟夏地也帝王世纪曰禹受封为夏伯在豫州外方之南【今开封禹州】禹贡既作于虞时禹时为夏伯故曰夏书不当谓有天下之号唐孔氏尧典疏曰左传庄八年引夏书臯陶迈种徳僖二十七年引夏书赋纳以言襄二十六年引夏书与其杀不辜宁失不经皆在夏禹谟臯陶谟当云虞书而云夏书者以事关禹故此是也
　　禹贡上
　　蔡传曰上之所取谓之赋下之所供谓之贡是篇有贡有赋而独以贡名篇者贡又夏后氏田赋之总名【笺】按孔传曰禹制九州贡法五帝本纪曰惟禹之功为大披九山通九泽决九河定九州各以其职来贡不失厥宜方五千里至于荒服禹之以贡名篇是也又夏后五十而贡在有天下之后禹贡既作于虞时不应以是名篇
　　禹敷土【大戴礼史记作傅土】
　　蔡传曰敷分也分别土地以为九州也【笺】按竹书纪年帝尧七十五年司空禹治河山海经禹鲧是始布土均定九州郭璞曰布犹敷也
　　随山刋木【史记作行山表木汉书作栞木】
　　蔡益稷传曰随循刋除也左传曰井堙木刋刋除木之义也循山伐木通蔽障开道路而后水工可兴也【笺】按益稷篇禹曰予乘四载随山刋木孔传曰随行九州之山林刋槎其木开通道路以治水也服防左传注刋削也周礼柞氏刋阳木义同
　　奠髙山大川【奠史记作定】
　　蔡传曰奠定也定髙山大川以别州境也若兖之济河青之海岱之淮海雍之黑水西河荆之荆衡徐之海岱淮豫之荆河梁之华阳黑水是也【笺】按孔传曰髙山大川定其差秩祀礼所视也周礼职币辨其物而奠其録郑注曰奠定也是矣郑樵曰州国之设有时而更山川之形千古不易禹贡分州必以山川定疆界使兖州可移而济河之兖州不可移梁州可迁而华阳黑水之梁州不可迁
　　冀州
　　蔡舜典传曰舜既分十有二州而至商时又但言九围九有周礼职方氏亦止列为九州则是为十二州盖不甚久不知其自何时复合为九也【笺】按竹书纪年帝尧八十七年初建十有二州九十七年司空巡十二州帝舜元年己未帝即位居冀三十三年春正月夏后受命于神宗遂复九州则是为十二州者约四十九年也尧舜禹皆居冀夏书曰惟彼陶唐有此冀方以言尧始都冀尔
　　蔡传曰冀州三面距河兖河之西雍河之东豫河之北【笺】按尔雅两河间曰冀州盖言南河东河也此言三面距河者东河之西南河之东南河之北其实一也徐士彰曰其在今日河流徐邳而九河故地乃为漳卫入海之道则冀之东北无复河水之绕而所谓三面滨河者盖旧迹也
　　蔡传又曰周礼职方河内曰冀州是也【笺】按周初时改禹九州以徐梁合于青雍分冀为幽并故冀州止有河内之地史记正义曰河从龙门南至华隂东至卫州即东北入海曲绕冀州故言河内也若禹贡冀州甚广当兼并幽之地谓三面距河则可谓即周职方河内曰冀州不可
　　既载壶口【水经注作壶中误】
　　蔡传曰经始治之谓之载壶口山名汉地志在河东北屈县东南晋志平阳郡北屈县壶口山在东南有南故称北【笺】按周礼载师注载之言事也禹贡既载壶口是也后汉郡国志北屈县有壶口山注引禹贡曰壶口治梁及岐盖郑氏已前皆作冀州既载郑始读为既载壶口也山海经平山平水出于其上即禹贡壶口山也水经注平阳水出晋阳县西壶口山东迳狐谷亭括地志壶口盖受河之口【河南入之道迎而受之故曰口】今在慈州吉乡县西南五十里传言有南故称北据竹书纪年翟章救郑次于南屈是屈有南北也蔡传曰冀州帝都之地禹受命治水所始故曰既载然禹治水施功之序则皆自下流始故次兖次青次徐次次荆次豫次梁次雍兖最下故所先雍最髙故独后【笺】按唐孔氏曰九州之次以治为先后以水性下流当从下而泄故治水皆从下为始冀州帝都于九州近北故首从冀起而东南次兖而东南次青而南次徐而南次从而西次荆从荆而北次豫从豫而西次梁从梁而北次雍雍地最髙故在后也自兖以下皆准地之形势从下向髙从东向西青徐三州并为东偏雍髙于豫豫髙于青徐雍豫之水从青徐入海梁髙于荆荆髙于梁州之水从入海兖在冀东南冀兖之水各自东北入海也
　　治梁及岐
　　蔡传曰梁山吕梁山也在今石州离石县东北尔雅梁山晋望即冀州吕梁也又春秋梁山崩左氏谷梁皆以为晋山则亦指吕梁矣【笺】按诗奕奕梁山维禹甸之毛传曰禹治梁山除水灾是也春秋成公五年梁山崩左传晋侯以传召伯宗问绛事焉谷梁传梁山崩遏河水三日不流公羊传梁山河上山魏土地记曰山在夏阳县西临于河上即禹贡之吕梁也汉孔氏谓岐梁在雍州非是
　　蔡传曰岐山在今汾州介休县狐岐之山胜水所出东北流注于汾【笺】按山海经狐岐之山胜水出焉水经注胜水出西狐岐之山东迳六壁城南【后魏书太武讨胡贼于六壁城有六面故名】又东迳中阳故城南【今孝义县】又东合文水今岐山在介休县东南二十五里一名薛颉山一名洪山孔氏传谓在雍州非也【雍州岐山在凤翔府岐山县】
　　既修太原
　　蔡传曰修因鲧之功而修之也广平曰原今河东路太原府也【笺】按鲁语曰禹能以徳修鲧之功注曰鲧功虽不成禹亦有所因故曰修鲧之功是也孔传曰太原今为郡名水经注太原郡治晋阳城秦昭襄三年立尚书所谓既修太原者也
　　至于岳阳
　　蔡传曰岳太岳也地志谓霍太山即太岳在河东郡彘县东今晋州霍邑也【笺】按孔传曰太岳在太原西南【今在平阳府霍州上有一峯名太岳】地理志河东彘县霍太山在东北水经注汾水又东与彘水合水出东北太岳山禹贡所谓岳阳也
　　蔡传曰山南曰阳即今岳阳县地也尧之所都子云冀州箴曰岳阳是都是也【笺】按正义曰岳阳言从太原至岳山之南如荆之衡阳梁之华阳皆举其境地所至非专指一地也朱长孺曰岳阳谓霍山之南其地所包者广蔡传专指岳阳县言非又按尧都平阳乃平山之阳非霍山也扬雄冀州箴洋洋冀州鸿原大陆岳阳是都岛夷被服因禹贡言岳阳在冀州故云其实岳阳非尧都也
　　蔡传曰汾水出于太原经于太岳东入于河此则导汾水也【笺】按山海经管涔之山汾水出焉【山在今静乐县北一百三十里】而西流注于河郭璞注曰至汾隂县北西入河汉志太原汾阳北山汾水所出西南至汾隂入河行千三百四十里水经汾水出汾阳县北管涔山又西至汾隂县北西注于河郦道元曰水南有长阜背汾带河汾水歴其隂西入河今汾州府汾河东黄河西是汾水西入河矣蔡传云东入误
　　覃怀厎绩【史记作致功左传明厎其情杜预曰厎致也音防】
　　蔡传曰覃怀地名地志河内郡有怀县今怀州也【笺】按韩诗外传曰武王伐纣到邢丘更名邢丘曰怀孔传曰覃怀近河地名唐孔氏曰盖覃怀二字共为一地故云近河地名据尔雅释言流覃也覃延也邢昺曰水之流必相延及则是覃怀者乃覃及于怀也今怀庆府河内县有覃怀驿盖因禹贡以立名也蔡传又引曾氏曰覃怀平地也当在孟津之东太行之西涞水出乎其西淇水出乎其东方洪水怀山襄陵之时而平地致功为难故曰厎绩【笺】按史记韩世家秦击我于太行正义曰太行在怀州河内县北二十五里又按山海经沁水出井陉山东东南注河入怀东南今沁水正在怀庆之西蔡传涞水疑当作沁若涞水出直保安州矾山经涞水县定兴县合易水去覃怀絶逺何云出乎其西淇水出卫州共城北山至黎阳入河疑义曰覃怀今怀庆府也府城有尧河自太行山谷而出灌田甚为民利故曰厎绩非平地致功为难之谓
　　至于衡漳【汉书作衡章】
　　蔡传曰衡漳水名衡古横字地志漳水二一出上党沾县大黾谷今平定军乐平县少山也名为清漳【宋志太平兴国二年以镇州广阳砦建平定军山在今太原府平定州乐平县西南二十里】一出上党长子县鹿谷山今潞州长子县发鸠山也【山在长子县西五十里】名为浊漳郦道元谓之衡水又谓之横水东至邺合清漳东北至阜城入河邺今潞州涉县也阜城今定逺军东光县也【笺】按孔传曰漳水横流入河郑氏曰衡漳漳水横流释文曰衡如字横也马云水名宋景徳元年改唐之景州为永静军有东光县阜城县传以永静军为定逺军误矣水经注漳水迳武隧县故城南【今真定府武强县】白马河注之上承虖沲东南迳武邑郡北而东入衡水隋于此置衡水县今真定府深州衡水县是也是衡漳不得为一水矣注又曰斯洨水又东迳乐信县故城南地理志钜鹿属县也又东入衡水衡水又北迳邬县故城南是衡水不得为横水矣王肃以为衡漳二水名是也唐志冀州有衡水县沧州清池县西五十里有衡漳隄二西北六十里有衡漳东隄循吏传薛大鼎为沧州刺史疏长芦衡漳三渠泄污潦水不为害九域志衡水县长芦河即禹贡衡漳故渎金史景州阜城有衡水又有漳水是也李氏瓒曰冀州原有衡水故渎在南宫县注以为横水非也
　　蔡传曰桑钦云二漳异源而下流相合同归于海唐人亦言漳水能独达于海请以为渎而不云入河者汉初漳犹入河其后河徙日东而距漳水益逺至钦时【儒林传桑钦君长汉成帝时人】河自大伾而下已非故道而漳自入海矣故钦与唐人所言者如此【笺】按正义曰怀在河之北漳在怀北五百余里从覃怀致功而北至衡漳也则漳之不应入河明矣蔡传谓汉初入河不知何据一统志漳水二源俱入彰徳府境合流入卫河
　　厥土惟白壤
　　蔡传曰汉孔氏曰无块曰壤顔氏曰柔土曰壤【笺】按管子地员篇上土有五壤中土有五垆下土有五埴郑康成曰以万物生焉则言土以人所耕而树艺焉则言壤唐孔氏曰土坚而壤濡九章算术穿地四为壤五壤为息土则壤是土和缓之名
　　蔡传曰辨土之宜有二白以辨其色壤以辨其性盖草人粪壤之法各因色性而辨其所当用也【笺】按援神契曰五土出利以给天下黄白宜种禾黑坟宜种麦苍赤宜种菽泍泉宜种稻又管子地员篇有赤垆黄唐黑埴青商白壤之名皆祖述禹贡之遗意也孔传曰水去土复其性色白而壤美马曰天性和美也
　　厥赋惟上上错厥田惟中中
　　孔传曰赋谓土地所生以供天子上上第一杂出第二之赋田之髙下肥瘠九州之中为第五【笺】按唐孔氏曰多者为正少者为杂此州言上上错者少在正下豫州言错上中者少在正上
　　蔡传曰赋髙于田四等者地广而人稠也【笺】按地志曰河东土地平易有盐铁之饶本唐尧所居后唐李琪曰自尧堙洪水禹作司空于是辨九等之田什一之税其时戸口一千三百余万定垦田约九百二十万顷为太平之盛冀为帝都其地广人稠可知埤传曰朱子以平阳蒲坂其地硗瘠朴陋非尧舜不能都此据后世而论耳冀赋第一田第五其非硗瘠可知周职方曰其谷宜黍稷本非硗瘠明矣
　　蔡传曰林氏曰冀州先赋后田者冀王畿之地天子所自治并与塲圃园田漆林之而征之如周官载师所载赋非尽出于田也故以赋属于厥土下余州皆田之赋也故先田而后赋【笺】按周礼小司徒职经土地而井牧其田野任地事而令贡赋田有不易一易再易之不同赋亦上中中下三错之各异至载师任土则以宅田士田贾田任近郊之地以官田牛田赏田牧田任逺郊之地以公邑之田任甸地以家邑之田任稍地田不耕者出屋粟时征其赋故必先品田之髙下而后可以制赋若禹时京师之田旧所熟悉岂待至禹而始核唯校之八州不知其赋为何等至是而颁行列州乃知冀赋为上上错故先言赋而后言田也余八州之赋则照京师之例而行之若徐田第五则赋第二田第九则赋第七而又杂出第六者是也传以为冀赋并园防漆林而征之赋不尽出于田故先赋后田何当日兖之漆丝豫之漆枲载为定制而冀赋了不相及观甸服止纳总秸粟米别无他赋可知何得以周初时制例之于禹贡时也
　　恒卫既从【史记作常卫以讳恒也】
　　蔡传曰恒水地志出常山郡上曲阳县恒山北谷东入水晁氏曰今之恒水西南流至真定府行唐县东流入于滋水又南流入于衡水非古迳矣【笺】按水经注水东迳左人城南又东恒水从西来注之自下水兼纳恒川之通称焉即禹贡所谓恒卫既从也孔传曰二水已治从其故道
　　蔡传曰卫水地志出常山郡灵寿县东北东入滹沱河薛氏曰东北合滹沱河过信安军入易水【笺】按宋信安军在今顺天府霸州一统志卫河在灵寿县东北十里俗呼雷沟河又强有索卢水即卫水之支流也石瑶乃以为卫辉府之卫水源自府城北东达内黄濬县与淇漳滹沱诸水合流至直沽入海非是
　　大陆既作
　　蔡传曰大陆孙炎曰钜鹿北广阿泽河所经也程氏曰钜鹿去古河絶逺河未尝迳邢以行钜鹿之广阿非是按尔雅髙平曰陆大陆云者四无山阜旷然平地盖禹河自澶相以北【澶今开州相今彰德府】皆行西山之麓故班马王横皆谓载之髙地则古河之在贝冀【贝今广平府清河县冀今真定府冀州】以及枯洚之南皆穿西山踵趾以行及其已过信洚之北则西山势断旷然四平盖以此地谓之大陆乃与下文北至大陆者合故隋改赵之昭庆以为大陆县唐又割鹿城置陆浑县皆疑钜鹿之大陆不与河应而亦求之向北之地杜佑李吉甫以为邢赵深三州为大陆者得之【笺】按山海经敦与之山溹水出于其阳而东流注于泰陆之水郭璞曰泰陆水也名胜志敦与山在赵州临城县南七十里【金史志沃州临城县有敦与山】吕氏春秋九薮赵之钜鹿髙诱注广阿泽也河渠书注大陆泽在邢州及赵州界则钜鹿即为大陆明矣大陆自水名孙炎以为河所经非也又按魏地形志殷州治广阿刘昫曰北齐改为赵州隋改广阿为大陆唐武徳四年改为象城天寳元年改为昭庆【以县西南有建初启运二陵故名】宋开寳二年改昭庆为隆平据此则是唐改大陆为昭庆蔡传乃谓隋改昭庆为大陆谬矣唐志深州束鹿县本鹿城先天二年析鹿城置陆泽蔡传作陆浑泽之譌也盖大陆水名禹治水而恒卫既从则大陆水退地可耕作若荆州云梦之泽云土梦作乂是也尔雅髙平曰陆疑大陆亦必髙地不得为水然洪水怀山襄陵况平陆乎当是时洪水方割冀州为京师根本之地重农力作秎获丰君相以农为本务尧授人时平秩东作舜耕歴山田事其所素谙也禹曰濬畎浍距川暨稷播奏庶艰食烝民乃粒万作乂则冀土为诸州之倡导夏小正初嵗祭耒始用畅农率均田农及雪泽初服于公田【夏时已有公田】二月徃耰黍三月祈麦实五月种黍菽穈盖其遗制也吕刑曰稷降播种农殖嘉谷三后成功惟殷于民则当日大陆既作所可想见者也
　　岛夷皮服【史记汉书作鸟夷】
　　蔡传曰海岛之夷以皮服来贡也【笺】按东汉挹娄传好养豕食肉衣皮逺夷慕徳歌阻苏邪犂注曰食肉衣皮唐书回鹘列传白霫居鲜卑故地直京师东北五千里业射猎以赤皮缘衣尔雅东北方之美者斥山之文皮故冀东北边之夷多皮服也孔传曰海曲谓之岛居岛之夷还服其皮明水害除【郑王肃本皆作鸟夷】
　　夹右碣石入于河【史记汉书河作海】
　　蔡传曰碣石地志在北平郡骊城县西南河口之地今平州之南也冀州北方贡赋之来自北海入河南向西转而碣石在其右转屈之间故曰夹右也【笺】按山海经碣石之山绳水出焉东流注于河郭璞曰或曰在右北平骊城县海边山也则碣石在河之右而近海矣盖海水弥漫稽天混茫无际辽东西贡赋入河之道防茫难认屹然有碣石髙峙其右穹窿如柱舟楫入河望之俨在其右掖则南向入河西转以此为识唐陆徳明释文曰夹音协带也宋杨伯嵒九经韵补曰夹音协以其居河之右如人之右脇然也孔氏传曰碣石海上山禹夹行此山之右而入河逆上夹字以本音读之失其防矣杜佑曰碣石山在汉乐浪郡遂城县秦长城起此为左碣石禹贡碣石在平州南三十余里为右碣石
　　蔡传曰程氏曰冀为帝都东西南三面距河他州贡赋皆以达河为至故此三方亦不必书而其北境则汉辽东西右北平渔阳上谷之地其水如辽濡滹易皆中髙不与河通故必自北海然后能达河也【笺】按袁坤仪曰谓辽濡滹易之水皆中髙不与河通者误濡易滹沱诸水去帝都近【汉书注易水出故安至苑阳入濡又濡水有二一出涿郡合易水一出辽西肥如县南入海阳】纵使入河亦不由行辽水又在塞外安得中之【郡国志注引郭璞山海经注潦水出塞外御白平山水经作卫白平今本山海经作卫臯山当是误合白平为臯志又误卫为御也】
　　蔡传曰韦昭以为碣石其山皆在河口海滨故以志其入贡河道歴世既久为水所渐沦入于海已去岸五百余里矣【笺】按汉地志右北平骊成大揭石在县西南王莽改县曰碣石史记苏秦列传燕地方二千里南有碣石鴈门之饶封禅书北至碣石巡自辽西若果沦入于海去岸五百里所谓在县西南者何山南有北至者又何石也盖辽东为古幽营二州之域舜分冀东北为幽即今广宁以西之地青东北为营即今广宁以东之地东至鸭緑江西至山海关南至旅顺口北至开元城三面濒边一面阻海特碣石一线之河可通贡道自岛夷入贡而外不使习知其内地夷险圣人制贡之意防矣哉








　　禹贡防笺卷一
　　钦定四库全书
　　禹贡防笺卷二
　　翰林院检讨徐文靖撰
　　济河惟兖州【汉书济作泲史记兖作沇】
　　蔡曰兖州之域东南据济西北距河苏氏曰河济之间相去不逺兖州之境东南跨济非止于济也【笺】按正义曰济河之间相去路近兖州之境跨济而过东南越济水西北至东河也罗平曰九州之界济河【兖】淮岱【徐】相去不能千里荆河【豫】千里而赢海岱【青】千里而缩荆山衡阳【荆】二千里而遥东海西河【冀】二千里而近寿春之淮潮阳之海【扬】相去五六千里龙门之河炖煌之黑【雍】相去且四千里华阳黒水【梁】穷数千里犹未知其所终荆河淮济之间断长补短不能淮海一州之半则知所制各有当矣
　　九河既道
　　蔡曰九河尔雅一曰徒骇二曰太史三曰马颊四曰覆鬴五曰胡苏六曰简洁七曰钩盘八曰鬲津其一则河之经流也先儒不知河之经流遂分简洁为二既道既顺其道也【笺】按尔雅简洁郭璞曰简水道简易絜水多约絜朱子注孟亦分简洁为二又呉氏程曰南皮县明有简河何尝合絜为一蔡乃合简絜而一之非也邢昺曰九河所在徒骇最北鬲津最南葢徒骇是河之本道东出分为八枝也然则徒骇即河之经流蔡谓徒骇而外别有一经流非又曰按徒骇河地志云滹沱河寰宇记云在沧州清池南许商云在成平【笺】按唐地志沧州清池县有徒骇河九域志在故沧州废清池县西北二十里寰宇记在清池县西五十里云南误邢昺尔雅疏九河所在徒骇最北鬲津最南葢徒骇是河之本道东北分为八枝也然则徒骇即河之经流云徒骇而外别有所为经流者以简絜误合而为一也
　　又曰马颊河元和志云在德州安德平原东南寰宇记云在棣州商河北舆地记云即笃马河也【笺】按沟洫志孙禁以为可开通大河今入故笃马河先儒以为即马颊唐地志德州平昌县有马颊河金史志棣州商河县有马颊河一统志马颊河在东光县界经堂邑清平二县界东达乐陵入海又髙唐州西有马颊河故道
　　又曰覆鬴河通典云在德州安德【笺】按一统志覆鬴枯河自庆云经海丰县南入海
　　又曰胡苏河寰宇记云在沧之饶安无棣临津三县许商云在东光【笺】按许商谓古説九河之名有徒骇胡苏鬲津今现在成平东光鬲县界中郡国志勃海东光县有胡苏亭胡苏河水经注清河又东至东光县西南迳胡苏亭又东北右防大河故渎元史云胡苏在庆云西南【广云故无棣】
　　又曰简洁河舆地记云在临津【笺】按方舆纪要絜与简相近舆地记云在临津孔氏谓在贝州厯亭县误也金史南皮县有絜河元志简洁在南皮城外十余步
　　又曰钩盘河寰宇记云在乐陵东南从德州平昌来【今徳平县】舆地记云在乐陵【笺】按水经注般县般河葢亦九河之一也汉书称公孙瓒破黄巾于般河即此渎也元志献县东南八十里有钩盘河
　　曰鬲津河寰宇记云在乐陵东西北流入饶安许商云在鬲县舆地记云在无棣【笺】按沟洫志许商以为古説九河之名有徒骇胡苏鬲津今见在成平东光鬲界中自鬲以北至徒骇间相去二百余里今河虽数移徙不离此域方舆纪要鬲津在钩盘之北汉志注平原鬲县平当以为鬲津通典在献县之废饶安县元志在庆云县又在乐陵县西三十里一统志云至海丰入海
　　曰太史河不知所在【笺】按通典曰九河四在景成二在平原其太史简絜未详处所方舆纪要太史河在徒骇之东元志太史河在南皮县治北
　　又曰九河水道变迁难于推考而碣石通顶趾皆石不应仆没今兖冀之地既无此石而平州正南有山而名碣石者尚在海中去岸五百余里卓立可见则是古河自今以为海处向北斜行始分为九其河已沦于海明矣汉王横言昔天常连雨东北风海水溢西南出浸数百里九河之地已为海水所渐郦道元亦言九河碣石苞沦于海后世儒者知求九河于平地而不知求碣石有无以为之证故前后异説究无归宿【笺】按封禅书北至碣石巡自辽西地理志碣石在骊成西南今永平昌黎县北相去二十里现有碣石何得云去岸五百里也自石晋以幽蓟十六州赂契丹厯宋数百年足迹未至其地近自沧州望平州约五百余里何得以碣石逺在海中去平州五百里也纵使去平州五百余里又何得有卓立可见者水经注曰禹贡兖州九河既道矣谓徒骇太史马颊覆鬴胡苏简洁钩盘鬲津也同为逆河葢所润下之以通河海及齐桓霸世塞广田居同为一河故自堰以北馆陶廮陶【唐志赵州宁晋本廮陶丘】贝丘鬲般广光信都东光河间乐成城地并存川渎多亡汉世河决金隄南北离其害议者欲求九河故迹而川之未知其所夫欲求九河故迹则必有故迹之处可求岂谓求之于海乎孙禁谓开通大河令入故笃马河至海五百里岂谓至碣石五百里乎至王横言天常连雨东北风海水溢西南浸数百里如春秋所书宋大水岂风息雨霁之后宋遂沦为海乎
　　雷夏既泽
　　蔡曰泽水之钟也雷夏地志在济隂郡成阳县西北今濮州雷泽县西北也山海经云泽中有雷神龙身而人头鼓其腹则雷然则本夏泽也因其神名之曰雷夏也【笺】按山海经雷泽有雷神龙身而人头鼓其腹在呉西汉地志防稽呉县具区在西古文以为震泽郡国志呉郡呉县震泽在西刘昭注曰越絶书云湖周三万六千顷有大雷山小雷山水经注太湖有大雷小雷三山亦谓之三山湖此雷泽即震泽与禹贡雷夏无涉蔡之误因史迁舜纪舜渔雷泽正义曰雷泽有雷神鼓其腹则雷改经文在呉西字为则雷字而不知其非禹贡之雷泽也据汉地志曰济隂定陶诗风曹国也尧作游成阳舜渔雷泽故其民犹有先王之遗风括地志曰雷夏在濮州雷泽县郭外西北元和志曰雷泽县西北至濮州九十里此则禹贡之雷泽矣近志云雷泽东西二十里南北十五里李之藻云泽底有巉石深壑冬至前水吸而入如巨雷鸣故名雷泽意洪水怀襄之世雷泽未陂泛滥弥广史称舜渔于雷泽就时于夏郑曰夏卫地孙奭孟子疏曰今之东郡是也意是时雷泽夏或皆其泽所弥漫故总名雷夏未可知也正义曰洪水之时高原亦水泽不为泽雷夏既泽高地水尽此复为泽也周礼稻人职曰凡稼泽夏以水殄草而芟夷之泽草所生种之芒种是也
　　灉沮防同
　　蔡传曰灉水曾氏曰尔雅水自河出为灉许氏曰河灉水在宋水经汳水出隂沟东至为狙獾灉水即汳水也【笺】按元和志曰灉水沮水二源俱出雷泽县西北平地去县十四里许氏曰灉水东入泗下流入沮韩氏谓此乃河之别流在豫州者东厯徐州境入泗水经汳水出隂沟于浚仪县北东至梁郡县为濉水水出汳水于梁郡县北又东至彭城县北东入于泗蔡传狙獾乃沮二字之譌
　　蔡传曰晁氏曰尔雅自河出为灉济出为濋求之于韵沮有楚音【笺】按僖十九年左注杜预曰沮水受汴东经陈留梁谯沛彭城县入泗水经子河出东郡濮阳县北河注曰禹贡灉沮防同许慎曰河灉水也九域志曰濮州有沮沟即禹贡灉沮防同者京相璠曰今濮阳城西南十五里有沮丘城六国时沮楚同以为楚丘非也
　　桑土既蚕
　　蔡曰蚕性恶湿故水退而后可蚕然九州皆赖其利而独于兖言之者兖地宜桑后世之濮上桑间犹可验也【笺】按祭义曰古者天子诸侯必有公桑蚕室大昕之朝桑于公桑风戾以食之郑氏曰风戾之使露气燥乃以食蚕蚕性恶湿是也秦少游蚕书序略曰考之禹贡扬梁冀雍不贡茧物兖篚织文徐篚纤缟荆篚纁玑组豫篚纤缟青篚檿丝皆茧物也而桑土既蚕独言于兖然则九州蚕事兖为最乎夏小正三月摄桑曰桑摄而记之急桑也货殖齐鲁千桑与千户侯等诗邶鄘卫谱东及兖州桑土之野正义曰今濮水之上地有桑间者是有桑土明矣
　　是降丘宅土【史记作下一居土】
　　蔡曰兖地多在卑下水害尤甚民皆依丘陵以居至是始得下居平地也【笺】按郑氏曰此州寡于山而夹川两大流之间遭洪水其民尤困水害既除于是下丘居土以其免于厄尤喜故记之周官大司徒以土宜之法辨十有二土之名物以相民宅而知其利害注曰相视其地以奠民居使知趋利避害各得其所也当日禹作司空掌土居四民时地利正其事也是降丘宅土非止为下居平地故于蚕桑既兴后记之
　　厥土黑坟
　　蔡曰土脉坟起也【笺】按孔曰色黑而坟起陆氏释文曰马云有肥泽也周礼草人职坟壤用麋援神契曰黑坟宜种麦説卦坤于地为黑兖土乃黑而坟也
　　厥草惟繇厥木惟条
　　蔡曰林氏曰兖徐扬三州最居东南下流其地卑湿沮洳洪水为患草木不得其生至是或繇或条或夭或乔而或渐包故于三州特言之【笺】按论衡曰地性生草山性生木故草木于山为宜兖州寡于山而夹以河济之间水盛而草木不生今既长茂故特书之孔曰繇茂条长马云繇抽也坤文言曰天地变化草木蕃其谓是乎
　　厥田惟中下厥赋贞
　　蔡曰贞正也兖赋最薄言君天下者以薄赋为正也【笺】按隋书食志云采制九等而康歌兴九州以土色定田皆有定赋惟冀豫梁扬错出冀豫荆青徐雍兖扬梁为次然雍兖皆六六而无九今兖田第六赋亦第六无复下上之别故曰贞郑氏曰贞正也其赋中上则是田正与赋相当故以为贞也周书无逸所谓惟正之供蔡云以薄赋为正其余八州之赋将遂不得为正乎
　　作十有三载乃同
　　蔡曰兖当河下流之冲今水患虽平而卑湿沮洳未必尽去土旷人稀生理鲜少必治作十有三载然后赋法同于他州【笺】按郑氏曰治此州正作不休十三年乃有赋与八州同言功难也夫以为治此州者正作不休则贞作连读可乎且十三年中八州有赋而兖独无其果然乎意以作当为耕作如冀州大陆既作之葢兖田第六赋亦第六必耕作十有三载贞问其田之收获赋之正供无复有上下丰歉之异故曰贞也若以为同于他州则兖赋第六他州亦第六乎然必十有三载者周礼天府职云季冬陈玉以贞来嵗之媺恶郑氏曰问事之正曰贞问嵗之媺恶谓问于龟太卜职太贞之属史记太隂在子旱明嵗美至卯穰明歳衰恶至午旱明歳美至酉穰明歳衰恶故必十三载乃可以同周职方曰兖州其谷宜四种
　　厥贡漆丝
　　蔡曰兖地宜漆宜桑故贡漆丝也【笺】按禇遂良曰舜造漆器禹雕其俎是漆为当时器用之所需也货殖山东多鱼盐漆丝故兖贡之考工记防人湅丝以涚水沤其丝郑氏曰涗水谓以灰所泲水也楚人曰沤齐人曰涹
　　厥篚织文【汉书篚作棐】
　　蔡曰篚竹器筐属也古者币帛之属则盛之以筐篚而贡焉织文者织而有文锦绮之属也【笺】按三礼图曰篚以竹为之长三尺广一尺深三寸足高三寸上有葢孔曰地宜漆林又宜桑蚕织文锦绮之属盛之筐篚而贡焉据礼记深衣士不衣织郑注曰织染丝织之士衣染缯也是织文乃染丝织之而有文非必为锦绮也诗六月织文鸟章又周礼玉府掌王之献文织良货贿之属注曰文织谓织之有文出于织成者其非为锦绮可知
　　浮于济漯达于河【史记汉书济作泲】
　　蔡曰舟行水曰浮漯者河之枝流也兖之贡赋浮济浮漯以达于河也【笺】按水经曰济水又东北过甲下邑入于河郦注曰山海经济水入钜野注渤海入济琅槐东北者也又东北河水枝津注之水经以为入河非也斯乃河水注济非济入河杜佑曰济水因王莽末渠涸不复截河过今东平济南淄川北海界中有水流入海谓之清河实菏泽汶水合流亦曰济河葢因旧名非济水也郭景纯曰济自荥阳至乐安博昌入海今河竭济水仍流不絶然河水于济漯之北别流注海今所辍流者惟漯水耳郭或以为济注之事实非也孔曰顺流曰浮因水入水曰达蔡曰地志漯水出东郡东武阳至千乗入海程氏以为此乃汉河与漯殊异然亦不能明言漯河所在未详其地也【笺】按水经注曰桑钦地理志漯水出髙唐余按穆天子丁夘天子自五鹿东征钓于漯水以祭淑人己巳天子东征食马于漯水之上寻其沿歴迳趣不得近出高唐也据穆郭注漯水今济隂漯隂县是漯隂在济水之隂也水经漯水迳高唐县故城东又东北迳漯隂故城北故兖州贡赋浮济浮漯以入河也金史志博州博平县有漯河今在章丘县东北七里源出县之长白山西北流入小清河唐志济南章丘县有长白山是也薛氏谓古漯自东昌府朝城县受河而东入海故浮漯可以达河西汉末河并行漯川其后河徙而漯亦不复存矣章丘县志县东北七里有漯水出长山县之长白山西北流入小清河非古漯也





　　禹贡防笺卷二
　　钦定四库全书
　　禹贡防笺卷三
　　翰林院检讨徐文靖撰
　　海岱惟青州
　　蔡曰青州之域东北至海西南距岱【笺】按蔡冀州中引程氏日记云冀之北境则辽东西右北平是矣于舜典中仍用孔氏分青州为营州之説至此易据海为至海仍无所归一也据尔雅九州齐曰营州有营而无青并青于营也两河间曰冀州燕曰幽州分幽于冀也安得以幽营皆冀地乎周礼幽州其川曰河泲而不及海河内曰冀州而不及海独禹贡谓海岱惟青州安得谓青州直至海而不跨海乎且舜营州即辽东商改青州为营州则辽东属青可知周时以青兼徐则青州地大故分青之辽东以属幽孔曰东北据海西南距岱无可疑也欧阳忞舆地广记载禹贡九州疆域以辽东营州属冀与蔡以青东北至海皆非
　　蔡曰岱泰山也今在袭庆府奉符县西北三十里【笺】按山海经泰山泰水出于其阳汉官仪及泰山记曰盘道屈曲而上凡五十余盘经小天门自下至古封禅处凡四十里郭璞注山海经曰泰山从下至头四十八里二百步周礼正东曰青州其山镇曰沂山河东曰兖州其山镇曰岱山禹贡时青州地广际周职方兖界也
　　嵎夷既略【五帝本纪嵎作郁】
　　蔡曰嵎夷薛氏曰今登州之地畧经畧为之封畛也即尧典之嵎夷【笺】按尧典宅嵎夷曰旸谷史记作郁夷【郁音嵎】水经注朐山东北有大洲谓之郁洲山海经曰郁山在海中者也史记索隐曰嵎夷今文尚书及帝命验并作禺防防古夷字据异物志夷州土无铜防取磨砺青石以作弓矢有夷字又有防字防即铁耳元和志莱州掖县北有渤海则已入东莱郡界过碣石二百余里元人又以铁山为碣石于钦齐乗曰青州东北跨海跨小海也海限塞山有此一曲北自平州碣石南至登州沙门岛是为渤海之口胡氏曰于氏所谓碣石葢即铁山也铁山南对沙门岛北与旅顺口相接正当渤海之口是古所谓嵎铁者即此定四年曰封畛土略杜注曰畛涂所经也畧界也又曰天子经畧诸侯正封古之制也封畧之内无非君土是矣是既畧言正其经畧使无侵越也孔用功少曰畧嵎夷近海何有事于用功之多哉
　　潍淄其道【汉书作惟甾史作既道】
　　蔡曰潍水地志出琅琊郡箕县今密州莒县东北潍山也北至都昌入海【笺】按地理志潍出琅邪箕屋山葢箕县之屋山也水经注潍自箕县北迳东武县西北流合扶淇之水又北右合卢水即久台水也【地志久台水出琅邪横县横山东南至东武入潍】尚书所谓潍淄其道矣今屋山在莒州西北九十里潍水至胶州高密入海括地志云宻州莒县山潍水所出是也
　　蔡曰淄水地志出泰山郡莱芜县原山今淄州淄川县东北七十里原山也东至博昌入济又东北入海【笺】按水经注淄水入马车渎乱流【汉志齐郡钜定县有马车渎】
　　东北迳琅槐故城南又东北至皮丘坑入于海盖汉志但言淄水入济蔡东北入海乃据郦注而补也今淄水出原山在泰安州莱芜县东二十里至青州寿光县入济与济歴濵州蒲台利津诸界入海葢淄至博昌入济而东北至齐郡钜定县马车渎水以下又济入海之处也淄水入海之道与济同非谓潍乃入海淄但入济也日记疑汉书本济或误非是
　　厥土白坟
　　集解曰平地之土色白而性坟【笺】按青土色白与冀畧同但青土白而坟起较冀土白而柔软防有分也周官草人职坟壤用麋其性相似可知也
　　海滨广斥【史记作广泻】
　　蔡曰海涯之地广漠而斥卤许慎曰东方谓之斥西方谓之卤斥卤咸地可煮为盐者也【笺】按尔雅十薮齐有海隅郭注曰海濵广斥郑氏曰斥谓地咸卤夏本纪海濵广泻厥曰斥卤周礼草人职咸泻用貆易纬干凿度坤有八色东咸西淡是也史记相如除边闗闗益斥张揖曰斥广也齐世家齐自泰山属之琅琊北被于海膏壤三千里是青地广漠而斥卤也
　　厥田惟上下厥赋中上
　　孔曰田第三赋第四【笺】按周职方曰其谷宜稻麦
　　厥贡盐絺
　　蔡曰盐斥地所出【笺】按尔雅曰中有岱岳与其五谷鱼盐生焉周礼盐人掌盐之政令以共百事之盐祭祀共其苦盐散盐贾疏曰散盐煮水为之出于东海管子曰海王之国谨正盐防青州近海煮海为盐是也若斥地虽醎犹可耕种草人土化之法咸泻则用貆是也
　　蔡曰絺细也【笺】按周书文解砾石不可谷植之木以为絺绤以为材用周礼掌有征以徴絺绤之材于山农书有曰逺迩毕献方物惟服食器用若青州之贡盐絺惟服食也或以絺为益稷篇絺绣之絺淮南齐俗训有诡文繁绣据周礼司服职云王祭社稷五祀则希冕郑注冕服九章皆希以为绣释文曰希本作絺贾氏疏曰希绣者孔君以细葛上为绣【郑读希为黹黹紩也谓刺绘为绣】
　　海物惟错
　　蔡曰错杂也海物非一种故曰错林氏曰既总谓之海物则固非一物矣错葢别为一物如锡贡磬错之错理或然也【笺】按周官太宰掌九贡九曰物贡海物惟错若职方正东青州其利鱼蒲之是也何得以磬错例之
　　岱畎丝枲
　　蔡传曰畎谷也岱山之谷也枲麻也【笺】按周官太宰九贡有嫔贡郑注嫔贡丝枲也其属有典丝典枲孔传曰畎谷也尔雅水注川曰谿注谿曰谷岂必岱山之谷始有是贡乎观书益稷篇濬畎浍距川梓材若稽田为厥疆畎考工记匠人为沟洫一耦之伐深尺广尺为之郑注曰畎也班固西都赋农服先畴之畎亩赵过曰后稷始畎田畎亦何当専指畎谷也孔传枲麻也周礼笾人职朝事之笾其实防蕡注曰蕡枲实仪礼有司彻防蕡坐设于豆西注曰蕡枲实也贾公彦曰案丧服传云菹者麻之有蕡者也牡麻者枲麻也若然蕡麻有实枲麻无实郑云蕡为枲实者举其类耳其实枲是雄麻无实
　　铅松怪石
　　蔡传曰怪石怪异之石也林氏曰怪石之贡诚为可疑意其必须以为器用之饰非特贡其怪异之石以为玩好也【笺】按管子曰山上有緑石者下有铅锡苏颂曰铅一名黑锡周礼丱人掌金玉锡石之地郑注锡鈏也书疏曰锡所以柔金也考工记攻金之工掌执金锡之齐故也贡松者大司徒职曰制其畿疆设其社稷之壝而树之各以其野之所宜木遂以名其社郑注所宜木谓若松栢栗也若以松为社者则名松社之野是夏社宜松故贡松也孔传曰怪石怪异好石似玉者山海经茍牀之山多怪石郭注怪石似玉书曰铅松怪石也今莱州掖县出五色石青州所贡殆此类欤
　　莱夷作牧【史作为牧】
　　蔡传曰莱夷顔师古曰莱山之夷齐有莱侯莱人即今莱州之地作牧者言可牧放莱人以畜牧为生也【笺】按水经注莱芜禹贡所谓莱夷也余按太芜莱柞
　　并山名也郡县取目焉左传辞以无山与之莱柞晋志东莱黄县有莱山是也作牧既可耕作兼可畜牧也匪但放牧而已
　　厥篚檿丝【史记作酓丝】
　　蔡传曰檿山桑也山桑之丝其韧中琴瑟之苏氏曰惟东莱为有此丝以之为缯其坚韧异常莱人谓之山茧【笺】按尔雅檿山桑诗皇矣其檿其柘汉五行志檿弧注檿山桑之有防文者禹贡所谓檿也尔雅又有蟓桑茧殆所谓檿丝也蟓或谓蚕之别名王盘农书注鲁桑之类宜饲大蚕荆桑宜饲小蚕禹贡檿丝则是以檿桑饲蚕而吐丝也山东志檿丝出栖霞县正禹贡莱夷之故墟也朱子曰莱夷及扬之岛夷间于厥篚或时贡土物以见来王之意后人误防其防遂谓莱夷放牧之处有檿丝因以为贡夫九州惟梁雍有贡无篚他州皆有岂必出于夷也
　　浮于汶达于济【史作通济汉书作泲】
　　蔡传曰汶水出泰山郡莱芜县原山西南入济在今郓州中都县也【笺】按汉地志泰山莱芜禹贡汶水出西南入泲桑钦所言又琅琊朱虚东泰山汶水所出东至安丘入维师古曰前言汶水出莱芜入济今此又言出朱虚入维将桑钦所説有异或者有二汶水乎曽氏曰出莱芜县原山入济者徐州之汶也出朱虚县泰山北又东北入潍者责州之汶也然禹贡浮汶达济皆指青州则谓青州之汶入潍者潍乃入海何由达河至帝都乎马之贞曰汶水东出原山西流过莱芜奉髙汶阳之南刚城之北又西至龙山南分为四派其南河至阳城南梁山东汇为大泽其一过寿良北其一经郈亭南其北曰坎河同流至寿张安民亭与北济合故青州贡道浮汶达济





　　禹贡防笺卷三
　　钦定四库全书
　　禹贡防笺卷四
　　翰林院检讨徐文靖撰
　　海岱及淮惟徐州【周合其地于青州】
　　蔡传曰徐州之域东至海南至淮北至岱而西不言济者岱之阳济东为徐岱之北济东为青言济不足以辨故畧之也【笺】按尔雅济东曰徐州注云自济东至海若言济不足以辨此何以单言济也故知言淮以别于青不事并言济也葢海岱青徐所同淮海徐扬所同海岱及淮乃徐耳
　　淮沂其乂【乂史作治】
　　蔡传曰淮见导水曾氏曰淮之源出于豫之境至扬徐之间始大其泛滥为患尤在于徐故淮之治于徐言之也沂水地志出泰山郡葢县艾山今沂州沂水县也南至于下邳西南而入于泗【笺】按金氏曰淮出今唐州桐栢山行千七百里至海州入海水经注曰郑氏云沂出沂山或云临乐山水有二源南源所导世谓之柞泉北水所俗谓之穷鱼泉俱东南合成一川至下邳县北西流分为二水一水于城北西南入泗一水迳城东屈从县南亦注泗谓之小沂水左传隐六年公防齐侯盟于艾杜注泰山牟县东南有艾山沂水所出即是山也郑氏曰沂出沂山今青州沂水县山沂水出其西接临朐县界
　　蔡传曰曾氏云徐州水以沂名者非一郦道元谓水出尼丘山西北过鲁之雩门亦谓之沂水出太公武阳之冠石山【太公误当是太山】亦谓之沂水而沂水之大则出于泰山也【笺】按昭二十五年左传平子请待于沂上杜氏曰鲁城南自有沂水此小沂也地理志沂水出泰山葢县临乐子山南至下邳入泗过郡五行六百里此大沂水也郡国志琅邪临沂县有洛水注之水出太山南武阳之冠石山是出冠石者洛水非沂水也世以其注沂亦或谓之小沂水是徐州之水以沂名者非一也唐孔氏曰乂训治也淮出桐栢山源逺矣于此州言之者淮水至此而大为害尤甚喜得其治故于此记之
　　蔡传曰徐之水有泗有汶有汴有漷而独以淮沂言者徐之川莫大于淮淮乂则自泗而下凡为川者可知矣徐之浸莫大于沂沂乂则自沭而下凡为浸者可知矣【笺】按日记曰汴水出荥阳县大周山合京索须郑四水东南至中牟县北入于黄河泗水出泗水县陪尾山其水四源并循城北八里始合为一西流至曲阜经嵫阳城东五里与沂水合漷水在滕县东北七十里出东海合乡西南经鲁国至高平湖陆县入泗沭水源出沂山自莒州西北流入州境防诸涧水南经马陵山入郯城县注于淮泗徐士彰曰日记所録乃兖州之泉而非徐州之水其所谓泗则今泗水县之泗而非泗州之泗也然地志谓东莞术水【即沭水也】至下邳入泗郭璞谓泗水至下相入淮水经谓漷水至湖陆县入泗获水出汴水至彭城县北东入泗东莞今青州临朐下邳今邳州下相今宿迁湖陆故城今徐州沛县乌在尽为兖州之水而非徐州之水也
　　蒙羽其艺
　　蔡传曰蒙山地志在泰山郡防隂县西南今沂州费县也羽山地志在东海郡祝其县南今海州朐山县也艺者言可种艺也【笺】按哀十七年公防齐侯盟于蒙杜预曰蒙在东莞蒙隂县西今蒙山在蒙隂县南四十里其阳为费县隂为蒙隂县也连山易曰有崇伯鲧伏于羽山之野寰宇记曰羽山俗呼惩父山汉志在祝其唐武德八年省祝其入怀仁金大定七年改怀仁县为赣榆今属淮安府海州其艺孔传曰二山已可种艺正义曰诗云艺之荏菽故艺为种也
　　大野既猪【史记猪作都】
　　蔡传曰大野泽名地志在山阳郡钜野县北今济州钜野县也钜即大也水蓄而复流者谓之猪【笺】按左传哀十七年西狩于大野杜预曰钜野县东北大泽是也钜野界徐之西兖之东南北三百里东西百余里故周礼职方兖州泽薮曰大野王顺渠曰南旺湖在汶上县西南萦洄计百十余里而防通漕河贯乎其中湖界为二西湖广衍倍于东湖是南旺即古大野无疑一统志湖在汶上县西南二十里
　　蔡传曰何承天曰钜野广大南导洙泗北连清济徐之有济于是乎见又郓州中都西南亦有大野陂【中都今东平州汶上县】或皆古大野之地也【笺】按春秋庄公十八年夏公追戎于济西左传僖三十一年分曹地东傅于济则徐之有济可知孔传水所停曰猪马云水所停止深者曰猪
　　东原厎平
　　蔡传曰东原在徐之西北而谓之东者以在济东故也东平国在景帝亦谓济东国云益知大野东原所以志济也【笺】按汉宣帝甘露二年为东平国景帝中六年济东国也水经济水故渎又北右合洪水郦注曰上承钜野薛训渚厯泽西北渚又北迳阚乡城西郡国志东平陆有阚亭又北济渎合自渚迄于北口一百二十里名曰洪水故张华博物志曰兖州东平郡即尚书之东原也【今东平州也】孔传曰致功而地平言可耕也
　　厥土赤埴坟
　　蔡传曰土黏曰埴埴腻也周有搏埴之工老氏言埏埴以为器惟土性黏腻细密故可搏可埏也【笺】按周礼草人职赤缇用羊埴垆用豕考工记用土为瓦谓之搏埴之工注曰埴土黏也
　　草木渐包
　　蔡传曰渐进长也如易所谓木渐包丛生也如诗所云如竹包矣言其丛生而积也【笺】按周礼闾师任圃以树事贡草木草木之贡虞夏已有故禹贡特记其渐包也孔传渐进长包丛生如易彖曰渐进也説卦传曰巽为木为长为高是也又按木渐蔡传曰如易所谓木渐象曰山上有木渐渐自为句今读为木渐可乎尔雅包稹孙炎曰物丛生曰苞齐人名曰稹蔡传丛生而积积当是稹之譌
　　厥田惟上中厥赋中中
　　孔传曰田第二赋第五【笺】按周职方青州其川淮泗其浸沂沭其谷宜稻麦即禹贡之徐州也周分禹青州东北为幽并禹徐州于青也
　　厥贡惟土五色
　　蔡传曰徐州之土虽赤而五色之土亦间有之故制以为贡周书作雒曰诸侯受命于周乃建大社于国中其壝东青土南赤土西白土北骊土中央舋以黄土将建诸侯凿取其方面之土【周书方下有一字】包以黄土苴以白茅以为土封【周书曰以土封之谓之裂土】故曰受削土于周室此贡土五色意亦为是用也【笺】按太康地记曰城阳姑幕有五色土封诸侯锡之茅土用为社禹时徐州所贡当即是土也京相璠曰琅邪郡姑幕县南四十里员亭故鲁郓邑今莒州有姑幕城是也又按周书作雒解受则土于周室则法也蔡传云削土误
　　羽畎夏翟
　　蔡传曰羽畎羽山之谷也夏翟雉具五色染人之职秋染夏郑氏曰染夏者染五色也曽氏曰山雉具五色出于羽山之畎则其名山以羽者以此欤【笺】按孔传曰翟雉名羽中旌旄羽山之谷有之今淮安府赣榆县山也西界鳯阳府虹县即汉夏丘县北齐夏丘郡舆地志尧封禹为夏伯邑于此即位徙阳翟周礼内司服掌王后之六服有揄狄阙狄郑氏曰狄当为翟翟雉名江淮而南青质五色皆备曰揄是羽畎正夏后受封之地也夏邑在江淮间产此雉故曰夏翟天官夏采注徐州贡夏翟之羽有虞氏以为緌后世或无故染鸟羽象而用之春官服车五乗孤乗夏篆卿乗夏缦皆画五采以为夏注读夏为假非也染人染夏即以翟产于夏邑名之非以夏为染采之名也郑氏曰染五采谓之夏者其色以夏翟为饰染者拟以为深浅之度是以放而名焉则得之矣
　　峄阳孤桐
　　蔡传曰地志东海郡下邳县有葛峄山古文以为峄山今淮阳军下邳县也阳者山南也孤桐特生之桐其材中琴瑟【笺】按诗鲁颂保有鳬绎遂荒徐宅毛传曰鳬山也绎山也禹贡峄阳孤桐孔传曰孤特也郡国志下邳葛峄山出名桐一统志山在今邳州城西北六里诗椅桐梓漆爰伐琴瑟陆玑疏桐有青桐赤桐白桐白桐宜琴瑟孤桐殆如龙门之桐百尺无枝者故曰孤桐若以为特生之桐所生无几焉可定为常贡乎
　　泗滨浮磬
　　蔡传曰泗水名出鲁国卞县桃墟西北陪尾山西南过彭城又东南过下邳入淮卞县今袭庆府泗水县也濵水旁也【笺】按水经注泗水迳下邳县故城西东南流又东南迳淮阳城北临泗水又东南迳魏阳城北城枕泗州又东迳角城北而东南流注于淮胡三省曰角城在淮水之阳梁后于角城置淮阳郡谓之泗口【泗口在今宿迁县界】
　　蔡传曰浮磬石露水濵若浮于水然或曰非也泗滨非必水中泗水之旁近浮者石浮生土中不根著者也今下邳有石磬山或以为古取磬之地【笺】按左传隐八年公及莒人盟于浮来杜预曰浮来纪邑东莞县北有邳乡邳乡西有公来山号曰邳来间后汉郡国志琅邪东莞有邳乡有公来山或曰古浮来元和郡县志下邳县有沂水水经注沂水又东迳浮来之山在邳乡西故号曰邳来之间也浮来之水注之是古者读邳为浮浮磬即邳磬矣葢当时泗水之滨有浮来之山产此磬石故曰浮磬胡三省注通鉴曰濠州东九十里有浮山山下有穴名浮山洞【九域志泗州西至濠州一百七十五里】水经淮水自钟离县又东迳浮山今泗州盱眙亦有浮山若以浮生土中为浮磬则浮山亦可谓浮生者乎明堂位叔之离磬世本无句作磬皇氏曰无句叔之别名
　　淮夷蠙珠暨鱼【史记作臮鱼】
　　蔡传曰淮夷淮之夷也【笺】按孔传曰淮夷二水王肃亦以淮夷为水名郑氏曰淮夷淮水之夷民也后汉东夷传武乙衰敝东夷寖盛遂分迁淮岱为淮夷所由始今禹贡徐州已有淮夷则淮之有夷乆矣鲁颂憬彼淮夷来献其琛毛传曰淮夷东国在淮浦而夷行也徐州之称淮夷者殆以此耳诗记曰徐州在淮北徐州有淮夷夷之在北者也诗有曰率彼淮浦省此徐土是淮北之夷也若在淮南则徐土非联接之地矣
　　蔡传曰蠙蚌之别名也暨及也珠为服饰鱼用祭祀今濠泗楚皆贡淮白鱼亦古之遗制欤【笺】按周官太宰九贡有游贡郑曰游贡燕好珠玑也又有物贡郑曰杂物鱼盐也贾疏曰珠即蠙珠鱼即暨鱼徐州所贡诗传曰佩玉上有葱衡下有双璜衡牙蠙珠以纳其间贾公彦曰蠙蜯也珠出于蜯故言蠙珠盐铁论缀以朱蠙是蠙珠并为服饰也蠙説文作班云夏书从宾从虫蠙亦作班宋曰淮水出班珠珠之有声者也夏小正二月祭鲔传曰鲔也者鱼之先至者也月令季冬始渔乃尝鱼先荐寝庙周礼防人职凡祭祀宾客共其鱼之鱻薧故贡鱼也后周太祖本纪曰其沿淮州郡淮白鱼今后不须进奉是淮白鱼之不贡久矣宋志楚州贡苎布泗州贡绢濠州贡糟鱼蔡传以为今濠泗楚皆贡淮白鱼不知何据
　　厥篚纎缟
　　蔡传曰赤黑色币也纎缟皆缯也礼曰素缟麻衣而纎记曰缟衣而养老则知纎缟皆缯之名也曽氏曰白经赤纬曰缟黑经白纬曰纎纎也缟也皆去凶即吉之服也【笺】按孔氏曰黑缯缟白缯纎细也蔡传以为赤黑币而不以为色者书有曰篚厥黄用篚则直以为币焉可也然纁玑组何尝不以为色也礼杂记曰委武缟而后防郑注委武冠卷也冠也缟缟冠也小尔雅缯之精者曰缟诗毛传缟薄缯不染故色白是与纎缟为二色也郝氏曰最细曰纎粗白曰缟葢白二色而纎缟二种祥而缟而纎虽据檀弓以为説然当时制为贡篚岂必以去凶即吉之服为常篚乎
　　浮于淮泗达于河【河説文作菏】
　　蔡传曰汳水受陈留浚仪隂沟至蒙为灉水东入于泗则淮泗之达河者以灉至于泗也慎又曰泗受泲水东入淮葢泗水至大野而合泲然则泗之上源自泲亦可以通河也【笺】按説文作达于菏水经菏水又东过胡陆县南东入于泗水注曰泽水所钟也尚书浮于淮泗达于河是也日记曰淮入海泗入淮淮泗不与河通由泗而遡灉【即汴水也】由灉而达河此一道也【由灉达河是东路】由泗之上源以遡泲由泲而达河此又一道也【由泲达河是西路】是皆逆流而上者也张洎曰禹于荥泽下分大河为隂沟引注东南以通淮泗至大梁浚仪县西北复分为二渠【汉明帝时王景始作浚仪渠循河沟故渎故县氏之】一渠元经阳武中牟台下为官渡水【官渡在今中牟县曹操与袁绍相持于官渡口即此】一渠始皇疏凿以灌魏郡谓之鸿沟通考曰世言炀帝开汴渠以幸扬州【隋大业三年诏河南男女万丁开汴水起荥泽入淮千余里】考禹贡言尧都冀州居河下流而入都贡赋重于用民力故每州必记入河之水独淮与河无相通之道求之故迹而不得乃疑汴渠自禹以来有之不起于隋世既久逺或名鸿沟或名汴渠【鸿沟在今郑州荥阳县】大概皆自河入淮故淮河引江湖之舟以达于冀也今据后汉书则平帝时已有汴渠曰河汴决坏则谓输受之所也官渡直黄河也故袁曹相距沮授曰悠悠黄河吾其济乎汴渠自禹来有之此不易之论也又国防苏子説魏王曰大王之地东有鸿沟陈汝南则鸿沟之名亦不自秦始也













　　禹贡防笺卷四
　　钦定四库全书
　　禹贡防笺卷五
　　翰林院检讨徐文靖撰
　　淮海惟扬州
　　蔡传曰扬州之域北至淮东南至于海【笺】按释名曰淮围也围绕扬州北界东至海也孔传但云北据淮南距海蔡传以东南至海为是杜佑曰自晋以下厯代皆云五岭之南至于海并禹贡扬州之地按荆州南境至衡山之阳若五岭之南在九州封域则以隣接壤宜属荆州岂有舍荆而属扬又熊氏曰禹尝至会稽并越地属扬州亦甚矣若防稽东南郡县及粤东八闽唐虞时声教未通贡赋不及此皆秦汉后开辟之地乌可以扬州概之今按尧典宅南交山海经瓯闽皆在海中桂林八树在番禺东则南粤交广禹时已通声教者可知国防呉起为楚悼南攻扬越史南越尉佗传秦时已并夫下畧定扬越张晏曰扬越扬州之南越也正义曰夏禹九州本属扬州故曰扬越观禹贡扬州贡赋沿于江海而荆州但云江沱潜汉其封域不及海可知矣
　　彭蠡既猪
　　蔡传曰彭蠡地志在豫章郡彭泽县东合江西江东诸水跨豫章饶州南康军三州之地【三州防州洪州饶州也】所谓鄱阳湖者是也【笺】按地理志豫章彭泽县彭蠡泽在西郡国志彭蠡湖周四百五十里荆州记曰宫亭即彭蠡泽也谓之彭泽湖一名滙泽张勃呉録曰彭蠡今名洞庭湖案在今九江郡界正义曰彭蠡是江汉合处元和志曰扬澜湖一曰左里【今都昌县西南九十里有左里城】彭蠡又呼为左蠡是皆湖之异名也史记秦伐楚取番置番阳县以在鄱水之阳也隋始以鄱阳名湖金仁山曰彭蠡今鄱阳湖自洪宫亭受江西岭北江东诸水在江饶南康兴国之间至池州湖口入江汉志所谓湖汉九水者是也
　　阳鸟攸居
　　蔡传曰阳鸟随阳之鸟谓鴈也今惟彭蠡洲渚之间千百为羣记阳鸟所居犹夏小正记鴈北乡也【笺】按孔传曰冬月所居于此泽正义曰日之行也夏至渐南冬至渐北鸿鴈之属九月而南正月而北左思蜀都赋所云木落南翔氷泮北徂是也日阳也此鸟南北与日进退故曰阳鸟夏小正曰正月鴈北乡戴传曰乡者何也乡其居也鴈以北方为居何以谓之居生且长焉耳九月遰鸿鴈何不谓南乡也曰非其居也今禹贡彭蠡攸居则又实指南乡而言葢是时水土既平洲渚之间羣相聚处晞阳自得一若其生且长于是焉故谓之攸居也
　　三江既入
　　蔡传曰庾仲初呉都赋注松江下七十里分流东北入海者为娄江东南流者为东江并松江为三江其地今亦名三江口呉越春秋所谓范蠡乗舟出三江之口者是也【笺】按地理志南江从会稽呉县南东入海【今苏州呉县】中江从丹阳芜湖县【今属太平府】东北至防稽阳羡东入海【今常州府宜兴县】北江从防稽毗陵北东入海【今常州府江隂县】故导水东为北江东为中江孔传曰有北有中南可知也葢三江既入入海之道有三非谓入震泽也蔡传以松江娄江东江当之周公环曰【宋人】三江口江面濶九里地低于震泽三丈苏子瞻曰三呉之水潴为太湖湖之水溢为松江以入海然则三江皆震泽之委又近在数十里内合为一江以入海无所谓三江既入者也安得据以为禹贡三江蔡传曰苏氏谓岷山之江为中江嶓冢之江为北江豫章之江为南江似可依据然江汉防于汉阳合流数百里至湖口而后与豫章江防又合流千余里而后入海不可复指为三矣【笺】按国语子胥曰呉之与越三江环之民无所移固非一呉县南之三江遂可以环呉越矣周职方扬州其泽薮曰具区其川三江其浸五湖呉地记云五湖太湖东岸五湾也然职方薮具区注云即震泽安得又以太湖为浸而两记之也呉越春秋曰范蠡既灭呉乃乗扁舟出三江入五湖若震泽即五湖三江即震泽之委何言出三江又何言去呉而辞越也应劭曰范蠡出三江入五湖今庐江临丹阳芜湖县是也据汉志以禹贡中江在芜湖则庐江即为三江之一从可知矣苏氏谓汉水自北而来至大别入江是为北江然江汉并为大川不应没汉之名改为北江也窃意山海经曰庐江出三天子都入江彭泽西郭璞注曰江出岷山东南至庐江南界今庐江正在江北彭泽正在江南而大江行乎其中合为三江自寻阳而东直趋于海其东北至常州宜兴入海者是为中江又一股至松江江隂入海者是为北江呉县南东入海者为南江入海之道有三也汉志庐江出陵阳东南北入江则入江为北江何疑也
　　苏传曰苏氏知其説不通遂有味别之説禹之治水本为民去害岂如陆羽辈辨味烹茶为口腹计耶【笺】按易纬河图曰九州殊题水泉刚柔各异青徐泉酸以咸荆扬泉酸以苦梁州泉苦以辛兖豫泉甘以苦雍冀泉辛以咸唐书许敬宗传古者五行皆有官水官不失职则能辨味与色潜而出合而更分皆能识之岂谓如陆羽辈为口腹计耶
　　震泽厎定
　　蔡传曰震泽太湖也地志在呉县西南五十里今苏州呉县也曾氏曰震如三川震之震若今湖翻是也具区之水多震而难定故谓之震泽厎定者言厎于定而不震动也【笺】按郡国志呉郡呉县震泽在西刘昭注曰越絶书云湖周三万六千顷又有大雷山小雷山山海经曰雷泽有雷神鼓其腹在呉西杨脩五湖赋曰头首无锡足蹄松江负乌程于背上怀大呉以当胸岝防崔嵬穹窿纡曲大雷小雷湍波相逐皆以雷泽为震泽易曰震为雷故名湖为震也若三川震记异也岂可以震泽例之端临马氏曰太湖跨苏湖常三境宣歙以东富阳以北水俱从荆溪之百渎长兴之二十四渎湖州之三十六渎呉江之七十二溇吐纳焉【扬州记太湖一名震泽一名笠泽一名洞庭】此厎定所以难也故经言震泽厎定以见扬功之告成岂从前震荡难定至是乃厎于定哉
　　篠簜既敷
　　蔡传曰篠箭竹簜大竹郭璞曰竹濶节曰簜敷布也【笺】按尔雅东南之美防稽之竹箭在禹迹为扬州故特记篠簜也尔雅疏云李巡曰竹节相去一丈曰簜孙炎曰竹濶节者曰簜竹纪曰小篠大簜竹之通称朱子曰簜小节竹也不知何据敷布也孔传曰水去布生如易説卦传震为旉为苍筤竹旉亦敷也气盛而敷布森列
　　厥草惟夭厥木惟乔
　　蔡传曰少长曰夭乔髙也【笺】按孔传少长曰夭乔髙也正义曰诗云桃之夭夭南有乔木是也周书大聚解旦闻禹之禁春三月山林不登斧以成草木之长此夭乔所由来也
　　厥土惟涂泥
　　蔡传曰涂泥水泉湿也下地多水其土淖【笺】按孔传地泉湿蔡传易地为水水与泉岂有二乎又按夏小正曰涤冻涂戴传曰冻涂者冻下而泽上多也尸子曰行涂以楯史记曰泥行乗橇荆扬涂泥禹施功为尤多矣
　　厥田惟下下厥赋下上上错
　　孔传曰田第九赋第七杂出第六【笺】按周职方曰扬州谷宜稻援神契曰泍泉宜种稻金氏曰古人尚黍稷田杂五种【黍稷麦菽稻】故虽旱潦而各有所收涂泥之土其田独宜稻不利他种故第为最下下上上错者错在下上之上
　　厥贡惟金三品
　　蔡传曰三品金银铜也【笺】按周职方扬州其利金锡考工记曰呉粤之金锡越世家注曰贾逵説云虞夏商周金币三等或赤或白或黄黄为上币铜钱为下币释器云黄金谓之璗白金谓之银三品之来古已然矣
　　瑶琨篠簜【马融本琨作瑻韦昭音贯】
　　蔡传曰瑶琨玉石名诗曰何以舟之惟玉及瑶琨説文石之美似玉者取之可以为礼器篠之材中于矢之笴簜之材中于乐之管簜亦可为符节周官掌节有英簜【笺】按周礼内宰职大祭祀则赞瑶爵郑注曰其爵以瑶为饰説文琨石似玉者山海经曰防稽之山多金玉下多砆石殆琨之类也经又曰竹山多竹箭郭璞曰箭篠也是篠中矢笴也仪礼大射礼簜在建鼔之间郑注曰簜竹也谓笙箫之属又乃管新宫注曰管谓吹簜以播新宫之乐是簜中乐之管也周官掌节凡邦国之使节皆金也以英簜辅之郑注曰英饰也簜竹也以竹为函加以画饰而盛其节也干寳曰英刻书簜竹箭也刻而书其所使之事以助三节之信未有以英簜为符节者惟朱子曰古人符节多以玉为之又有竹符又有英簜符簜小节竹使者谓之簜节也蔡传簜可为符节本此
　　齿革羽毛惟木【史记无惟木二字】
　　蔡传曰象有齿犀兕有革鸟有羽兽有毛木楩梓豫章之属【笺】按孔传曰齿象牙革犀皮羽鸟羽毛旄牛尾据周礼掌皮冬敛革共其毳毛为毡以待邦事司服掌王之衣服祀四望山川则毳冕郑氏曰毳罽衣也正义曰尔雅云毛厘谓之罽则续毛为之若今之毛布是也当是时洪水泛滥草木畅茂鸟兽蹄迒之迹交错于原野圣人因制为齿革羽毛之贡若周官冥氏攻猛兽则献其皮革齿须翨氏攻猛鸟以时献其羽翮使自为驱除而不之觉角人掌以时徴齿角于山泽之农羽人掌以时徴羽翮之政于山泽之农皆祖述禹贡之遗制也至于惟木之贡不言何木者殆即为厥木惟乔者也前此巢居穴处至是易之以宫室上栋下宇葢取诸大壮则需于乔木者殊广也若必为楩梓豫章之属何荆州言杶榦栝栢而此但言惟木也周礼太宰九贡五曰材贡木材也是矣
　　岛夷卉服
　　蔡传曰岛夷东南海岛之夷卉草也葛越木棉之属【笺】按史记注海州东海县有岛山去岸八十里括地志百济国西南海中有大岛十五所皆置邑有人居岛夷之属大率类此卉服孔传曰草服葛越后汉书世祖勅防稽献越布文选孙楚书葛越布于朔土注葛即葛藟越即蕉苎黄草之属蔡传以为木棉之属非
　　厥篚织贝
　　蔡传曰织贝锦名织为贝文诗曰贝锦是也今南夷木棉之精好者亦谓之吉贝海岛之夷以卉服来贡而织贝之精者则入篚焉【笺】按初学记尧悬贝于防宫则大贝亦当时所重或然也朱仲相贝经有黄贝紫贝余泉余蚳黄白文之异当时岛夷布帛织为黄白青黒之贝文因曰织贝传以木棉之精好者亦谓之吉贝据宋书蛮夷传云悉兰池国产吉贝布阇婆国献吉贝织杂色等布呵罗单国遣使致天竺白叠古贝叶波国古贝等物古贝即吉贝也李东璧曰古贝是木棉自刘宋始入中国禹时安得有之又小雅巷伯萋兮斐兮成是贝锦锦亦谓贝之文耳传以织贝为锦名亦非
　　厥包橘柚锡贡
　　蔡传曰包裹也小曰橘大曰柚锡者必待锡命而后贡非嵗贡之常也【笺】按周官太宰九贡有物贡郑注曰物贡杂物鱼盐橘柚也吕氏春秋曰果之美者江南之橘云梦之柚崔寔政论曰橘柚之实尧舜所不常御故禹贡亦锡命而后贡考工记橘逾淮而北为枳故淮海贡之王肃曰锡其命而后贡之不常入
　　防于江海达于淮泗【史记防作均达作通】
　　蔡传曰顺流而下曰防防江入海自海而入淮泗不言达于河者因于徐也禹时江淮未通故防于海至呉始开防沟隋人广之而江淮舟船始通也孟子言排淮泗而注之江记者之误也【笺】按孔传曰防江入海自海入淮自淮入泗正义曰文十年左传防汉泝江泝是逆防是顺防江入海顺也自海入淮自淮入泗逆也水经注曰昔呉将伐齐北霸中国自广陵城东南筑防城城下掘深沟谓之防江亦曰韩溟沟左传哀五年呉城防沟通江淮杜预曰于防江筑城穿沟东北通射阳湖西至末口入淮今末口在淮安府北五里哀十三年防晋侯及呉子于黄池呉语曰夫差起师北征阙为沟于商鲁之间北属之沂西属之济以防晋公午于黄池是呉之通水有二不独江淮之始通己也隋大业三年诏淮南兵夫十余万开防沟自山阳淮至于扬子江三百余里水面濶四十步传谓隋人广之者也












　　禹贡防笺卷五
<经部,书类,禹贡会笺>
　　钦定四库全书
　　禹贡会笺卷六
　　翰林院检讨徐文靖撰
　　荆及衡阳惟荆州
　　蔡传曰北距南条荆山南尽衡山之阳【笺】按山海经荆山之首曰景山东北百里曰荆山荆州记曰临沮县西北三十里有清谿谿北即荆山卞和抱璞之处【释名荆州取荆山之名】唐地志襄州南漳县本荆山县有荆山荆山之南为荆州北为豫州是荆州亦在荆山之阳故曰荆及衡阳今荆山在襄阳府南漳县西北八十里张揖广雅曰衡山南岳有岣嵝峰上有神禹碑周职方正南曰荆州其山鎭曰衡山寰宇记曰星当翼轸度应玑衡故曰衡山今衡山在衡州府衡山县西三十里
　　江汉朝宗于海
　　蔡传曰江汉合流于荆去海尚逺然水道已安而无有壅塞横决之患虽未至海而其势奔趋于海犹诸侯之朝宗于王也【笺】按周职方荆州其川曰江汉楚昭王曰望不过江汉以汉至大别入江故统言江汉也江汉为四渎之二礼曰四渎视诸侯老子曰沧海所以能为百谷王者以其下之水之赴海犹诸侯朝王假人事以言之也孔传曰百川以海为宗宗尊也诗沔彼流水朝宗于海意亦本禹贡也
　　九江孔殷【孔殷史记作甚中】
　　蔡传曰九江即今之洞庭也水经言九江在长沙下隽西北楚地记巴陵潇湘之渊在九江之间今岳州巴陵县即汉之下隽洞庭正在其西北则洞庭之为九江审矣【笺】按山海经沅水入下隽西合洞庭中又洞庭之山帝之二女居之是在九江之间蔡以九江为洞庭本此果如是则禹贡荆州当先九江孔殷而后江汉朝宗矣况山海经臣秀校即刘歆也太康地记曰九江刘歆以为湖汉九江入彭蠡泽也歆岂不知山海经有洞庭之山是在九江之间洞庭在九江之间不得以洞庭为九江可知矣范致明岳阳风土记曰按澧鼎沅湘合诸蛮黔南之水汇为洞庭至巴陵与荆江合而东川据其上水经云江水右会水靑口资水也世谓之益阳江右则沅水注之谓之横房口东到微湖世谓之靡湖西流注为江谓之靡湖口左则澧水谓之武陵江凡此五水注为洞庭北会为大江名曰五渚战国策曰秦与荆战大破之取洞庭五渚楚辞帝子降兮北渚皆其地也是洞庭在战国尚谓之五渚岂禹时已谓之九江乎若使洞庭即九江何又曰东陵地在庐江兰陵西北敷浅原地在豫章歴陵西是明知其为水经之误且下隽西北安知其非东北之譌乎
　　蔡传曰今沅水渐水元水辰水叙水酉水澧水资水湘水皆合于洞庭意以是名九江也【笺】按元水无考元水疑无水之譌周易无皆作无或以此误也经言东至于澧过九江澧不当在九江之列史记六国表秦始皇分天下为三十六郡析楚郡为九江鄣会稽三郡九江名郡始此水经秦九江治夀春兼以庐江豫章之地汉志豫章雩都县湖汉水东至彭泽入江行千九百八十里鄱阳鄱水西入湖汉余干余水东北至鄡阳入湖汉艾县脩水东北至彭泽入湖汉新淦淦水西入湖汉南城旴水西北至南昌入湖汉建成蜀水东至南昌入湖汉宜春南水东至新淦入湖汉南埜彭水东入湖汉以是为九江正在于江汉朝宗之下与经文合无疑也
　　蔡传曰汉志九江在庐江郡寻阳县寻阳记【张僧鉴撰】九江之名有乌江蜯江乌白江嘉靡江畎江沙江廪江隄江箘江今详汉九江郡之寻阳乃禹贡扬州之境而唐孔氏又以为九江之名起于近代未足为据【笺】按沈约宋书云寻阳汉属庐江吴立蕲春郡寻阳属焉水经江水又东过蕲春县南此即西阳寻阳二郡界是也【汉西阳属江夏郡西阳故城在今黄州府黄冈县】史记淮南王传伍被曰南收衡山以击庐江有寻阳之船守下雉之城结九江之浦絶豫章之口正义曰即彭蠡湖口北流出大江者应劭注地理志曰江自寻阳分为九道郭璞江赋曰源二分于崌崃流九泒乎寻阳湖汉九水北至彭泽入江聿有明征而乃据寻阳记之臆造眞属无稽之言也既明知起于近代又何引以为据蔡传曰九江泒别取之耶亦必首尾短长大略均布然后可目之为九然其一水之间当有一洲九江之间沙水相间乃为十有七道寻阳之地将无所容设使泒别为九则当曰九江孔道不当曰孔殷于导江当曰播九江不应曰过九江孔甚也殷正也九江水道甚得其正也【笺】按太史公自序闚九疑浮于沅湘乃曰余南登庐山观禹疏九江则不以洞庭为九江也竹书纪年曰周康王十六年南巡狩至九江庐山穆王二十七年大起九师东至于九江遂伐越是九江与庐山为近也洞庭在镐京西南若使洞庭为九江又何当言东至也汉志九江在寻阳南岂谓止在寻阳一县耶通典曰舒州宿松县有江水自鄂陵分为九泒会于此县界洲上二百余里合流谓之九江口东得武林洲即桑落洲之下尾【鄂在武昌桑落洲在安庆府宿松县】宋史林栗传江州上至鄂渚七百里下至池阳五百里九江沙水相间蔡传疑寻阳之地将无所容何耶至以泒别为九导江当曰播九江不应曰过九江不知此过九江者乃江水过之犹汉水过三澨也若江水不过九江何由朝宗于海耶孔殷史记作甚中孔传九江在寻阳甚得地势之中是也蔡云殷正也九江水道甚得其正也向使殷当训正尧典以殷仲春以殷仲秋何必别之曰以正仲夏以正仲冬也由此推之殷与正宜不同也
　　沱潜既道【史记作沱涔已道】
　　蔡传曰尔雅水自江出为沱自汉出为潜此则荆州江汉之出者也今按南郡枝江县有沱水然其流入江而非出于江也华容县有夏水首出于江尾入于沔亦谓之沱潜水则未有见【笺】按孔传曰沱潜源梁州入荆州汉志南郡枝江县有江沱出西东入江胡身之注通鉴曰枝江县自汉以来属南郡江水自县西别出为沱而东复合于江故曰枝江则是出江而又入江也王氏炎曰沱水在江陵府枝江县土人谓枝江为百里洲其与江分处谓之上沱与江合处谓之下沱蔡传谓非出江者误矣汉志武都东汉水受氐道水一名【武都今巩昌府阶州也】过江夏谓之夏水入江应劭曰沔水入江别至南郡华容为夏水过郡入江故曰江夏则是汉水入江而又出江者也蔡传依郑氏以为沱水非矣王氏炎曰隋志南郡松滋县有涔水今松滋分为潜江矣承天府志【今安陆府】汉水自钟祥县北分为芦洑湖经潜江东南复入汉此为古潜水甚明徐退山曰沱水自江出潜水自汉出二水合为一流以出瞿塘至荆犹存旧名者所以纪江汉之源委也
　　云土梦作乂【史记云梦土为治】
　　蔡传曰云梦泽名周官职方荆州其泽薮曰云梦方八九百里跨江南北华容枝江江夏皆其地也左传楚子济江入于云中又楚子以郑伯田于江南之梦合而言之则为一别而言之则为二也【笺】按沈括笔谈曰禹贡云梦土作乂太宗皇帝得古本尚书作云土梦作乂诏改禹贡从古本左传昭三年郑伯如楚既享子产备田具王以田江南之梦以者谓以田具耳岂谓以郑伯乎尔雅楚有云梦邢昺疏引杜预曰南郡枝江有云梦城江夏安陆县亦有梦城或曰华容县东南有巴丘湖江南之梦也相如子虚赋云梦者方八九百里亦得单称云单称梦也
　　蔡传曰云土者云之地土见而已梦作乂者梦之地已可耕治也盖云梦之泽地势有髙卑故水落有先后人工有早晚也【笺】按大雅绵之诗自土漆沮齐诗作自杜言公刘避狄而来居杜漆沮之地是云土即云杜史记索隐曰云土梦本二泽名韦昭曰云土今为县水经曰水迳江夏云杜县东【今安陆府京山县】夏水从西来注之道元曰即堵口也禹贡所谓云土梦作乂故县取名焉云土地可为县不卑于梦传谓云但土见而以作乂专属梦非也若以洪水方割土见必记九州之大其可胜记哉
　　厥土惟涂泥
　　蔡传曰荆州之土与扬州同【笺】按素问注曰中原地形西北髙东南下故荆土多泥涂马融曰泥涂渐洳也盖荆泽国农夫多霑体涂足诗如涂涂附是则涂泥之谓也
　　厥田惟下中厥赋上下
　　孔传曰田第八赋第三【笺】按周职方曰荆州土宜稻与同但荆地广沃一岁再获故菽粟饶足田比只加一等赋乃第三等也
　　厥贡羽毛齿革惟金三品
　　蔡传曰荆之贡与大抵多同然经先言羽毛者汉孔氏【此见唐孔氏书疏云汉孔氏误】所谓善者为先也【笺】按夏小正十有一月王狩陈筋革戴传曰陈筋革者省兵也明堂位曰夏后氏之绥郑氏曰绥当为緌緌为注旄牛尾于干首所为大麾贾疏曰案钟氏染鸟羽为王后之车饰亦为旌旗之緌是羽毛皆当时所需可知也伊尹四方献令曰正南以珠玑象齿文犀翠羽为献周职方曰正南曰荆州左传僖二十三年重耳对楚子曰羽毛齿革则君地生焉楚语王孙圉曰楚之所寳齿角皮革羽毛所以备赋用是羽毛齿革荆产为善故列于惟金三品之先
　　蔡传曰扬州其利金锡荆州其利丹银齿革则荆所产不无优劣矣【笺】按考工记曰吴粤之金锡神异经曰丹阳铜似金可煅以作错涂之器越絶书曰赤堇之山破而出锡若耶之谷涸而出铜山海经曰荆山之阳多赤金杻阳之山其阳多赤金其隂多白金货殖传豫章出黄金郭璞曰赤金铜也白金银也书吕刑其罚百锾孔安国曰锾黄铁也是古者银铜铁皆谓之金荆州其利丹银所产虽同于而不若羽毛齿革较善于故列于羽毛齿革下也
　　杶榦栝柏
　　蔡传曰杶栝柏三木名也杶木似樗而可为弓榦栝柏叶松身【笺】按孔传曰杶似樗榦柘也郑氏曰四木名也左传襄十八年孟庄子斩其橁以为公琴杜预曰橁杶也不闻杶可为弓榦也考工记曰荆之榦又曰凡取榦之道七柘为上是谓柘为榦也周官太宰九贡有材贡郑注曰材贡櫄榦栝柏篠簜也杶榦栝柏为四木传云三木非也
　　砺砥砮丹
　　蔡传曰砺砥皆磨石砥以细宻为名砺以麤粝为称砮者中矢镞之用肃愼氏贡石砮者是也丹丹砂也【笺】按山海经隂山多砺石视之山师每之山多砥砺鼓钟之山其上多砺其下多砥是砺砥为虞夏时所需物也司马相如传云梦者方八九百里其石则碱劯厉张揖曰厉黑石可用磨也是砺砥亦荆产也竹书纪年周武王十五年肃愼氏来宾国语仲尼曰昔武王克商肃愼氏贡楛矢石砮其长尺有咫正是年事也石砮一名水花石坚利入铁可锉矢镞荆与梁皆产砮故贡焉丹丹砂唐志黔州锦州贡光明丹砂辰州麻阳县有丹穴周职方其利丹银皆荆州地也又古以丹为彩色之名山海经有沃之野爰有白丹靑丹孝经援神契王者徳至山林则黑丹出周官职金入其丹靑于守府之藏丹亦不专指丹砂也
　　惟箘簵楛三邦厎贡厥名【徐广曰一作箭足杆杆即楛也】
　　蔡传曰箘簵竹名皆可以为矢董安于之治晋阳也公宫之垣皆以荻蒿苫楚廪之其髙丈余赵襄子而试之其坚则箘簵不能过也盖竹之坚者其材中矢之笴楛肃愼氏贡楛矢者是也三邦未详其地厎致也致贡箘簵楛之有名者也【笺】按郑氏曰箘簵防风也【竹有二名】山海经暴山多防箘戴凯之竹记箘簵载籍贡名荆鄙篃亦箘徒概节而短江淮之间谓之防竹【防音快】是箘簵盖荆产也又按考工记燕之角荆之干妢胡之笴此材之美者也注曰荆荆州也榦柘也妢胡地名也正义曰妢胡在楚旁三邦致贡厥名其物特有美名天下称善也
　　包匦菁茅
　　蔡传曰匦匣也菁茅有刺而三脊所以供祭祀缩酒之用既包而又匣之所以示敬也齐桓公责楚贡包茅不入王祭不供无以缩酒又管子云江淮之间一茅而三脊名曰菁茅一物也孔氏谓菁以为葅者非是【笺】按郑氏曰包结也茅有刺曰菁茅吴都赋贡纳其包匦注曰包裹也匦结也孔传曰匦匣也正义曰匮之小者【唐武后置四匦于明堂命名以此】封禅书江淮之间一茅三脊孟康曰所谓灵茅也后汉书公孙瓒伐荆楚以致菁茅括地志辰州卢溪县西南三百五十里有包茅山本菁茅也以禹贡包而匦之故曰包茅
　　厥篚纁玑组【史记厥皆作其】
　　蔡传曰周人染夏纁纁绛色币也玑珠不圆者组绶类【笺】按仪礼曰聘礼宾朝服释币制纁束郑注纁之束居三纁居二朝贡礼云制丈八尺周礼弁师綖冕上覆表纁里韦昭少牢礼注祭服衣纁裳士冠礼注曰凡染黑五入为緅七入为缁则六入与纁盖二色也尔雅三染谓之纁诗正义曰考工记钟氏则染纁术也説文玑珠不圆者【字书玑小珠也】伊尹四方献令曰正南瓯邓桂国以珠玑玳瑁为献郭璞江赋赪蟞胏跃而吐玑周礼斿贡注羽毛玑组之属组绶类也诗采苹注组线也周礼典丝凡祭祀供黼画组就之事天子诸侯以组为冕旒之就曰组就诗素丝组之郑笺曰以素丝缕缝组于旌旗以为之饰左传熨之以纁加组带焉则组不但为绶也故曰绶类
　　九江纳锡大【史记作入赐大】
　　蔡传曰大龟尺有二寸所谓国之守非可常得故不为常贡若偶得之则使之纳锡于上谓之纳锡者下与上之辞重其事也【笺】按大禹谟帝曰禹官占惟先蔽志昆命于元是古者大事则卜以为寳也鲁颂元象齿毛传尺二寸孔氏书传曰大出于九江水中正义曰不常用赐命乃纳之山海经曰岷山江水出焉东北流注于海其中多良史记策传神出于江水中庐江郡常岁时生长尺二寸者二十枚输太卜官罗泌路史曰蕲春江中有蔡山在广济县大纳锡故曰蔡按蕲水盖寻阳旧治也九江在寻阳可知周书諡法解锡与也故与锡谓之纳锡
　　浮于江沱潜汉【潜汉作灊史记作涔于汉】
　　蔡传曰江沱潜汉其水道之出入不可详而大势则自江沱而入潜汉也【笺】按正义曰浮此四水乃得至洛四水者沱自枝江县出江而又入江潜自钟祥县出汉而又入汉潜入于入于江江出为沱江沱潜汉往复径通矣
　　逾于洛至于南河
　　蔡传曰逾越也汉与洛不通故舍舟而陆以达于洛自洛而至于南河也【笺】按孔传曰河在冀州南东流故越洛而后至南河盖荆州贡道从襄阳北渡汉江登陆至南阳城南浮洛故曰逾于洛也自洛至巩县入河谓之南河者豫在冀南荆又在豫南也
　　蔡传曰程氏曰不迳浮江汉兼用沱潜者随其贡物所出之便或由经流或循枝派期便事而已【笺】按江汉合流于荆本自相通是经流也由沱入江由潜入汉是枝派也















　　禹贡防笺卷六
　　钦定四库全书
　　禹贡会笺卷七
　　翰林院检讨徐文靖撰
　　荆河惟豫州
　　蔡传曰西南至南条荆山北距大河【笺】按孔传西南至荆山蔡传以为南条荆山也山在今襄阳府南漳县西北河至华隂折而东流豫州在大河之南故曰北距大河也金史地理志豫州南阳县有豫山或豫州取名以此
　　伊洛瀍涧既入于河
　　蔡传曰山海经曰熊耳之山伊水出焉东北至洛阳县南北入于洛郭璞曰熊耳在上洛县南今商州上洛县也【笺】按中山经蔓渠之山伊水出焉而东流注于洛郭璞曰今伊水出上洛卢氏县熊耳山东北至河南洛阳县入洛中次山经熊耳之山浮豪之水出焉而西流注于洛郭曰今在上洛县南则是经言伊出蔓渠郭言出熊耳非经言也
　　蔡传曰地志言伊水出农卢氏之熊耳非是【笺】按晋志卢氏本属上洛故景纯曰伊水出上洛卢氏熊耳汉志上洛卢氏并属农故后汉郡国志京兆上雒侯国故属农熊耳以一山绵亘二县传谓非卢氏熊耳何也伊水出陆浑山亦误据唐志陆浑山一名方山在伊阙水经注两山相对望之若阙今谓之龙门易纬干凿度曰禹凿龙门辟伊阙即此非伊水出陆浑也一统志云伊水出卢氏县闷顿岭流经嵩县【汉陆浑县也】洛阳偃师县界入于洛
　　蔡传曰洛水地志出农郡上洛县冢领山水经谓之讙举山今商州洛南县冢领山也至巩县入河【笺】按山海经讙举之山洛水出焉水经因之一统志洛水出陜西洛南县【今县属华州】冢领山东流经卢氏永宁宜阳洛阳偃师巩县入河
　　蔡传曰瀍水地志出河南郡谷城县替亭山今河南府河南县西北有古谷城县其北山实瀍水所出也至偃师县入洛【笺】按山海经平逢之山南望伊洛东望谷城之山一统志谷城山在河南府西北五十里连孟津界旧名替亭山瀍水出此水经注瀍水出替亭北梓泽中【梓泽地名也】入洛在偃师县东【唐志河南有瀍水避武宗讳名曰吉水】
　　蔡传曰涧水地志出农郡新安县东南入于洛今渑池县东二十三里新安城是也城东北有白石山即涧水所出郦道元云世谓之广阳山然则涧水出今之渑池至新安入洛也【笺】按尚书洛诰周公曰我乃卜涧水西瀍水东惟洛食即是水也水经注曰安国云涧水出渑池山今新安县西北有一水北出渑池界东南流迳新安县而东流入于谷水安国所言当斯水也然谷水出渑池下合涧水得其通称或亦指之为涧水也山海经白石之山涧水出于其隂西北流注于谷其非为入洛可知【一统志白石山在渑池县东北二十三里】蔡传曰伊瀍涧水入于洛而洛水入于河此言伊洛瀍涧入于河四水不相合而各入河者盖四水并流小大相敌故也【笺】按埤传曰邹季友云伊水在洛南之东瀍涧在洛南之西洛为大伊次之瀍涧水小经言伊洛瀍涧盖自东南而西北非小大相敌之谓
　　荥波既猪【史记作荥播】
　　蔡传曰荥波二水名孔氏以荥波为一水者非也【笺】按水经注晋地道记曰济自大伾入河与河水鬬南泆为荥尚书曰荥波既猪阚骃曰荥波嶓泽名也【嶓音波】故吕忱云嶓水在荥阳谓是水也又按济自敖山北溢而为荥注而后泄遂为汴水
　　蔡传曰郦道元曰禹塞淫水于荥阳下引河东南以通淮泗【济为河所淫故曰淫水】济水分河东南流汉明帝使王景即荥水故渎东注浚仪谓之浚仪渠汉志谓荥阳县有狼荡渠首受济者是也南曰狼荡北曰浚仪其实一也【笺】按水经济水又东迳敖山北又东合荥泽注曰泽水受河水有石门谓之荥口石门也而地形殊卑盖故荥播所道自此始也曾南丰曰昔禹于荥泽下分大河为隂沟出之淮泗至浚仪西北复分二渠其后或曰鸿沟始皇疏之以灌魏郡者是也或曰浪宕渠自荥阳五池口注鸿沟者是也或曰浚仪渠汉明帝循河流故渎作渠【永平中谒者王吴所作】渠成注浚仪者是也或曰石门渠灵帝时【建宁四年】于敖城西北累石为门以遏渠口者是也将作谒者王吴修汴渠见明帝纪云景误
　　蔡传曰波水周职方豫州其川荥雒其浸波溠尔雅云水自洛水为波山海经娄之山波水出于其隂【波水本作陂】北流注于谷二説不同未知孰是【笺】按水经洛水出上洛县讙举山又东门水出焉注曰尔雅所谓洛别为波也又曰洛水自上洛县东北至拒城之西北分为二水枝渠东北出为门水也门水又东北歴阳华之山山海经曰阳华之山门水出焉而东北流至于河七百九十里入洛水郑樵通志门水在灵寳县西南北流为农涧即禹贡之波水矣至娄涿之波经本作陂郭注曰世谓之百荅水金史志河南新安县有陂水字亦作陂非自洛出之波也周职方浸波溠波水出鲁山县歇马岭流入汝水亦非禹贡洛出之波也正义曰洪水之时此泽水大动成波浪既猪言壅遏而为猪蓄水而成泽不滥溢也
　　导菏泽
　　蔡传曰菏泽地志在济隂定陶县东今兴仁府济隂县南三里其地有菏山故名其泽为菏泽也盖济水所经【笺】按括地志菏泽在曹州济隂县东北九十里定陶城东水经注菏水上承济水于济阳县东世谓之五丈沟又曰菏水即泲水之所苞注以成湖泽也而东与泗水合于湖陵县西六十里谷庭城下俗谓之黄水口黄水西北通钜野泽宋河渠志云导菏水自开封歴陈留曹济郓其广五丈干徳三年京师引五丈河造西水硙即此也
　　被孟猪【左传尔雅作孟诸周礼作望诸史记作明都汉书盟诸】
　　蔡传曰被及也孟猪尔雅作孟诸地志在梁国睢阳东北今南京虞城县西北孟诸泽是也【笺】按孟猪职方作望诸左传作孟诸今在归徳府虞城县西北十里水经注孟猪在睢阳县之东北孔氏曰宋都睢阳在明猪西南是也阚骃曰不言入而言被者明不常入也水盛方乃覆被矣金仁山曰自菏泽至孟猪凡百四十里
　　厥土惟壤下土坟垆
　　蔡传曰土不言色者其色杂也垆疏也【笺】按周官大司徒辨十有二壤之物注曰壤谷土也豫州土宜五谷职方氏曰豫州其谷宜五种以土壤皆可种谷故但言壤不言色非以色杂之谓也又周官草人职曰坟壤用麋勃壤用狐埴壤用豕壤不一而于壤之中别以坟垆者谓下土也下土者水泽之土犹下地也周官稻人掌稼下土作田凡稼泽是也吕氏春秋曰凡耕之道必始于垆谓其寡泽而后枯
　　厥田惟中上厥赋错上中
　　孔传曰田第四赋第二又杂出第一【笺】按吴氏曰冀赋第一或时数少于豫则降为第二而升豫为上上也豫赋第二或时数多于冀则升为第一而降冀为上中也是则错出之义也
　　厥贡漆枲絺纻
　　蔡传曰周官载师漆林之征二十而五周以为征而此乃贡者盖豫州在周为畿内故载师掌其征而不制贡禹时豫在畿外故有贡也【笺】按货殖传陈夏千亩漆陈谓陈国夏谓阳夏正禹贡豫州之地故豫有漆贡非冀比也
　　蔡传曰顔师古曰织纻以为布及练然经但言贡枲与纻成布与未成布不可详也【笺】按太宰九职嫔妇化治丝枲注曰化因形移易也则枲非布可知诗可以沤纻注曰纻麻属则纻非布可知襄公二十九年传子产献纻衣乃以纻为衣也周礼人职以时征絺绤之材于山农墨子曰古者圣王夏服絺绤故贡絺也又为布及练傅氏集解引顔注作綀説文綀布属
　　厥篚纤纩【史记作其篚纤絮】
　　蔡传曰纩细绵也【笺】按小尔雅纩绵也絮之细者曰纩徐州之纎缟郑康成曰纎细也豫州之纎纩孔传曰细绵也蔡氏徐州传曰纎缟皆缯也至是乃以纎纩为细绵则仍以纎为细矣
　　锡贡磬错
　　蔡传曰磬错治磬之错也【笺】按周官太宰九贡有器贡郑注器贡银铁石磬丹漆也考工记曰磬氏为磬倨句一矩有半其博为一股为二鼓为三假令磬鼓广四寸半者股长九寸鼓广三寸长尺三寸半厚一寸太厚则声石而摩其旁太薄则声播而摩其端故必有错以治之小雅他山之石可以为错集传曰错砺石也孔疏曰治玉石曰错以不常用故必锡命而后贡也
　　浮于洛达于河【浮于洛史汉作雒】
　　蔡传曰豫州去帝都最近豫之东境径自入河豫之西境则浮于洛而后至河也【笺】按山海经曰洛水成臯西入河水经洛水东北过巩县东又北入于河是洛水东西皆可入河由洛阳城南经偃师宜阳永宁至巩县东以达河此豫之西境浮洛而后至河者也【鱼豢典略云汉火行忌水故洛去水而加佳然周书有作雒篇周礼其川荥雒皆作雒】大河自潼闗流入阌乡达灵寳陜州渑池新安洛阳孟津巩县此豫之东境径自入河不事浮洛者也然浮洛达河而后豫州之贡道始全


　　禹贡防笺卷七
　　钦定四库全书
　　禹贡会笺卷八
　　翰林院检讨徐文靖撰
　　华阳黑水惟梁州
　　蔡传曰东距华山之南西据黑水华山即太华见导山黑水见导水【笺】按孔传东据华山之南西距黑水蔡氏曰雍梁二州皆西据黑水以黑水之见于导水者至于三危入于南海总于雍西经于梁西故不应言西距黑水也穆天子传天子至于重□氏黑水之阿爰有采石之山晋书地道记梁州南至桓水西底黑水东限捍闗山海经黑水出张掖鸡山南流至炖煌过三危而南流入于南海是黑水绵歴二州西界蔡易西距为西据是也
　　岷嶓既艺【史记作汶嶓】
　　蔡传曰岷山地志在蜀郡湔氐道西徼外在今茂州汶山县江水所出也【笺】按郝京山曰岷山在今成都府茂州江水所经也江源出今松潘衞西二百三十里大分水岭北流入陜西洮河南流入甘松岭经松潘城而岷山又在城东三十里自分水岭至成都凡九百九十里水尚小自成都东流千五百里至泸州以东马湖嘉陵江涪江巴江等水合而江始大蔡传曰嶓冢在陇西氐道漾水所出又云在西县今兴元府西县三泉县也【笺】按孔传曰漾水出嶓冢在梁州正义曰梁州云嶓冢既艺是嶓冢在梁州也唐六典山南道名山曰嶓冢嶓冢县故城在今汉中府沔县南四十里西南接宁羌州界嶓冢山在州北九十里既艺言水土既平树艺五谷也唐志兴元府有西县三泉县武徳三年以西县置褒州寻废四年析利州之绵谷县置三泉县又以县置南安州寻废宋志有西县无三泉县元又省西县入略阳也
　　沱潜既道【史作沱涔汉沱】
　　蔡传曰江汉别流之在梁州者地志禹贡江沱在蜀郡郫县西东入大江又地志汶江县江沱在西南东入江今永康军导江县也【笺】按尔雅郭氏音义曰沱水出蜀郡都水县湔山与江别而更流所谓水出自江为沱也徐士彰曰江汉二水源出梁州夹蜀山而行江在山之南汉在山之北自梁至荆山行数千里凡山南谿谷之水皆自江而出山北谿谷之水皆自汉而出其水众多不足尽録故南总为沱北总为潜盖当时之方言犹今言谿谷云尔后之读尔雅者误以江汉为沱潜所出之源不知其为沱潜所出之路也禹贡言岷山导江东别为沱沱犹它也盖江之源在岷山极西处自江源而东凡别水之来会者皆为此江之沱不得自为一水也今蜀江沿岸溪水合处犹有鉴沱勾流沱明月沱归乡沱之名尚可想见当时命名之意云
　　蔡传曰地志巴郡宕渠县潜水西南入江今渠州流江县也郦道元谓宕渠有大穴潜水入焉通冈山下西南潜出南入于江又地志汉中郡安阳县灊谷水出西南入汉【灊音潜】今洋州眞符县也【笺】按尔雅郭氏音义曰有水从汉中沔阳南流至梓潼汉夀入大穴中通冈山下西南潜出又蜀都赋注潜水从犍为郡江阳县【今叙州府富顺县】南流至汉嘉县【汉嘉疑汉夀之譌】入大穴中通冈山下西南潜出今名复出水是大穴在汉夀不在宕渠也蔡传引郦注谓宕渠有大穴疑误汉夀晋改为晋夀庾仲雍曰垫江有别江出晋夀县即潜水也其南源取巴西是西汉水也足证汉嘉之误
　　蔡蒙旅平
　　蔡传曰蔡山舆地记在今雅州严道县蒙山地志蜀郡靑衣县今雅州名山县也【笺】按郑氏曰地理志蔡蒙在汉嘉县应劭曰蔡山不知所在史记索隐曰蒙在蜀郡靑衣县靑衣后改为汉嘉蔡山不知所在也寰宇记周公山在严道县东南山势屹然上有龙穴舆地记所谓蔡山盖周公山果若是则自汉迄唐何谓不知所在也汉地志禹贡蒙山谿在蜀郡靑衣县东【应劭曰顺帝改汉嘉县】今蒙山在雅州名山县西十五里即禹贡之蒙山也水经注沫水出岷山西东流过汉嘉南流冲一髙山山即蒙山也是矣旅平旅当训序燕礼士旅酌郑注曰士以次序自酌此蔡蒙以次序而就故谓之旅平也孔传曰旅平言治功毕明一统志曰有地名旅平在雅州东十里是殆附会之言也
　　和夷厎绩
　　蔡传曰和夷地名严道以西有和川有夷道或其地也又按晁氏曰和夷二水名和水今雅州荣经县北和川水自蛮界罗嵒州东西来迳蒙山所谓靑衣水而入岷江者也夷水出巴郡鱼复县东东南过佷山县南又东过夷道县北东入于江今详二説皆未可必【笺】按和夷陆氏释文曰郑云和读曰洹今説禹贡者皆不知有此音唐志雅州卢山郡有和川城今天全司南【古和川地】现有和水在雅州之西荣经之北蔡传以严道西之和川为地荣经北之和川为水其实一水也唐于和川上立城禹时盖未有也刘昫曰眉州靑神县临靑衣羌靑衣水出卢山徼外晁氏以为即和水非也地理志夷水出南郡巫县东过夷道入江后汉书廪君乃乘土船从夷水至盐阳则夷亦水名也或曰和夷谓和川上之夷也果若为和川之夷何以云底绩乎底绩者前此绩用弗成至是乃能致绩也
　　厥土靑黎
　　蔡传曰黎黑也【笺】按孔传曰色靑黑而沃壤李尤七叹曰梁土靑黎卢橘是生亦因禹贡而云蔡传训黎为黒如兖土黑坟向使黎専训黑何不竟言青黑乎马融王肃训黎为小疎董氏酉曰考黎无疏训大抵黎当为苍黑色如今人言苍黎者是也
　　厥田惟下上厥赋下中三错
　　孔氏曰田第七赋第八杂出第七第九三等【笺】按日记曰梁田下上似优于然多山而少田人功亦劣故赋之等退在下中而又以七九二等为之上下间出调剂可谓宻矣无错者其等已定有错者其等难定时进退以通节之也
　　蔡传曰按赋杂出他等者或以为岁有丰凶或以为户有增减皆非也意者地力有上下年分不同如周官田一易再易之类故赋之等第亦有上下年分【笺】按龙子之言曰贡校数岁之中以为常丰岁粒米狼戾多取之而不为虐则寡取之凶年粪其田而不足则必取盈焉是梁赋下中三错与冀赋惟上上错赋下上上错豫赋错上中虽所错有不同而要皆调剂斟酌于先制为一定之贡恐无复有上下年分之殊也
　　厥贡璆铁银镂砮磬
　　蔡传曰璆玉磬铁柔铁镂刚铁可以镂刻者也磬石磬也【笺】按尔雅璆琳美玉也孔传曰璆玉名是也书戛击鸣球球与璆同説文璆玉磬是也蔡传以璆为磬据晋语文公问八疾胥臣对曰蘧除蒙璆注云璆是玉磬使击之是也但下有砮磬似应依孔传为璆玉然砮为石磬璆为玉磬自不同也山海经曰少华之山其隂多磬石其阳多防琈之玉故华阳之梁贡璆与磬经又曰符禺之山其阳多铜其隂多铁符禺之水出焉北流注于渭故入渭乱河之梁兼贡铁也又传以镂为刚铁亦非尔雅金谓之镂诗虎韔镂膺郑笺镂膺有刻金饰也礼杂记管仲镂簋郑注刻为虫兽也明堂位玉琖仍雕夏后氏以琖则雕镂以为饰可知也彛器欵式夏后氏雕戈钿紫金为文是也若以为刚铁似当总名为铁如金三品概名为金也蔡传曰言铁而先于银者铁之利多于银也后世蜀之卓氏程氏【卓王孙程郑】以铁冶富拟封君则梁之利尤在于铁也【笺】按郡国志巴郡宕渠出铁蜀郡临卭有铁越隽郡会无出铁永昌郡不韦出铁故贡铁也地理志朱提县山出银句町县山出银贲古县西羊山出银故贡银也华阳国志登台有孙水一曰白沙江山有砮火烧成铁故贡砮也凡此皆梁州所产因以制贡初何先后之分
　　熊罴狐狸织皮
　　蔡传曰织皮者梁州之地山林为多兽之所走熊罴狐狸四兽之皮可以为裘其毳毛织之可以为罽也【笺】按尔雅罴如熊黄白文尔雅翼罴则熊之雌者陶隐居曰江东无狐皆出北方形似狸而黄诗奕奕梁山维禹甸之孔乐韩土有熊有罴献其貔皮赤豹黄罴陆玑疏貔似虎或曰似熊一名白狐辽东人谓之白罴陆氏释文罴如熊而黄又豳风取彼狐狸为公子裘小雅大东舟人之子熊罴是裘是四兽之皮制之可为裘也周官太宰九贡有币贡郑注币贡玉马皮帛也贾疏曰皮即熊罴狐狸也王制西方曰戎被发衣皮孔传曰贡四兽之皮织金罽也后汉西域传织成金缕罽是也
　　西倾因桓是来
　　蔡传曰西倾山名地志在陇西郡临洮县西今洮州临潭县西南【笺】按唐地志洮州临潭县西百六十里有西倾山沙州记洮水出嵹台山即西郡之异名也山在今陜西临洮府西南四百五十里
　　蔡传曰桓水名水经曰西倾之南桓水出焉【笺】按沙州记桓水出嵹台山南垫江之上源也又一名白水郭璞曰白水源从临洮之西西倾山经防中【汉金城郡河关县西】东流通隂平至汉夀县【本葭萌刘先主改曰汉夀】入潜是西倾贡道直与潜通故因桓是来即继以浮于潜也
　　浮于潜逾于沔入于渭乱于河
　　蔡传曰苏氏曰汉始出为漾东南流为至汉中东行为汉沔郦道元曰自西倾而至葭萌浮于西汉西汉即潜水也自西汉遡流而届于晋夀界【本汉夀晋太康中改】阻漾支津南歴冈北迤逦接汉歴汉川至于褒水逾褒而届于衙岭之南【衙岭在今郿县西南三十里】溪灌于斜届于武功而北以入于潜【笺】按水经注南歴冈穴迤逦而接汉沿此入漾书所谓浮潜而逾矣又按尔雅疏有水从阳流至汉夀县入大穴中通冈山下西南潜出一名水则郦注南歴冈穴邢疏通冈山西南潜出安得在冈北乎蔡传冈北乃冈穴之譌郦注迤逦而接汉沿此入漾蔡传迤逦接汉当又沿歴汉川譌沿为矣一名沮水出武都沮县东狼谷南注至沮口与漾水合漾于是兼有称
　　蔡传曰汉武帝时人有上书欲通褒斜道及漕事下张汤问之云褒水通斜水通渭皆可以漕从南阳上入褒褒絶水至斜间百余里以车转从斜下渭如此则汉中谷可致【笺】按梁州记万石城泝汉上有褒谷南口曰褒北口曰斜长四百五十里此言褒絶水至斜间百余里盖褒水出太白山至南郑入斜水出衙岭山至郿入渭其水道则褒絶水至斜仅间百余里也倪氏粲曰汉水不与渭通其相隔处祗隔一大散闗【括地志大散闗在岐州陈仓县东五十里】正栈道处其地陈仓在东南为褒西为河北为凤与郿从洋入褒凤出者为今连云栈道汉王之南郑由之【连云栈道在今汉中府褒城县旧有栈阁二千九百八十九间】从郿入从城固洋县出者为斜谷道武侯屯渭上由之大散闗之水北流为渭南流为汉其间又有二江白水江入渭黑龙江入汉故梁州贡道南歴汉登陆以车转北而后乃入于渭也
　　蔡传曰经文当曰逾于渭今曰逾于未可晓也【笺】按地理志褒水出太白山至南郑入斜水出衙岭
　　山北至郿入渭渭与河通不与渭通若逾渭入则无由乱于河矣蔡传乃以为当日逾渭何也从渭水漕粮东南入河乃雍之水道尔


　　禹贡会笺卷八
　　钦定四库全书
　　禹贡会笺卷九
　　翰林院检讨徐文靖撰
　　黑水西河惟雍州
　　蔡传曰西据黑水东距西河谓之西河者主冀都而言也【笺】按孔传曰西距黑水东据河王肃曰西据黑水东距西河蔡传从王説也河在雍东而曰西河者成四百家曰河自积石东北流入雍州在其西故曰西河穆天子传乃封长肱于黑水之西河是惟昆仑鸿鹭之上以为周室主水经黑水出张掖鸡山今在肃州卫城之西北即雍州之黑水也【鳯翔府城西北有雍山雍水出焉雍州之名以此】
　　弱水既西
　　蔡传曰柳宗元曰西海之山有水焉散涣无力不能负芥投之则委靡垫没及底而后止故名曰弱既西者导之西流也【笺】按山海经隂山北五十里曰劳山弱水出焉而西流注于洛淮南子曰弱水出穷石地理志曰张掖删丹县桑钦以为导弱水自此至酒泉合黎通鉴秦征西将军孔子【胡三省注孔子亦乞伏氏也】讨吐谷浑覔地于弱水南覔地降于秦拜弱水防军今西宁卫西三百里有弱水在甘州界盖即为禹贡之弱水也郑氏曰众水皆东此独西流据汉书西域传云于阗以西水皆西流是禹之导水盖亦顺水之性也括地志曰弱水有二源俱出女国北阿耨达山【一名建末逹山即昆仑山也】又南歴冈北东去一里深丈余濶六十步非毛舟不可济南流入海此柳州所谓不能负芥故名弱水者也且南流入海何从导之西流也以为即禹贡弱水非矣
　　泾属渭汭
　　蔡传曰泾渭汭三水名泾水地志出安定郡泾阳县西今原州百泉县岍头山也东南至冯翊阳陵县入渭今永兴军【今西安府】髙陵县也【笺】按西山经髙山泾水出焉而东流注于渭易氏曰开头山一名空同连亘原州髙平百泉平凉三县泾水东南流至泾州临泾县保定县邠州宜禄县永夀县又东北流至京兆醴泉县九扰山东【唐志醴泉县有九山扰当作】仲山西当水出山处故汉名谷口县白渠溉田在此又自池阳东【今干州】流至泾阳县南七里东南流至髙陵县东北流至云阳县西一十五里即郑国凿渠处又东流而入渭洛入河处谓之洛汭渭入河处谓之渭汭泾至云阳县而入渭又至华州华隂之永丰仓而入河此二百八十里间泾与渭相连故云【説文水相入曰汭】
　　蔡传曰渭水地志出陇西郡首阳县西南今渭州渭源县鸟鼠山西北南谷山也东至京兆船司空县入河今华州华隂县也【笺】按水经注渭水出首阳山渭首亭南谷【句】山在鸟鼠山西北渭水三源合注东北流迳首阳县西与别源合水出南鸟鼠山渭水出谷此盖以渭水出首阳山南谷其谷在鸟鼠西非别有南谷山也观地志云恒水出恒山北谷岂别有北谷山乎山海经泾水出长城北山山在郁郅长垣北北入渭戏北郭璞曰今泾水出安定朝那县东南至京兆髙陵县入渭戏地名今新丰县也
　　蔡传曰汭水地志作芮扶风汧县蒲薮芮水出其西北东入泾今陇州汧源县蒲薮有汭水焉周职方雍州其川泾汭诗云芮鞫之即皆谓是也【笺】按水经渭水东入于河注曰春秋之渭汭也左传闵公二年虢公败犬戎于渭队【队今本作汭】服防曰队谓汭也杜预曰水之隈曲曰汭王肃曰汭入也诗芮鞫之即毛传曰芮水涯也郑笺曰汭之言内也据此则渭汭之汭不得为水名矣周礼职方氏其川泾汭郑注曰汭在豳地易彦祥曰汭非禹贡之汭禹贡言汭皆水内此川名是也蔡传引诗芮鞫与职方泾汭以证禹贡渭汭为水名殊混孔传曰属逮也水北曰汭言治泾水入于渭也蔡传易之曰属连属也泾水连属渭汭二水也皆非
　　漆沮既从
　　蔡传曰漆水寰宇记自耀州同官县东北界来经华原县合沮水沮水自坊州升平县北子午岭出俗号子午水下合榆谷慈马等川遂为沮水至耀州华原县合漆水至同州朝邑县东南入渭【笺】按孔传曰漆沮二水名亦曰洛水出冯翊北前汉匈奴传泾洛之北顔师古曰此洛即漆沮水也水出上郡雕隂泰冒山而东南入于渭延安洛记曰洛水出庆阳府环县经延安府甘泉县经鄜州宜君县子午岭至中部县入西安府界经耀州及同官县至富平县合沮水歴蒲城同州至朝邑东南入渭寰宇记曰漆水自同官界来蔡传据之不知禹贡漆沮自有二水但云自同官界来是洛水也一统志遂言同官之漆出自凤翔不知漆水为泾汭所间其能飞渡至同官耶图书编于延安洛记中辨之详矣
　　蔡传曰地志谓漆水出扶风县西氏曰此豳之漆也水经漆水出扶风杜阳县程氏曰杜阳县今岐山普润县之地亦汉漆县之境其水入渭在沣水之上与经序渭水节次不合非禹贡之漆水也【笺】按水经注昔韩欲令秦无东伐使水工郑国间秦凿泾引水谓之郑渠渠水上承泾水于仲山西口所谓中也郑渠又东迳舍车宫南絶治谷水郑渠故渎又东迳嶻嶭山南又东絶清水又东迳北原下浊水注焉又东迳南原中北屈迳原东与沮水合【宋白曰苻坚于嶻嶭山北置三原防军以其地南有酆原西有孟侯原北有白鹿原为三原后魏太平眞君七年罢防军置县】分为二水一水东南出至白渠与泽泉合俗谓之漆水又谓之为漆沮水絶白渠东迳万年县故城北【今咸宁县】为栎阳渠其水又南屈更名石川水又西南迳郭城西与白渠枝渠合又南入于渭水也长安志曰漆水经华原县界十五里南流入沮水入富平县界俗名石川河据此则渭水东会于泾又东过漆沮其先后莫此之详悉也程氏雍録曰雍境漆水凡四出而实三派雍州万年县石川河一也邠州新平县漆水二也凤翔府普润县漆水三也郑白渠一名漆沮四也四水之中惟石川河当为禹贡漆沮而緜诗谓自土漆沮者在岐不在邠也
　　沣水攸同【汉书作酆水逌同史记作所同】
　　蔡氏曰沣水地志作酆出扶风鄠县终南山今永兴军鄠县也东至咸阳入渭【笺】按诗丰水东注维禹之绩集传曰沣水东北流经丰邑之东入渭而注于河括地志沣水源在雍州长安县西南山沣谷苏氏曰沣渭相若故言同
　　荆岐既旅
　　蔡传曰荆山即北条之荆地志在冯翊懐徳县南今耀州富平县掘陵原也【笺】按水经注渭水之阳即懐徳县界也城在渭水之北沙苑之南【唐志同州冯翊县有沙苑】地理志禹贡北条荆山在南山下有荆渠夏后铸九鼎处也括地志荆山在雍州富平县今名掘陵原按富平西北有定陵元陵章陵简陵东南有丰陵世谓之为掘陵原孔传曰荆在岐东非荆州之荆
　　蔡传曰岐山地志在扶风美阳县西北今凤翔府岐山县东北十里也【笺】按师古曰荆在岐东言二山治毕已旅祭也玉海曰岐山在凤翔府东北十里一名天柱山今按山有两岐故名曰岐山周语曰周之兴也鸑鷟鸣于岐山土人谓之凤凰堆
　　终南惇物至于鸟鼠
　　蔡传曰终南地志古文以太一山为终南山在扶风武功县今永兴军万年县南五十里也【笺】按五经要义曰太一山在扶风武功县与终南山相连福地记曰终南山北去长安城八十里终南南山之总名太一一山之别号【终南山在西安城南沣水所出太一山在终南之南滈水所出】蔡传曰惇物地志以垂山为惇物在扶风武功县今永兴军武功县也【笺】按金史志干州武亭县有惇物山山在今武功县东南二百里
　　蔡传曰鸟鼠地志在陇西郡首阳县西南今渭州渭源县西也俗呼为靑雀山【笺】按唐地志渭州渭源县有鸟鼠同穴山一名靑雀山山在今临洮府渭源西二十里渭水源在县西七十六里
　　原隰厎绩至于猪野【史记作都野】
　　蔡传曰广平曰原下湿曰隰诗曰度其隰原即指此也郑氏曰其地在豳今邠州也【笺】按周礼大司徒辨五地之物生五曰原隰邍司注遥掌畿外邦国之原隰如禹贡冀之太原徐之东原雍之原隰是也郑云其地在豳以诗笃公刘度其原隰豳居允荒故也蔡云今邠州周应宾识小编曰唐明皇以豳近幽改为邠也
　　蔡传曰猪野地志武威县东北有休屠泽古文以为猪野今凉州姑臧县也【笺】按括地志都野泽在凉州姑臧县东北二百八十里水经注曰地理志谷水出姑臧南山北至武威入海届此水流两分一水北入休屠泽俗谓之为西海一水又东迳一百五十里世谓之为东海通谓之都野矣底绩而云至于者兼猪野言魏太武伐凉谓姑臧城东西门外涌泉合于城北其大如河其间乃无燥地此禹所以底绩为难也
　　三危既宅三苗丕叙【三危古文作三□宅史作度丕叙史作大序】
　　蔡传曰三危即舜窜三苗之地或以为炖煌未详其地三苗之窜在洪水未平之前及是三危已既可居三苗于是大有功叙【笺】按舜典窜三苗于三危孔传曰三苗缙云氏之后为诸侯号饕餮三危西裔山海经三危之山员广百里郭注今在炖煌郡唐地志炖煌县东四十里有三危山传以为未详其地何也蔡舜典传曰三苗之窜在洪水未平之前据通鉴窜三苗在尧七十六载时禹平水土已五年矣亦不是洪水未平之前既宅之宅当即为舜典五流有宅五宅三居之宅不得以降丘宅土例也益稷篇禹曰外薄四海咸建五长各迪有功苗顽弗即工帝其念哉帝曰臯陶方钦厥叙方施象刑惟明则是向所顽不即叙者至是乃丕叙矣非大有功叙之谓
　　蔡传曰舜窜三苗既窜者已丕叙而居于旧都者尚桀骜不服盖三苗旧都山川险阻气习使然今湖广徭洞时犹窃俘而询之多为苗姓岂其遗种与【笺】按水经注渭水东歴大利又东南流苗谷水注之地道记云有三危三苗所处故有苗谷又洛书甄耀度曰三危山在鸟鼠之西南上为天苑星此三危在雍州之境内当是舜窜之近地而不与沙州三危同科者也故舜典分北三苗【北古别字】孔传曰三苗幽闇君臣善恶分北流之不令相从禹征有苗誓师曰三苗昏迷不恭君子在野小人在位韩非子曰三苗有成驹亡国之臣也则当日逺窜于沙者必是辈耳周书吕刑曰皇帝哀矜庶戮之不辜遏絶苗民无世在下孔传曰使无世位在下国也则当日仍有遗种可知世因其顽梗不悛呼苗为猫
　　厥土惟黄壤
　　蔡传曰黄者土之正色【笺】按易曰天而地黄故黄为土之正色辛氏三秦记长安地皆黑壤何也易坤凿度曰坤有八色东下西上北黑南轻中殷甘滋厥土厚肌东咸西淡南汚北荒其大较也
　　厥田惟上上厥赋中下
　　孔传曰田第一赋第六人功少【笺】按货殖传闗中自汧雍以东至河华膏壤沃野千里自虞夏之间以为上田后汉虞诩曰禹贡雍州之域厥田惟上上且沃野千里谷稼殷积然则雍赋第六大抵山多而田少非但为人功少也
　　厥贡惟球琳琅玕
　　蔡传曰球琳美玉也琅玕石之似珠者尔雅西北方之美者有昆仑虚之球琳琅玕【笺】按玉藻曰笏天子以球玉注球美玉书顾命天球河图在东序唐孔氏曰天球雍州所贡之玉色如天尔雅球琳美玉也琳亦玉名又璆与球同蔡传以梁州之璆为磬雍州之球为玉不知何所分也説文琅玕石似玉徐氏总曰琅玕生南海石厓上状如笋质似玉荀子琅玕龙兹注云琅玕似珠可为冠冕之饰山海经槐江之山其上多藏琅玕黄金珍玩考曰琅玕树生海底丹柯碧叶与瑚略同出水红润旋变为青击之作金石声
　　浮于积石
　　蔡传曰积石地志在金城郡河闗县西南羌中今鄯州龙支县界也【笺】按孔传曰积石山在金城西南河所经也宋杨允恭曰自环州入积石抵灵武七日程易氏曰河自廓州积石军北【唐志廓州达化县有积石军西至青海一百余里】东北流一百五十里至化成县南八十步东流一百四十里至鄯州龙支县西南六十里【刘昫曰龙支汉伊吾县地】积石山在县西九十八里又三百九十里至河州枹罕县南五十里积石在县西北七十里一名唐述山【水经注河北有层山山甚灵秀每时见神人往还彼羌目鬼曰唐述因复名之为唐述山】今人目龙支县山为大积石此名小积石
　　蔡传曰李复奏【复徽宗时人】黄河过会州入韦精山石峡险窄自上垂流直下髙数十丈船岂可过至西安州之东【宋志西安州元符二年建】大河分为六七道散流渭之南山逆流数十里方再合逆溜水浅滩碛不胜舟载然此言贡赋之路亦曰浮于积石至于龙门西河则古来此处河道固通舟楫矣而复之言乃如此何也【笺】按宋史徐兴传太宗诏督转灵武刍粮道积石汉沟洫志闗中有湋渠引诸川溉田如淳曰水出韦谷即韦精也复説非
　　至于龙门西河
　　蔡传曰龙门山地志在冯翊夏阳县今河中府龙门县也西河冀之西河也【笺】按汉冯翊今西安府同州也龙门山在同州韩城县东北八十里宋河中府本汉河东郡今山西平阳府也其龙门县乃今蒲州河津县夏阳今韩城不得以夏阳之龙门山指为龙门县也史淮隂传涉西河正义曰即同州龙河从夏阳渡者是也
　　会于渭汭
　　蔡传曰雍之贡道有二其东北境则自积石至于西河其西南境则会于渭汭言渭汭不言河者蒙梁州之文也【笺】按积石在今河州卫为古西羌地乃雍州西境也积石又在其西至龙门西河则雍之东境其东北贡道自当径自入河何烦转从积石传以为东北自积石误经明言至于西河以为不言河者蒙梁州之文亦误
　　织皮昆崘析支渠搜
　　蔡传曰三国皆贡皮衣故以织皮冠之昆仑即河源所出在临羌【笺】按孔传曰织皮毛布今按晋载记有□罽唐志有交梭弥牟布元史有青速夫皆所谓毛布也吴氏曰织皮兽皮熟之去毛削令至薄裁令极细如缕以金傅之织而为布若皮衣何用织为又按汉地志金城临羌县有昆仑山祠炖煌广至县治昆仑障皆即今肃州之昆仑也竹书纪年穆王十七年西征于昆仑丘见西王母穆天子传至宗周至昆仑合八千一百里后汉书窦固出炖煌击昆仑塞注昆仑山名因以为塞在今酒泉县西南是也此为小昆仑蔡传云河源所出非也尔雅河出昆仑虚括地志昆仑山在雍州西南一万五千三百七十里今在土畨朶甘思西鄙世谓之大昆仑也
　　蔡传曰析支在河闗西千余里【笺】按司马彪曰西羌者自析支以西滨于河首在右居也河水屈而东北流迳于析支之地是为河曲矣马伯循曰宁夏东北河水遇山析为二枝处有析支城大戴礼鲜支渠搜后汉西羌传滨于赐支邹归轩以为即析支也蔡传曰渠搜水经曰河自朔方东转迳渠搜县故城北盖近朔方之地也【笺】按臣瓒曰孔子三朝记云北渠搜南抚交阯此渠搜在朔方禹贡渠搜在雍州西周书王会解渠搜以鼩犬隋书西域传拨汗国都葱岭之西五百余里古渠搜国也东去疏勒千里去瓜州五千五百里蔡传据水经以为渠搜近朔方非也
　　西戎即叙
　　蔡传曰皆西方戎落故以西戎总之【笺】按王制曰西方曰戎被髪衣皮有不粒食者矣杜氏通典曰西戎出自三苗盖羌姓也今按舜窜三苗去禹未逺而禹贡作于尧时已云西戎即叙岂有出自三苗并为羌姓之理山海经苗民厘姓颛顼后其非羌姓可知孔安国以析支昆仑渠搜西戎为四国据殷时伊尹四方献令正西昆仑狗国鬼亲枳已闟耳贯胸雕题离丘漆齿史记匈奴传夏道衰公刘失其稷官变于西戎邑于豳竹书殷太戊十六年西戎来宾王使王孟聘西戎则西戎甚众不得以一国尽之郑氏以衣皮之人居昆仑析支渠搜三山皆在西戎蔡传因之故谓以西戎总之












　　禹贡会笺卷九
　　钦定四库全书
　　禹贡会笺卷十
　　翰林院检讨徐文靖撰
　　禹贡下
　　导岍及岐至于荆山【岍史汉作汧】
　　蔡传曰岍山地志扶风汧县西吴山古文以为汧山今陇州吴山县吴岳山也【笺】按郡国志扶风汧县有吴岳山本名汧汧水出郭璞曰别名吴山周礼所谓岳山者【周职方雍州其山鎭曰岳山注吴岳也】前汉食货志岳山岐山吴山师古曰吴岳非一山之名今陇州有岍山汧水出其西而东入渭又有吴岳不得以岍即吴山也水经汧水出汧县蒲谷乡中谷为蒲薮水有二源一水出县西山世谓之小陇山一水南山西侧俗以此为吴山则是非一山也蔡传荆岐见雍州【笺】按孔氏曰荆在岐东非荆州之荆也地理志扶风美阳县禹贡岐山在西北中水乡冯翊怀徳县禹贡北条荆山在南元和志荆山在富平县西南二十里
　　逾于河
　　蔡传曰逾者禹自荆山而过于河也孔氏以为荆山之脉逾河而为壶口雷首者非是【笺】按括地志荆山在雍州富平县其山东距河二百余里何相去二百余里而豫书之曰禹于此逾于河也且逾河必书八年于外可胜书哉史记天官书中国山川东北流其维首在陇蜀考工记曰凡天下之地势两山之间必有川焉凡沟逆地阞谓之不行郑氏曰地阞地脉也管子曰水者地之血气筋脉之流通者吕氏春秋曰禹周行防内脉地理名金石苏氏曰地之有山犹人之有脉有近而不相属者有逺而相连者虽江河不能絶也孔氏地脉之説正未可废也
　　壶口雷首至于太岳【雷首即首阳山】
　　蔡传曰壶口太岳见冀州雷首地志在河东郡蒲坂县南今河中府河东县也【笺】按隋图经曰平山在平阳一名壶口山今名姑射山考平山在平阳府城西南二十五里姑射山在府西五十里非一山也太岳即霍山今在平阳府霍州上有一峯名太岳雷首水经注曰山临大河去蒲坂三十里俗亦谓之尧山竹书帝尧五十年游于首山即是山也其阳有雷水出焉故曰雷首
　　厎柱析城至于王屋【厎柱史记作砥柱】
　　蔡传曰厎柱析城王屋皆冀州山厎柱石在大河中流其形如柱今陜州陜县三门山是也【笺】按水经注厎柱在大阳县东山有三门故亦谓之三门山【南曰鬼门中曰神门北曰人门】禹所凿以通河也自厎柱以下五户已上【五户滩名也】其间一百二十里合有一十九滩水流迅急势同三峡
　　蔡传曰析城地志在河东郡泽县西今泽州阳城县也晁氏曰山峯四面如城【笺】按括地志析城山在泽县西南七十里山有二水东西流故名析城也析城在王屋北下有神池其深莫测世传与济渎相通
　　蔡传曰王屋地志在河东郡垣县东北今绛州垣曲县也晁氏曰山状如屋【笺】按山海经王屋之山防水出焉即沇水也古今地名云王屋山方七百里本冀州之河阳山元和志山在王屋县北五里周一百三十里髙三十里孔传曰三山在冀州之南河之北
　　太行恒山至于碣石入于海
　　蔡传曰太行恒山皆冀州山太行地志在河内郡山阳县西北今怀州河内也【笺】按河图括地志象太行天下之脊管子曰其山北临代南俯赵东接河海之间山海经太行之山其首曰归山列子作太形山郭缘生述征记太行首始河内自河内至幽州凡有八陉蔡传以覃懐属冀故以懐州河内之山为冀州山也
　　蔡传曰恒山地志在常山郡上曲阳西北今定州曲阳县也【笺】按隋地志恒阳县有恒山本汉曲阳县隋改恒阳恒山在县北百四十里恒水所出孔安国曰此二山连延东北接碣石而入于沧海一统志碣石山在今永平府昌黎县西北离海三十里
　　蔡传曰王郑有三条四列之名皆为未当今据导字分之以为南北二条而江河以为之纪于二之中又分为二焉【笺】按马融以岍为北条西倾为中条嶓冢为南条班史地志有南条荆山北条荆山张昶华岳碑序布五方则处其西列三条则居其中三条之説自古有之非王肃始也郑以岍为隂列西倾次隂列嶓冢次阳列岷山正阳列盖岍岐之列河济所经西倾之列伊淮渭所经皆在北条为隂嶓冢之列汉水所经岷山之列江水所经皆在南条为阳日记曰蔡传本导字分之为南北二条本唐天文志天下山河之象存乎两戒按唐志云北戒自三危积石负终南地络之隂南戒自岷山嶓冢负地络之阳是即阳列隂列之谓也【史记朝鲜之拔星茀于河戒韩杨天文要集曰两戒间为天闗门荆州占作界音义同也】
　　西倾朱圉鸟鼠至于太华【圉一作圄】
　　蔡传曰雍州山也西倾见梁州朱圉地志在天水郡冀县南今秦州大潭县也俗呼为白岩山【笺】按括地志西倾今嵹台山沙州记曰洮水出郡国志汉阳郡冀县有朱圉山史记秦穆公伐冀戎即此蔡传谓雍州山而西倾见梁州者徐士彰曰西倾在雍之西南近西夷之地是西倾之南际梁州也水经注午谷氷南入渭水南有长堑谷水次东有安蒲溪水次东有衣谷水并南出朱圉山山在梧中聚开山图曰朱圉山谓之天鼓山今伏羌县西南有朱圉山又有石鼓山殆非一山蔡传以冀县即大潭县按大潭故城在今西和县之西南三百里本汉陇西西县地不得为天水之冀县也
　　蔡传曰鸟鼠见雍州太华地志在京兆华隂县南今华州华隂县二十里也【笺】按地説曰鸟鼠山同穴之枝干也郑氏曰鸟鼠之山有鸟焉与鼠飞行而处之又止于同穴之山焉以导渭言鸟鼠同穴导山但言鸟鼠分为二山其实只一山而但言鸟鼠者省文也史记封禅书西岳华山正义曰山在华隂县南八里古文以为敦物据汉志垂山本敦物正义误垂为华水经注曰华山古文之敦物则误已始于道元矣唐天文志曰河源自北纪之首循雍州北徼达华隂而与地络相会江源自南纪之首循梁州南徼达华阳而与地络相防皆谓此山也
　　熊耳外方桐柏至于陪尾【陪尾史记作尾从力从贝音陪今皆读为尾误】蔡传曰豫州山也熊耳在商州上洛县详见豫州【笺】按一统志熊耳山在西安府商县西五十里伊水所出亦雍州山蔡以为豫州熊耳则在今河南陜州卢氏县也熊耳一山界两省绵亘二百余里首尾界雍豫二境以商州之熊耳为豫州非矣蔡传以陪尾即安陆之横尾在今徳安府安陆城东亦荆州境以为豫州亦非矣
　　蔡传曰外方地志颍川郡崈髙县有崈髙山古文以为外方在今西京登封县也【笺】按诗陈风谱云其封域在禹贡豫州之东西望外方桧羔裘传去其封域在古豫州外方之北荥波之南孔氏曰案地理志外方即崈髙山也后世以外方髙大谓之嵩髙升为中岳诗大雅崧髙维岳尔雅嵩髙为中岳郭璞曰太室山也中岳名始见此尧典咨四岳尚书大传舜巡狩四岳元祀岱泰山中祀大交霍山秋祀柳谷华山冬祀幽都山昭四年左传司马侯谓晋侯曰四岳三涂阳城太室荆山中南九州之险也言四岳而太室不与无所谓中岳也然则禹贡时以嵩髙为外方无可疑也金氏曰旧以嵩髙为外方非是嵩髙世名中岳安得与江夏内方相为内外据唐志陆浑山一名方山云在伊阙今案水经注焦涧水西出鹿髆山东
　　流迳孤山南其山介立丰上单秀孤峙世谓之方山东歴伏睹岭南东流注于伊伊水又东北涓水注之水出陆浑西山即陆浑都也然则是孤山一名方山非陆浑也
　　蔡传曰桐柏地志在南阳郡平氏县东南今唐州桐柏也【笺】按水经注沣水源出桐柏山与淮同源而别流西注故亦谓水为泒水山海经淮出余山在朝阳东义乡西元和志云唐州桐柏县本汉平氏县东界梁置义乡县盖本山海经以立名也蔡传曰陪尾地志江夏郡安陆县东北有横尾山古文以为陪尾今安州安陆也【笺】按陪尾有三水经洛水注曰地记云洛水东北过五零陪尾北与涧瀍合此陪尾盖水名也唐志武徳三年以宻县置宻州并置零水县是五零在宻也一在今徳安府城东北六十里俗谓之横
　　尾涢水所出传谓安陆县东北山也一在今兖州府泗水县东十五里泗水所出唐志泗水县有陪尾山泗水出焉禹贡导淮自桐柏东防于泗沂则当是泗州之陪尾也陪尾史记索隐谓即地志之横尾蔡传据之而误
　　导嶓冢至于荆山
　　蔡传曰嶓冢即梁之嶓也山形如冢故谓之嶓冢【笺】按唐六典山南道名山曰嶓冢嶓冢县故城在今汉中府沔县西南四十里西南接宁羌州界州北九十里有嶓冢山正义曰后魏地形志华阳郡嶓冢县有嶓冢山汉水出焉经言嶓冢既艺在梁州故传曰即梁州之嶓也嶓冢县故城在今汉中府沔县西南故传曰始出为漾东南流为沔
　　蔡传曰荆山南条荆山在南郡临沮县北今襄阳府南漳县也【笺】按山海经荆山漳水出焉而东南流注于睢郭注曰地理志南条荆山在临沮县之东北漳水所出东至江陵入杨水非也今漳水于当阳县之东一百余里而右会沮水括地志沮水即汉水也孙叔敖激沮水为云梦泽即此也【按临沮荆山即卞和抱璞处也】
　　内方至于大别
　　蔡传曰内方地志章山古文以为内方山在江夏郡竟陵县东北今荆门军长林县也【笺】按郡国志江夏竟陵有立章山本内方山刘昭引荆州记曰山髙三十丈周回百余里然汉竟陵县即今沔阳州景陵县也疑义曰景陵原无此山据水经沔水自荆城东南流迳当阳县之章山东注曰禹贡所谓内方至于大别者也唐志江陵府有长林县武徳四年于东境置基州并置章山县盖以此也一统志内方山在荆门州南一百八十里汉江之上
　　蔡传曰左传吴与楚战济汉而陈自小别至于大别盖近汉之山今汉阳军汉阳县北大别山是也水经云在安丰者非是【笺】按地理志六安国安丰县禹贡大别山在西南杜预解春秋云大别阙不知何处或曰大别在安丰西南左传吴既与楚夹汉自小别至于大别然则二别近汉之名无缘得在安丰也海内东经大江出岷山郭璞注曰今江出岷山郡东南经江夏安丰至庐江南界是又以大别在安丰而误也今大别在汉阳府城东北百步西有小别山又名甑山元和志大别山一名鲁山水经江水东迳鲁山南注曰右翼际山也地説曰汉与江合于衡北翼际山傍者也山左即沔水口矣南史齐张冲传东昏勅房僧寄守鲁山冲结盟分部拒守援鲁山岸立城垒即大别山也
　　岷山之阳至于衡山【岷史记作汶汉书作防】
　　蔡传曰岷山见梁州衡山南岳也地志在长沙国湘南县今潭州衡山县也【笺】按四川志岷山在茂州之列鵞村一名鸿蒙为陇山之南首江水所出也唐地志曰岷山直上六十里日记曰岷山一带南出为大渡之源又包青衣以东马湖江黔江诸源东出一支为衡山张揖广雅曰衡山南岳有岣嵝峯上有神禹碑王制曰自江至于衡山千里而遥孔传衡山江所经其误甚矣
　　过九江至于敷浅原
　　蔡传曰九江见荆州【笺】按禹贡九江秦因之立九江郡汉改豫章寻阳县属焉郡国志寻阳县南有九江是也县本在江北晋以江北之寻阳并柴桑而立郡温峤又徙治江南故江南得有寻阳之名至梁又改为江州以寻阳本九江之旧地故也
　　蔡传曰敷浅原地志豫章郡歴陵县南有傅阳山古文以为敷浅原今江州徳安县博阳山也晁氏以为在鄱阳非是【笺】按孔传曰敷浅原一名博阳山在扬州豫章界杜佑通典曰蒲塘驿汉歴陵县有敷浅原今县南三十里有阳居山旧经依班固以敷浅名博阳山黄子鸿曰汉志豫章郡领歴陵县晋志歴陵县与余汗鄡阳俱割属鄱阳郡而柴桑则属武昌郡不应歴陵出柴桑之西也因谓晁氏在鄱阳者为是且云吴志有石印山即今饶州府之鄱阳山亦歴陵在鄱阳之证也一统志以崇阳县西云溪山为敷浅原非是
　　蔡传曰晁氏以鄱阳有博阳山又有歴陵山为应地志歴陵县之名然鄱阳汉旧县地不应又为歴陵县山名偶同未足据也江州徳安虽为近之然所谓敷浅原者其山甚小而卑亦未见其为在所表见者惟庐阜在大江彭蠡之交最髙且大宜所当纪志者而皆无考据恐山川之名古今或异而传者未必得其眞也【笺】按郡国志鄱阳有鄱水歴陵有傅阳山二县并属豫章则歴陵山之在豫章者即汉以歴陵名县者也后以鄱阳属饶州歴陵属江州始觉分耳又尔雅髙平曰原惟其甚小而卑故以敷浅原目之水经敷浅原地在豫章歴陵县西言地不言山者即敷阳山之原也原又在庐山西南故孙放庐山赋曰寻阳郡南有庐山九江之鎭也临彭蠡之泽接平敞之原原盖即敷浅矣若庐山甚髙且大山图曰四方周四百余里叠鄣之岩万仭其与广平曰原者讵有当乎程氏日记曰庐山虽髙而其中原田连亘人民奠居故有敷浅原之名后世匡谷结庐居之遂名庐阜水经注曰山海创志大禹海内东经曰庐江出三天子都入江彭泽西是则庐江之名明不自匡俗始【日记作匡谷豫章志及道逺庐山记皆作匡俗】正是好事君子强引此类耳然则夏禹时已有庐江自应有庐山之名何禹贡别名敷浅原也
　　蔡传曰过经过也与导汧逾于河之义同孔氏以为衡山之脉连延而为敷浅原者非是盖岷山之脉其北一支为衡山而尽于洞庭之西其南一支度桂岭北经袁筠之地至徳安所谓敷浅原者二支之间湘水间断衡山在湘水西南敷浅原在湘水东北其非衡山之脉连延过九江而为敷浅原者明甚【笺】按朱子曰岷山夹江两岸而行其东出一支为衡山盖岷山在西蜀故也蔡传以为北误矣又按水经注湘水又北迳衡山县东山在西南丹水涌其左醴泉流其右衡山东南二面临映湘川又南岳记及荆州记云衡山周旋数百里东南临映湘川据此则衡山东南二面并临湘川是衡山在湘水西北矣郦注山在西南者乃谓衡山县之西南耳传以衡山在湘水西南误矣且所谓南北二支又何尝非地脉之説也








　　禹贡会笺卷十
<经部,书类,禹贡会笺>
　　钦定四库全书
　　禹贡会笺卷十一
　　翰林院检讨徐文靖撰
　　导弱水至于合黎【汉书作合藜】
　　蔡传曰弱水见雍州合黎山名隋地志在张掖县西北亦名羌谷【笺】按孔传曰合黎水名在流沙东史记正义曰合黎水岀临路松山东而北流歴张掖故城下【括地志云汉居延县故城在甘州张掖县东北一千五百三十里】又北流经张掖县三十三里又北流经合黎山折而北流经流沙碛之西入居延海行千五百里山海经广注淮南子云弱水出穷石穷石在今之西郡那冉盖其泒别之源耳通鉴唐纪行方讨茂州叛羌黄郎弄穷其余党西
　　至乞习山临弱水而归即是水也统志弱水在今甘州卫城西【地有甘浚山故名】合山在今行都司城西北四十里蔡传曰禹叙山叙水皆自西北而东南导山则先岍岐导水则先弱水也【笺】按朱子曰导水凡九条弱水最西北又西流不经中国故首言之黑水从雍梁西界入南海亦不经中国故次之河为四渎宗且源西北故中国之水以河为先汉源于西在江之北故次于河江在汉南故次于汉济虽北而源近故次于江淮在济南故次于济渭水所经止于雍州于一州为大于九州为小故后及之洛水所经止于豫州自渭而言又在南故居末按弱水己下皆言禹导水循行之次第也
　　余波入于流沙
　　蔡传曰流沙杜佑云在沙州西八十里其沙随风流行故曰流沙【笺】按山海经流沙出钟山西行又南行昆仑之墟西南入海黑水之山地理志张掖居延县西北有居延泽古文以为流沙括地志居延泽在甘州张掖县东北六十四里据后西被于流沙居延泽在张掖县东北不得言西被矣管子曰桓公西伐大夏涉流沙杜佑通典曰炖煌即古流沙深有合于西被之説矣段国沙州记洮河西南一百七十里有黄沙南北一百二十里东西七十里西极大杨川望黄沙犹若人委干糒于地【干古干字也】都不生草木荡然黄沙周回数百里沙州于是取号焉五代史晋天福三年髙居晦使于阗还记其山川云自灵州过黄河三十里始涉沙入党项界曰细腰沙神树沙至三公沙自此沙行四百余里至黑堡沙沙尤广自甘州始涉碛碛无水西百五十里至肃州渡金河出玉门闗至瓜州沙州州南十里鸣沙山冬夏殷殷有声如雷云禹贡流沙也徐退山曰出玉门以西都是沙碛魏太武自玉门度流沙是也沙则水渗而下余波尽消故不言入海
　　导黑水至于三危入于南海
　　蔡传曰地志黑水出犍为郡南广县汾闗山水经出张掖鸡山唐樊绰云西夷之水南流入于南海者凡四曰区江曰西洱河曰丽水曰弥渃江皆入于南海其曰丽水者即古之黑水也三危山临峙其上程氏曰樊绰以丽水为黑水者恐其狭小不足为界其所称西洱河者广处可二十里既足以界别二州其流又正趋南海【笺】按天问曰黑水趾三危安在山海经黑水出张掖鸡山南至于炖煌过三危山而南流入于南海孔传曰黑水自北而南过梁州入南海括地志曰黑水源出伊州伊吾县北百二十里南流絶于三危山山在沙州炖煌县东南四十里西河旧事曰三危山俗亦谓升雨山史记注作卑羽山字之譌也锥指仍之亦误韩苑洛曰在今肃州卫城西一十五里水南流去积石河防及三百里故入南海不与河通正义谓河水自积石以西皆多洑流故得越河而南其説非也南海交阯之海倪氏粲曰交阯水之大者为富良江分为左右江至南宁方合为一入广西至广东广州府入海其间亦有三峡春夏之间水髙百丈史记注谓扬州东大海非矣
　　导河积石至于龙门
　　蔡传曰张骞穷河源云有两源一出葱岭一出于阗唐薛元鼎使吐蕃得河源于莫贺延碛尾曰闷摩黎山所谓昆仑也二説恐薛氏为是【笺】按唐史契丹传长庆元年以大理卿刘元鼎为盟会使元鼎逾湟水至龙泉谷河之上流繇洪济梁西南行二千里又南三百里三山中髙而四下虏曰闷摩黎山元鼎刘姓传云薛非循吏传有薛大鼎当记误耳又唐史吐谷浑传慕容伏允耄不治事其相天柱王用事拘天子行人贞观九年诏行军大总管侯君集积石道任城王道宗等率兵击之伏允谋入碛疲唐兵道宗曰柏海近河源古未有至者伏允西走未知所在方马癯粮乏不如按兵鄯州君集曰北海虽逺可鼓而致也行军趣南登汉哭山战乌海又行空荒之地二千里盛夏降雪乏水草士糜冰马秣雪阅月次星宿川【元朱思本曰河源在中州西南直云南丽江宣抚司之西北千五百余里水从地涌出如井其井百余东北流百余里汇为大泽】望积石山观览河源则唐之探河源者不始刘元鼎也
　　蔡传曰河自积石三千里而后至于龙门经但一书积石不言方向荒逺在所畧也【笺】按元史地理志河源附录至元十七年命都实为招讨使往求河源都实既受命是岁至河州州之东六十里有宁河驿驿西南六十里有山曰杀马闗林麓穹隘举足浸髙行一日至巅西去愈髙四阅月始抵河源河源在土蕃朶甘思西鄙有泉百余沮洳散涣弗可逼视方可七八十里髙山下瞰灿若列星以故名鄂端诺尔火敦译言星宿也羣流奔辏近五七里汇二巨泽名
　　阿拉克诺尔自西而东连属吞噬行一日迤逦东骛成川号赤宾河又二三日水西南来名恰尔楚与赤宾河合又三四日水南来名呼喇又水东南来名雅尔楚合流入赤宾其流浸大始名黄河然水犹清人可
　　涉又一二日岐为八九股名伊逊鄂罗木译言九渡通广五七里可度马又四五日水浑浊土人抱革囊骑过之聚落纠木干象舟傅髦革以济仅容两人自是两山峡束广可一里二里或半里其深叵测朶甘思
　　东北有大雪山名伊拉玛博啰其山最髙译言腾格哩哈逹此即昆仑也山腹至顶皆雪冬夏不消土人言逺年成冰时六月见之自八九股水至昆仑行二十日河行昆仑南半日又四五日至地名库济及库徳二地相属又三日地名哈喇博勒齐尔四达之冲也多宼盗有官兵鎭之近北二日河水过之昆仑以西人简少多处山南山皆不穹峻水亦散漫兽有髦牛野马狼狍羱羊之类其东山益髙地益渐下岸狭隘有狐可一跃而越之处行五六日有水西南来名纳
　　琳哈喇译言细黄河也又两日水南来名恰尔玛尔楚二水合流入河河水北行转西流过昆仑北一向东
　　北流约行半月至贵徳州地名博勒齐尔始有州治官府州吐蕃等处宣慰司司治河州又四五日至积石州即禹贡积石五日至河州安乡闗一日至打罗坑东北行一日洮河水南来入河又一日至兰州过北卜渡至鸣沙河过应吉里州正东行至宁夏府南东行即东胜州大同路自源至汉地南北涧溪细流傍贯莫知纪极【尔雅河出昆仑墟色白所渠并千七百一川色黄】山皆草石至积石方林木畅茂世言河九折彼地有二折
　　盖恰尔玛尔楚及贵徳博勒齐尔也【元学士潘昂霄録】宋易氏彦祥曰河自廓州积石军北东北流一百五十里至化成县南八十步东流一百四十里至鄯州龙支县西南六十里积石山在县西九十八里又三百九十里至河州枹罕县南五十里积石在县西北七十里亦名唐述山今人目龙支县山为大积石此山名小积石又三百里至兰州五泉县北二十里东北流三百八十里至会州之会宁县西北有黄河堰又五百三十里至灵州之回乐县枕黄河后魏刁雍开富平东南艾山旧渠通河溉田之地又经灵武县又一千余里至西受降城【一统志城在古丰州西北八十里开元初为河所圮张説于城东别置新城】东流一百八十里至天徳军【今大同府朔州西北有天徳山唐天徳军城在焉】又二百里至中受降城三百里至东受降城三城皆唐张仁愿所筑并在河岸以遏突厥河转南流三百五十里至朔州之鄯阳县西三十里又三百七十四里至岚州楼烦郡今大同府界之合河县西二里北有合河闗又七十里至石州之临泉县二十里又经定胡县西二百步孟门闗在县西一百步又经平夷县西五十里【今石州宁乡县】又四百二十里至隰州之永和县北六十里【唐志县北有永和闗】又经大宁县又二百里慈州之吉昌县北六十里又经文城县孟门山又县西南三十六里河中有山如槽水流悬注七十余尺俗名石槽与龙门相对即龙门之上口为河之巨阨又一百八十里至河中府之龙门县北二十五里乃龙门口河自积石至龙门计四千七百二十余里传云三千里非【辛氏三秦记河津一名龙门巨灵迹犹在】
　　蔡传曰李复谓受降以东至于龙门皆是禹新开凿【笺】按魏土地记曰梁山北有龙门山大禹所【古凿字】通孟津河口广八十步则禹所凿者不过如此吕氏春秋曰古龙门未辟吕梁未凿河出孟门之上大溢逆流【唐志慈州文城县有孟门山在今延安府宜川县黄河之中】名曰洪水禹乃决流疏河为彭蠡之障所活者千八百国则禹未凿时河之故道可知
　　南至于华隂东至于厎柱又东至于孟津【史记作盟津】蔡传曰华隂华山之北也孟地名津渡处也【笺】按易氏曰龙门口又二百里至陜州之西北对河为华州华隂县河经太华之北故曰华隂河至此东流【左传注华隂县东潼闗闗西一里有潼水因以名闗通典本名冲闗河自龙门南流冲激华山东因以为名】经陜州之芮城县又五十里至硖石县有厎柱山在河中又三百五十里至河南府王屋县南五十里又至河阳县后为孟州南城四面临河谓之富平津古谓之孟津【武王防诸侯处亦曰武津亦曰河阳津水经云小平津】
　　东过洛汭至于大伾【史记作大邳】
　　蔡传曰洛汭洛水交流之内大伾张揖以为在成臯成臯之山西去洛汭既已太近东距洚水大陆又为絶逺当以黎阳者为是【笺】按昭元年天王使刘定公馆赵孟于洛汭杜预曰洛汭在河南巩县南水曲流为汭易氏曰孟津东百里过今巩县有五社渡【建武初朱鲔遣贾彊苏茂将兵三万人从五社渡攻温即此】洛水入河谓之洛口亦名什谷张仪所谓下兵三川塞什谷之口者也又经汜水县本汉成臯县一名虎牢三百九十里至卫州汲县南五十里谓之棘津亦谓之石济津东北流至黎阳县【今大名府濬县】大伾山在县南七里俗号为黎山郑以大岯在脩武武徳界臣瓒以为脩武武徳无此山今黎阳县山岂不是大岯乎
　　北过洚水至于大陆【洚史记作降汉志作绛郑洚读为降下江反】
　　蔡传曰洚水今冀州信都枯洚渠也【笺】按正义曰地理志降水在信都县班固汉书以襄国为信都在大陆之南或洚水源在此下尾至今之信都故得先过洚水乃至大陆若其不尔则洚水不可知也张洎曰洚水即浊漳也字或作绛地理志上党屯留县桑钦言绛水出西南东入海郦注引此作入漳云绛水源屯留下乱流漳津与漳俱得通称也金史地理志衡水县有长芦河盖即是洚水也据郦注漳水迳南宫县故城西其水与隅醴通为衡津又有长芦淫水之名【淫当作洚字之譌也】金史之所据也今洚水出屯留县西南方山东北流经冀州入海与枯洚异又按易氏曰大伾二百五十里至相州临河县南五里又八十里至澶州顿丘县南二十五里北流一百二十里至魏州之贵乡县【今大名府元城县】大河故渎在县西三里俗云王莽河【河渠书禹酾二渠以引河一出贝丘一出漯川王莽时废塞故俗谓之王莽河】又北流二百一十里至冀州南宫县洚水故渎在县东南六里又北二三百里至赵州之隆平县旧为大陆县书所谓北过洚水至于大陆者也徐氏常吉曰导河北过洚水至于大陆汉志冀州信都有洚水夫既过冀州信都则已越邢赵而之北矣又安得求二州之境或曰大陆即鹿城县鹿与陆通但鹿城县在洚水西北此处水已将入海不应又折而西北也唐割鹿城置陆浑则大陆之在其地者亦有可据今按山海经敦与之山溹水出于其阳而东流注于泰陆之水夫以大陆为水名则不必专指一地以求之矣
　　又北播为九河同为逆河入于海
　　蔡传曰九河既沦于海则逆河在其下流固不复有矣程氏曰周时河徙砱砾至汉又改向顿丘东南流与禹河迹大相背戾洚水大陆九河逆河皆难实指然上求大伾下得碣石因其方向辨其故迹可考也【笺】按汉冯竣曰禹非不爱民力以地形有势故穿九河今既灭难明宋赵偁曰禹之治水自冀抵沧景始播为九河以其近海无患也所谓既灭难明者以九河故迹虽存久经湮塞难以按循若沦海又何谓难明也春秋纬寳干图曰移河为界在齐吕塡阏八流以自广郑曰齐桓公塞九河为一河今河间弓髙以东至平原鬲津往往有其遗处盖淤塞八河广拓齐地塞其东流八支并使归于徒骇也其故迹往往可循至汉以河间名郡其命义可知矣安在尽沦于海也周谱定王五年大河南徙战国时燕王谓苏代曰齐有清济浊河以为固贾让曰齐与赵魏以河为竟则定王五年所徙之河是也至汉文帝时河决酸枣武帝而后则决于瓠子决于馆陶分为屯氏河东北入海至元成时河始决东郡分流于博州又决平原决渤海决信都皆东北出青冀之境以达于海自东汉歴魏晋隋唐以及宋初并鲜河患迨仁宗至和间河始决大名神宗熙宁始决于澶村北流断絶河道南徙此蔡传谓东南流与河大相背戾者也吕氏春秋曰钜陆之北分为九河又合为一河以入海孔传曰同合为一大河名逆河入于渤海臣瓒曰武帝元光二年河徙东郡更注渤海禹之时不注渤海也余谓逆当训迎如周书逆子钊于南门之外春秋如齐逆女之逆言九河其实迎逆大河之水以注海也汉许商谓自鬲津以北至徒骇间相去二百余里如必又开通合为一河以入海何禹之不惮烦也孟子禹疏九河注之海则九河各自注海可知郑以为下尾合名为逆河言相向迎逆是也
　　嶓冢导漾东流为汉【史作导瀁】
　　蔡传曰水经漾水出陇西郡氐道县嶓冢山东至武都常璩曰汉水有两源此东源也即禹贡所谓嶓冢导漾者其西源出嶓冢山会泉始源曰迳葭萌入汉【笺】按巴汉志汉水二源东源出氐道县之养山名瀁【郡国志氐道养水出即漾水也】西源出陇西嶓冢山会白水迳嘉萌入汉始源曰水经漾水东至武都沮县为汉水又东至广汉白水县西蔡传引常璩之説不审白水为二字误作会泉又易始源曰沔句于迳葭萌入汉之上冯嗣宗曰汉至沮县即为汉水水自出沮县盖别为一水也古言汉二水者多混为一又按山海经汉水出鲋鰅之山帝颛顼葬于阳九嫔葬于隂郭璞曰书云嶓冢导漾东流为汉禹贡锥指曰按尚书嶓冢导漾东流为汉山海经所谓汉出鲋鰅山也殊不审经言汉出鲋鰅汉乃濮譌颛顼都濮阳葬鲋鰅山水经注濮水枝津东迳浚城南而北去濮阳三十五里其不为汉水明矣安得为陇西之嶓冢乎景纯妄注之而胡氏据以释经疎矣
　　蔡传曰郦道元谓东西两川俱出嶓冢而同为汉水【笺】按祝穆曰天下之大川以汉名者二东汉则禹贡之导漾自嶓冢山迳梁洋金房均襄郢复至汉阳入江者也西汉则苏代所谓汉中之甲轻舟出于巴乘夏水而下四日而至五渚者其源出于西和州徼外【今岷州卫界】迳阶沔与嘉陵水合又迳怀安利剑果合与涪水合入于江
　　又东为沧浪之水【史作苍浪】
　　蔡传曰郦道元云武当县北四十里汉水中有洲曰沧浪洲水曰沧浪水【笺】按庾仲雍汉水记云武当县西四十里有沧浪洲荆州图经武当县西北有沧浪洲长四里广十三里水经注亦曰西北今但云县北似遗西字
　　过三澨至于大别南入于江
　　蔡传曰三澨水名今郢州长夀县磨石山源东南者名澨水至复州景陵县界来又名水疑即三澨之一然据左传漳澨防澨则为水际未可晓也【笺】按水经荆州沲水在南郡枝江县三澨地之南在即县之北注云尚书曰道汉水过三澨合流触大别山陂故马融郑玄王肃孔安国等咸以为三澨水名也刘澄之云在竟陵蔡邕汉津赋穷沧浪乎三澨史记索隐曰今竟陵有三参水【参去声】俗云是三澨水即蔡传云出磨石山者盖即三澨之一承天府志【今安陆府】以司马河为一澨【即出磨石山者】马溪河为一澨石家河为一澨自京山合流入景陵界谓之三水即索隐所称三参水也左传宣四年楚令尹子越师于漳澨昭二十三年司马防越缢于防澨皆水际及邉地名与此无涉
　　蔡传曰大别见导山入江在今汉阳军汉阳县【笺】按日记曰汉水至汉阳军大别山而南入江是名沔口自嶓冢至此凡二千四百二十里易氏曰汉水东流百八十里经兴元之南郑县至此名汉水【兴元今汉中府】又七十三里至城固县北二里又三百里至洋州兴道县百步【今洋县】又经金州之汉隂县南二里【金州今兴安州】又五百里至金州西城县北百步【今平利县】又经洵阳县又经均州之丰利郧乡二县又六百八十里至均州武当县西北四十里至此名沧浪水东南流经襄阳府之乐乡宜城二县又三百六十里至襄阳府襄阳县又三百二十里至郢州长夀县十步【今安陆府钟祥县】又三百里至复州景陵县南县有三防水即三澨也又经沔州汉川县至汉阳府大别山之东北入江【汉自嶓冢至此二千四百二十里】大别定四年左传蔡侯吴子唐侯伐楚舍舟于淮汭自豫章与楚夹汉左司马戌谓子常曰子必速战乃济汉而陈自小别至于大别寰宇记二别相去一百二十余里吴氏曰鄂北对汉阳军大别山汉水自北来入江
　　东汇泽为彭蠡东为北江入于海【彭蠡古作彭丽】
　　蔡传曰彭蠡见扬州北江未详入海在今通州静海县【笺】按水经曰沔水东至石城县分为二其一东北流其一又过毗陵县北为北江注曰毗陵旧会稽之属县今丹徒县也旧去江三里江即北江也然汉虽入江不应改汉为江今庐江自北入江谓之北江宜也
　　蔡传曰彭蠡古今记载皆谓之番阳然其泽在江之南去汉水入江之处已七百余里既在大江之南于经则宜曰北为北江不应曰东为北江【笺】按唐地志江州寻阳县有庐山有彭蠡湖有彭泽县不曰南汇而曰东汇者汉志豫章彭泽县禹贡彭蠡泽在西则彭泽在彭蠡之东矣东汇泽者谓东汇彭泽为彭蠡也蠡亦古螺字水盘漩如螺纹也不曰北为北江而曰东为北江者海内东经曰庐江出三天子都入江彭泽西一统志引经曰三天子山在率东率山今在休宁县俗名张公山黄省曾庐山吟云少读神禹经昔为天子都以庐山为天子都误也郭璞注经曰今江出汶山郡升迁县岷山东南至庐江南界东北经淮南下邳至广陵入海是庐江入江在大江东迤北也江自西而东至此迤邪而北与北江会故曰东为北江也若汉水入江久在彭泽之西又何有东为北江者乎山海经又曰贑水又北过彭泽西北入于江是湖汉九水在大江之南至此而东北入江谓之南
　　江南北二江皆汇于彭蠡而岷江始得谓之中江周职方扬州其川三江荆州其川江汉则汉水不在三江之数可知地理志曰禹贡中江在丹阳芜湖江水自蜀来歴数千里而至此始言中者以南北二江既入始可以言中也孔传曰自彭蠡江分为三入震泽此大谬也若三江并入震泽则震泽益助其骄何由而致定乎
　　蔡传曰洪水之患惟河为甚意当日龙门九河等处事急民困势重役烦禹亲莅而身督之若江淮则地偏水急不待疏凿固已通行或分遣官属往视亦可况洞庭彭蠡之间乃三苗所居彼方负其险阻顽不即工即官属之往亦未必遽敢深入但意如巢湖江水之淤而不知彭蠡之源为甚众也以此致误谓之为汇谓之北江无足怪者然则番阳之为彭蠡信矣【笺】按通鉴魏任城王澄表称萧衍频断东闗欲令漅湖泛溢以灌淮南湖在今庐州巢县之西周回四百余里南出于东闗口东南有石渠世传为夏禹所凿谓江淮地偏水急不待疏凿或分遣官属往视可乎禹贡彭蠡既猪禹苟未至其地乃悬揣以立言乎吴起对魏武侯曰三苗之国左洞庭右彭蠡亦言其地势险阻云尔岳州三苗故地洞庭其所据岂彭蠡亦所据乎山海经庐江出三天子都入江彭泽西尚书禹徂征有苗奉辞伐罪三旬苗民逆命倘不知彭蠡之源甚广而官属未敢深入将徂征者非禹乎誓众而众不行乎舆地志庐山紫霄峯下石室中有禹刻篆文凡七十余字只有洪荒漾余乃六字可辨余叵识设禹未至其地篆何由刻乎
　　岷山导江
　　蔡传曰岷山即渎山也又谓之汶阜山在徼外江水所导也【笺】按云南志金沙江源出于吐蕃之犁石南流渐广至于武定之金沙巡司丽江鹤庆又东过四川之防川建昌等卫以达于马湖叙南然后合于岷江四川志岷山在茂州之列鹅村其跗曰羊膊山江水所出水利志江源在羊膊岭分为二派一西南流为大渡河【一名羊山江】一正南流谓之南江明末江隂徐弘祖出闗至昆仑归作溯江纪源云河自昆仑之北江亦自昆仑之南其龙脉与金沙江相并南下环滇池以达五岭江之所以大于河也
　　东别为沱
　　蔡传曰沱江之别流于梁者也【笺】按宋氏曰今永康军导江县西北二十里有沱江水经所志之沱其源岷江是也【水经江水自彭天闗东迳汶闗氐道县北东别为沱】自导江东南流至彭州永昌县西为都江者杜佑所志之沱也【杜氏通典沱水在蒙阳郡唐昌县唐地志仪凤二年析九陇导江郫三县置】自都江至天勑山分而为二一名泸水自天勑山十五里复合于都江一名广济江自天勑山东流至彭州九陇县复合于都江自永昌之都江东南流至成都府郫县北为郫江者汉志所谓禹贡沱江者也【汉地志蜀郡郫县禹贡沱江在西东入江】江赋玉垒作东别之标亦谓沱也
　　又东至于澧【虞喜志林澧是江源之别流】
　　蔡传曰澧水名水经出武陵充县西至长沙下隽西北入江郑氏曰经言至者或山或泽也澧宜山泽之名按下分九江澧水既与其一则非水明矣【笺】按孔传曰澧水名疏曰楚辞云濯余佩兮澧浦则澧自水名也地理志武陵充县澧水所出东至下隽入沅水经注澧水出武陵充县西歴山东过其县南又东过零阳县之北又东过作唐县北又东过长沙下隽县西北东入于江郭璞曰江湘沅水共会巴陵头故号为三江之口澧又去之七八十里而入江焉范致明岳阳风土记曰水经澧水上承孱陵县澹氷王仲宣曰悠悠澹澧口下会赤沙湖东南注于沅水谓之澧江口沅水注于洞庭谓之鼎江口若以洞庭为九江则澧水入沅同沅入湖澧水即九江之一不得东至于澧乃过九江也蔡传疑下言九江澧水既与其一则澧非水名总由泥洞庭为九江耳若依汉志九江在寻阳则澧为水名又何尝与九江之一乎
　　过九江至于东陵
　　蔡传曰东陵巴陵也今岳州巴陵县也地志在庐江西北者非是【笺】按汉地志庐江郡金兰西北有东陵乡水经江水东过下雉县北利水从东陵西南注之又东左得靑林口郦道元注云水出庐江郡之东陵乡江夏有西陵县故是言东矣书云过九江至于东陵者也水经灌水导源庐江金兰县西北东陵乡大苏山许愼曰灌水出雩娄县则东陵在江灌之间可知也通鉴梁韦叡攻魏至合肥诸军进至东陵晋书卞壶传峻至东陵口壶与战于陵西成帝纪作西陵括地志西陵在黄州黄山西二里此二陵相为东西史记楚世家秦拔我西陵即是地也蔡传乃以巴陵为东陵据岳阳风土记曰巴丘本汉下隽县之邱汉志下隽属长沙今鄂州蒲圻县界此其地耳水经所谓本吴之巴丘邸阁城也晋太康元年立巴丘县于此沈约宋书州郡志夷陵汉旧县吴改曰西陵是西陵之名乃起于吴安得以二陵相为东西而遂以巴陵为禹贡东陵耶朱子以为经言过九江至于东陵则自今江州城下至湖口县才四十里不知东陵的在何处按通典寻阳旧县在今江北蕲州界今黄州府蕲州也晋温峤移寻阳于江南梁改江州今江州去湖口四十里实非古九江地也班志庐江郡金兰西北有东陵乡货殖传注九江江南豫章是南楚也正义曰九江郡都隂陵隂陵故城在濠州定逺县西六十五里疑隂陵即为东陵乃欲于今之江州求之宜不知其的在何处矣
　　东迤北会于汇东为北江入于海
　　蔡传曰彭蠡既在大江之南于导江则宜曰南会于汇不应曰北会于汇【笺】按括地志彭蠡湖在江州寻阳东南五十二里庐山记畧山在寻阳南南濵宫亭湖北对小江山去小江三十余里荆州记曰宫亭湖即彭蠡湖也亦曰彭泽湖一曰汇泽蒙前汇泽为彭蠡故于此但言汇也上文东为北江者以庐江北来入江是为北江而大江自西来而汇之故曰东也至此而彭泽诸水北来入江是大江受庐江之先入在彭蠡西此则彭泽之继入又在其东故曰东迤北会于汇也孔传曰迤溢也正义曰迤靡迤邪出之言故为溢也郑氏曰汉与江鬭转东成泽然汉自大别入江至此七百余里何由别其所汇者为汉水耶故知庐江在北彭泽在南至此与大江交会皆扬州川也又按山谦之南徐州记京江禹贡北江也传以为北江未详
　　易氏曰考唐志岷山近在茂州而江源逺出西徼松州交川县古西羌地江源鎭在县西北三十里江南流二百四十里至翼州翼水县二百步【禹贡解引此作冀州冀水县误】又六十里至茂州汶山县汶山即岷山禹导江始此又经蜀州之靑城县彭州之导江县又三百七十里至成都县南七里县有沱江鎭以沱水名即东别为沱者也又二百里至眉州通义县东三里又经陵州之籍县嘉州犍为县又五百六十里至戎州僰道县东北十步东流五十里经南溪县又经泸州之绵水江安二县又三百一十里至泸州泸川县南三十步东北流渝州之万夀县七百里至渝州巴县南又三百四十里至涪州涪陵县东流三百五十里至忠州临江县南百步又二百六十里至万州南浦县又经夔州之云安县南百步又三百一十里至夔州鱼复县瞿塘峡在县东二里又一百里至巫山县江水南去县一里波流峻急或有冒险朝白帝暮宿荆渚其间千二百里又经归州之巴东县南百步又三百三十里至归州秭归县有空舲峡在县东百二十里又经峡州之宜都县南二百步又二百里至峡州夷陵县自蜀至此五千余里下水五日上水百日县西北有西陵山自县折泝江二十里又峡口名为西陵峡峡长二十里所谓三峡此其一也【一统志巫峡西陵峡归峡并称三峡连山七百里畧无断处】东南流入夷道县百步又三百三十里至江陵郡江陵县东流经公安石首二县东南至澧州界即东至于澧也【易氏以澧州为即禹贡东至于沣大谬】东流五百七里至岳州巴陵县北五里洞庭湖在县西南五十步周回二百六十里巴陵与夷陵相为东西夷陵亦名西陵则巴陵为东陵可知江水过九江而后至于东陵自巴陵东迤北经临湘县北又经鄂州之蒲圻县五百一十里至鄂州江夏东流经武昌北又经兴国军六百里至江州徳化县又六十里有水自南来入江合流其泽名彭蠡所谓汇泽为彭蠡也下至芜湖为中江班史志之易氏以澧为澧州又以巴陵为东陵皆与蔡传同譌舛假若澧在今湖广澧州之境与大江相去四五百里何由与大江会为一乎至以巴陵为东陵之误己见前东陵下
　　导沇水东流为济入于河
　　蔡传曰沇水济水也地志济水出河东郡垣曲县王屋山始源山顶崖下曰沇水既见而伏东出于孟州济源县二源东源周回七百步其深不测西源周回六百八十五步其深一丈合流至温县是为济水歴虢公台西南入于河【笺】按山海经王屋之山防水出焉【防音辇】而西流注于泰泽郭璞曰即沇水也水经注济水东迳原城南分为二水一水东南流俗谓之为衍水即沇水也衍沇声相近传呼失实也其一水枝津南流注于溴水【即春秋溴梁】俗谓之白涧水吴氏曰沇水之伏而见也近见于河北之济源者终于入河是为北济逺见于河南之荥泽者终于入海是为南济
　　溢为荥【史记溢为荥作泆汉作轶】
　　蔡传曰溢满也复出河之南溢而为荥荥即荥波之荥见豫州【笺】按水经注济水当王莽之世川渎枯竭其后水流径通津渠势改寻梁脉水不与昔同蔡传谓荥泽济河虽枯而济水未尝絶流盖以此也又按古荥泽有二水经济水又东迳荥泽北故荥水所都也左传宣十二年楚潘党逐魏锜及荥预注县东荥泽也此荥泽在河南闵二年卫侯及狄人战于荥泽【左传作荧泽】预注此荥泽在河北时卫都河北狄来伐而御之既败而渡河在河北明矣盖沇水所溢被河南北故也
　　东出于陶丘北
　　蔡传曰陶丘地名再成曰陶在今广济军西【笺】按水经济水又东北迳定陶县故城南又屈从县东北流南济也注曰地理志禹贡定陶西南有陶丘陶丘亭在南墨子以为釡丘也竹书纪年魏襄王十九年薛侯来会王于釡丘者也尚书所谓导菏水自陶丘北谓此也唐书许敬宗传髙宗问曰书称浮于济漯今济与漯断不相入何故而然敬宗对曰夏禹导沇水东流为济入于河今自漯至温而入河水自此洑地过河而南出为荥又洑而至曹濮散出于地合而东汶水自南入之所谓溢为荥东出于陶丘北又东会于汶是也
　　又东至于菏
　　蔡传曰菏即菏泽见豫州谓之至者济隂县自有菏泒济流至其地尔【笺】按易氏曰沇水出王屋县王屋山南行九十里至济源县境方名济水南流一百二十里而入于河自入河处东南三百三十里至郑州之荥泽县有古荥泽东五十里至郑州又一百里至汴州东北二百四十里至曹州济隂县有定陶鎭后以为县属广济军又东北九十里至菏泽陶丘在广济军之西菏泽在广济军之北凡古济所经之地自河至此七百余里又曹州图志济隂县南三里有菏水俗谓五丈河今名广济河
　　又东北会于汶又北东入于海
　　蔡传曰汶北汶也见靑州又东北至于东平府夀张县安民亭合汶水至今靑州博兴县入海【笺】按水经济水故渎又东北过夀张县西界安民亭南汶水从东北来注之汶凡有五北汶嬴汶柴汶浯汶洠汶也此为北汶易氏曰济会于汶北流一百里至须城县
　　西二里又经齐州之长淸县东北流经丰齐县西二十六里三百里至临邑县西四里又经全节章丘临济三县【唐志武徳二年置谭州并置平陵贞观十七年齐王祐反平陵人不从因更名全节元和十五年省全节入歴城】又经淄州之邹平县南三十里又经济阳又一百九十里至髙苑县七十步东流一百四十里至靑州博兴县北百步东北流入海
　　蔡传曰本朝乐史谓今东平济南淄川北海界中有水流入海谓之淸河【笺】按国策燕王谓苏代曰齐有淸济浊河以为防郭缘生曰淸河首受洪水北流济郦道元曰济水通受淸之目矣今兖州府汶上县有大淸河以为即济水入海之故道云又有小淸河在歴城北即古泺水春秋桓公十八年防齐侯于泺即此也
　　导淮自桐柏
　　蔡传曰水经淮水出南阳平氏县胎簪山禹只自桐柏导之耳【笺】按郎氏仁寳曰淮源当依禹贡出桐柏山胎簪低于桐柏百余丈源又小荆州记桐柏淮源涌其中潜流三十里东出大复山南汉地志复阳县注应劭曰在桐柏下复山之阳则大复亦桐柏支山
　　东防于泗沂东入于海
　　蔡传曰沂入于泗泗入于淮此言会者以二水相敌故也入海在今淮浦【笺】按易氏曰淮自桐柏县东流经蔡州之朗山县又三百八十里经眞阳县南八十里北至蔡州一百里又经褒信县又经新息县南五里又三百里西南流经颍州汝隂县南五里东流二百二十里经下蔡县后为夀春府又五里至宿州蕲县南七十里又经虹县又经濠州之招义县即汉睢陵地汉志所谓泗水至睢陵入淮者也东北经泗州之徐城县又二百四十里至泗州临淮县东流经宿迁县东北流经涟水县又二百七十里入海胡朏明曰汉志淮水出桐柏至睢陵入海行三千二百四十里疑太逺金氏曰淮自桐柏至海凡千七百里此説近是汉志至睢陵入海乃淮隂之譌三千字亦谬今据易氏疆理考淮入海行二千七百一十里则汉志三千乃二千之譌金氏之説亦未足据
　　导渭自鸟鼠同穴
　　蔡传曰同穴山名地志云鸟鼠山者同穴之枝山也孔传曰鸟鼠共为雌雄同穴而处其説怪诞不经不足信也【笺】按山海经鸟鼠同穴之山渭水出焉而东流注于河尔雅鸟鼠同穴其鸟为鵌其鼠为鼵河图括地象鸟鼠同穴山地之干也沈约宋书曰沙州廿谷岭有雀鼠同穴雀色白鼠色黄唐志渭州渭源县有乌鼠同穴山一名靑雀山伽蓝记赤岭不生草木其山有鸟鼠同穴鸟雄鼠雌共为隂阳甘肃志凉州之地有兀儿鼠有鸟曰本周儿同穴而处传以为怪诞不经殊失考也又同穴山名亦误此盖言鸟鼠同穴本是一山而同穴止宿之处又髙且大故鸟鼠为同穴之枝干传以鸟鼠同穴为不经则同穴之山何所取以为名也杨用修曰鸟鼠同穴修撰岳正戍边时亲见之书传乃以鸟鼠为一山同穴为一山非也
　　东防于沣又东防于泾又东过漆沮入于河
　　陈氏曰沣泾大与渭竝故曰会既得沣泾渭愈大漆沮皆小故曰过前分言于雍而自源溯流言于此也【笺】按易氏曰鸟鼠在渭州渭源县西七十六里旧属雍州禹导渭始此有三源正东微南流至襄武县东流五十里至陇西县县后为巩州又至秦州之伏羌县一里又三百里至秦州上邽县北三十里又一百二十里至阶州之南由县南四十里县后并入吴山又三百二十里至凤翔府之岐山县南二十里又经京兆府之渭南同官咸阳三县又二百七十里至万年县北五里又二百六十里至华州华隂县东北流二十五里有永丰仓入河谓之渭丘按唐志陇州吴山县本长蛇贞观元年更名吴山阶州领县三将利福津盘隄无吴山县也易氏阶州误当作陇州
　　导洛自熊耳
　　蔡传曰熊耳卢氏之熊耳也余并见豫州洛水出冢岭山禹只自熊耳导之【笺】按山海经讙举之山洛水出焉而东北流注于扈之水【洛南县有元扈山有洛河】水经洛水出上洛县讙举山又东迳熊耳山北东北过卢氏县南又东北过宜阳县南注曰洛水之北有熊耳山此自别山不与禹贡导洛自熊耳同也邵尧夫诗曰昔禹别九州导洛自熊耳熊耳自有两未审孰为是东者近成周西者隔丹水书传称上洛斯言得之矣蔡传又安见禹所导之熊耳在卢氏而不在上洛耶
　　东北防于涧瀍又东防于伊又东北入于河
　　郑氏曰洛水其上源不逺不及渭汉其流之所经不过泾沔其行仅千余里而入河【笺】按易氏曰洛水出冢岭山东流七十里至上洛县东北流九十里至洛南四十里乃在熊耳山之西浮梁之水出焉【浮梁误当作浮濠山海经熊耳之山浮濠之水出焉而西流注于洛】又四百六十里至虢州卢氏县熊耳山在县南五十里东流经河南府之福昌县东北流经夀安县又四百五十里至河南府河南县四里洛阳西南三里自苑内上阳之西【东都苑内有上阳宫】弥漫东流六十三里至缑氏县东北流七十里至巩县会伊瀍涧之水一百四十里而入河据此洛自冢岭至入河一千六百九十里今按水经注洛水自河南县南又东迳洛阳县南伊水从西来注之经于防涧瀍之下又言防伊者谓此


　　禹贡会笺卷十一
　　钦定四库全书
　　禹贡防笺卷十二
　　翰林院检讨徐文靖撰
　　九州攸同
　　林氏曰九州辨之悉矣至此又言其所以同序言别此言同先别而后同也【笺】按孝经援神契曰计较九州之别土壤山林之大川泽所注莱沛所生鸟兽所聚凡九百一十万八千二十四顷硗埆不垦者千五百万三千顷帝王世纪曰其时九州之地民口千三百五十五万三千九百二十三人同轨同文同伦之盛具见于此矣太史公匈奴传赞尧虽贤兴事业不成得禹而九州宁何承天地赞九州攸同时惟禹迹爰及后代疆分里析贡则屡迁名犹不易
　　四隩既宅【史记隩作奥宅作居】
　　蔡传曰隩隈也李氏曰涯内近水为隩四海之隩水涯之地已可奠居【笺】按尧典宅嵎夷宅南交宅西宅朔方以命官言禹贡四隩既宅以万姓言也国语曰禹宅居九隩合通四海汤作江诰曰古禹臯陶久劳于外民乃安东为江北为河南为淮西为济四渎已侯【四渎视诸侯故云】万民乃居是也
　　九山刋旅【史记刊作栞】
　　蔡曰九州名山已槎木道通而旅祭也【笺】按山海经禹曰天下名山经五千三百七十山六万四千五十六里居地也言其五臧【臧与藏同东西南北中为五臧汉志曰山海天地之藏】盖其余小山甚众不足记云天地之东西二万八千里南北二万六千里出水之山者八千里受水者八千里此天地之所分壤树谷也禹贡九山当合九州之山而言之史记索隐以为汧壶口厎柱太行西倾熊耳嶓冢内方岐是九山也不应于导山之后又复言之况禹贡导山自岍至于敷浅原凡二十有七何独有取于九山雍州荆岐既旅同一旅也又何取岐而舍荆周礼典瑞职云两圭有邸以祀地旅四望是九山为九州之望山至此而旅祭也
　　九川涤源
　　蔡曰九州之川已涤除无壅塞也【笺】按益稷篇禹曰予决九川距四海管子曰水出于地沟流于大水及于海者命曰川水也水经曰禹贡山水泽地所在凡六十上官氏曰天下山水见于禹贡者四十有五不应于导水之后専于九水复言之当以九州之大水为九川也周礼川衡掌大川中川小川注曰川流水也禹贡曰九川涤源孔曰九州之川涤除泉源无壅塞矣史记索隐専指所导之九水非也
　　九泽既陂
　　孔曰九州之泽皆已陂障无决溢也【笺】按周职方扬州具区荆州云梦豫州圃田青州望者【者古诸字】兖州大野雍州蒲幽州貕养【今山东莱阳县有貕养津】冀州杨纡并州昭余祁是为九泽陂障也诗彼泽之陂毛曰泽陂障也吕氏春秋曰禹乃决流疏河为彭蠡之障则九泽亦指九州之泽周礼有泽虞掌大泽中泽小泽注曰泽水所钟也禹贡曰九泽既陂是也汉沟洫志曰禹时九川既疏九泽既陂诸夏乂安功施乎三代盖谓此也
　　四海会同
　　蔡曰防同与灉沮防同同义【笺】按河图括地象曰夏禹所治四海内地东西二万八千里南北二万六千里益稷篇外薄四海咸建五长古皆以东夷西戎南蛮北狄谓之四海四海防同即周书所谓四方民大和防者也汉徐州刺史荀文若问郑周礼父之讐辟之海外谓以海水为四海辨之据禹贡四海并多以水言如黒水入于南海东渐于海皆海水也其言防同者如导江东为北江入于海东为中江入于海导河同为逆河入于海导淮东防泗沂入于海皆海水也何用取辟之海外以致辨也又如呉都赋百川沠别归海而防亦是义矣若灉沮防同虽大小逺近不一而防同则一也
　　六府孔修
　　蔡禹谟传曰水火金木土谷惟修者水克火火克金金克木木克土而生五谷或相制以泄其过或相助以补其不及而六者无不修矣【笺】按六府者春为生物之府盛徳在木夏为长物之府盛徳在火秋为成物之府盛徳在金冬为藏物之府盛徳在水土旺夏季而居中为鎭物之府谷以稼穑作甘为养物之府木仁火礼金义水智而土信五行之官各修厥职政在养民农殖嘉谷可不谓六府之孔修哉蔡传以禹谟水火金木土谷以为相克于洪范水火木金土又以为相生吾未知其必然也
　　庻土交正
　　蔡传曰土者财之自生谓之庶土则非特谷土也庶土有等当以肥瘠髙下名物交相正焉以任土事【笺】按庶土谓若冀土白壤兖土黑坟靑土白坟徐土赤埴坟扬荆土涂泥豫土惟壤下土坟垆梁土青黎雍土惟黄壤是也传谓庶土有等当以肥瘠髙下名物交正者郑注孝经曰分别五土别其髙下若髙田宜黍稷下土宜稻麦丘陵阪险宜种枣栗是也孔传曰交俱也庶土俱得其正
　　厎愼财赋【史记作致愼】
　　蔡传厎致也因庶土所出之财而致谨其财赋之入【笺】按周官太宰以九赋敛财贿注曰此九者取于任地与余财非取于民者也太府掌九贡九赋之贰以受其货贿之入凡官府都鄙之吏及职事受财用焉禹贡所谓财赋者殆犹是也厎愼者所敛之财无滥用也岂但致谨其入而已又周礼均人职云凶札则无财赋
　　咸则三壤
　　蔡传曰则品节之也九州谷土又皆品节之为上中下三等【笺】按尔雅曰则常也注谓常法也周礼春官五命赐则郑氏曰则地未成国之名王莽时以二十五成为则方五十里孔氏曰二十五成与夏殷五十里之国同名为则周书作雒篇解云受则土于周室是也壤谷土也于谷又定为上中下三等之法纂要曰上中下谓之三壤
　　成赋中邦
　　蔡传曰土赋或及于四夷而田赋则止于中国而已故曰成赋中邦【笺】按四夷有贡而无赋谓土赋及四夷者非是上财赋则取于任地与余财此则九州中赋取于民所谓冀赋上上错兖赋贞青赋中上徐赋中中赋下上上错荆赋上下豫赋错上中梁赋下中三错雍赋中下皆有成法以输于帝都故曰成赋中邦也
　　锡土姓
　　蔡传曰锡之土以立国锡之姓以立宗【笺】按隐八年左传公问族于众仲对曰天子建徳因生以赐姓胙之土而命之氏诸侯以字为氏因以为族唐书张説曰古未有姓自炎帝之姜黄帝之姬始因所生地而为之姓黄帝二十五子得姓者十四徳同者姓同徳异者姓殊其后或以官或以国或以王父之字始为赐族久乃为姓又按国语曰帝胙禹以天下赐姓曰姒氏曰有夏林氏曰水土平可以封建诸侯有土有姓昔固有矣至是徧锡之也黄氏曰旧有土者功髙则加锡已有姓非大功大徳不别赐金氏曰水土既平田制既定于是修封建之法各使守之锡土者赏其功劳定其限制也锡姓者表其勲徳辑其分族也
　　只台徳先不距朕行
　　蔡传曰台我距违也当此之时惟敬徳以先天下则天下自不能违越我之所行也【笺】按郑氏曰其敬悦天子之徳既先又不距违我天子政教所行曰台曰朕皆谓舜也五帝本纪曰十二牧行而九州之民无敢辟违舜十二牧也今按只敬也只台徳先即周书无逸皇自敬徳之意言天子先自敬其徳则天下无敢违距禹之告舜曰安汝止惟几惟康其弼直惟动丕应徯志盖天下大应我且有先意承志者谁敢不让敢不敬应其尚有距违朕行者哉
　　五百里甸服
　　蔡传曰甸服畿内之地也甸田服事也以皆田赋之事故谓之甸服五百里者王城之外四面皆五百里
　　也【笺】按孔传曰甸服去王城四面五百里大抵服以甸名者盖皆为天子治田者也井田之制始自黄帝虞夏以来当未之或改其时八家同井则中为公田夏小正曰农及雪泽初服于公田畿内为天子治田故有公田亦曰甸服自是而后禹之甸法绵歴于殷周诗奕奕梁山维禹甸之襄王谓晋文公曰昔我先王之有天下也规方千里以为甸服祭公谏周穆王曰先王之制邦内甸服王制千里之内曰甸郑氏曰服治田出谷税所行皆禹之甸法是也商易贡为助借民力以耕公田其实皆甸法也仲虺之诰所谓缵禹旧服也孟子所谓惟助有公田以劝滕文行助法故耳其实禹时已有公田也
　　百里赋纳总
　　蔡传曰禾本全曰总【笺】按孔传曰甸服内之百里近王城者禾藁曰总入之供饲国马据聘礼宾至于朝卿致馆门外米刍皆二十车薪刍倍禾郑氏曰禾藁并刈者也薪刍倍禾各四十车也由此推之则当时纳总不止于供国马也
　　二百里纳铚
　　蔡传曰刈禾曰铚半藁也【笺】按孔传曰铚刈谓禾穗
　　一诗臣工奄观铚艾毛传曰铚获也
　　三百里纳秸服
　　蔡传曰半藁去皮曰秸谓之服者三百里内去王城为近非惟纳总铚秸而又使之服输将之事也独于秸言之者总前二者而言也【笺】按史记索隐曰礼郊特牲云蒲越藁秸之美则秸是藁之类也秸言服者孔传云服藁役孔疏云举中以明上下朱子曰冀州三面距河其建都实取转漕之利朝会之便故九州之中皆言达河以纪其帝都之道冀帝都亦曰入河者为北境絶逺者言之明海道亦可致也岂逺郊粟米不假船漕或行百里二百里径使三百里之民代为转输而并无水路曲直之异同乎盖三百里言服者五百里皆为甸服而服役之事则自三百里止役不及于太逺也
　　四百里粟五百里米
　　蔡传曰粟谷也内百里为最近故并禾本总赋之百里次之只刈禾半藁纳也外百里又次之去藁麄皮
　　纳也外百里为逺去其穗而纳谷外百里为尤逺去其谷而纳米【笺】按周礼地官舂人掌凡米事仓人掌粟入之藏辨九谷之物以待邦用是粟与谷同与米别也金氏曰古人九数有粟米均输二法盖本诸此服役独在三百里者盖酌五百里之中为转输粟米之
　　制也乃若四百里粟五百里米不言赋纳盖不逺纳于帝都亦行百里或二百里而使三百里之民转而输之于都力若劳而赋则省又以见古者赋役不两重
　　五百里侯服
　　蔡传曰侯国之服甸服外四面又各五百里也【笺】按甸服外即为侯服甸为最近故伊训侯甸羣后咸在是时犹沿夏制故特举近者言之周职方王畿外五百里曰侯服侯服外乃为甸服与此异矣
　　百里采
　　蔡传曰采者卿大夫邑地【笺】按马融曰采事也各受王事者舜典亮采惠畴臯陶谟亮采有邦采皆训事是也周官载师掌任土之法以家邑之田任稍地以小都之田任县地注曰家邑之田谓大夫所食采邑三百里曰稍小都谓卿所食采邑四百里曰县若依为卿大夫采地则采地在甸服五百里外矣不太逺乎周礼大行人职曰采服其贡服物则采服在五百里或以是耳周制男服之外为采服则去王畿二千五百里亦可谓采地乎
　　二百里男邦三百里诸侯
　　蔡传曰先小国而后大国者大可以御外侮小得以安内附也【笺】按周书洛诰曰侯甸男邦采卫言侯而不及伯酒诰曰越在外服侯甸男衞邦伯亦止言男而不及子作书者随举以成文也又帝都居中八方之地渐逺则渐广诸侯受地倍于子男非地不足以容故诸侯建国逺在男邦之外非先小后大之谓至所谓三百里者第一之百里为采第二之百里为男邦是二百里也自三至五各得一百里以为诸侯是为百里者凡三总三百也吕氏曰言男则子在其间言侯则公伯在其间
　　五百里绥服
　　孔传曰绥安也服王者政教【笺】按书有曰克绥厥猷惟后又抚绥万邦天子之事也然地广不可偏制民众不能独任故又以抚绥逺域之意寄之于列辟而甸服侯服之外是曰绥服
　　三百里揆文教二百里奋武卫
　　蔡传曰文以治内武以治外【笺】按聘礼注曰四卫革路贾公彦曰革路以即戎以封四卫吕氏春秋曰尧战于丹水之浦以服南蛮舜却苗民更易其俗禹攻曹魏屈骜以行其教皆揆文奋武事也揆文奋武皆所以安内治外不必分文为内武为外禹谟曰文命敷于四海又曰帝乃诞敷文徳舞干羽于两阶七旬有苗格文亦不止于治内可知周九服以卫服居中即禹贡绥服之奋武卫武成言邦甸侯卫康王之诰言侯甸男卫卫服之外圣人不强其来也绥之而已
　　五百里要服
　　蔡传曰谓之要者取要约之义特羁縻之而已【笺】按国语曰蛮夷要服通典曰南蛮其在唐虞之时与之要质故曰要服周礼大行人职曰卫服外方五百里要服其制亦本于此皇侃孝经注曰春秋称禹会诸侯执玉帛者万国言禹要服之内地方七千里而置九州九州之中计有万国也商颂殷武曰天命多辟设都于禹之绩唐孔氏疏曰尧制五服服各五百里要服之内四千里曰九州其外荒服曰四海禹所弼五服之残数亦毎服合五百里故有万里之界焉又禹贡曰五百里甸服毎言五百里一服者是尧旧服每服之外又言三百里二百里者是禹所弼之残数也尧之五服服五百里耳禹平水土之后每服更以五百里辅之是五服服别千里故一面而为差至于五千也若五服之广犹是尧之旧制何弼成之有而称述之以为功也凡言至于者皆从此到彼之辞明是自京师而至于四境为五千耳若其四面相距为五千则经文从何而往而言至于哉蔡传以要为羁縻是乃唐宋以后之事也唐书苏颋传古称荒服取荒忽之义非常奉职贡也故来则拒去则勿逐以禽兽畜之羁縻之而已此蔡传之所本也虞夏之间恐未必然孔传谓要束以文教也【按所言七千里四千里有不同者言禹贡要服与周要服相当去王城三千五百里四面相距为七千里也要服之弼当周夷服去王城四千里也详见臯陶谟注】
　　三百里夷二百里蔡
　　蔡传曰蔡放也左传蔡蔡叔是也流放罪人于此【笺】按经曰夷孔传曰夷守平常文教事王者而已蔡马融曰蔡法也受王者刑法而已若如传所云流放罪人圣王之世声教四讫安得于五服之内四方各设一服流放罪人哉昭元年传蔡蔡叔杜注蔡放也陆氏释文上蔡字音素葛反説文作音同云□散之也孔氏曰为散之义故训为放也窃意上蔡字当读如攃谓挥散之耳盖置之于闲散之地也罗苹注路史曰流共工蔡蔡叔此五宅三宅之二亦见其必然也
　　五百里荒服
　　蔡传曰以其荒野故谓之荒服【笺】按尔雅曰荒大也山海经大荒之中大荒之隅言荒而必曰大荒是也诗遂荒大东太王荒之荒皆训大益稷篇禹曰惟荒度土功弼成五服至于五千州十有二师外薄四海咸建五长各迪有功则是时荒服君长皆上所建言光天之下至于海隅苍生万邦黎献共惟帝臣其荒大广逺为何如也荒服之命名自当以此马融曰政教荒忽因其故俗而治之与蔡传荒野之説恐非先王时建万国亲诸侯意也
　　三百里蛮二百里流
　　蔡传曰流流放罪人之地蔡与流皆所以处罪人而罪有重轻故地有逺近之别也【笺】按舜典曰蛮夷率服吕氏春秋曰尧有丹水之战以服南蛮于荒服三百里中命之曰蛮者所以志武功也又二百里曰流王制千里之外曰流郑氏曰谓九州之外也夷狄流移或贡或不贡无常处也马融曰蛮慢也礼简怠慢来不距去不禁流流行无城郭常居未有以为流放罪人者商颂长曰洪水芒芒禹敷下土方外大国是疆周书立政曰其克诘尔戎兵以陟禹之迹方行天下至于海表罔有不服淮南子曰禹所治四海内地东西二万八千里南北二万六千里岂弼成五服东西南北相距五千里遂为穷荒蛮貊哉故知其制服之义必不然也又周礼大行人职侯服岁壹见其贡祀物甸服二岁壹见其贡嫔物男服三岁壹见其贡器服采服四岁壹见贡服物卫服五岁壹见其贡材物要服六嵗壹见其贡货物九州之外谓之蕃国世壹见各以其所贵寳为贽也想禹时要服荒服亦必有所贡但王者不贵逺物虽各有土贡而不及致详也
　　蔡传曰尧都冀州冀之北境并云中涿易亦恐无二千五百里借使有之亦皆沙漠不毛之地而东南财赋所出则反弃于要荒以地势考之殊未可晓【笺】按舜分冀东北为幽并二州则冀北地广可知尧典宅朔方禹时朔南暨则冀北地广可知蔡传疑冀北之地并云中涿易亦恐无二千五百里者盖冀北之地自石晋弃幽蓟十六州以赂契丹不中土者六百余年生平足迹所未至其疑冀北之地恐不及二千五百里者又何怪也
　　东渐于海西被于流沙朔南暨
　　蔡传曰渐渍被覆暨及也地有逺近故言有浅深也【笺】按赵氏吴越春秋曰禹使大章步东西竖亥步南北山海经曰自东极至于西极五亿十万九千八百步又尧典光被蔡传曰被及此因暨及而改曰被覆遂谓地有逺近故言有浅深非是盖东境辽东地皆隔海若但言暨被则至海而止故曰东渐流沙在西极之表故曰西被朔南暨朔即朔方南即南交见尧典非东西言地朔南不言地之谓
　　声教讫于四海
　　孔传曰此言五服之外皆与王者声教而朝见【笺】按毕命曰树之风声子思子曰声名洋溢乎中国施及蛮貊孟子曰徳教溢乎四海即禹贡东渐西被朔南暨声教意也【汉唐注疏以朔南暨声教句】四海有二义汉魏以来凡言四海者皆以东夷西戎南蛮北狄为四海禹贡东渐西被朔南暨声教讫于四海当主是言刘宋元嘉时何承天纂文专以四海为海水禹贡东为中江入于海东为北江入于海当主是言山海经有海内东经海内南经西经北经又有海外东经海外西经南经北经岂虚也哉
　　禹锡圭告厥成功
　　蔡传曰锡与师锡之锡同水土既平禹以圭为贽而告成功于舜【笺】按竹书纪年帝尧八十六年司空入觐贽用圭山海经峚山是生玉宋书符瑞志水泉流通则圭出资治通鉴帝尧七十有二载命禹平水土八十载禹功告成禹本纪帝锡禹圭正义曰帝尧也皆以为尧时事传言舜误盖禹功告成因以圭为贽锡与于尧即舜典修五玉三帛之义也











　　禹贡会笺卷十二
