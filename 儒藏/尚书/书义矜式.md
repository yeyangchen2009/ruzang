　　钦定四库全书　　　　　经部二
　　书义矜式　　　　　　书类【附録】
　　提要
　　【臣】等谨案书义矜式六卷元王充耘撰充耘字与耕吉水人元统甲戌进士授永州同知所着四书经疑贯通已别着録充耘精于科举之业又以书经登第其用功甚深此乃所作经义程式也自宋王安石变法始以经义取士当时如张才叔自靖人自献于先王义学者称为不可磨灭之文吕祖谦至为録入文鉴中元仁宗皇庆初复行科举仍用经义一篇而其体式视宋为小变综其格律有破题接题小讲谓之冒子冒子后入官题官题下有原题有大讲有余意亦曰从讲又有原经亦曰考经有结尾承袭既久作者以冗长繁复为可厌或稍稍变通之而大要有冒题原题讲题结题则一定不可易充耘即所业之经篇摘数题各为程文以示标准虽于经防无所发明而一时屋之体称为最工存之亦可以见风尚所在且元代功令于书已用蔡而慎徽五典一篇乃引孔大録之文以相防考足知当时学者犹知旁览注疏固不至如明季举业家墨守讲章于古书全未寓目也乾隆四十四年七月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀






　　钦定四库全书
　　书义矜式卷一
　　元　王充耘　撰
　　虞书
　　尧典
　　曰若稽古帝尧曰放勲钦明文思安安允恭克让光被四表格于上下
　　圣人之功无不至者圣人之徳无不至也夫圣人功徳莫盛于尧故史臣叙于书首意曰粤若稽古昔有放勲如尧者勲以功言放谓功无不至也钦明文思安安允恭克让皆以徳言光被四表格于上下虽谓徳无不至然被也格也则放之所极也吁徳之所至即功之所至史臣总言尧之徳业云耳岂功自功徳自徳哉【云　云】或谓书以道政事故尧典篇首先言功而后言徳及观吾夫子曰巍巍乎唯天为大惟尧则之本言尧之徳巍巍乎其有成功则言尧之功其先徳后功虽与先功后徳不同然于功徳二者皆以巍巍乎三字称之无异辞乃知夫子所言史臣所记辞异防同初非有意以功徳为先后而表是书为政之编也夫书以尧典为首百王之所取法史臣总其徳业于是书之首岂苟也哉曰若者发语之辞稽古者考古帝尧之言也放勲之放与放乎四海之放同盖言至也如亲九族之功至九族则既睦矣平章之功至百姓则昭明协和之功至民则时雍皆放勲也其何所不至哉但徳者功之本有是功必有是徳功之至者徳之至也其徳以钦让为之体以通明为之用防之在外为形着之文钦明之发见也蕴之在内为深逺之思钦明之含蓄也安安尧之徳性之也非勉之也固有强为恭而非实者惟尧则允允者信也亦有欲为让而不能者惟尧则克克者能也盖其本于徳性见于行实徳盛光辉极于四方虽外表而亦被极于天地通上下以感格抑是书放勲二字言功何其畧钦明而下累数言以形容言徳何其详岂非功者众所易见徳者民所难名故史臣因其功而详其徳勲虽言放而光则极放之所被所格而言之尝观史臣叙濬哲文明温恭允塞亦犹叙尧之徳但尧曰放曰被曰格则不可与重华同语者例论夫子于尧曰大哉于舜曰君哉吾观史臣二典尤信虽然钦也者即脩已安百姓之敬笃恭天下平之恭虽以尧舜之功徳犹必本诸此然则读二典者尤当以钦之一字为开卷第一义云
　　克明俊德以亲九族九族既睦平章百姓百姓昭明协和万邦民于变时雍
　　惟圣徳之明极其盛故圣徳之推极于逺盖圣人躬行于上则所以观感于下者有不期然而然者矣昔者帝尧能明其大徳光辉日盛无所不照全体之大无所不包圣徳之着于已者如此则其推之于家而九族皆有以笃其亲亲之防推之于国而百姓皆有以明其在己之徳又推之于天下而民之众皆有以变恶为善而底夫雍熈之盛焉圣人一视而同仁笃近而举逺其推之之序皆出于自然夫岂有所勉强而后能之者乎书曰【云　云】即放勲之所极也惟天下至诚为能尽其性其得于天而具于己者无一毫之不实无一息之不明体之立者异于人也能尽其性则能尽人物之性其充于此而着于彼者无一民之不化无一物之不周用之行者又异于人也圣人笃恭而天下平其所以賛化育而参天地于此可见矣夫徳者人之所同得不以圣愚而有以加损也而谓圣人之徳有异于人何哉盖生而知之则钦明文思皆出于自然非常人之所及也安而行之则允恭克譲不待勉强非常人所能也徳不止于徳而曰俊徳则大而无外如天地之覆载大不止于大而曰明则光被四表如日月之照临明不止于明而曰克则能超乎气禀之偏絶乎物欲之蔽其卓冠羣伦也宜哉其明徳之本无以加故明徳之效有其序以此徳而齐家则父子兄弟夫妇长防之际以至五服异姓之亲懽然有恩以相爱秩然有叙以相接皆圣人明徳为之本而使之有所取则也以此徳而治国平天下则畿内之近万邦之逺民之众各有以去其旧染之汚而全其明明之徳孝弟忠信怡然于安居乐业之余礼乐教化蔚然于雍熈防和之盛皆本于圣人之明徳其下观而化固有不令而从者焉盖同然之理具于圣人之一心亦具于千万人之心圣人推之于家者此徳也推之于国与天下者亦此徳也举天下之大皆囿于圣人徳化之中吁盛矣抑尝观之书序帝王之徳莫盛于尧其称放勲之实莫偹于此甚矣史臣之善言徳业也厥后子贡之称孔子言圣人之徳如天之不可阶而绥来动和之妙盖无异于尧也亦可谓善言徳行矣后之为治者有志于帝尧之治常法乎帝尧之徳而修身者即所以明徳也故孟子曰天下国家之本在身
　　分命羲仲宅嵎夷曰谷寅賔出日平秩东作日中星鸟以殷仲春厥民析鸟兽孳尾
　　圣人命厯官分方以治其事欲其精扵测候而详于考騐者所以重民事之始也夫时以作事而嵗功之所由起不可缓也知民事之不可缓则分方而治者有不容不致其测候之精而尽其考騐之详矣在昔帝尧扵羲和之分命必使之率职于嵎夷谷之地賔阳光之初升而识其景焉固所以谨夫平秩东作之事也然犹恐其考騐之未精也观昼刻之均扵夜星鸟之见乎昏而春之中者始不忒又恐其考騐之未详也观民之析处而有以騐其气之温物之生育而有以騐其气之和则春之中者为益信尤所以谨夫平秩东作之事也噫此其先天而天不违后天而奉天时也欤时以作事而一嵗之计又当谨于春以其为嵗功之首也厯以正时而三春之候尤当谨于春分以其阳之中也谨嵗功之首定春阳之中圣人又安得不命厯官分方以尽其测候考騐之法乎嵎夷今登州之地也谷取出日之义乃羲和所居官次之名盖官在国都而测候之所则在嵎夷谷之地时维春分旭日始旦欲羲仲仿乎帝喾厯日月而送迎之意尽其寅敬賔接之礼以识其初出之景焉日景不差天时斯正以是而平均早晚之节秩次先后之宜凡嵗功之当兴民事之当起斯可颁之有司行之天下矣然犹虑其测候之未精也又使之叅攷夫昼夜之晷刻焉盖夏之晷刻常太过于昼冬之晷刻常不及于昼惟春分之刻视冬夏为适其中必昼夜之刻各五十而后定也举昼以见夜故曰日中又必使之审订于星宿之位焉二十八宿随天运转四方虽有定星而星无定居曰鸟曰火曰虚曰各以四时之昏见于南方春分之夕必南方朱鸟七宿见于其位而后定也以其形而言之故曰星鸟夫如是则不惟以日初出之景而定夫春之中必参之昼夜晷刻之适均而春之中始定焉不惟以昼夜之晷刻而定乎春之中必求之于南方朱鸟之昏见而春之中始定焉然犹虑其考验之未详也欲其观厥民之析焉先时冬寒民聚于隩至是而散处则可以验其气之温矣又欲观于鸟兽之孳尾焉乳化曰孳交接曰尾鸟兽孳尾则可以验其气之和矣既有以验其气之温又有以验其气之和则天时物理无不合而步占之法庶乎无毫髪之或差圣人敬天勤民之意无所不尽矣故曰圣人命厯官分方以治其事欲其精于测候而详于考验者所以重民事之始也虽然岂惟是而已哉敬致寅饯之礼讹成朔易之务宵中永短之必考星火虚昴之必观曰因曰夷曰隩之必审希革毛毨氄毛之必察其继乎春而为之者盖无时而不谨矣
　　帝曰咨汝羲暨和朞三百有六旬有六日以闰月定四时成嵗允厘百工庶绩咸熈
　　圣人命作厯之官闰以四时而嵗功成故时以作事而治功成矣盖天运齐于上而后治效见于下圣人之命官立政未尝不以治厯正时为先务也苟岁功之不成则治功亦何由而广哉昔者帝尧之命羲和谓夫三百六旬有六日者此一朞之数也然以日月之所防于天者考之其度数则有迟速之不同其气朔则有盈虚之或异合气盈朔虚而闰生焉闰既立矣则四时以之而定嵗功以之而成以此而信治百官则天下之事功岂不由是而皆广乎吁圣人尽其裁成之道辅相之宜而拳拳于天道者其于治道知所本欤【云　云】其防如此尝谓闰之有益于嵗时大矣日月之运于天者以朞言之则有难齐之度以嵗言之又有必齐之序焉二者不齐而欲齐之非有闰法何以致其齐哉闰者合气盈朔虚而为之者也日之盈者损之月之虚者补之朞虽不齐而时与嵗则归于齐矣盖齐而不齐者在天之运也不齐而致其齐者圣人之法也然天运齐于上而后治效见于下此圣人之命官立政而未尝不以治厯明时为先务也嵗功成而治功成则圣人之能事毕矣今夫咨者嗟也帝尧总命羲和而咨叹以告之者何哉盖圣人之于天道尽心焉耳矣朞犹周也周天三百六十五度四分度之一天一日行一周而过一度日一日亦行一周而视天为不及一度月行一日一周而视天又不及十三度有竒此朞之数不可以强齐也至于嵗则有一定之时时则有一定之月月则有一定之日合一嵗之日则有三百六十此嵗之序不可以不齐也然日一嵗与天一防校之嵗则过五日而有余月一嵗与日十二防校之嵗则不及六日而不足日之过则为气盈月之不足为朔虚合气朔之盈虚而闰立矣三年而一闰五年而再闰十有九年而七闰夫如是而后气朔始得而均齐时得以正其时岁得以成其歳也春夏秋冬不失其宜隂阳寒暑不反其序天时于是而可则地利于是而可因人事于是而可以无失矣此闰之法所以能齐不齐以归于齐也时既定矣歳既成矣以此而信治乎百官之众则天下之庻事将见其无一之不康而天下之治功将见其无一之不广也茍名实之乖戾寒暑之反易则农桑庻务咸失其时百工之惰万事之堕或有不可胜言者矣由是观之圣人之命官正时而欲其岁功之成者无非所以为天下治功之计也欤抑考之经尧之始命羲和也则曰钦若昊天厯象日月星辰敬授人时此盖命其主厯象以授时也至此则曰朞三百有六旬有六日以閠月定四时成岁者盖言作厯之要法也圣人于即政之初而拳拳以正天时为先务者何也盖见乎治天即所以治人也天时既正百工可得而治庻绩可得而熈也虽然不独尧也髙辛氏之厯日月星辰而迎送之舜之在璿玑玊衡以齐七政皆此意也呜呼范围天地之化而不过曲成万物而不遗其斯以为圣人乎
　　舜典
　　愼徽五典五典克从纳于百揆百揆时叙賔于四门四门穆穆纳于大麓烈风雷雨弗迷
　　克尽乎人事之常而不乱乎天道之变此圣人之能事也盖圣人必有过人之才亦必有絶人之量以过人之才而治天下之事事未见其有不治者也有絶人之量而遇非常之变亦未见其有震惧失常者矣古之人有能之者其惟舜乎是以帝尧使之愼徽五典而五典以之而克从使之揆度庶政而庶政以之而时叙賔于四方之门而四方由是而穆穆纳于大麓之间遇烈风雷雨之变而行亦不迷焉吁主天下之事而各得其治遇天道之变而不失其常非固聪明诚智确乎其不乱者其孰能与于斯舜典【云　云】其意以此尝谓天下之事至难治也非圣人则不足以临其治上天之变亦非常也非圣人则必至于失其常盖圣人之才固众人之所难能也圣人之量尤众人之所不可及也何以言之常人之于五典也或欲其从而不获其从宅于百揆也或欲其叙而不得其叙賔于四门而或不能致其穆穆之和遇烈风雷雨之变而或不能不失其常惟圣人则异于人也事之所肇者屡试而屡得其效理之所在者随感而随致其休此天之所以与圣人者岂偶然哉今夫父子之有亲君臣之有义夫妇之有别长防之有序朋友之有信此五典也即所谓五常也人之所以为人圣人之所以为教皆不出乎此五者之常道也夫惟慎之而不敢忽美之而尽其道则敬敷在寛之意得矣而掌教之实亦无怍于人矣克从而不能违之盖有不期然而然者也此言圣人能尽其司徒之教者如此夫所谓揆者度也百揆者度庻政之官其制始于唐虞而亦犹周之冡宰也事之至繁任之至重亦孰有加于此哉纳于百揆之职而百揆以时而叙此言圣人之能尽其庻政之道者如此古者以賔礼亲邦国诸侯各以方至而使主焉故谓之曰賔四门者四方之门也賔四方之门而诸侯之至者莫不穆穆其容而和之至焉此盖又言其兼四岳之官而能尽其职如此昔者洪水之害而尧独忧之使舜入于山林相视原隰烈风雷雨众惧失常而舜行独不迷焉吾于此见圣人不特有过人之材能尤有絶人之度量也賔于四门四门穆穆者即左氏所谓无防人也纳于大麓烈风雷雨弗迷者亦犹易之所谓震惊百里不丧鬯之类是也噫圣人吾不得而见之矣观于史臣纪载之书而圣人之材之美犹可追想于数千载之上也孟子言必称尧舜良有以哉抑此章之防蔡氏传之明矣间尝参诸注防之説而训大麓之义则异焉孔氏曰麓録也纳舜使大録万几之政隂阳和风雨时各以其节不有迷错愆伏而舜之德合于天也观其所言与蔡之防有不侔者且尧时之官莫尊于百揆大麓万几之政非百揆而何麓以山足训之明矣孔氏之説于经意有未合者故不可强而从也
　　在璿玑玉衡以齐七政肆类于上帝禋于六宗望于山川徧于羣神
　　圣人审观天之器以齐其运又必举秩祀之典而周其礼此圣人受命之始而严其奉天之道也夫圣人之有天下也天与之也天运之不可以不审祀礼之之不可以不举皆政之大者也故璿玑玉衡观天之器也而七政在天日月五星是也察玑衡以齐七政其观天之术审矣于是类祀于上帝禋祀于六宗山川则望而祀之羣神则徧而祀之凡其祭祀各有秩序则事神之礼皆举矣然则天运无不齐而祀礼无不周圣人奉天之道不可详乎【云　云】尝谓圣人之有天下未有不受命于天者也命既出于天则吾所以奉乎天者可不尽其道哉故不惟审夫观天之器以齐其运又且举秩祀之典而周其礼焉诚以日月五星之运行于天者乃敬授人时之本而百神之来享者然后可以章天与之符则政孰有大于此者乎此舜摄位之初而有致意于二者之务良有以哉察夫璿玑而所以象天体之运转也王衡者以玉为管横而设之又所以窥玑而齐七政之运行也七政运行于天非日月五星之谓乎不曰日月五星而曰七政者以其运行之有迟速顺逆犹人君之有政事也七政以玑衡而齐齐七政者必先于察玑衡也玑衡所以为观天之器则察玑衡者即所以齐七政也七政既齐则厯象以成天时以定而观天之术于是乎审矣观天之术既审而事神之礼尤不可后上帝则类而祭之其礼依郊祀为之也六宗则禋而祭之精意以享之也名山大川五岳四渎非山川之当祭者乎望而祭之故曰望丘陵坟衍古昔圣贤非羣神之当祭者乎徧而祭之故曰徧不惟类于上帝而且禋六宗焉不惟望于山川而且徧羣神焉则上下神祗罔有不祭而祭祀荐享礼序秩然殆见郊焉而格庙焉而享而事神之礼于是乎至矣审观天之术于先而举祀神之礼于后圣人所以奉天者盖如此而政事之大宜莫先于斯焉尝考厯象授时尧之所先也昭告上天神后而类于上帝宜于冡土汤武之所不废也大舜摄位之初首必于二者之务人君奉天之道不过在是矣嗟夫圣人之所奉者天故天之眷佑者亦在圣人然则舜之有天下也孰与之曰天与之天与之者谆谆然命之乎曰天不言以行与事示之而已
　　敷奏以言明试以功车服以庸
　　圣人因诸侯之朝而察之者其法详因诸侯之功而报之者其礼厚即其奏言试功而旌以车服可见矣在昔帝舜于诸侯之来朝使各陈其为治之説而听其言复从而明考其功以观其行所以察之者如是其详诸侯而有功于民则赐之以车又旌之以服所以报之者如是其厚然则决择之必审待遇之必隆盛时述职之法盖如此也【云　云】夫上之待下决择之法固不可以不严而待遇之礼亦不可以不厚苟无其法则贤否无由而可知有其法而无其礼则有功者亦何由而加勉然则礼也法也二者可相有而不可相无者也诚哉是言也今夫有徳者必有言言者行之表也故其人之能否不可知即其所言之得失而可见于是而敷奏以言然言之非艰行之惟艰君子不以言取人必也听其言而观其行于是而明试以功奏言而有以得其施设之方试功而有以騐其操履之实苟言之如其所行行之如其所言所谓成允成功所谓乃言底可绩则其人之贤否昭然不可掩矣斯其察之之详也如此然察之固不可不详也待之亦不可不厚也且夫列爵分土树屏建侯岂为安逸之计而已哉惟以治民而已故民功谓之庸有能御大菑捍大患兴利除害使匹夫匹妇咸乐其生则有功于民者也何以与之路车乘马又何与之衮及黼车以安其体而无负乘之讥服以华其躬而无不称之诮斯其报功之厚也如此虽然帝舜不特以此待诸侯其待黎献之士亦曰敷纳以言明庻以功车服以庸其所以选贤才励臣下同此一道也此其所以考绩于三载之后黜陟于三考之余而庻绩为之咸熈厥后成周之制六年五服一朝大明黜陟盖亦损益有虞之制而为之者也此成周太和之治所以亦无媿于有虞也欤
　　象以典刑流宥五刑鞭作官刑扑作教刑金作赎刑灾肆赦怙终贼刑钦哉钦哉惟刑之恤哉
　　圣人之制刑虽有轻重之殊圣人之用刑常存敬慎之意盖刑者民命所关圣人不得已而用之使无敬恤之意则刑罸不中而民无所措手足矣是故舜摄位之初即示人五常之刑以待夫罪之重者稍轻则流以宥之鞭扑以待夫罪之轻者又轻则金以赎之五者法之正也无意而误犯者赦所以宥其过有意而故犯者刑所以诛其心二者法之权也圣人立法制刑其详如此然岂恃以求逞哉敬之而又敬之其心未尝或轻盖其中有所不忍故也故轻重各有攸当者乃天讨不易之定理而钦恤常行乎其间者可以见圣人之本心【云　云】圣人有不忍人之心斯有不忍人之政为政且尔而况于用刑乎轻则鞭扑伤人之肌肤重则鈇钺戕人之性命死者不可复生防者不可复续一失其当而民有不得其死者矣故刑以辅治虽圣人有所不可废然刑期无刑乃圣人之用心固非众人之所可同尽此道者吾于大舜见之矣是故象以典刑象者垂象以示人而典者其常也示民以常刑使民知所畏所谓墨劓剕宫大辟是也此五者刑之正也所以待夫元恶大憝杀人伤人穿窬滛放罪之不可宥者也流宥五刑者所犯虽入于五刑而情可矜法可疑与夫亲贵勲劳之不可加刑者则放之逺以寛之如五刑有宅五宅三居是也鞭作官刑者木末垂革施之官府以惩其怠惰扑作教刑者夏楚二物用诸学校以警其怠荒斯二者所以待夫罪之轻者也罪入于鞭扑其刑可谓轻矣而其刑又有可矜可疑者焉则使人入金以赎其罪盖不忍轻刑而亦不欲以直赦之也五者从重以入轻法之正也灾肆赦者谓过误灾谓不幸如是而犯法者不待流宥金赎而直赦之也所谓赦过无大怙终贼刑怙谓有所恃终谓再犯如是而丽刑者则虽当宥当赎亦不许其宥亦不听其赎而必刑之刑故无小之谓也此二者或从重以即轻或由轻而即重盖用法之权衡所谓法外意也圣人立法制刑之本末此六者大略尽之虽其轻重取舍阳舒隂惨之不同然钦哉钦哉惟刑之恤之意未始不行乎其间也钦则有敬谨之意恤则有哀矜之心圣人于事固无不敬而用刑者尤圣人之所慎圣人于民固无所不恤而有罪者尤圣人之所矜圣人岂乐于刑哉盖有所不得已也使有一毫怠忽之心存于中则轻重失其宜操舍失其当舍彼有罪刑及无辜矣圣人以不得已而用刑夫岂有残民以逞之意哉故轻重有伦有以见圣人之法而钦恤无间者足以见圣人之心譬之天地四时之运虽有寒凉肃杀之不同然其涵养以生之意未尝不流行乎其间也此其好生之徳洽于民心而民自不犯于有司至于刑措不用以成垂拱无为之治也虽然舜制五刑有流宥而无金赎所谓赎者止鞭扑之刑耳至吕刑始有五等之罚疑穆王始制之非法之正也盖当刑而赎则失之轻疑赦而罚则失之重且使富者获免贫者受刑又非所以为平也然而穆王所谓哀矜折狱所谓敬五刑则其钦恤之意犹知古人之用心夫子所以取之也呜呼天下之广掌刑者民之司命任用可不重乎
　　询于四岳辟四门明四目达四聪咨十有二牧曰食哉惟时柔逺能迩惇徳允元而难任人蛮夷率服
　　圣人咨内臣尽辅君之职以图治尤必咨外臣尽养民之政以来逺盖图治莫先于近臣养民莫切于羣牧圣人急于政治安得不咨之耶是以帝舜即位之初谋治于四岳之官使其辟四方之门以来天下之贤俊明四目达四聪以广天下之视听此岂非欲其尽辅君之职以图治乎然养民之政不修则不足以成天下之治必咨于州牧使其重民食而一逺迩亲君子而逺小人则民遂安养之愿虽蛮夷之国亦相率而服从矣此又岂非欲其尽养民之政以来逺乎然则四岳总于内州牧总于外内外相须而治道备矣书曰【云　云】其防如此尝谓人君以一身之防涖万民之上天下人才之贤否四海生民之休戚虽有知人之智安民之惠岂能尽徧耶是以内立四岳则贤才举而视听广外立州牧则百姓安而四夷賔服内外之职举得其人圣人复何为哉不过垂衣拱手恭己正南靣而已尔然使为四岳者或不能尽其职则贤才必隠遁于下聪明必日蔽于上又岂能成其在内之治乎为州牧者或不能修其政则民既无以安其生外夷且乘间而侵乱又岂能致其在外之治乎是则岳牧之官任大而责重关政治之得失此舜即位所以必先命之也欤且夫人君之临涖天下也资治莫急于贤才然君门万里出类拔萃之才安得以自达乎为四岳者当辟四方之门以广求贤哲布于朝廷旁招俊乂列于庻位使野无遗贤可也耳目固所以广视听也然人君一身聪明有限虽有视逺惟明聼徳惟聪之心安能以达逺乎为四岳者当明四方之目为己逺视而无所蔽达四方之聪为已逺听而无所壅使嘉言罔攸伏可也然则内焉之图治不咨于四岳养民之政不咨于州牧可乎夫以天下之大分为十有二州土地之广人民之多人君虽有子民之心岂能家给而人赐之哉为州牧者当知以养民为务不违农时则烝民粒食矣寛以抚之则逺者来矣扰而习之则近者悦矣然非进贤退不肖则君子在野小人在位又何由成养民之政乎必惇信仁徳之士屏弃防恶之徒则政无不举岂特中国之民得其所养虽要荒之逺亦为之来廷戎狄之人亦为之賔服噫逺人之格孰非外臣养民之政所致哉惟然唐虞之际四门穆穆则四岳之治非不举也各迪有功则州牧非不修也而舜之即位乃汲汲焉首询于岳牧何哉盖舜绍尧之后惟恐治道盛而或衰人心久而或怠所以奋庸熈帝之载不得不然也故当摄位之初即日觐四岳羣牧者特不过辑瑞班瑞以与之正始云尔至此则建官分职欲其有以成天下之治也厥后成周称唐虞内有百揆四岳外有州牧侯伯庻政惟和万国咸宁则知岳牧于内外之治者大矣此其所以致雍熈太和之治也欤
　　惇徳允元而难任人蛮夷率服
　　为民上者能亲君子而逺小人则无逺而不服矣夫逺人之服岂有他哉亦在举措得宜有以当其心故耳宜夫帝舜以为长民者告也夫其有徳者知所亲仁人者知所信而包蔵防恶者知所以拒絶也则君子进而小人退矣诚如是虽以蛮夷之逺亦相率而服从中国其有不治者乎帝舜以此而告十二牧焉可谓得为治之本矣【云　云】昔者鲁哀公尝问孔子以何为则民服孔子告以举直错诸枉则民服举枉错诸直则民不服至哉斯言也可谓得天理人情之至者矣盖人情莫不好直而恶枉故举错得宜则犂然足以当人心天下孰不为之悦服一失其当则好人所恶恶人所好是谓拂人之性矣虽一夫犹不可强服尚安能得天下之心哉况夫亲贤臣逺小人国之所以兴隆亲小人逺贤智国之所以倾覆其所系者尤重也为十二牧者各私一州之士各子一州之民于此宜何如其尽心哉仁义礼智根于心而令闻广誉施于身此其为有徳者也吾则尊其位重其禄所以厚之者无不至也慈祥恻怛能存不忍人之心寛裕温柔能行不忍人之政此其为仁人也吾则任之而勿贰委之而勿疑所以信之者极其专也虽然有徳者在所亲矣天下岂皆有徳者乎固有貌似庄重而心实险狡者矣谓之任人可也仁厚者在所信矣天下岂皆仁厚者乎固有外为温柔而内实残酷者矣谓之任人可也彼固善于逢迎而吾则听察必审而不敢轻彼固易于投合而吾则遴选必严而不敢忽所谓难之者此也诚如是而所用者必君子而天下得以被其休所去者必小人而四方不至被其毒朝廷清明纪纲振举治化洋溢乎中国而施及于蛮貊彼三百里蛮居乎荒服之地非可以政令整齐者也今焉亦安于邦域而不敢懐反侧之心三百里夷居于要服之间非可以威刑禁制者也今焉亦向风慕义而不敢萌背叛之志何者内外之势虽殊而好恶之情则一为民上者举错不谬而有以服其心此其所以率服也其功足以柔逺人而恩不足以及百姓者未之有也为州牧者若之何而不尽心哉且舜举元恺而天下称其能诛四防而天下服其当则舜于亲贤逺佞之道盖已行之矣而又拳拳于十二牧告者岂非治有小大而其道无异同也欤虽然牧以养民而告之以此者何也盖足食所以使之有所养进贤退不肖所以使之得以安于所养不然则君子在野小人在位恶政日加于民虽有粟乌得而食诸故舜既告以食哉惟时而必继之以亲贤逺佞之道矣夫然后足以成养民之功也孟子曰尧舜之仁不徧爱人急亲贤之为务其此之谓欤
　　命汝典乐教胄子直而温寛而栗刚而无虐简而无傲诗言志歌永言声依永律和声八音克谐无相夺伦神人以和
　　命官以声乐之教而欲养其中和之徳必原夫声乐之本而复賛其幽明之感夫命官以声乐为教则其职教之专者固有以育人才而养性情耳而论乐以人声为本则其声乐之和者又岂非所以格神人和上下哉昔舜之命防典乐以教胄子也既欲虑其偏而辅翼之又欲防其过而禁戒之此其职教之専所以养其中和之徳矣然教之之道在于徳教之之具在于乐则夫乐之作本乎人声之和以极夫声乐之妙殆见其神无不格而人无不和盖又极夫幽明之感矣此胄子之教典乐之官所由设欤圣人作乐其体用功效之广大深切如此夫尝观周礼大司徒掌成均之法以教国子弟也以六徳为之本以六律为之音则圣人之教莫善于乐又观商之庸鼓有斁以衎我烈祖也先祖为之是听嘉客为之夷怿则神人之和亦在乎乐矣何者乐由人心生也自其典乐之教而论固以人心和而感乎人心之和耳自其作乐之效而言之又岂非人心之和而通幽明之感乎今也舜之命防不惟以教胄子者言之又必以格神人者言之此其职教之专而声乐之极功也又岂殷周之盛而已哉帝舜之意若曰今予命汝典乐之官者岂徒侈乎金石之音干羽之舞耶盖自天子之元子以至公卿大夫之适子莫不有天下国家之寄而不可以无教也声音以养其耳采色以养其目歌咏以养其情性舞蹈以养其血脉兹非典乐之教也直者必不足于温故欲其温寛者必不足于栗故欲其栗则直不至于讦寛不至于纵刚者必至于虐故戒其无虐简者必至于傲故戒其无傲则刚不至于曓简不至于慢矣救其气质之偏养其中和之徳则汝之典乐教胄子者盖在乎此矣虽然乐岂无自而作哉亦以人声为之本耳人心之动因言以宣而在心为志言为诗则志以言而见也既形于言必有其节而言之不足又永歌之则言以歌而永也既有永言之歌矣则歌声之浊者为宫以渐而短者为商为角为徴为羽焉不曰声依永乎既有依永之声矣则必以五声六律十二管还相为宫焉不曰律和声乎人声既和而被之八音以为乐则金石丝竹之异宜者翕如纯如而不拂其情匏土革木之异用者皦如绎如而不紊其伦矣荐之郊庙则足以动天地而感鬼神奏之朝廷则足以厚人伦而美教化尚何幽明之间而上下之殊哉然则圣人作乐之效一至于此则其典乐之教所以育人材而养情性者亦可见矣且唐虞之为教也有若司徒之敬敷五教矣而其所以事神者有若秩宗之典朕三礼矣今而胄子之教神人以和一委于后防之典乐何也盖圣人之教莫善于乐而乐之所以格神人者同一至和之流通也岂曰此为胄子之教而彼为神人之感哉厥后后防言作乐之效始曰祖考来格而虞賔在位终曰鸟兽率舞而鳯凰来仪则又不惟无负于帝舜之命而亦无愧于声乐之妙矣此韶乐之所以尽善尽美欤
　　咨汝二十有二人钦哉惟时亮天工
　　圣人致叹以命臣职之众者欲其主敬以相天事之重也天事之重非敬无以相之然非嗟叹以致其命则听之者将以为泛然之常言耳夫圣人之命庻官其事至不一也天有不能自为而寄之君君有不能自为而寄之臣君之事何莫非天之事也其可不敬以相之乎无一事之非天则必无一事之不敬虞廷总命羣臣之际必嗟叹而其辞以此哉【云　云】夫位之尊卑不一也而言位者必曰共天位职之大小不一也而言职者必曰治天职五典曰天叙五礼曰天秩五服曰天命五刑曰天讨所任之事不一而相乎天者则同耳又安得不嗟叹而以敬之一辞为羣臣告乎夫舜之分命于二十二人者为何如哉备咨询之任者四岳是已图宅揆之绩者伯禹是已黎民阻饥而稷播百糓也百姓不亲而契敷五教也刑则臯陶明之工则垂掌之上下草木鸟兽之未若则吾之所赖者益焉天地神祗人鬼之未叙则吾之所资者伯夷焉有防以典乐则吾胄子之教不患其不施有龙以纳言则吾出纳之命不患其不允有十二牧以分职治于外则吾食哉惟时柔逺能迩之政不患其不立其为事固不一也然内而四岳九官何徃非天工之代外而十二牧何往非天牧之司苟居其职而怠其事在其位而慢其政无以相乎君即无以相乎天矣故天工之亮非钦哉以为之主不可也钦者何敬而已不贰以二必专其念不参以三必一其守夫如是非惟有以相夫君实有以相乎天矣由是观之人臣之事不一而一于代天一于代天则必一于主敬帝舜深知乎此而犹恐羣臣之以常言视之也咨汝一辞声嗟气叹于羣言之首其所以感动夫二十二人之钦者为何如哉抑尝考之舜之命禹命伯夷咨四岳而命者也命垂命益泛咨而命者也命防命龙因人之譲而命者也若稷契臯陶之不咨者申命其旧职而已夫知道而后可宅百揆知礼而后可典三礼知道知礼非人人之所能也故必咨四岳而命之若予工若予上下草木鸟兽则又非此之比故泛咨而命之礼乐命令事理精防非百工庻物之比故必俟伯夷之譲而后命之也惟其分命之时有咨焉故其总命之际必咨以戒其敬欤愚观尧典之书于治厯之命则曰钦若于治水之命则曰钦哉钦者尧舜相传之心法也二十二人之咨舜之致意于钦者有自来矣
　　三载考绩三考黜陟幽明庻绩咸熈
　　圣人课功以示劝惩者有定法故羣臣尽职而立功者有成效夫课功覈实之严乃众功之所由以广也在昔有虞之朝考绩行于三载之时黜陟幽明于三载之后以时课功截有定法者如此夫是以赏罚明信人人自立于事功百庶之绩虽若不齐而咸熈之效若出一致其各有成效复如此定法行于君而成功着于臣有虞之治所以为不可及夫君使臣以礼臣事君以忠君之于臣惟知尽待下之礼尔初无待于诱之以赏而怵之以罚也臣之于君惟知尽事上之忠耳亦无待赏罚而后知所劝惩也然而日月易流人心易弛三载而不考其绩则无以提撕警觉而作其懈惰怠弛之心人不能以皆贤则职或不能以徧举三考而不继之以赏罸焉则亦无以知其贤不肖而为之进退则玩愒偷安茍且自便敷同日奏罔功者有矣庶绩何自而咸熈欤古之圣人知乎此也故于三载之后考其功课其殿最盖以三年有成则有能者可以自见矣虽未必遽能得其底蕴也有过固不可掩矣而犹兾其能自新也是以虽第其上下而犹未遽施以黜陟焉及其三考之后则九载之间人以久而可见功以久而可成凡有能者得以究其能而有过者亦无复能改其过也已明者才美外见而有功者也于是或益其土地或进其爵位所以陟之而示劝幽者职业不修而堕其功者也于是或黜其爵位或徙之逺方所以黜之而示惩圣人执此之政坚于金石行此之令信如四时据此之至公无私如天地宣力者知赏之必及而偷安者亦知罚之不可以茍免也是以敬尔有官勉尔为政孶孶汲汲不敢自暇凡而宅百揆则勉于亮采而百揆之职成矣敷五教之绩就典礼乐则礼节而乐和掌刑罚则刑清而民服内而朝廷外而羣国未有任其职而无其功者也有虞激劝人心之道诚万世之良法欤岂独有虞为然哉其所由来者尚矣尧之试舜也询事考言乃言底可绩三载所谓考绩于三载者也其黜鲧也以九载而绩用弗成其陟禹也以九年而水土平治此即三考黜陟幽明也泰和之在唐虞良有以欤虽然明良喜起之朝其稽功覈实虽不能不假诸
　　法而其礼遇臣【阙】　　　　　之【阙】者此又不可以不知也后世有【阙】
　　将以
　　致治或以滋乱者有矣
　　大禹谟
　　若稽古大禹曰文命敷于四海祗承于帝曰后克艰厥后臣克艰厥臣政乃乂黎民敏徳
　　大禹徳化大洽而尤尽告戒之诚正欲君臣责难以为图治化之本此史臣所以既賛其教化之盛于先而尤备述其责难之辞于后也以为考古之大禹其文命之敷既可以遍及于四海若可以自足而其心以为未尝足也方且陈其谟训以敬承于帝焉而其告君之辞有曰君必难其为君臣必难其为臣君臣克艰各务尽其所当为者则其政事乃能修治下民自共观感而速化于善矣处已治而犹若未治者如此非徳量之大者能之乎史臣以大禹称之良有以也自常情观之孰不曰治功之未感教化之未行圣人之所忧也四方风动万邦作乂则可以相安于无事矣禹之心何为而自视欿然耶呜呼是未知禹之心者也彼诚见乎朝廷之上君臣之间万事之根本在焉万化之权舆系焉苟顷刻谨畏之不存则怠荒之所自起毫髪几防之不谨则祸患之所由生为君者兢业以图治尤恐君道之或弛况可为之以易乎为臣者同寅协恭以辅君尤恐臣职之或废况可承之以怠乎此所以不以徳化大洽于一时者为已足而必以政治民化于无己者望其君也禹之心其若是乎且文命之敷果何自而见也观其东渐于海【阙】间无非此徳之充周也西被于流沙则弱水
　　之【阙】　　　　之洋溢也朔南暨声教讫则衡山之南幽都之【阙】　　　此徳之敷畅也地势有逺近而禹之徳教无逺近之【阙】　　有彼此而禹之徳教无彼此之异他人不啻足矣而禹之心尤歉然方自献可替否而尽其责难之恭也翼翼小心而竭其陈善之敬也于是忠言嘉谟日陈于前而其告戒之辞乃曰后克艰厥后臣克艰厥臣政乃乂黎民敏徳焉禹之意岂不曰贵为天子固可安也而一日万几谁之责乎尊居百揆固可安也而敬亮天工谁之任乎必也君不易其为君而常懐宵衣旰食之忧臣不易其为臣而常懐瘝官矌职之念如是则纪纲法度必粲然可观礼乐刑政必四达而不悖而政事无一之不修举矣夫君臣之身乃万民之所观仰也君臣之政化既行则天下之习俗其有不美者乎吾观夫林林而生者其质虽不齐今皆为于变时雍之归揔揔而羣者其情虽不一而皆有徧为尔徳之洽虽风之偃草地之敏树有不足以喻其速者矣抑又论之克艰之道禹为舜陈而舜以天下譲实基于此也何也盖克艰之辞方于禹而允若兹之语即契于舜是既有味于其言矣异时禅禹之辞有曰汝惟不怠揔朕师又曰克勤克俭不矜不伐终陟元后焉则舜以天下授禹非独以其治水之功实以其克艰之故也然则是道也实万世君臣为治之本原也孔子曰为君难为臣不易岂不信哉
　　文命敷于四海祗承于帝曰后克艰厥后臣克艰厥臣当徳化已敷之后正君臣责难之时是何古大臣也告君若是其至欤盖徳化未敷常情皆知其难徳化已敷虽一时君臣不能视之以易此【阙】治之原徃【阙】起于大治既成之后者此之故耳故文徳之敷禹虽可以祗承于帝而无愧克难之戒禹方以为君臣之责而不辞有虞之朝必非以文命既敷而有以易心者禹之相与警戒则实恐其有是【阙】也夫岂以一时之治效已成而可以自己乎【云　云】其【阙】　　天下之事以难为之则得其所以难以易视之则【阙】之所以【阙】　之难虽四海之大兆民之众皆可以渐摩于【阙】治政治之余视之以易则泰和至治薰蒸洋溢而玩心【阙】生吾固未知其所终也嗟夫天下无常治之时而爱君之深者每致忧于盛治之际世之为人臣者任君之事惟【阙】　未宁一民未化有以上厪宵旰之忧而无以为敬事之实一日治定功成民淳俗化瞻宇宙无复可为君臣之间动止相庆孰能以忧治危民之意致之言动之间哉禹之事舜则有异是焉者盖自洪水方殷受任平治吾观舜之所以命之者曰汝宅百揆曰亮采惠畴其委任付托之重有非一时羣臣所可并者禹以一身膺委任之重其所以【阙】而祗顺者宜何如其尽吾力也今也地平而天成
　　【阙】　　而三事和当是之时徳洽民心光至海隅恭已无为于【阙】东渐西被之声教有不知其所以然者皆禹之力也回思下民昬垫之初底于今见四方风动之效其艰难如此继自今告厥成功之后亦可以少致吾敬君之初意而庙堂之上都俞相与自此亦可以少寛其忧矣而禹之意则曰君臣教理之道不难于未治之日而难于既治之时逸居无教之初不可以易心为之而万邦作乂之后正当以为难而不可以为易也矧宇宙生民之责萃于君相之身一理有亏即君道之所欠匹夫不被其泽则受【阙】职任夫事者其责有不得辞天下至大玩心易生罔游于逸罔滛于乐伯夷之言所当戒也兢兢业业一日二日万几臯陶之谟不可忽也谨御辔于康庄之途慎舟楫于恬静之顷则徳化之已敷者益深治功之已盛者益着盖至【阙】　而禹承敬之意而后为尽耳虽然君道如舜臣道如禹臯稷契亦云至矣而禹犹拳拳焉何哉吁此其为圣人之治也盖圣人之心徳愈盛而愈下治愈隆而愈不足其【阙】　警戒之意凛然若遭至危而临大患者盖其心真见治之不足恃非心实自足而姑为是责难之辞也吁太和文徳之治非后世之所可及欤
　　嘉言罔攸伏野无遗贤万邦咸宁稽于众舍己从人不虐无告不废困穷惟帝时克
　　求言而任贤盛治所由基虗己以好贤圣人之所独夫惟善道登用而后天下无不安之民亦惟圣人在上而后天下无不用之贤茍非圣人莫能及也是故言之上者无所伏人之贤者无所遗其有以使天下之民咸被其泽而得其所者宜矣然非圣人之忘私顺理岂能稽众人而使善言之不弃非圣人爱民好士岂能不虐不废而使贤才之无遗此所以惟帝能之而非常人所及也禹以克艰之道望之舜舜以克难之效归之尧圣人之于治不敢自谓其已【阙】　如此【云　云】天下之安危系乎善言之进退而善类之【阙】又系乎君心之公私言治者所以深探其本而极
　　陈之也盖言者所以通上下之情贤者所以立邦家之基茍善论有一之未达贤才有一之或遗则民之不得其所者多矣然则谓天下之安危不系乎善言之进退不可也谏在臣听在君徳在人用之在君茍非人君有大公无我之心有视人犹己之量则防谄至而公议防礼貌衰而贤者去欲贤无遗而言罔攸伏得乎然则谓善言之进退不系乎君心之公私不可也古人之能尽此道而致此效者其惟帝尧乎贱而刍荛皆得以尽其情防而草茅皆得以伸其论则善言固无所伏矣居寛闲之野皆将有职于朝处寂寞之濵皆将有位于列则贤者固无所遗矣夫是以政【阙】而民安风移而俗易四方有磐石之固天下犹泰山之安万邦咸宁亦其效之所必至也虽然訑訑顔色拒人于千里之外一夫不获【阙】主罔与成厥功茍知有已而不知有人欲言之毕达者犹之覆巢取邜而鳯鸟不至刳胎焚林而麒麟不游茍虐无告而废困穷欲贤者之毕集也难矣圣人惟知乎此也博询众庻而不惮咨访之勤闻善则从而无系吝之意众人之言且乐闻之则言之善者可知矣善论岂有抑而未达者乎民之颠连而无告人所易虐者也而不之虐士之困而处穷人所易废者而不之废于无告困穷且加意焉则人之贤者可知矣贤才岂有不録者乎夫惟大公无我故能舍己以从人惟其徳盛礼恭故能不虐而不废防以惟帝时克者非常人之所能为也惟之为言独也尧之外无余人克之为言能也尧之水莫能及自非圣人深见其道之未易尽安能究极至此也哉程子曰舍己从人最为难事已者我之所有虽痛舎之犹惧守己者固而从人者轻此所以非帝尧莫能及也虽然舜绍尧致治者也重华恊帝固有自来观其好察迩言取人为善则言之嘉者必无所伏矣元恺登庸九徳咸事则人之贤者必无所遗矣当是时也庶政惟和万国咸宁则天下之民固无不安者矣君臣告戒方且指此为克艰之目而不敢自谓其必能其战兢惕励不自满足之心为何如哉孔子曰博施济众修己安人尧舜其犹病诸亦可谓知圣人之心矣
　　嘉言罔攸伏野无遗贤万邦咸宁
　　善言无不达贤才无不用则天下之民亦无不安矣夫天下安危系于贤才之用舍而尤系于言论之通塞也故当防和之世言之嘉者既无所伏于下人之贤者又无或遗于野广延众论悉至羣臣如此则万邦虽广又焉有不得其所者乎善类聚于朝而善治形于下固有不期然而然者矣【云　云】尝谓人君之治天下孰无任贤使能之心贤者之生斯世亦孰无致君泽民之念哉而匹夫匹妇有不被其泽者何也谓言已闻而不必咨不知伏于下者之难逹也贤已用而不必求不知困于侧陋者之难进也夫忠言谠论有不尽闻则何以周知生民之利病端人正士有不尽用则孰与任天下之事功以是而求治安不犹郤步而求前倒植而求茂不可得也圣人知其然故赏谏诤以来谠言集众思以广忠益使凡古今理乱之故政治得失之由孰为利而在所当兴孰为害而在所当去茍可以安国家利社稷者知无不言言无不听则天下之嘉言举无所隠伏矣旁招俊乂而有徳者无不举矣翕受敷施而有善者无不容使凡懐材抱艺者皆将有职于朝而无考槃在涧之讥佩仁服义者皆将陈力就列而无白驹空谷之叹则在野之贤举无或遗者矣夫善言必达则治不昧于所施贤俊登庸则政不失于所付将见道徳之所薰陶教化之所浃洽跻斯民于仁夀措斯世于平康而凡胙土分茅星罗棊布者又安有一邦之不蒙其休而一夫之不获其所者哉谓之咸宁信乎天下之民举安矣嗟夫为治固有其本而致治必有其要人君惟能受言如流求贤如渇而万邦为之安此固为治之本也欲言之罔伏在于舍己而从人欲贤之无遗在于不废困穷之士是又至治之要也然非忘私顺理爱民好士之至何以及于此哉帝舜不敢自谓其必能而归之惟帝时克其一念克难为何如也有虞之治岂偶然哉
　　帝徳广运乃圣乃神乃武乃文皇天眷命奄有四海为天下君
　　圣人萃盛徳于一身故有为于三才之主宰盖大徳者必受命圣人所以富有四海而贵为天子也吾于古之帝尧见之帝尧之徳广大而无外运行而不息大而能运则变化不测故其妙于无迹则为圣为神显于可见则为武为文皆此徳之充周殆非言语形容所能尽也夫以是天鉴厥徳用集大命俾之悉有四海而君临天下焉其付畀之重为何如哉【云　云】皇天无亲惟徳是辅天难忱斯命不易哉未有盛徳不足以格天亦未有天命不佑于有徳者也故用集大命而抚绥万方必齐圣广渊之成汤也诞膺天命以抚方夏必徽柔懿防之文王也汤也文王也初无心于得天下而天自不能不命之天岂私厚于圣人哉盖天之于物栽者培之倾者覆之因其材而笃焉则眷命之隆付托之重自不容舍盛徳之圣人而他适矣天于成汤文王如此则其于帝尧可知矣且尧之徳何如哉自其大而无外者言之则如天之无不覆帱也如地之无不持载也自其运行不息者言之则如四时之错行如日月之代明也以言其圣则大而能化非方体之可拘以言其神则圣不可知非推测之所能及强刚毅足以勘定其祸乱此固赫然可畏之武贲饰礼乐足以经纬天地又所以为焕然成章之文盖圣神武文以粲然有伦者言之其小徳之川流广运以浑然本体者言之其大徳之敦化圣人之徳如此天于圣人当何如哉眷而顾之所以使之有四海也顾而命之所以使之君天下也四海至广而圣人有之则尺地莫非其有矣天下至大而圣人君之则一民莫非其臣矣至富之无敌至贵之无伦如此圣人果何以得此于天哉无他有大力量则有大负荷夫以四海之广羣生之众皆受制于一人非聦明睿智足以有临其孰能与于此帝尧自唐侯特起为帝凡其绥来动和而措天下如太山之安除残去暴而跻羣生于仁夀之域使雍熈之治独高于五帝而冠絶乎百王皆神圣武文之功用也而岂徒然哉或者以为益之此言非以美尧且以规舜是未知颂美之辞异乎规戒之体者也又乌足以知圣人也哉虽然舜绍尧以致治者也濬哲文明温恭允塞舜之大徳亦尧之大徳也厯数在躬故自耕稼陶渔以至于帝舜之得位亦尧之得位也先圣后圣其揆一也而何以优劣疑之哉抑又论之大徳为必受命者其常也若吾夫子温良恭俭让之徳止闻侯国之政终不能朝诸侯有天下者是又其变然而尧舜能以其道治天下孔子又推其道以教万世其功又有大于尧舜者焉善乎宰我之言曰以予观于夫子贤于尧舜逺矣
　　益曰吁戒哉儆戒无虞罔失法度罔游于逸罔滛于乐任贤勿贰去邪勿疑疑谋勿成百志惟熈罔违道以干百姓之誉罔咈百姓以从己之欲无怠无荒四夷来王大臣嗟叹以进戒于其君盖欲其君道之无不尽而致其逺人之无不服也夫逺人岂易格哉顾君道之尽何如耳为大臣者岂容已于言乎昔者益之戒舜其知此矣先吁后戒而欲使其听言之审首曰戒哉而能致其陈善之诚盖君道至难尽也尽之之要未有不自此戒而始也况当天下无虞之时法度未至于废弛故戒失坠逸乐易至于纵恣故戒其逰滛言此三者人君之所当谨畏也然未可以为至也任贤以小人间之谓之贰则欲其勿贰去邪不能果断谓之疑则欲其勿疑谋为揆于理而未安者则勿成焉志虑谋于心而未发者则惟熈焉罔违乎道义之正罔咈乎人心之公于是八者皆人君之所当戒惧者也果能以此道而无怠于心无荒于事则治道益隆四海之逺莫不归往盖有不期然而然者矣为人上者可不以君道而以为来逺人之计哉【云　云】伯益【阙】禹克艰【阙】　之谨其防如此【阙】
　　之言而人主不可【阙】　　之助【阙】
　　以为【阙】　则不【阙】论以【阙】
　　戒之一辞【阙】
　　立【阙】之【阙】　　　　　　　　　　　　果何所见于此哉盖治不忘【阙】　不忘【阙】此大臣之【阙】　而欲其君道之无不尽也夫【阙】所【阙】　为所当为【阙】之民未有不心悦而【阙】　者矣治道【阙】　四方【阙】之心虽不期于逺人之至而逺人之【阙】义向化
　　自【阙】　　于圣人之世矣伯益之道戒其知所当务哉夫戒之为美大矣大臣所以【阙】戒哉【阙】　辞而寓其深长之意者【阙】　不切事情之谈以【阙】而【阙】动其君之听哉盖戒者一【阙】之凖百为之原为君而茍不知戒则理欲之分不明而修己治人之道废矣故当朝廷清明海宇宁谧此天下无虞之时也人君于法度则易失于逸乐则易纵惟儆戒之心先入以为之主则法度之扄牖吾见其能守矣逸乐之萌芽吾见其能杜矣夫如是则心正身修义理昭著而于人之贤否孰为可任孰为可去事之是非孰为可疑孰为不可疑皆有以寓其防微而絶其蔽惑之患故其天君泰然百体从令清明在躬志气如神而于天下之事孰为道义之正而不可违孰为人心之公而不可咈皆有以处之而不失其理焉益之此言甚有次第详其惩戒之本防无非欲人君以是八者内无怠于其心外无荒于其事尽君道之所当尽而致其治道之隆则逺人之归可计日而待矣虽然圣人之治不过九州东夷西戎言语不通未易格也南蛮北狄道路寥逺未易至也今也合四夷之众而无间于来王之心是岂无其故哉亦惟圣人君道之能尽耳伯益之为帝舜规其防微矣尝因伯益之言而思之舜帝徳罔愆由仁义行而于逸乐无有也元恺登庸四凶摈斥而于邪正之辨至明也兢兢业业善与人同其于君道无不尽也夫圣莫圣于舜而益岂不知之其
　　进职之【阙】　　　　而不足者何哉盖大臣忧国爱
　　君之心【阙】　　　　　　欲勉其所未至况处乎崇髙之位所以儆戒者当如是也厥后周公之告成王抑亦得伯益之遗意者欤观其无逸之书以呜呼而发其端以无皇耽乐而为之戒其意古之大臣务引其君以当道而尽责难之恭吾于伯益周公见之矣有志于唐虞成周之盛者不可不考于斯
　　帝徳罔愆临下以简御众以寛罚弗及嗣赏延于世宥过无大刑故无小罪疑惟轻功疑惟重与其杀不辜宁失不矜好生之徳洽于民心兹用不犯于有司
　　君徳寓于立法行仁者其感深民心叶于迁善逺罪者其化盛此圣人之所以感乎下与斯民之所以化乎上者一人心之相为流通也昔帝徳之罔愆而临御以寛简为本凢其用刑行赏或有所疑则常屈法以申恩不使执法之意胜其好生之徳此其仁爱之心得以行乎常法之外而入于民心之深也上焉而好民之心如此下焉而自好其生者莫不观感向化之同迁善逺罪之至而不犯于有司之法矣吁此臯陶以帝舜美其功而归功于帝也欤【云　云】大哉仁心之相周流乎其所以为圣徳君临之至而民心向化之机乎何则天地之大徳曰生则天地生物之心而已圣人以天地之心为心所以好民之生者此也斯民以圣人之心为心则所以自好其生者同此心也圣人而好民之生则君临于上而不忍于法者非此心之所由推乎斯民而自好其生则向慕于下者非此心之所感乎一心流通贯彻乎君民上下之交而斯民之不犯盖在于君徳之好生矣且臯陶为士师之官则上不用刑而下不犯法者臯陶之法守也何拳拳于帝之徳欤盖谓帝徳之盛非一善之可名而无一毫之或过也上烦密则下无所容而帝之临下以简则无烦【阙】之法矣御众者急促则扰【阙】而帝之【阙】众以寛则无【阙】　之政矣刑【阙】　　　恶而【阙】
　　而令则逺延于世矣【阙】
　　所犯虽大必宥不忌故【阙】　　必刑则凢刑罚之
　　用不亦原情而定罪乎罪有可疑用轻以罚之功有可疑则重以赏之以其刑罚之施不亦刑而厚赏乎一或杀之则恐陷于非辜不杀之则或失之轻纵是又非圣人至公至正之心矣而圣人则曰与其杀之而害彼之生宁姑全之而自受失刑之责此其仁爱忠厚之志何莫非帝徳罔愆而好生之本心哉是心也黙寓于用刑行赏之中洋溢乎屈法申恩之日则其深入人心者不啻沦于肌肤浃于骨髓由是而斯民渐染于徳化之中者曰吾君而不忍伤民之生而吾民者可不自爱其生乎兹其所以迁善逺罪而不犯于有司也由是而沐浴膏泽之下者曰吾君而不忍残民之生为吾民而可不自好其生乎兹其所以趋善避恶而不犯于有司也夫刑期无刑者有司之责而斯民之不犯则吾君好生之至焉辟以止辟者固有司之职耳而斯民之不犯则吾君好生之至焉上有好生之徳则下有不犯之休此臯陶以斯民之不犯者归美于舜欤前乎此而舜之训曰惟刑之恤哉既而命臯陶者曰惟明克允者矣至此而归美于臯陶也则以惟兹臣庶罔或干于正者言之臯陶岂媿于帝舜之命哉今也不居其功而归功于舜抑又知所本矣而舜之意则未然也故曰俾予从欲以治四方风动时乃之休则舜之拳拳于臯陶者何如哉呜呼臯陶作士而不有帝舜之徳固无以使民不犯而刑措不用也帝舜好生而不有臯陶之功亦何以奉宣良法而广上之徳意耶传曰舜以不得禹臯陶为已忧信矣
　　人心惟危道心惟微惟精惟一允执厥中无稽之言勿听弗询之谋勿庸
　　存于内者守乎理之正接乎外者絶乎人之私此圣人传心之要也盖圣人之所以为圣者以其内外之交相养乎昔者舜之命禹谓夫人心本一囿乎形气则为人心本乎性命则为道心心非道则无所主而愈危道非人则无所寓而愈防诚能精以察之一以守之则此心所存纯乎天理之正而此心所守莫非至中之体允而执中又安有过不及之失哉然心学有全体所当信者天理之公所不当信者人情之私彼无稽之言者不师古之言也弗询之谋无叅考之私谋也其与中相反甚矣必也拒之而勿听絶之而勿庸庶乎私情不为天理之累而执之有得于中者亦固焉吁内外之交相为养斯所以全其大中之道欤【云　云】尝谓人皆知圣人之谨诸内所以全吾心之天而不知圣人之谨诸外亦所以全吾心之天盖谨诸内者存诚之本而谨诸外者闲邪之机始焉养乎内以察其外终焉制乎外以安其内内外之间夫亦兼致其谨而已且人皆有是形也故虽上智不能无人心心皆有是性故虽下愚不能无道心是心也一而二二而一者也是故舎道而狥乎人则荡于情欲将危殆而不安矣离人而求道则流于虚无益微妙而难明矣精以察之而常使人心不汨乎道心一以守之而常使道心不陷乎人心夫如是而后有依据无所偏倚而此理体以具所谓中者信乎其可执而不失其理之正矣虽然中有所执是果无所用其心哉天下之理防于一致防于万殊运【阙】　　无乎不在交际之顷尤圣人之所深虑也盖人惟一心【阙】之者众一听之不审则彼之投此之【阙】也一谋之【阙】则彼之谋此之蠧也是故【阙】辞之蔽【阙】　之【阙】之言也乃人情之私也要当絶之而不【阙】
　　曰中道之已执可保其不作【阙】



　　其中此圣人养心之极功传心之【阙】防舜禹授受
　　之际是将何求哉自是以来成汤文武之为君伊傅周召之为臣既皆以此而接乎道统之传吾夫子虽不得其位而所以继往圣开来学其功盖与尧舜并鲁论一书皆圣人言行之所萃观其曾子一贯叹中庸之鲜能无非以精一之理示当时学者至于口给之屡憎佞人之必逺尤汲汲为申言之盖与大舜无稽勿听弗询勿庸论越宇宙而同一关键也噫微圣人吾谁与归
　　臯陶谟
　　臯陶曰都在知人在安民禹曰吁咸若时惟帝其难之知人则哲能官人安民则惠民懐之
　　大臣美其言而欲尽知仁之事同列叹其难而推论知仁之效盖知仁二者诚治道之所系而欲行以致其效则未易能也观禹臯陶答问之辞乃见矣方臯陶叹美而言也以为知以知人仁以爱人二者乃为治之要道固不可偏废也而禹吁而不尽然之以为既在知人又在安民二者兼举虽帝尧亦难能之何也盖知人则见之明而能尽官人之道安民则恵之博而能致民之懐知人之效其大如此是果可以易能哉大臣知知人之效为甚难则必行以求之矣尝谓用人之当否乃治乱之所系而民心之叛服又兴亡之攸基二者之间不可不加之意也然官人非难而尽知人之道为难使吾心之明无幽不烛则不患用人之不当矣得民非难而尽安民之道为难使吾心之仁无逺而不届则不患民心之不归矣何也盖天下之人善恶之相杂知愚之相混茍吾之明不足以察之则君子在野小人在位者有之矣此知人所以为难也天下之民好尚之不齐从违之靡定抚之则后虐之则雠茍吾之恵不足以周之则暑雨祈寒民情怨咨者有之矣此安民所以为难也大禹臯陶之相答问必声嗟气叹而不自己者其亦有见于此欤甚矣人心之不可不察而民情不可以不安也玉表者石中鳯鸣者鸷翰优于赵魏老者不可以为滕薛大夫此为治所以必在于知人也寒者欲衣饥者欲食鳏寡独孤者之欲得其所此为治之必在于安民也二者有一之或缺焉则非所以为治矣然臯陶既叹美而言之矣禹之大圣宜亦心领而神防矣乃吁而不尽然之复以为二者兼举虽帝尧之圣亦难能之何哉禹之意岂不曰知人知之事安民仁之事也其知如神莫帝尧若矣然驩兠之咨共工之举犹不能无惑焉则知人非帝尧之所难乎其仁如天亦莫帝尧若矣然博施济众修已安人犹且以为病焉则安民非帝尧之所难乎仁知兼尽其难如此然非可以畏其难而自阻也惟思其艰则可以图其易耳诚使察人之际果能有克知之明灼见之真则此心湛然如鉴之空而妍丑恶自莫能逃于前矣如是而官人吾见在官皆贤能之选列职皆俊乂之才宁复有不胜任者乎治民之际果能视之如伤爱之如子则徳洽民心如春之融而元元总总无一夫不被其泽者如是则民之众皆懽欣鼓舞而无异情懐服爱戴而无违心宁复有梗化者乎呜呼知人安民之效其大盖如此哉然尝论之臯陶之谟实推广上文未尽之防也臯陶既言修齐治平为治道之大纲矣复因禹之俞而言节目之要惟在于知人安民而已盖人者已之辅民者国之本人君所当用力莫切于此能知人则为庶民励翼之权舆矣能安民则为近悦逺来之枢纽矣治平之要不外乎此此禹所以为甚难而臯陶复以知人安民之谟陈也帝舜在上而臯陶之所答问者犹如此所以唐虞之时野无遗贤而万邦咸宁也欤虽然知人安民固为治之大端而知人又安民之本也盖君之仁不能自达于民推其爱以及于民者尤有赖于臣焉故贤否不择而庶职隳废则人君虽有仁心仁政而民不被其泽矣果何所恃以为安耶此孟子所以曰尧舜之仁不偏爱人急亲贤也观书者必有考于斯
　　日宣三徳夙夜浚明有家日严祗敬六徳亮采有邦翕受敷施九徳咸事俊乂在官百僚师师百工惟时抚于五辰庶绩其凝
　　贤材之成徳各有所宜故人君之用贤各称其徳而治效为无间也夫官人之要量材録用而已盖世无全人惟贤材有偏长之徳茍非人君合众徳而并用之则何以成天下之治哉昔者臯陶之告帝舜也谓贤材非一端有三徳者能日宣而夙夜浚明则使之有家有六徳者能日严祗敬则使之有国是贤材之成徳固难然人君之用贤尤难必也合受而敷布之则九徳之人咸事其事而俊乂皆在官矣上焉百僚相师以及时而趋事下焉顺四时而众功皆成焉然则贤材自然之徳各着其邦家之际人君当然之任每极乎庶绩之成非善于官人者孰能与于斯【云云】其防如此尝谓九徳为贤材自修之本而用贤又
　　人君致治之原是何也自贤材而言之则九徳之备于身者有多寡之殊而职任之宜于外者有大小之别三徳而为大夫六徳而为诸侯焉自人君而观之则九徳不必兼全于一人而任贤必各随其差等量材审官度徳授位大以成其大小以成其小则朝无旷职野无遗贤而天下之治有不期然而然者矣茍为不然凢九徳之宜于家邦者虽皆可官可使之仁贤而人君每责备九徳于一人之身借曰国有仁贤有而不用有若无耳天下奚其治是以臯陶概言贤材成徳之目于其前而详伸人君用贤之道于其后反覆丁宁其告君之意至矣且夫三徳六徳者九徳之中有其三有其六也九徳有其三而能日日宣明以充广之早夜浚明可以为卿大夫则使之有家焉九徳有其六而能日日严祗敬之以治政事则使之有国焉此岂非贤材之成徳各有所宜者乎然有九徳者贤材也能用九徳者吾君耳徳之多寡虽不同而人君之举用则无遗翕受则合众徳而并举之敷施则合众徳而徧布之俾其大而千人之俊小而百人之乂皆在官使则夫朝廷百僚率相【阙】法无一官之非贤也内外百工及时趋事无一职之或废也言其人之相师则曰百官言其人之趋事则曰百工其实一而已官得其人则事无不举五辰者四时也木火金水王于四时而土则寄王于四季也百工趋事则能顺五辰而不失其序矣庶绩者众功也如春之修举政事夏之劳民劝农秋之禁诛慢冬之谨盖蔵敛积畜即所谓众功也抚于五辰则能成庶绩而不失其凝矣此又岂非人君之用贤各称其徳而治效为无间乎论至于此则知日宣日严之有家邦者即九徳咸事之人俊乂在官而庶绩其凝者即三徳六徳之士原贤材之成徳不必分序九徳之目而着其实推人君之用贤则能惟以翕受敷施之言而揭其要所以深明官人者在于量材録用而已一节深于一节臯陶可谓善告君者矣抑论之臯陶之告舜一则曰在知人在安民一则曰知人则哲安民则恵此盖因言知人之事而及官人之道也其曰亦有九徳之行所以述其知人之目也其曰彰厥有常吉哉所以言其有常之实也所谓日宣日严非有常之谓乎所谓三徳六徳者非九徳之行乎天下无弃材而天下无废事此唐虞之盛为不可及也呜呼后世殷周克即宅克即俊与夫克知三有宅心灼见三有俊【阙】
　　知【阙】　　　　　　　　官人之道犹髣髴唐虞之际三代之治所以并隆者良有以也柰何秦汉而降官失其人才胜乎徳其视翕受敷施之语岂不甚可慨也夫吁
　　日宣三徳夙夜浚明有家日严祗敬六徳亮采有邦徳有多寡而日新之徳同故职有大小而明治之效同此圣人録徳定位量能授官之政也昔者臯陶陈谟于舜谓人于九徳之中有其三日宣而充广之则使为大夫而复明其有家之政九徳之中有其六又必日严而祗敬之则使之为诸侯而亮采其有邦之政矣日宣日严皆所以致其日新之功故浚明亮采皆有以致其明治之效人君明治之要惟在于设官分职而已然设官分职岂拘拘于九徳之备哉夫徳固不可求全而位不可不称其徳必求其备则下无全人而废事多不量其材则徳薄位尊而幸位者众小之不足以治一邑况欲大而可治一邦也亦难矣惟其徳足以胜任而犹不敢有自足之心进修之实在我者有加而无己则治效之见于家国者可以有隆而无替矣且夫人才品秩固为不齐总之为刚柔正直之三分而不出乎寛栗强义之九九者在人岂悉备而无缺哉亦随其所有而取之耳九者之中有其三若寛而栗以至愿而恭之类是也岂徒贵其有是三者而已哉以其能日宣而充广之使其徳之益以着也如是使之为大夫吾知其夙兴夜寐不敢怠遑而一家之事皆将粲然而有伦秩然而不紊矣九徳之中有其六若乱而敬以至强而义是也然亦岂徒有是六者而已哉以其能日严而祗敬之使其徳之益以谨也如是而使之分茅胙土而为诸侯吾知其必能戒惧以自持战兢以自保而一国之政皆将昭著而可观振举而不坠矣然则为政以徳果何事而不治亦何为而不成也哉虽然三徳而有家六徳而有邦亦特以徳之多寡职之大小概而言之初非拘拘于三与六而已也所贵乎人君者翕而受之敷而施之使九徳之人咸事其事大而千人之俊小而百人之乂皆在官使以天下之材任天下之治唐虞之时下无违才上无废事良有以矣
　　无教逸欲有邦兢兢业业一日二日万防无旷庶官天工人其代之
　　人臣之戒君既欲其慎于修己以图治又欲其谨于用人以共治盖修已而不可纵者以事防之可畏而用人之不可轻者以所治皆天事也在昔臯陶于帝舜之前言人君无以逸欲而导诸侯而当兢业以图治盖一日二日之间事防之来且至万焉一日或纵则万防荒矣此所以慎于修已而不可纵也既有以修于已又必谨于用人故又言人君无用人非其才而使庶官废厥职盖人君代天理物庶官所治无非天事一职或旷则天工废矣此所以必谨于用人而不可轻也呜呼臯陶两陈致戒之词于其前而复两陈为治之要于其后爱君之心为何如也【云　云】尝谓人主一心关系于天下为甚重下而诸侯之所取法者君也上而天命之所付托者君也人君任天下之重如此又安可怠于修已而慢于用人也哉盖致治之本固在于已而分治之则实在于人茍逸欲而怠荒则上行而下效一日纵欲则防防之祸着用人而非其才则上天之工废此臯陶所以陈谟于帝舜之前也盖声色之谓欲宴安之谓逸人君曷尝以是教诸侯哉然处崇高之位而为天下之仪则上有好者下必有甚焉者矣故人君当以勤率诸侯而不可导之以逸当以俭率诸侯而不可导之以欲此所以修己而不可纵也为其修已而不可纵者以万防之可畏也盖一日二日为至浅而万防之来为至多故必戒慎恐惧以图之不然则祸患之防蔵于细微一日纵欲则祸防着矣可不慎于修已以图治耶虽然己既修矣而天下之大四海之广岂一人之所能独理故内而百揆四岳外而州牧侯伯设官分职与之共治而人君曷尝使之旷职哉然庶官非无其人之谓旷用非其人则虽有其职如无其职矣此所以必谨于用人而不可轻也惟其谨于用人而不可轻者以天工之可畏也盖天下之事无一不本于天天不能以自治而命之于君君不能以独治而任之于臣君也者代天而理物者也臣也者与之共食天禄而共治天职者也故在选贤任能不可用非才而旷庶官之职何则庶官所治皆天事也茍非其人则天工废矣可不谨于用人以共治耶抑尝考之帝曰咨汝二十有二人钦哉惟时亮天工则舜之不以逸欲导诸侯而兢业以图之为可见矣不轻用人才而克相天事亦可知矣然臯陶之陈谟而戒之之切如此者盖惟圣罔念作狂惟狂克念作圣故圣君不以徳业已盛而忘儆惧之心大臣不以吾君无是事而忘规戒之益故能保治于无穷也欤且不特臯陶为然也吾观禹之告舜曰无若丹朱傲惟慢逰是好岂非臯陶无教逸欲之谓乎又曰万邦献共惟帝臣惟帝时举岂非臯陶无旷庶官之防乎他日帝庸作歌有曰勑天之命惟时惟防则深有感于君臣责难之意矣吁盛哉
　　天聪明自我民聪明天明畏自我民明威达于上下敬哉有土
　　天人之理为无二人君之心当无忽盖天人一理通达无间而敬而无忽是又合天人而一之者也是以在昔臯陶陈谟于舜谓天之聪明因民之视听以为聪明天之明威因民之好恶以为明威民心所存即天理之所在人君敬而无忽是又合天人而一之者也盖敬则不忽乎民是即不忽乎天也有天下者而不知敬谨奚可哉人君居天民之两间上则受乎天眷下则主乎万民此可以理论而不可以势观也茍以势而观之则受天之眷惟知天之尊而当敬主乎万民惟知民之卑而可忽于此知敬天而不知恤民者多矣以理而论则祐下民而作君师正欲其代天以治民也况民之所欲天必从之则天固不可不敬而民尤不可不恤岂可以差殊观哉今夫高高而在上者天也林林而居下者民也天民之相去盖邈乎其不接也则天之聪明明畏谓之不自于民可也而曰自者何也盖天之聪明未尝倾耳以听下目以视但因民之视听以为聪明天之明畏未尝见其何为而彰善何为而威恶但因民之好恶以为明威耳民心所存即天理之所在则为人上者柰何不敬必也严恭寅畏以天命而自度治民祗惧不敢怠荒而安宁民虽至愚吾不以愚而忽之民虽至弱吾不以弱而易之则下可以得乎民之心而上可以合乎天之心是天人之理合于一者定于一理嗟夫世之人君固有岐天人为二致于是知敬天而不知恤民者多矣卒使民心怨于下而天变形于上由此推之则天人之理实相贯通而有国者诚不可斯湏而不敬也臯陶陈谟所以拳拳于此欤后伊尹之吿大甲曰皇天无亲克敬惟亲民罔常懐懐于有仁其即臯陶之之意盖无以异然则臯之谟尹之训真有土者之鉴欤
　　益禝
　　懋迁有无化居烝民乃粒万邦作乂
　　圣人有以均天下之利然后民食足而治功成也夫利或偏聚而不均则民有不得其飬者矣治功何由而可兴乎昔在大禹深虑乎此故于水患既平之后山泽之利己兴懋勉其民徙有于无交易变化其居积之货盖欲使之有无相通而利均于天下然后烝民乃得以粒食而万邦得以兴起其治功焉噫使圣人懋迁之政不笃则利不足以周天下而治效亦无由而着于天下矣【云　云】尝谓民之所资者粒也民之所急者食也天下之民所以享其利而遂其生者皆由于此而治化兴行之机四海乂安之效莫不胥此焉出何也民者邦之本而食者民之天也夫民衣食不足则救死而恐不赡何睱治礼义及其家给人足之后求得欲遂之余率之以善而知所劝威之以刑而知所惧然后以令则行以禁则止治功之兴其孰能御之哉民生于焉而可遂矣然而居山林者多材木居川泽者多鱼盐茍上之人不有以通之则农有余粟而病于寒女有余布而阻于饥民生之不遂者自若也故为之君者必有以懋勉其民使之徙其所有易其所无教者孜孜而不敢怠以其有余补其不足者勉勉而不敢自己夫然后有无得以相通匮乏得以相济天下之利无不均之患矣于是民生之众糓不可胜食而无复阻饥之忧含哺鼓腹而非复前日艰食之比矣民而谓之烝民可以见其无一夫之不获而林林总总之众举皆得其养矣夫圣人在上惟忧民失其养耳民得其养果何患乎治功之不成乎礼乐刑政由是而修明纪纲法度于是而振举四方有风动之休而比屋有可封之俗矣邦而谓之万邦可以见其无一所之不尽而东渐西被迄于四海举皆兴其治矣岂非民食足而治功成乎嗟夫圣人爱民之心无所不用其极也天禹以洪范九畴其三曰农用八政必以食货为先盖食货者所以养生也是时民方免阻饥之厄宜乎懋勉之意如此也虽然舜以臯陶既陈知人安民之谟因呼禹使亦进其言而禹乃厯述其治水之功以迄于万邦作乂禹岂好为是夸尚哉不述其治水之本末则无以知万邦作乂之由不知成功之艰则未有能保其功于无穷者禹吾无间然矣
　　安汝止惟防惟康其弼直惟动丕应徯志以昭受上帝天其申命用休
　　人君宅心以图治尤必资其助于臣天下同心以顺治斯能必其应于天盖君臣之交修如此所以能得天人之交应也昔者禹之告舜谓夫圣人一心万化之原止于至善而不可迁察于物欲而不能蔽此所谓顺适天道心之正者然也夫既得其所止则能以之审其事之发而省其事之安矣至于左右辅弼之臣又皆尽其绳愆紏谬之职则其内外之交修而无有不至而图治之要何以加于此哉夫如是则是惟无作作则天下之人罔不丕应固有先志而徯我者矣以是而昭受上帝而上天岂不重命而用休美之乎吁人君以一心之微而求感通乎天人之理可不尽其交修之功哉
　　帝光天之下至于海隅苍生万邦献共惟帝臣惟帝时举
　　圣人囿天下而有不可掩之徳故能化天下而无不可用之贤盖君徳着于上贤才兴于下感应之机为甚速也古之大臣所以启其君之听而告之以为使帝徳光辉逹于天下至于海隅苍生之地莫不昭灼徳之逺着如此则万邦之广民之贤孰不感慕兴起而皆有帝臣之愿惟帝时举而用之耳盖当君徳大明之时正羣贤向用之日彼庶顽防説之未化岂足虑哉圣人化天下之徳者其机为至神天下化于圣人之徳者其效为甚速也盖阳和市气则枯株朽甲无不为之敷荣皎日丽空则层氷积雪无不为之消蚀夫物则亦有然者矣而况于人乎故成汤有日新之徳则耕莘之伊尹归之而不仁者逺矣文王有光于四方之徳则钓渭之太公归之而天下皆义民矣夫以汤文之徳尚能作兴天下之贤俊况大舜膺大徳而出日月照而四时行固举一世而薰陶之其所以鼓舞多士而风动特其余事耳而何忧于庶顽防説哉禹所以不敢轻易其言必呼舜而后告之欲使审于听信者为何如也且夫天地为至大故有生之类无不覆载也而圣人之徳殆与天地同其大日月为至明故容光之地靡不照临也而圣人之徳殆与日月并其明彼薄海之隅地之至逺者也而帝徳无逺而弗届苍苍而生物之至微者也而帝徳无微而弗烛举天下之大民物之多无一而不囿于其间天涵地育之中日辉月霍之下均此生而均此性而均此徳者也懽感动荡之余鼓舞作兴之际将见懐材抱艺者孰忍自弃于明时耕莘钓渭者孰不欲致身于廊庙由是翕而受之敷而施之或以事举或以言而无非可举之贤矣徳之所以感人者如此推是以往虽金石可化豚鱼可孚于庶顽防説也何有昔者有虞之时以重华叶帝之君而致比屋可封之俗顾乃犹有顽不即工防説殄行者焉明之以射侯而不能掩书之以简册而不知愧刑以威之屏而不齿固未为过而大禹之心乃有不尽然者与其加之以威不若明之以徳惟知求诸己不必求诸人徐以待其自化惟徳动天无逺弗届至諴感神矧兹有苖之意禹之告舜与益之賛禹者同一揆也圣人之心天地生物之心欤厥后有苖逆命不格于大禹徂征之时而格于文徳诞敷之后于此见徳之足以感人而威刑之果不足恃如此唐虞圣人纯任徳教其有以致雍熈之治也宜哉
　　臯陶拜手稽首飏言曰念哉率作兴事慎乃宪钦哉屡省乃成钦哉乃赓载歌曰元首明哉股肱良哉庶事康哉
　　大臣之形于言者固欲君心致敬以图事功大臣之形诸声者尤欲君臣相湏以图治效盖君臣各尽其道治功固无难者然究其本则在乎君心一念之敬焉此臯陶所以先述其赓歌之意而后形为赓歌之辞观其既拜稽以尽其礼复飏言以致其辞而所言者又以念哉为先焉诚以人君当总率羣臣以兴事功而必谨守其法不可以不敬也庶事既兴又必数考其功又不可以不敬此将赓歌而先述其赓歌之意也而其赓歌之辞乃曰君犹元首惟在于明也臣犹股肱惟在于良也君明则臣良而天下之事无不安其所曰明曰良非一念之敬者能之乎噫尽敬以致其辞则有以动乎君之听声歌以致其戒则有以感夫君之心臯陶其善于进戒者哉尝谓天下之治由警戒而成至歌颂而极于歌颂之中而不忘儆戒之意固于有虞之君臣见之矣然臯陶作歌之意则谓事之始终惟在于敬其歌之辞则又谓必君明臣良而后可以成治功若不相合焉者何也呜呼此臯陶所以为善于进戒者也彼诚见夫天下之事一日二日万防非有明哲之君忠良之臣其能成始而后成终者鲜矣然而明良之道非存心以敬者不能也故君而能敬则天理存而私欲不足以汩其中此心之天虚灵洞澈而不患其不明也臣焉见君之明如此则必常懐忠诚之念而怠慢之气不设于身体不患其不良矣君臣之际明良相逢天下之事其有可虑者乎此臯陶所以先以敬而启其明良之端后作歌而期以明良之效也今观臯陶之吿舜也其拜手稽首非谀以取容也不如是不足以尽吾诚敬之意也大声疾言非矫激以为直也不如是不足以达吾忠鲠之蕴也臯陶之忠诚既已见于辞色之间矣而复以念哉之説进焉盖谓夫事之未作当总率羣臣以兴之而必慎守乎成宪茍成宪不谨则有纷更变易之患旧章或由是而乱矣而始之一念不可以不敬也事之既作尤必君心自察之而屡省其成功茍成功之不省则有诞慢欺蔽之失而庶绩讫不能有成矣是终之一念不可以不敬也臯陶作歌之意既以达于君矣然后赓歌之辞乃继续而进焉其赓歌之辞若曰君位乎上譬则元首也臣位乎下譬则股肱也元首者所以运乎众体不可以不明非苛察之谓也股肱者所以卫乎心目不可以不良非诡随之谓也知人则哲则尽君之道矣咸懐忠良则尽臣之职矣君臣上下尤有一体之相湏自朝廷而达之邦国由邦国而达之天下其纲纪法度备举而不遗礼乐刑政四逹而不悖庶事虽多无一不各止其所者矣君臣相湏以为治其效固如此乎嗟乎万世而下孰不知明哲之君足以立事功也而不知有其本焉盖敬体而明用也亦孰不知忠良之臣可以修职业也而不知实由于君焉盖君明而后臣良也君而有怠荒之心则物欲胶之而本体之明有时而昧矣况可以立事功乎君无知人之明则邪正不分贤否莫辨虽有忠良之臣亦无由而进矣又何以成治效乎臯陶将进明良之説而必克陈乎钦哉之论其善于进戒者欤然舜圣人也咨百官有钦哉之戒询四岳有明目达聪之论固无待于臯陶之言矣然犹言之恳切而不能自己者盖帝作歌而责难于臣故臯陶赓歌必责难于君也君责难于臣则先股肱而后元首臣责难于君也则先元首而后股肱君臣之间赓唱迭和而相责者如此后世君臣相悦之歌果足以语此哉迨夫成周鹿鸣之歌有天保之答行苇之赋有既醉之报君臣之间一唱一和亦皆有更相儆戒之意此太和之治所以在虞周也舜与臯陶之赓歌为三百篇之权舆岂不信欤



　　书义矜式卷一
<经部,书类,书义矜式>
　　钦定四库全书
　　书义矜式卷二
　　元　王充耘　撰
　　夏书
　　禹贡
　　冀州既载壶口治梁及岐既修太原至于岳阳覃懐底绩至于衡漳
　　表纪州而不言域以示京畿之尊论治水而先河又详其施功之序此禹之受命治水必始于帝都也而况河水之患在所当先治者乎则因其势而顺治之者亦各有其序矣冀州三面距河而此不言疆界者所以尊京师也所以示王者之无外也禹之受命治水固必始于此矣既载壶口以防河势治梁及岐以开河道则河之功是所当先也太原则既修矣而至于岳阳焉覃懐则底绩矣而至于衡漳焉则汾漳皆入于河也是非因其势而顺治之乎然则表京畿之域不得不异于余州纪治水所当先因有以明施功之序观史臣序述之法而可见禹之功矣【云　云】尝谓禹之别州若兖之济河则以二水别之也青之海岱则以山水别之也若荆及衡阳为荆州则又专以山别之矣余州所至或以山或以水太抵皆有所限也至于冀州独不以限言者岂京畿之地非他州所可例乎禹之治水也当其懐山襄陵浩浩滔天下民其咨非止冀州而已也而受命治水之始于此岂不以三面距河而当在所先乎然人徒知其不以限言者帝都之无外而不知自余州所至而观之则帝都之疆境以明人徒知先于帝都者受命之始而不知九州之水莫甚于河患则其施功固有序读禹贡之书求禹贡之序冝亦详于冀州之域矣而禹别冀州乃独不以疆域言也若周礼职方河内曰冀州亦可矣禹别九州乃以疆域论也亦岂无其故哉盖曰八州之域皆以疆界言矣则冀州之不言者岂不可以余州所至而见乎况京师为四海之朝宗则又岂可以疆域言而同于他州也哉王者以天下为一家则又岂可必以疆域限而外于他州哉禹之受命治水必于是焉始而河之为患盖在于是焉壶口为冀州之山而当河水之下流也梁岐亦冀州之山而亦河水之所经也谓之既载则经始治之而有以疏杀河势也曰治曰及又以见其既事壶口乃即治梁及岐也昔也河流激荡震动天地今则治之及之而有以开其河道矣河势既杀河道既开则河之功非所当先者乎太原乃广平之地而岳阳又冀州之山镇一则曰既修非因鲧之功而修之乎汾水出于太原者必经于太岳乃东入于海则必至于岳阳而后汾水得以入河也覃乃河内之平地衡漳又清浊之异流一则曰底绩非以平地致功为尤难乎然漳水东北至于阜城乃入于北河则必至于衡漳而后漳水入于河也然则汾漳以入河者又何莫非因其势而顺治之哉于是而冀州之域始定冀州之水皆治施之天下皆以为凖矣故自冀而东兖则防河之下流也青则防济之下流也徐则淮之下流也又江汉之下流也由冀而西则雍为河之上流梁为江汉之上流下流则杀其汗漫之势上流凿其龃龉之冲岂非皆视冀州以为之凖而天下之水无不可治者矣嗟夫帝王之京畿虽不皆在冀州之境而后之建都无不頼禹之功故洪水茫茫而敷下土方者商人之颂其先王也沣水东注维禹之绩周人之咏其先王也夫追称其先王而必述夫禹则天下之可为京畿者孰不頼禹之功哉则当时东渐西被固可以见王者无外之意而四海防同之后则小水之入河河流之入海而天下宁有不治之水哉呜呼盛矣
　　厥土惟涂泥厥田惟下下厥赋下上上错厥贡惟金三品
　　地势极于卑故上之取于民者轻地利极于美故下之奉其君者重盖地之所出有定等不可强取其所无地之所产有定名不可不供其所有九州之域州最为多水其土之性则涂泥也其田之等则下下也是论乎地势则极于卑故其赋之所出止于下上上错则其所取者轻矣论夫地利则极于美故其贡之所入金而三品则其所供之重可知矣则壤成赋因其轻而轻任土作贡因其重而重此圣人之意也亦自然之理也禹贡州【云　云】尝谓赋出于田贡出于土出于田者因人力之所为出于土者皆天地自然之气凝防蕴结之所钟非人力之所及也作于人力者不可常生于天地者不可变惟其作于人力而不可常故上之所取者度其所有防其所无而不可过惟其生于天地而不可变故下之所供者虽至美而不敢不因所有也何也扬州之盛极于东南语其境则淮海也语其浸则江汉也语其水之所潴则震泽彭蠡也懐防甫定其土则沮洳而涂泥耕作方兴其田则渗漏而下下特以人力之胜致地力之优故其嵗入之赋稍升于田然人力有不齐地力有不一或而下上或而中下又不可较数嵗以为常圣人定赋之等宁以其轻者为正而以浮出者为襍不忍尽民之力故也以三第之亦终于下而已是则上之所取又曷尝强其所无而必取盈哉上之所取者信不可以强其所无下之所供又岂可专其所有而不以奉于上哉溥天之下莫非王土虽以天下奉一人不为过也而况土地所生天下之所极贵者岂得不先于君乎此扬州三品之金不得不为首贡也夫青州之铅亦金也然非若扬州金之美者也梁之鐡银亦金也然非有扬州金银铜三者之偹也荆之三品虽曰不殊然九州之贡美者为先扬州之贡莫先金则又金之至美者也悉供于上不敢自有固臣子之至情于以见水土既平声教四逹扬州去冀都为冣逺而其贡献不敢后于他州圣化之所以无外也欤嗟夫田之有赋出于人力之所成土之有贡出于天地之所生人力之所成者不可常而上之所取者亦不常爱民之深也天地之所生者不可变而下所供者亦不可变敬君之至也虽然轻于取民固所以爱民若地之所有圣人未尝私其有重于奉君者固所以敬君若地之所无圣人未尝责其无豫之赋以其等之轻于错者为正冀梁之赋则以其等之轻于正者为错雍州之田以人力之废而其赋之等极降荆州之田以人功之修其赋之等极升信矣其作于人力者不可常也西北之地常高然兖雍梁豫之贡每不及于东南东南之地常下然青徐荆之贡每过于西北信矣其出于天地者不可变也以是知圣人之所以爱民者不惟扬州为然而民之敬君者又岂惟扬州为然哉此圣人之疆理天下所以大一统而无私也吾读禹贡之书于其田之所赋知圣人之所以因乎人于其土之所贡知圣人之所以因乎天
　　岍及岐至于荆山逾于河壶口雷首至于太岳底柱析城至于王屋太行恒山至于碣石入于海
　　谨按此为禹贡山之北条大河北境之山也盖诸山之势原于西北而山之叙亦先于西北也岍及岐至于荆山逾于河此记其自西北而东也壶口雷首至于太岳此记其自东折而南也底柱析城至于王屋此记其自南转而东也太行恒山至于碣石入于海此记其自北而归于东也岍也岐也荆也此雍州山也壶口以下皆冀州山也昔者河水未平懐山襄陵大河北境诸山其费防凿之功不少矣今而水患既平崇山巨川皆可表识则圣人安得不详记之夫以山之经理已各附于各州之下于此又条列之则山之经纬可见矣是故荆岐既旅二者雍州已言之矣而岍山则未之及也于此则表而言之既载壶口则所以杀河势至于岳阳所以汾水矣而碣石所以记岛夷入贡之道三者冀州已言之矣而雷首底柱析城王屋太行恒山则皆未之及也于此则列而言之盖禹之治水随山刋木各有条理其见于各州者乃表其疆域之限其见于九州之后者乃陈其经理之叙也且治水之初而必先于山何也九州茫茫而区域不辨平地皆水而可见惟山禹于此时未可遽施夫濬治之功故必随山刋木以通蔽障以观形势然后大者可以加濬凿之功小者可以致疏决之力使平地之水得以下流而懐襄之势得以少杀于是禹也乃假四载之乗不畏胼胝之苦遂始于雍州首从岍山次导岐山又从而至荆山其数山之相距甚远也岂无山川限隔而可以表之者哉特取其山之髙大可名者记之也谓之逾于河者逾于河而知诸山之势皆可以导之于河矣乃至冀州自壶口雷首而至于太岳自底柱析城而至于王屋自太行恒山而至于碣石其诸山之相去非近也岂无众山连亘而可以并録者哉特取其髙大可以辨疆域广愽可以奠民居者谨而书之也谓之入于海者禹至碣石而知诸山之水势又可以悉入于海矣夫至于者禹迹之所至也逾于河者禹迹之所逾也入于海者小水合大水而入也禹迹之所至者其间濬凿防决之功虽不言而因其表记所至诸山之名又不可以想见其施功之次第也非其施功之有次第安能致水之入于海乎大抵天下之势山水皆原于西北故禹叙山叙水皆自西北而东南盖欲因山势之崇卑而欲决乎水势之就下也方其随山刋木神禹导山之初也奠髙山大川神禹导山之时也愚想夫曁益奏庶鲜食者必此时使掌火烈山泽而焚之者必此时掘地而注之海驱蛇龙而放之菹者又此时也然后蔽障以通道路以开治水之功由是而施其胼手胝足八年于外禹之成功甚劳矣是以于此而表记其所至详记其所经而山之经纬了然在目或者不察乃谓导山之条为推寻其山脉何其谬也神禹治水之后不过録其所至之诸山耳岂暇推其脉赂之所自来如今之塟法所言也哉吁
　　九州攸同四隩既宅九山刋旅九川涤源九泽既陂四海防同
　　观天下之水土无不平则知圣人之成功为甚大盖当水土平治之初正圣人治定功成之日也茍一土之未平一水之未治又何足以为圣人之功哉昔者禹之治水也行其所无事也普天之下莫非王土岂私意小智之可为哉其施功于九州虽有次第而及其成功则一其所谓攸同者盖言其所同如此也四海之隩水涯之地已可奠居而既无彼此之间矣九州之山拔木通道已可祭告而亦无逺近之殊焉九州之川濬涤泉源而俱无壅遏之害九州之泽已有陂障而悉无决潢之患四海之水无不防同而各有所归此所以为圣人之极功也欤禹贡之书曰【云　云】其意以为当尧之时水逆行泛滥于中国浩浩滔天下民昏垫无所安息鲧湮洪水而五行因之以汨乱及禹嗣兴惟能顺水之性而尽力乎沟洫水由地中行然后人得平土而居是以帝舜惟美其功曰洚水儆予成允成功惟汝贤又曰地平天成六府三事允治万世永赖时乃功由是观之禹平水土之功盖与天地相为无穷者也岂特九州之攸同而见于一时之盛哉禹无吾间然矣夫以冀兖青徐荆豫梁雍九州之所谓攸同者禹之功盖可见也天下之山水载于禹贡者多矣而九水为大九山为高大者既道则小者无不顺矣高者既治则卑者无不平矣传曰芒芒禹迹奄为九州经啓九道民有寝庙此之谓也是故以言其四海之隩则水涯之地悉为耕食之塲矣涂泥之乡已为奠居之所矣以言夫九州之山随山刋木而险阻既可逾矣祷尔神祗而道路既可通矣以言其九州之川则决九川而距海濬畎浍以距川导涤之功既至而壅遏之患悉平矣以言九州之泽则既潴而有陂障以为之防底定而无决溃以为之害矣夫水于天地间为物最大而况于海之尤大者乎四海之水至于无不防同而各得其所归之顺则际天所覆极地所载水土之无不平治盖可知矣始言九州之攸同终言四海之防同者岂有他哉盖言此以总结上文之意耳攷之上文各州惟举一隅至此总结之以见九州之所同也如宅土既宅惟见于兖雍故此以隩既宅总之既旅旅平惟见于梁雍故此以九山刋旅总之各州所载川泽虽多然九州川泽不止是也故以九川九泽之涤陂总之上文虽各载达河之道而四方水之所趋不止是也故以四海防同总之然下文之言六府孔修则非特水土之治而已圣人成功之大又孰有加于此哉然此亦其迹之粗者耳至其只台徳先不距朕行之语史臣方谨以继之则禹之精神心术终始以保其成功俨然常在人耳目之间者初不可以今昔异观也噫禹贡一书地理货殖之书耳而其纪载之法乃如此后世之山经水志货殖之书有矣而于致治之纪要曾谓有是哉是虽史臣一时之言实万世不刋之圣经也
　　五百里绥服三百里揆文教二百里奋武卫
　　地介乎内外之间故治亦有内外之异夫圣人岂不欲内外之治如一弛其武卫而专尚乎文教哉顾其势有所不可也势之所为虽圣人亦无如之何也昔在大禹谓绥服五百里之广内而侯伯中国之地外而要服渐非中国之地矣于是乎揆度文教于内三百焉奋张武卫于外二百焉文以治内武以治外岂非地介乎内外之间而治亦有内外之异乎【云　云】尝谓一视同仁举天下之大而纳之吾教化之中此固圣人之心也而有曰文以治内武以治外其所以不同者何哉呜呼圣人之心未尝有内外之异也其势则然耳譬犹天无不覆帱也地无不持载也然而温厚之气常盛于东南严凝之气常盛于西北岂天地覆载生成之有偏哉亦天下之地势然也圣人之治亦由是己夫绥服者渐远王畿之地侯服外四面又各五百里也谓之绥者不过抚安之而已内取王城千里外取方服千里非其地之介于内外之间者乎纯以甸侯之法治之固不可也纯以要荒之法治之又不可也纯以甸侯之法治之则一乎文教而无事乎武卫矣得无意外之患乎纯以要荒之法治之则不惟畧乎文教而并亦不复致详于武卫矣彼独非吾民乎圣人严华夏之辨于是定为治内治外之制焉内三百里则为之揆文教诗书礼乐冠带俎豆之风未尝一日而不举也外二百里则为之奋武卫旌旗车马弓矢戈兵之备未尝一日而不张也文教以善其生武卫以防其生民斯安也虽然圣人岂不欲三百里之外亦揆之以文教而无事乎武衞哉地近要荒其势不容于不然也吾故曰势之所为虽圣人亦无如之何者此也然尝论之二百里之武衞虽不能如三百里之文教然武卫而曰奋亦不过激振厉使之无致于废弛矣圣人不忘武焉未尝黩武也东渐西被朔南暨声教讫于四海岂以绥服三百里之外而文教遽不及乎特地势之所为有不容不以武卫为之主耳然乎否乎
　　甘誓
　　征
　　先王克谨天戒臣人克有常宪百官修辅厥后惟明明君能修省而臣又皆効其职焉则君徳益以昭著矣夫君徳之昭明贵乎有内外交修之道苟有是君而无是臣又安能使其徳之昭著乎昔者夏之先王既能谨天戒而尽修省之实矣为人臣者又能守常宪而能尽諌诤之益焉下至百官亦莫不修其职以辅其君此所以内无失徳而外无失政君徳明而又明为不可及也然则人臣者所以辅君者也为羲和而昏迷于天道是失为臣之职矣征讨之加果可以免乎尝谓有天下者孰不欲为明明之君然而天变之来乃或玩之以为常灾异之见乃或忽之而不戒则为之君者怠荒安肆将无所不至矣法令非不严也乃废格而不由宪章非不具也力怠弃而不钦则为臣者逾礼越法亦将相帅以成风逢迎容悦以为常尸位素餐以自便如是而欲政治修明纪纲振举君之徳有以显闻于天下不可得矣先王惟知乎此也故君则畏天臣则畏法其警戒之意无徃而不存故其治教之休明为不可及也仲康征羲和而拳拳及此亦可谓知戒者矣且夫天心仁爱人君非大无道未尝不欲全安而扶持之故夫日月之薄蚀风雨之不时皆天所以警戒夫人君者也然庸君世主徃徃忽之而不顾克谨之者其惟有夏之先王乎先王之心寜不思谪见于天由于徳政之不修而转祸为祥在于侧身以修行是以戒慎恐惧图以消其变战兢厉思以弭其灾先王之克谨天戒如此为之臣者竭忠宣力无敢怠惰以速官刑奉法守职无敢昏迷以千国纪亦可谓克有常宪矣彼百官之众其位虽有尊卑至于夙夜匪懈以事一人则不以尊卑而有殊其职虽有大小至于进思尽忠退思补过则不以大小而有间百官之修辅若此则为之君者当如何哉吾见其出入起居之无有不钦也发号施令之罔有不臧也显显令徳灼于四方主宰乎万民之上而仰之如神明君临乎天下之广而爱之如父母者非幸也宜也噫先王因天戒而益明其徳固有赖于人臣之効职后王亦以天戒而修省独不赖于人臣之効职乎今也有辰弗集于房之戒啬夫庶人且奔走之不暇羲和世守厯数之官当日蚀之变顾乃昏迷天象若罔闻知是废国家之常宪甚矣宁不干先王后时之诛乎侯之征固有所不容贷也尝因是论之洚水警予此舜所以谨天戒当是时也有禹以尽力沟洫有稷契以佐其成功其所以克谨常宪其所以修职辅君盖无所不至也此所以地平天成而当世赖其赐后世仰其明而帝舜之功卓乎其不可及也证以有虞之事岂不信而有徴哉












　　书义矜式卷二
　　钦定四库全书
　　书义矜式卷三
　　商书　　　　　　　　元　王充耘　撰汤誓
　　仲虺之诰
　　惟王不迩声色不殖贷利徳懋懋官功懋懋赏用人惟己改过不吝
　　圣人惟能絶夫私欲之累故能公于人已之间盖人主一心不能两用欲于善则不欲于利故不为声色货利之所趍则其用人处己必无徃而不当矣夫声色人之所易狎者也而汤则不之迩焉货利人之所同欲者也而汤则不之殖焉其能絶夫私欲之累也审矣是以人之懋于徳者则懋之以官人之懋于功者则懋之以赏用人惟己而人之有善无不容而已之不善无不改其能尽夫用人处己之道者皆由其絶夫声色货利之私者为之也宜乎仲虺以是賛之【云云】尝谓人君尊为天子抚御万邦徳之当命功之当
　　报善之当容不善之当改萃四事于一身必无一不尽其道而后可也然而宫庭之私眤易以惑其心内帑之玉帛易以移其志于是知有聚敛之事而不知功徳之当报知纵耳目之欲而不知大徳之为累者多矣有能以理而胜私以道而制欲使其本源澄彻君徳昭然则其不求偹于人不吝过于己而用人处己各尽其道也宜矣是故掌于乐师者皆声也而恋情于此则不敢列于嫔御者皆色也而溺色于此则不暇天下之货思与天下共之初不丰殖以为一己之资天下之利当与天下共之初不聚敛以为一己之致汤之抑私心也如此夫私心既去则公心日明是以贤者修徳而我官之能者修业而我赏之三徳而为大夫六徳而为诸侯非私爵之也因其懋于徳而懋之以官而车服以旌其功土田以锡其国亦非私与之也因其懋于功而懋之以赏所谓公于用人者如此然则好人之善如自己出而无一之不容己之不善无所系吝而无一之不改不忌人之能不吝己之过谓之公以处己者如此嗟夫成汤商之令主也其徳大矣不迩不殖岂足以尽汤之徳哉然此本源之地非能纯乎天徳而无一毫人欲之私者不能也【云云】
　　佑贤辅徳显忠遂良兼弱攻昧取乱侮亡推亡固存邦乃其昌
　　人君惟能遏恶而扬善斯有以致国家之盛强夫善善恶恶乃致治之先务也茍善善而不能用恶恶而不能去而欲致国家之盛治也难矣是以仲虺之勉成汤以为诸侯之贤徳者则佑之辅之忠良者则显之遂之所以善其善而扬之也诸侯之弱昧者兼之攻之乱亡者取之侮之所以恶其恶而遏之也恶者必亡从而推之善而能存従而固之如此万邦之广亦日进于盛强自有不期而然者矣天降甘露地出醴泉此国家极盛之符也然果何道以致之庶政修明百效振举此国家隆平之徴也然果何修而臻此吾求诸古而一言以蔽之曰遏恶扬善而已盖善者治之资其不善者治之蠧也进一善类已足以易否而为防况忠良贤徳凡有善者无不容一小人去已足以转危而为安况弱昧乱亡凡不善者无不去如是必君子道长小人道消而治隆于上俗美于下国之兴也勃然莫之能御矣茍惟不善君子在野小人在位以是求治是犹却歩而求前吾未见其可也宜仲虺之所以拳拳欲令列爵分土树屏建侯固求以共成治功而已然人之贤否有不能齐而治之隆替每由于此有所谓贤徳者矣又有所谓弱昧者焉有所谓忠良者矣又有所谓乱亡者焉贤徳者践履之精纯忠良者职业之修举四者善而能存者也佑辅显遂所以固其存弱而不能自立昧而不能自眀乱而不能治亡而不能存四者恶而必亡者也兼攻取侮所以推其亡因其存而固之则尊贤尚功之政行而为善者知所劝因其亡而推之则诛乱禁暴之政举而为恶者知所惩众贤和朝万邦作乂政治以之而修明纪纲由之而振举国家之运可以有盛而无衰有隆而无替虽磐石不足以逾其固而防山不足以逾其安谓之邦乃其昌信矣虽然善恶不难于惩劝而君心每累于私情茍能公以察之则是非不谬而足以当人心茍出于私则贤否易位而其害有不可胜言者矣其何以保其国乎仲虺作诰以释汤之惭而必拳拳于此者政以保邦之道不出乎此而已也不然殖有礼覆昏暴钦崇乎天道而永保乎天命何以于萹终复致意焉后之人君亦鉴于此而已矣
　　王懋昭大徳建中于民以义制事以礼制心垂裕后昆人君必勉于修已以率人其律己也严故垂法也逺矣夫人君所以为法于天下而可传于后世者岂有他哉亦严于自治而已矣仲虺之告成汤所以特称王而告之以起其听也以为人君一身天下之所取则也故当勉明大徳以立中道于天下然其要果何在哉以义制事使事得其宜以礼制心使心得其正内外合徳而中道立矣中道既立则岂特为法于天下而已哉传诸后世亦绰乎其有余裕矣然则礼也义也即所谓徳也而昭徳乃所以建中也天下后世之所取法其不在于此欤【云　云】尝谓徳者人之所同得也自其不偏不倚无过不及者而言则谓之中自其存心处事而各得其当者而言则谓之礼义他人之同有此徳而拘于气禀蔽于物欲始有冥然不知中道之所在者所贵乎人君者以一身为天下之凖使天下后世皆得以取法焉然亦无俟乎他求也易曰敬以直内义以方外敬义立而徳不孤敬义夹持徳不孤立而中道立于此矣舍此不务则己身不正固无以为正人之本者世之人且贸贸焉莫知所之又何以为后世子孙之法哉观仲虺之意岂不曰人君一身中天下而立定四海之民民心罔中惟尔之中中道不可一日而不建也日新厥徳斯可表正万邦也懋敬厥徳斯可以式于九围也欲建中于民而不懋昭大徳不可也然徳之所以昭中之所以建又岂无其要哉见于事而为无过不及中之用也事以义制而动必适其宜焉则无一事之不中矣根于心而为不偏不倚中之体也心以礼制而非礼勿动焉则无一念之不中矣夫如是则岂特当世之民视效而无违在我后嗣子孙固可以遵守而勿失也岂特为生民立极而已哉固可以为万世开太平也传之无穷施之罔极岂不绰然有余裕哉是知建中于民则圣人能以其行诸一身者逹诸天下垂裕后昆则圣人又以其行乎当世者垂法万世中道不可一日而不建则君徳其可一日而不明哉明明我祖万邦之君有典有则贻厥子孙禹之所以为天下后世虑也至矣柰之何子孙弗率而陷民于涂炭焉则表正万邦而纉禹旧服汤固不得以辞其责矣况汤为剏业之主自治不力后嗣何观是尤不可不加之意也汤能昭徳以建中于民则可以无愧于禹无愧于禹则可以无愧于尧舜无愧于尧舜则可以无愧于天下后世矣何惭徳之有哉此仲虺作诰所以不徒慰释其惭而重有以为之劝也厥后武王下车访道箕子而箕子拳拳于皇建其有极之言者其亦仲虺之心欤汤之建中武之建极先圣后圣其揆一也
　　汤诰
　　伊训
　　居上克明为下克忠
　　临下固贵于不惑事上尤贵于不欺惟圣人能尽其道也在昔伊尹称汤以训太甲言汤之为君而在上则能明以照下而无所惑为臣而在下则能忠以事上而无所欺居上克明而为下又克忠非圣人莫之能也【云　云】居上为下各有其道而惟圣人为能尽之者岂有他哉亦循乎理之自然而各尽其职分之所当然耳故居上而临下所贵者明也不明则有障蔽之患而失其君人之道矣为下以事上所贵者忠也不忠则必有欺谩之失而失其为臣之职矣然常人之情居尊位则必以逸欲蔽其明能听覧不惑者鲜矣处下位则必以患得患失隳其忠其能纯笃不二者寡矣此其所以为常人也惟圣人则不然深居九重而邪佞不能欺高拱南面而奸伪不能惑辨是非于万里之外察事机于秋毫之末其居上如此不谓之克明可乎衣其衣则必忧其忧食其食则必事其事守职位则不二其心临事变则不易所守其为下如此不谓之克忠可乎嗟乎圣人道全而徳偹果安徃而不尽善也哉自其临下而谓之明明固此德也自其事上则谓之忠忠亦此徳也居上为下本无二道克明克忠亦岂有二致哉伊尹于此特析而称之所以见其道之全而徳之傋也吾求之古而有得于舜之称禹焉既曰克勤于邦矣又曰克俭于家夫在邦而能勤必居家能俭者也而称之者必对举而并言之所以见其贤之不可及也知舜之称禹则知伊尹之称汤矣且汤之徳岂特见之居上为下而已哉与人不求备检身若不及其处人己之间又如此是以其徳盛业广而天命归之人心戴之自七十里而至于万邦焉汤之所以得天命者如此太甲而嗣汤之天下可不思所以继汤之徳也欤伊尹所以拳拳以是告之也厥后太甲修厥身允徳协于下惟明明后殆无忝于乃祖矣太甲其贤矣哉
　　太甲上
　　先王顾諟天之明命以承上下神祗社稷宗庙罔不祗肃
　　理之存于心目者无或忘故诚之交于神明者无或间盖诚心之所存即天理之所发见也使吾心之理有一息之昏蔽而欲吾心之敬随所寓而形着难矣哉若昔成汤于理之命于天者常目在之而唯恐失坠其存是理而不忘者如此故以之承上下神祗者此只肃之心以之任社禝宗庙者亦此祗肃之心其达是敬而无间又如此然则祗肃之至乃所以见其顾諟之深惟知顾諟而不忘所以能只肃而无怠也斯其内外之相符也欤天之明命乃有生之同徳而惟圣人能明而不昧故以之交于神明亦惟圣人为能敬而无失圣人岂有异于人哉心之所存皆纯亦不已之天故身之所处皆缉熈敬止之地不见其有间也茍此心之天一为人欲所蔽而不能加提撕警省之功则出而主祭虽欲勉强修饰以造于整齐严肃之地其能常乆而不变者鲜也圣人岂其然乎天之生物也赋之气以成形必命之理以为性凡其日用动静之间显然而不可欺昭然而不可掩者孰非天之所命也常人莫不有是理而鲜能全之惟圣人也知付畀之为重则存飬之功不可以不加知利欲之易昏则省察之功不可以或替造次必于是颠沛必于是而天之所以与我者无顷刻之或忘故能见其叅于前倚于衡而我之所以得于天者无须臾之或离此作圣之本原而主敬之极功也推此心以交于神明其有厌怠而不敬者乎吾见其洁齐丰盛而凛乎其临之在上质之在旁也其在神祗者如此吾见其苾芬孝祀而竦然于神之格思不可度思也其在社禝宗庙又如此圣人于此岂勉强而为之哉盖知天命无往而不存故罔不祗肃以祗肃之诚而为顾諟之实圣人之所以异于人者如此岂外为庄栗而实则怠慢暂焉收敛而乆则怠荒者之比哉诗人之称成汤曰圣敬日跻曰上帝是袛则其顾諟之诚祗肃之实可想而见矣此所以天监厥徳使之集大命而抚安万方也欤太甲既立而不明于徳其视汤之顾諟明命为何如以欲败度纵败礼其视汤之罔不只肃为何如伊尹以是吿之固欲其率乃祖攸行亦所以药其病而救其失也此太甲所以克终允徳也欤
　　慎乃俭徳惟懐永图若虞机张往省括于度则释钦厥止率乃祖攸行
　　大臣告君以自治之方既以物理之不可妄发者为喻复以君身之不可妄动者为戒盖射之与治事虽殊而理则一所以善于吿君者既曲喻之于先复正戒之于后也昔者伊尹之告太甲以为必当谨其俭约之徳惟懐永乆之谋人君自治孰有先于此者乎其所以戒之者至矣然恐其泛然视之而君莫我听也故又即物理以喻之以为譬若虞人之弩机既张而必往察其括之合夫法度然后发其不敢妄发也如此则人君之为治其可有一毫之妄动乎敬一心之所止率乃祖之所行如是而后可也诚知君身之不可妄动则所以谨其身而逺其谋者不难矣孔子曰以约失之者鲜矣是持身不可以不谨也又曰人无逺虑必有近忧是为谋不可以不长也况乎人君一身关四海之盛衰系生民之休戚于是而不加谨焉则轻举妄动所以觖天下之望者多矣大臣告君宜无出此然君非生知之知茍不旁引曲喻使理之可明白昭晰于其前岂能必其坦然由之而无疑哉故即射以观之而为治之理可见矣夫虞人之射其艺甚防其得失甚薄然犹临事知戒未尝废法而妄动则人主之持身岂射者之不若乎其不可妄动也明矣夫事事物物莫不各有当止之地设施措注前王又有一定之法不此之守而欲慎其徳而逺其谋吾未见其可也伊尹之告太甲其不曰骄奢纵侈非所以为徳也必敬以持已而无一事之敢轻茍且自便又非所以为谋也必言而思其所终行而思其所弊而无一事之敢忽如是而后可也以是告君可谓切而要矣然犹以为晰理之不明则听信之不笃故复即虞人之射以为喻焉夫虞者山泽之官以射猎为职者也射之为技有机有括机所以发其往括所以求其度机不戒而妄发则其发也必非所遇矢不省而遽释则其遇也必非所中故必目存乎括心省乎度使心手相应而有以合乎度之中如是而后释焉其不中者鲜矣射之微技志于得兽而所以慎者尚如此况握四海九州之权者哉是故动静云为而吾心有本然之度也必肃恭收敛而求止其所当止纪纲法度先王有已然之法也必持循据守而行其所当行止所当止所以立本也行所当行所以致用也体用兼全本末具举吾见其是为无动动而不合于法度者寡矣是则射之与治又岂有二理哉伊尹以为太甲告者诚以太甲所以欲败度纵败礼此盖以奢侈失之而无长逺之虑者也故首以慎乃俭徳惟懐永图者言之喻言以晓之者欲其听之审也正言以戒之者欲其行之笃也伊尹之心岂不以成汤所行无非大中至正之理可以为万世凖的正犹机括之有法度也使太甲能以一心为机括以乃祖所行者为法度则其所以谨俭徳而懐永图者至矣吁
　　太甲中
　　先王子恵困穷民服厥命罔有不悦
　　圣人有子民之实徳故足以得天下之懽心盖爱人者人恒爱之理之必然者也而况爱之有诚者乎宜其心悦而诚服也昔者成汤爱民如子而无间于困穷故民服其命而至于罔有不悦一感一应犹影响然是岂有他哉亦以其爱之心出于诚而已矣世率谓君尊也而民卑君贵也而民贱以尊临卑以贵莅贱于是视之犹草芥而惟恐芟夷之不加疾之如防雠而惟恐斩刈之不力上之待下者如此则下之报上者从可知矣夫岂知天子惟君万邦元后者又所以父母斯民也夫父母之于子贤者爱之不肖者怜之惟恐有一之不得其所也而况天下之罢癃残疾惸独鳏寡皆吾赤子之颠连无告者也而柰何其鄙夷之且贱恶之恶在其为民父母也故夫见孺子入井而有怵惕恻隠之心防吾防而知所以【阙】人之防是
　　心也人皆有之惟圣人为能【阙】　　　　　　圣人能以不忍人之心行不忍人之政【阙】
　　之地所欲与聚所恶勿【阙】
　　夫匹妇无一不被其泽其【阙】
　　之政犹之罔极之恩者岂有【阙】
　　而已矣夫至诚而不动者未之有【阙】也上以诚而爱其下【阙】
　　爱之如父母敬之【阙】


　　廹之致哉亦【阙】于诚而已矣故
　　曰爱人者人恒爱之必然之理也且汤之子恵困穷也初非有心于服人也亦非每人而悦之也要亦尽吾君道之所当然者耳而民之归之也犹水之就下沛然莫之能御也前王之得民心如此则继世以有天下者可不深思而敬守之哉宜夫伊尹重以为太甲告也吾今而后知抚我则后虐我则雠之説为不可渝也以民之无常惟恵之懐之言为不可易也彼有狗彘食人之食而不知检涂有饿莩而不知发乃是望民之加多仓廪实府库充使壮者防而之四方老者转乎沟壑乃恶疾视长上之死而不救之二君者亦有子恵之实于其民者乎而欲民之悦服多见其不知量也反覆其君世主之行事观之未尝不三叹古人之不可及也
　　王懋乃徳视乃烈祖无时豫怠奉先思孝接下思恭视远惟明听徳惟聪朕承王之休无斁
　　人君当勉于修己以法先王之勤惟事必究其心而无所忽则臣奉君之美于无穷夫修徳而足以无耻于前王则其福固足以及其臣下矣是以伊尹之告太甲欲其勉于修徳以法先王之勤不可顷刻安于豫怠也然修徳之要岂有他哉奉先也当思所以尽其孝接下也当思所以致其恭视则欲逺而思明听则在徳而思聪凢此皆懋徳之所従事也太甲果能究心于此而无所忽焉则修徳于一已而福及于羣臣为之臣者固将承王之美而无有厌斁者矣于此见人君修徳之道匪轻大臣辅弼之责至重君徳既修而后臣责始尽其所系盖如此夫人君一身系国家之安危闗生民之休戚固当以修徳为先而大臣者盖与之共安危而均休戚尤以弼成君徳为任后徳为臣不徳为臣其任不亦重乎况乎主圣则臣下得以蒙其休主为则臣下不得以辞其责茍君有善而不知所以顺其美有过而不知所以救其恶耽乐怠荒轻举妄动覆先王之令绪而有愧于烈祖则召危亡之辱而祸及于其臣固其势之所必至也大臣盖知此是以于上下视听之间既备述其当然之道且以己之所仰赖者期之可谓善戒其君者矣夫人君为天下之表仪必疆于自治而后可以治人固当孜孜焉为善是求汲汲焉为徳是务使己之徳无愧于先王可也懋敬厥徳先王所以修于己者如此则日新厥徳后王可不思所以视效于此哉夫其宵衣旰食而无顷刻之安焦心劳思而无毫忽之怠先王所以勤于己者又如此而后王岂可安于豫怠以违其祖哉盖继志述事在孝子之心所当思祭之如存在孝子之心所当勉使孝敬之心无时而忽之则不敢有违其祖矣上而祖考固不敢以背违下而羣臣亦恶可得而易忽之哉此伊尹所以为善告君者欤
　　太甲下
　　惟天无亲克敬惟亲
　　不可恃者上天眷顾之情所可恃者君心感格之道夫人君之格天舍敬其何以哉是以伊尹之告太甲谓天于君岂有常亲之理其眷顾之情盖不得而恃也然人君能尽一己之敬则天心虽无常亲而亦未尝不亲之是其感格之道盖有所在也谓之无亲则有不可必者谓之惟亲则固有甚可必者存焉亦顾君心之敬否何如耳可不知所以敬之哉尝读书至天难忱斯惟命靡常而后知天眷之无常及至皇天无亲惟徳是辅而后知格天之有道尽其道则可格乎天矣且吾有以知之天监厥徳用集大命人知天之所以厚于成汤而不知汤所以得天者以其顾諟明命而罔不祗肃也皇天用训厥道付畀四方人知天之所以眷文王也而不知文王之所以得乎天者亦以其能昭事上帝而小心翼翼也论至于此然后知人君未有敬谨而不足以得天心亦未有怠荒而能隆天眷者宜乎伊尹拳拳于太甲也今夫天高在上无形迹之可见无声臭之可闻而其聪明不可欺明威不可测予之而或夺之福之而或祸之是天固无常亲也人君在上能使天之心与我为一者无他亦惟敬而已矣方其敬也出门如见大賔使民如承大祭视如对日星听如惊雷霆坐如近记过之史行如随纠非之吏兢兢焉无湏臾之或慢业业焉无一事之敢忽君之尽其敬者如此则申命用休固非吾之有求乎天而其来也自不可辞纯佑秉徳亦非天之有私于我也而其至也自不容御谓之克敬惟亲非欤然则无亲者天也惟亲者吾使之也为君者茍以天无常亲而不尽己之敬则非天之无亲也实君不能致其亲之之道也茍能尽其道则天与君浑然为一而无天人之间矣太甲既立不明于徳至于以欲败度縦败礼盖亦恃天命之可常矣而岂知天无常也哉故幸其一旦改悟而遽以是告之庶其能钦崇乎天道而永保乎天命也伊尹之忠爱何如哉
　　咸有一徳
　　徳无常师主善为师
　　徳之在人者无定名而取之于己者有定论夫人之徳至不少也取诸人以为善恶可执一以为师哉亦惟主于善而已矣伊尹之告太甲谓徳之在人非止于一端师之有要必为善是主茍非有以集天下之善则岂足以成一人之善也哉【云　云】人君居天下之上必有首天下之徳然不在于恃一己之长贵其能兼天下之善而已盖天以一理赋之于人防为万善人君合天下之万善而后已之徳可全故舜之徳非不大也然善与人同乐取诸人以为善夫子之徳非不高也然犹多闻多见择其善者而従之凢其有诸己者盖无非取诸人也是恶可执一以为师也茍自广而狭人使匹夫匹妇不获自尽则一善不备而人主无与成厥功矣此大臣之所深戒也且夫天下之理防殊多端博取诸人何者非益仁善为元固所当师也而有所谓行而宜之之义焉非礼勿履亦所当师也而又有所谓应变曲折之智焉大而三纲五常之道小而动静云为之理其为徳也不止于一二不止于十百不止于千万也是亦何常师之有哉必也博取诸天下叅酌乎吾心善者主之不善者舍之可者法之不可者去之使其徳之未善也虽生乎吾前亦舍之而勿师使其徳之诚善也虽生乎吾后亦师之而勿弃诚如是则人之有善无不容而已之徳无不修矣大抵徳者善之总称善者徳之实行故徳兼众善不主于善则无以得一本万殊之理善原于一不协于一则无以达一本万殊之妙故始焉主善固欲其博而求之不一之善终也协一则欲其约而防之至一之理此圣学始终条理之绪而人君取人为善之要也太甲改过之初伊尹以是告之其才固有大过人者欤虽然岂特伊尹之言为然前乎舜禹精一之传后夫孔顔博约之防同一揆也
　　盘庚上
　　汝克黜乃心施实徳于民至于婚友丕乃敢大言汝有积徳
　　大臣无私而广实徳于今斯敢有言而积徳于昔盖今日之实徳非一己之私心然后前日之积徳非一己之私论况积徳者世臣大族之所欲言者也惟私心未去而不能以施徳于人为功则言辞之间不敢以积徳而大其説尔必也私心不累其实徳而施于今日者无不周然后可证其积徳而敢于言者无所愧不然实徳有亏而所谓积徳者乃妄矣虽欲言之其敢大言乎【云　云】故盘庚诰我世家大族以迁殷而两致意于徳之一辞诚以世家大族虽不欲以实徳为功而好以积徳为论者也殊不知所行者皆私心则所言者皆妄论而非积徳矣实徳者所难行者也私心未去则不能徧行积徳者所易忘者也而实徳未行则不敢大言之言之非艰行之惟艰所行者皆私心所为而非实徳之徧及则所言者尚敢以积徳为夸大谈也哉古人告戒之辞劝其施徳于人则既勉其所不欲行者又以其所欲言者诱之则世家大族好以积徳为説者自不能不以实徳施于民矣且夫祖乙圯于耿而水患害于民则势不得不迁也而世家大族安土重迁胥动浮言以害迁者则巨室之所以有言者必自恃以为民之所慕然不知以私心茍悦小民而害其迁则非实徳也实徳未施则不可谓其积徳矣故必告之以实徳而启之以积徳之论焉实徳者学而有功者也积徳者祖宗前日之所积者也欲以积徳为言夫岂难于立论者而实徳皆私心所为则其所言者皆私论尔惟夫劝民以迁都之利使实徳施于一国之民至于婚姻僚友无不被其功泽然后乃敢大言而曰汝有积徳其来非一日也汝今不能公心以施实徳于人而乃欲大言其积徳于己是何大言不慙而敢立论如此哉殷人巨室致使天子之尊而以大言诱之亦可谓顽矣而盘庚则诚贤君也以忠厚代斧钺之诛以言论开人心之善亦先王之遗意也故卒使殷民之迁而厥徳允修焉厥后周公迁殷民至于世三纪俗变风移而殷之庶士怙侈灭义骄滛矜夸不改乎前日之旧则世禄之家鲜克由礼亦已乆矣然盘庚化之于前成王穆王化之于后则顽者又在于化之如何也然至烦于告戒之末而不能以心相孚则又世变之不得已也吁
　　説命上
　　若金用汝作砺若济巨川用汝作舟楫若嵗大旱用汝作霖雨
　　取诸物以喻其臣者其望切取诸天以喻其臣者其望深事之系于物者不若系于天者之为大也故人君拟臣于物必至于拟诸天而后止耳夫砺物也舟楫亦物也然金以之而利川以之而济物之相资者然也况君之于臣乎此君之喻臣其望之切者如此然利取诸物曷若取诸天大旱天之所以困民也霖雨天之所以利民也以天之所利济民之所困则其为用亦大矣君之喻臣有似于此则其望之深者何如既拟诸物又拟诸天于以见其言之愈切而意愈深也説命上篇曰【云　云】此高宗所以望傅説者如此尝谓有一物之利有一人之利有天下之利一物之利固不如一人之利一人之利又不如天下之利也以其利而言则虽有大小之殊其用之不可无则一而已然用之为利不以其顺而以其以其异而不以其同逆者可以有成而异者可以相济也故君望臣不以其依阿容恱之为忠而以其犯顔强諌之为直不以其谄谀将顺之为美而以其绳愆纠缪之为贤是故金利器也然非有以淬之则无以成其利砺粗于金故可以为金之用也巨川险地也然非有以济之则无以通其险舟乘于川故可以为川之用也君之喻臣而取诸此可谓切矣然未至于大也若嵗大旱阳气之烈也茍无以遏之则生物为之枯槁生民为之憔悴霖雨阴气之和也改而为雨积而为霖起枯槁而生荣化憔悴而愉悦其为用也不亦大乎君之喻臣而取诸此其所望者亦至矣盖砺而为金之用一物之利也舟楫为巨川之用一人之利也霖雨为大旱之用天下之利也一人之利固大于一物之利而天下之利则又不止于一人之利而已尔是以君之于臣利于君之一事者未足善利于君之一身者为可嘉利于君之一身又不若泽及四海而天下利之者为可贵也故高宗之望傅説取喻于物其意固切取喻于天者其意尤深也然书之取物为喻多矣有曰若稽田而疆畎若作室而涂茨有曰若苗之有莠若粟之有秕未尝直指人于其间而高宗之喻则不徒曰若金用利而必曰用汝作砺不徒曰巨川用舟楫大旱用霖雨而必曰用汝作舟楫霖雨异时酒醴之喻曰尔惟麴蘖和羮之喻曰尔惟盐梅曰汝曰尔置诸两物相资之间恳恳焉不释诸口其所望之者不啻如饥之食渴之饮也及即傅説而观之従防之喻监宪之言作砺之用可见矣高宗以遯野罔显之余而一旦即闻勤学之训作舟楫之用又可见矣至于四海之内咸仰朕徳之誉则作霖雨之用又何如哉君臣之际其尽美矣
　　説命中
　　虑善以动动惟厥时有其善丧厥善矜其能丧厥功惟事事乃有备有备无患
　　动必循理而欲合于时措之宜志不可满而贵乎得思患预防之道此大臣之善戒其君者也大臣之有言于其君茍徒及于高逺之务而不责之以躬行之实则空言无施虽切何补昔傅説之告高宗盖审乎此矣谓夫动者吉凶悔吝之所由生也虑善而动固云可也然而动非其时则是动为无益矣志者人之所易满也不自满假人之贤也蔽于矜伐则徳丧而功隳矣事者人之所易忽也事其事者备而无患茍无其备则事至而患生矣吁于斯三者皆人君之所当戒者也亦不出乎躬行之实者也为高宗者可不念哉【云　云】见于説命中篇其义如此尝谓大臣爱君之心未有不极其至者也凢其所戒未有不出于正者也然将使其君乐于位而我不告之以事理之所宜当务之为急言虽多奚益哉夫君之动而或为无益者何也盖理之甚当而未合于时者然也有己之善矜己之能此则志为自满而道不加修者然也不事其事事至无备此则蓄疑败谋怠忽荒政者然也凢世之人主而知有是戒者亦盍反其本矣今夫所谓善者当乎理也时者时措之宜也虑固欲其当乎理而动尤贵于得其宜动而非时犹无益也圣人酬酢斯世亦惟其时而已盖尝思之事固有善而非时之所宜者善如裘葛之良时如寒暑之时时非裘葛虽善何施惟未动审于虑善将动审于时宜然后事顺于理而当其可矣不顾可否非时而动则吾未见其能有益于动者也凢人之有一善者皆曰能有是是亦足矣有一能者皆曰能善是是亦足矣此所谓矜伐自满者也殊不知自有其善则己不加勉而徳日亏矣自矜其能则人不効力而功日隳矣常人之不知戒于是者犹曰不可而况于人君者乎凢天下之事惟事其事者乃其有所备也既有其备则又何患之有哉若夫修车马备器械事乎兵事则兵有其偹故外侮不能为之忧简稼器修稼政事乎农事则农有其备故水旱不能为之害所谓事事有备无患者如此説之告君可谓知所当务者矣抑尝论之高宗聪明之主也非不能待时而动者也非蔽于矜伐者也亦非不能思患而预防者也而説之拳拳以是为言者盖以惟圣宪天欲其事事物物而皆出于天理之所当然也茍有一毫之未尽则即私意而非天之聪明矣此所以不得不为之过虑而戒之也呜呼説其忠臣也哉
　　説命下
　　若作酒醴尔惟麴蘖若作和羮尔惟盐梅尔交修予罔予弃予惟克迈乃训
　　贤君资臣以格其心不惟取喻之甚明而且自任之甚重也辅导者臣之功而力行者君之责也茍言焉而不见用则喻之虽切人亦孰肯尽言哉昔者高宗之命傅説谓尔之辅朕当训于立志之初而不在于行事之际也何也譬之作酒醴则先资汝以为麴蘖作和羮则资汝以为盐梅左右规正而无或偏交修不逮而毋或弃予于尔言皆能力行而无怠尔果何惮而不言哉喻之以物理而诱之以尽言高宗其善于资臣者矣夫人臣之辅君惟力行之难人君之聴言惟力行之未易盖救之于事为之着不若调济于心术之微而言听諌行则人孰不乐告以善道古之贤君所以不徒托物以明其理又必尽言以诱其诚盖以取喻之不精则辞不足以达意而贤者不见其求助之切自任之不笃则求道之不勇而贤者亦岂信其足以有为古之人兼尽是道者高宗是也夫人君以一身而总天下之大以一心而应万事之机茍或毫厘有差则将谬于千里故志也者心之所之将欲有为而未见于事者也人君纳诲以辅台徳者当于此而致力焉盖天下之事理禁于未发者易为功而救于己然者难为力茍于君心趋向之或偏而不知所以训迪焉则他日发于其政害于其事而其害将有不可胜言者矣泛观物理何独不然作酒醴者麯多太苦蘖多太甘麯糵得中而后成酒作和羮者盐多则醎梅过则酸必盐梅得中而后成羮二者皆调均节适于作之之初然后能适众口于既成之后人臣之辅导其君亦何以异于此哉刚柔之相济犹麴蘖之交致其功也可否之相济犹盐梅之交致其味也夫然后谓之交修否则容悦逢迎和者如一犹之以水济水耳谓之交修可乎夫诲之谆谆而听我藐藐是故无足与言仁义虽弃之可也有闻未之能行惟恐有闻予之克迈乃训若此而弃我不言可乎説而不绎从而不改是盖画而不进虽絶之可也今也得一善则拳拳服膺而勿失予之克迈乃训若此而弃我而不諌可乎夫言不逊则不足以感人之心行不笃则不足以造道之极以君命臣而切切焉惟恐其予弃其尊徳乐道之诚固于斯而可知尊所闻行所知而自谓之予克其勇往力行之心盖于斯而可见吁人君之切于求助如此虽欲不言安得而不言哉呜呼人主一心万化之原危微操舎之防乃得失存亡之所系乎人能先立乎此则天下事可从而理矣于此见能尽其心而欲明诤显諌于行事之间者斯末矣故祖乙之告高宗曰惟先格王正厥事而穆王之命伯冏亦曰防愆紏谬格其非心岂不与高宗训志同一轨辙乎高宗首以舟楫霖雨为喻继以麴蘖盐梅为喻所造者深而望益切矣宜説有以复于王也説为商贤佐而果无负于训于朕志之命高宗为商令主而真能践其克迈乃训之言其有以成中兴之功宜矣
　　王人求多闻时惟建事学于古训乃有获
　　资诸人者固欲措诸事于天下法诸古者犹欲得其理于吾心盖理之所存即事之所由建天下岂有理外之事哉夫茍知资之人以利于行而不知反诸己而致其知则非王者之学矣傅説知其然故其告高宗也谓人之求闻于人而以多为贵者非徒有资闻见而欲见之于行事也然惟行是务而不反之于己则亦防行而已故必学于古人之训然后乃有所得于心而后之所建者亦有所资而不匮矣岂有不能学以致其知而徒闻以力行者哉故説命之下篇有曰【云　云】大抵知行无二致也古今无二理也彼有富于见闻而不能施于实用者必其知之未至也岂可徒行之为务哉又有勤于问学而不能深造其理者必其行之勿笃也岂可徒知之为务哉茍有闻矣而又质之于古则其事之所建者必非贤者之过于行矣学古矣而又求于人则其所获于心者必非知者之过于知矣若高宗者非不能建事也非不知学古也盖恐其所行非所知而所知非所行尔説也交陈其説而互陈其义其意盖谓人非生而知之者莫不求闻于人也人非闻一而知十者莫不欲所闻之多也使其闻于人者既多而行于己者不悖则唯恐其不多耳茍得于闻如彼而达诸事者如此是则道听涂説而已虽多亦奚以为如之何而不以古训为务哉何则典谟之篇非陈言也礼乐之制非虚文也精微之蕴非学莫之领防帝王之传非学莫之融贯使有志于古者不以所闻之多而废其学不以所行之笃而畧于获则理之在古训者即吾心之所得而理之在吾心者即古训之所载矣岂有知之至不由于学之博哉岂有得于心而不能建于事者哉吾观説之于高宗方其交修罔弃也而説则曰非知之艰者欲其勉夫行也及其克迈乃训则又曰学于古训乃有获者欲其致于知也由此而观高宗之闻于説者不为少矣説之告于王者必可建事矣但恐前日之学于甘盘者未尝有同于心也则夫説之于王安恃今日之所寄而废前日之所学若説者可谓能爱君矣后之论学者必曰自傅説告高宗始然则高宗之中兴者有自来矣非君臣各尽其道何以与于此哉
　　惟学逊志务时敏厥修乃来允懐于兹道积于厥躬惟斆学半念终始典于学厥徳修罔觉
　　知学以至夫道惟信之笃而道益充即知教以全其功惟守之一而徳自化夫使人之学也徒知谦勤笃信以开夫凝道之端而不知体立用行以极夫成徳之妙岂圣学之全功哉且学问之道无他谦以受人勤以励已而已谦勤两尽而不至于道者未之有也况于此而笃不忘则道之积于己者益以充矣然犹未也道积厥躬者体之立斆学于人者用之行兼体用合内外而后可以防其全也一念终始常在于学则其徳之修者有日进而不自知之妙矣吁圣贤之学所以造道成徳如此宜説之重为高宗告也使因是而求夫圣贤之学矣盖所以贯终始于一心合内外于一理也然其造道而成徳者固亦有序焉则道也徳也果二理哉是不然也道者理之共由而徳者理之自得也学与理一固凝道之端而理与心一乃成徳之妙也是故逊敏以立其本学之始也而即其道之凝也斆学以致其用学之终也而即其徳之化也始焉而道之凝者有可见之功终焉而徳之化者无可名之迹始终一心内外一理斯为圣学之全功矣今夫逊其志而如有所不能则卑以自牧虚以受人也敏于时而如有所不及则惟日不足日新不已也不徒曰惟学逊志而且曰务时敏焉则修己以敬而敬自生修道以仁而仁自至斯谓学以至夫道矣然信道不笃则中道而止也必也笃信乎此而不惑允念乎此而不忘则敬之修者敬积于厥躬而非声音笑貌矣仁之修者仁积于厥躬而皆睟面盎背矣向也修之来者为不有今也来之积者为益充不曰信之笃者而道益充耶然学无止法道无终穷则人之学也又岂如斯而已乎是故道至于积厥躬则其本立矣而徳未至于罔觉非所以防其全也学所以成已而教之以成物则成物之功居乎其半矣学所以明徳而教所以教民则新民之功居乎其半矣不以此为可先而学焉不以彼为可后而倦教斯谓之教以全其功也然守之不一则半涂而废矣必曰始之自学学也终之教人亦学也念兹在兹终始惟一则向也敬之修者吾见其为敬而今则徳修罔觉向也仁之修者吾知其为仁而今则徳修罔觉矣不识不知顺帝之则盖有不可名言之妙也不曰守之一而徳自化耶始也谦勤笃信以开夫凝道之端终也体立用行以极夫成徳之妙此其所以贯始终而合内外之道矣且高宗旧学于甘盘者也而説之言若此其亦达夫圣学之全功矣然又虑其徳修罔觉则或失于虚无荒忽而徳非其徳矣故又欲其监于先王成宪其永无愆何其爱君之至哉抑论之圣人心法之传尚矣而学之一字实始于此厥后吾夫子以生知之圣固无所事乎学矣然既忧乎学不讲而徳不修也亦又学不厌而教不倦焉又极而从心所欲不逾矩则其造道之深而成徳之妙亦岂无所自哉吁学者之极功圣人之能事也后之学者尚考于斯
　　惟斆学半念终始典于学厥徳修罔觉
　　知教之及于人者有相长之功则学不厌于己者有自然之益盖教有相长学无止法教人与自学莫非所以为进徳地也夫教学于人所以教人也而所得乃居乎自学之半是推己教人亦为学之事也然则为学者可不终始有常乎一念终始有常无间其徳之所修有不期然而然者矣大臣告君以为学之要孰有加于此哉【云　云】夫为学之道有二亦曰教不倦学不厌而已人皆曰教不倦者所以成物也非以成己是学之终事然岂知温故有知新之理因人有反己之机然终也犹始也且传曰学然后知不足教然后知困是教人之功皆所以为己也茍知教人亦所以成已则典学之念岂复有终始之异欤念无终始之殊则勉强学问之余体用无间之后而涵泳从容忽不自知其入于圣贤之域矣此教不倦学不厌二者所以不容举一而废一欤自今观之传道觧惑推吾之所知者以语人也吾心之见由是而愈明则昔之所未知者于是可无不知矣长善救失推吾之能者以语人也然吾身之行由是而愈力则昔所未能者于是可无不能矣然则讲贯之精者实吾辨之眀也研穷之熟者乃吾行之笃也为人固所以为己而成物即所以成己也岂非惟教学半之说欤夫茍知此则典学之念其可有终始之间哉故始之自学学也而未尝有一毫自弃之心终之教人亦学也而未尝萌一毫自满之意念之所向终始不渝则徳之所修亦日不已始也由善信而美大今则不知其大而化之矣始也由择善而固执今则不知其从容中道矣谓之念终始典于学而徳修罔觉非欤嗟夫学之为道大矣哉人非生而知之未有不湏学而成者矧斯道也测之而益深穷之而益逺愈至而愈未至愈求而愈不足是以古之圣贤未尝不以怠荒宁为惧勤励不息自强然尝论之世之为学者明师在前讲诵在后逊志时敏厥修乃来已之自学若此若无待于教人而后喻也允懐于兹道积厥躬学之得于己者如此若无待于终始典学而后得脩也然教而后知困知困而后能自强是以起予之商助我之囘虽圣人有不容废也道无终穷学无止法终始惟一时乃日新一隙之间万善俱废是以孳孳为善拳拳服膺虽圣贤有所不容己也高宗君臣讲求为治之要而终归诸此开万世言学之端实自兹始其致中兴之盛也宜哉
　　股肱惟人良臣惟圣
　　人必具四体而后成其形君必资贤辅以成其徳盖君之有贤臣犹人之有股肱也故高宗命説近取诸身以为喻焉以为人所以为人以其有股肱也手足备而后其形全君之所以圣者以其有贤辅也良臣辅而后其徳圣即彼证此参视对观则君之不可无臣也审矣【云　云】四体具而成形良臣辅而君圣此理之必然也故君之视臣如手足臣之视君如腹心手足腹心相持一体可相有而不可相无者也茍四体而缺一则何以成人之形无良臣以为之辅则何以成君之徳古之人深烛是理者其惟高宗乎观其命臣之际可见矣且夫得天地之气以成形耳目百骸皆天所赋全而具之则为人人者所以灵于物也得天地之理以为性故四端万善悉具于心全而体之则为圣圣者又超乎人者也茍一指不信且有不若人之耻一徳不备又何以为首出庶物之尊然则全四体以为人所借以运动者股肱也奄有四海以为君所頼以左右者贤臣也使股肱失职则将为支离为废痼而块然之腹心吾知其一羽有所不能举跬步有所不能前矣是果足以为人哉辅弼而非人则将为逢迎为容悦孰与防愆而纠谬孰与扶颠而持危而徳輶如毛吾知其举且有所不胜行且有所不能至矣尚何望其能优入圣域也哉人臣而茍知乎此则防名委质之余必将展布四体宣力効忠不使是君为尧舜之君不止矣高宗其善为咨説者欤始告以舟楫霖雨继之以麯蘖塩梅非不深切而着明也至此又告之以股肱惟人何哉盖舟楫霖雨异类之相资麯蘖塩梅异味之相济至股肱惟人之喻则一体之相湏一有不具不复得为人矣此高宗之见道益深而望説益切然木从防则正后从谏则圣説固尝以圣期其君矣良臣惟圣髙宗终以圣责诸臣焉君臣之责望如此其足以成中兴之治也宜哉















　　书义矜式卷三
<经部,书类,书义矜式>
　　钦定四库全书
　　书义矜式卷四
　　元　王充耘　撰
　　周书
　　泰誓
　　惟我文考若日月之照临光于四方显于西土惟我有周诞受多方
　　圣徳之着既无间于逺迩故王业之开亦无间于逺迩盖有圣人之徳者然后可以开兴王之业徳无不着则业亦无不广焉昔在文王其圣徳之光辉如日月之照临也以言其逺则光于四方矣以言其迩则显于西土焉文王之地虽止于百里而多方之受则皆在于有周夫文王非有期于徳之着而其盛自有所不容揜文王虽无心于多方之受而其归自有所不容辞文王之天命人心既如此而文王则未尝一日有之焉宜武王所以拳拳述之于誓师之际也尝谓文王由方百里起何以其徳之着于天下哉文王为诸侯于西土而又何有于多方之受哉盖文王之心知所以修徳而不期于圣徳之着也知所以治其国而不期于王业之兴也然其昭升敷闻自有所不能掩而天命民归自有所不容辞者矣人徒知伐殷之举在我武王而不知多方之众文王已有以受之也人徒知多方之受在于文王而不知耿光之著者皆文王之徳也武王誓师而及乎此良有以欤今夫天之悬象莫大于日月也惟我文考之徳则与日月合其明也照临下土莫大于日月之明也惟我文考之徳则如日月之无不照临也逺而四方此徳之光无不被近而西土此徳之光为甚显廸见冐闻于上文王之徳光于四方也惟时怙冐文王之徳尤显于西土也是则文王之居岐虽不过于百里之地而文徳之光显则无间于逺迩之殊地有逺迩也而徳无逺迩也文王之徳如斯其盛则有周之兴其不基于此于是多方之受非我有周而谁哉是以大邦畏其力小邦怀其徳近而虞芮之质成逺而化行于江汉则所谓修和有夏不止于岐丰之百里矣受有殷命不惟三分天下有二矣则是殷之功虽成于武王而多方之归实受于文王矣圣徳之着既有以为王业之本而王业之兴则莫非圣徳之效也故武王誓师不曰受命文考则曰其承厥志则多方之师信在于文王而武王特卒其伐功而已抑又论之建邦啓土则后稷之封殖也克笃前烈肇基王迹则有公刘太王焉其勤王家则又有王季焉我周之兴明徳逺矣多方之受盖有自来矣夫以积累之勤非一朝根本之深厚非一世又有文王之圣以继之而文王则守其事君之小心未尝一日有之焉此文王所以为至徳也至于武王则天命之归人心之怀虽欲却之而有不可得者矣此武王所以善继志述事也此武王所以为逹孝矣呜呼盛哉
　　牧誓
　　武成
　　惟先王建邦啓土公刘克笃前烈至于太王肇基王迹王季其勤王家我文考文王克成厥勲诞膺天命以抚方夏大邦畏其力小邦怀其徳
　　王业基于前而有积累之盛圣徳兴于后而兼威徳之着夫论国家兴王之业而必述其祖宗之勤则天命人心之归固有自来矣昔武王之告羣后盖谓我周之建邦啓土则后稷之封殖也克笃前烈则公刘其人也至于肇基王迹而其勤王家则又有太王王季也是王业之开固非一人而积累之功固非一世矣我文考文王则又克成厥勲焉大受天命以抚方夏大邦小邦莫不畏其力而怀其徳焉则圣人之继于后者又得其盛也不有前王之迭兴无以开兴王之业不有圣人之嗣兴无以成兴王之业则我周之有天下夫岂偶然哉尝观三代王业之兴而有知天命之不易矣则稷契皆兴于唐虞之佐而契之后十四传而有汤稷之后十四传而有文王后世推论王业之所由而配之庙有王先王之追称以明积累之基于前又必盛陈威徳之着以见圣人之嗣兴于后其意深逺矣当武功告成而有周庙之祀侯甸男邦采卫暨百工受命之初而武王之言至此又首以呜呼之辞则我周之兴明徳逺矣岂无故而然耶且唐虞之时弃为后稷则周之建邦啓土记后稷之始则于邰也公刘乃后稷之曽孙故谓之克笃前烈其所谓能修后稷之业者乎至于太王实始翦商则太王虽未始有翦商之志而王迹之基实肇于此矣王季继乎太王而又能其勤王家焉则王迹之肇基日益盛矣自后稷而公刘自太王而王季非一世也既建之而后笃之既基之而复勤之则积累之功有自来而王业之开亦可见矣至我文考文王则积累之功乃克成之焉其命维新即文王之诞膺天命修和有夏即文王之以抚方夏也既伐于崇作邑于丰则大邦有不畏其力者乎虞芮质成化行江汉则小邦有不怀其徳者乎畏其力则不敢放肆矣怀其徳则得自立矣然文王由方百里起以至三分天下有其二曷尝一日而有得天下之心哉故不期于受天命而抚方夏也天命之归方夏之抚自有不期而然者矣文王之克成厥勲有如此哉然则人徒知伐殷之功在于武王而不知王业之成乃文王之威徳也人徒知王业之成在于文王而不知王业之开乃积累之功非一世也武王拳拳以是告于羣后良有以欤抑又论之中庸言武王纉太王王季文王之绪则不及乎后稷公刘也武王之誓师而言惟我文考则又不及乎太王王季也盖即其近而言之则王迹之基实始于太王王季至于武王之有天下则实文王已成之功故一则曰其承厥志一则曰受命文考则文王又非特如太王王季而已也至此而歴叙之则又以明其封殖之始在于唐虞歴夏商而王业之基已乆至商之季则天命人心之归周者益盛武王之有天下岂有一毫之私哉亦以天命人心之不可辞而累世之功不可不卒之而已也合而观之益以见三代有道之长而非后世所可及也
　　洪范
　　天乃锡禹洪范九畴彝伦攸叙
　　道之出于天者若有异数道之由于人者则无异理道一而已善言天者必有徴于人非彛伦之外复有所谓洪范洪范之数虽有九而其理则不异于常道也且禹所叙而言则谓之彛伦彛伦之实虽不出于常道而其理则一本于洪范也然则锡之者虽于天而叙之者则在禹禹之有功于人道乃所以有功于天道也【云　云】夫圣人者继天而立极者也继天者何天以是理示于人非圣人为挥则大法无自而明也立极者何人得是理以生非圣人立之标凖则常道无由而行也是圣人一身上以承天之托付下以为人之则效凡其所以明乎人道乃所以阐乎天道也人徒见锡于天者为洪范故谓洪范为大法叙于禹者为彛伦又谓彛伦为常理殊不知分而言之曰数曰理若见其异融而通之曰天曰人初无二致凡其出于天而秩然者即其付于人之本然者也凡其锡于范而隐然者即其叙于伦之显然者也曽谓圣人之立极也而非所以继天者乎何以明之道之大原出于天天虽无声无臭防防之表必有黙为之主宰者也夫主宰是道不锡之他人而以锡之禹者是非禹不足以当天之付托也禹既足以当天之托付则神龟之负文而出于洛者乃所以黙啓其心也岂必谆谆命之而后谓锡哉然而龟背之文前一后三左七右四前七后六右八后左二前九者人见其为数也而禹则见其为理人见其为异也而禹则见其为常于是因其自然之数而明夫当然之理自初一以至次九或自天而之人或以人而参天因其一二三四之数而叙之则五行五事八政五纪之制明矣因其六七八九之数而叙之则三徳稽疑庶征福极之理着矣由五行以至五纪各得其用而皇极之用以行是则所谓彛伦攸叙也然不曰叙夫彛伦者禹不过因其自然而不泊其理由其当然而不乖其宜使不至于拂乎人之天而已非有所勉强矫饰而为之也是则所谓彛伦之叙也是即所谓洪范之畴也自天而言则谓之理自禹而言则谓之叙曽谓人道之外复有所谓天道者乎方禹之时尧舜在上彛伦未尝不叙而叙之者又何待于禹耶殊不知当时洪水为患昏垫荡析使斯人不得以遂其生万物不得以遂其性者是彛伦之攸斁也五行居九畴之首禹之所治者虽不过五行之一事然地以之平天以之成而六府三事以之而治是又彛伦之再造也然则彛伦之叙在于治水之时者禹之所以替夫天也洪范之锡在于治水之后者此天之所以眷【阙】
　　禹禹【阙】是道以示诸人者岂徒【阙】
　　于万世也奈何由夏而【阙】


　　平者箕子也其
　　功不在禹下
　　一五行一曰水二曰火三曰木四曰金五曰土水曰润下火曰炎上木曰曲直金曰从革土爰稼穑润下作咸炎上作苦曲直作酸从革作辛稼穑作甘
　　举造化之纲而列其目者有其序推造化之蕴而着其用者非一端夫天生五行民并用之明畴君子茍惟顺其序而数之不推其蕴而申言之何以致造化之妙用哉箕子为武王陈洪范因九畴之次第首之以五行焉其以水火木金土属乎一二三四五者盖顺造化自然之序也然特即其纲以列其目耳若夫水火也而润下炎上木金也而曲直从革此以其性言也土之于稼穯又以生之徳言矣其曰咸苦酸辛甘者五行之味也所以作之则自润而下岂一端而止乎箕子所以反覆屡言之而不厌也大哉五行之造化乎其隂阳之殊体人物之统宗乎何其妙运不已而致用无方也即其垂象于天则丽乎七政即其具贡于地则修乎六府而气运之推迁则成功于四时开辟以来未之能改也龟书出洛神禹第之以五行当初一之畴标九数之首岂偶然之故哉然而不言用者以其无适而非用也箕子而推衍为范提纲挈目其足以析其蕴奥必也探徳性之渊微举民用之近互文申义次第以陈之然后圣人所以着造化之至妙者可知矣今夫箕子所谓一五行者因乎禹畴之先后而异乎洛书之本文也总而扵上以见造化之纲分而列于下以备五行之目一至五皆系之以曰者犹云其名若此也五行之数求之天地生数既无不合参之物体微着之渐又无不然何则天一所生者水也地二所生者火也而物生之体水最微而居一火渐着而居二固其序也天三生木而木之形实而以三居之地四生金而金之体固乃以四居之及其天五生土而土之质极其大扵是乎次以五终焉是盖造化一定不易之序非可以安排布置于其间也安得不顺而别之乎然而造化之蕴极乎自然之神妙者即此而则有以见五材之实为民用矣此所以不容列其目而遂已也由是以五行之性而言则其润泽滋溢而就下莫御者非水性乎炎燥灼烁而气焰腾上者非火之性乎其或曲而盘错也或直而森竦也与夫鍜砺之而皆从器使之而可草又非木金之性乎谓之曰者犹言其性然尔也至于土何独不然盖其性不一非可专名而其生物之徳则莫盛于稼穑也播种之谓稼敛获之谓穯不系以曰而以爰者言土之徳于是乎稼而穯也然则造化之妙将止于此乎曰未也五行有声色气味甚不一也箕子又申言其味者特以其切于民用而有取焉耳夫润下之水非固咸也凝结之乆遂作咸矣炎上之火非本苦也焦灼之乆遂作苦矣曲直之酸亦非木之初生者然也从草之辛又非金之初鑛者然也至于稼穯之自苗而秀既秀而实然后甘之味以成故皆谓之作者即其变化而言也五行有定体而变化则无方茍指一物而求一味则不足以达其造化之妙用矣嗟夫箕子叙列五行之后一言其徳性以其微再言其致味以着其实一五行之造化武王尚有未防者乎虽然合九畴而观之以人而参乎天则貎言视听思之分配已不越于五行稽疑卜兆之分属无非征休咎之类应又不越于五行宜乎世之説洪范者有曰五行防见于九畴而皇极则以五行之理而统防之也大哉造化之功用乎
　　三八政一曰食二曰货三曰祀四曰司空五曰司徒六曰司冦七曰宾八曰师
　　君子陈八政之畴而有缓急之序此可见为政有先后之宜矣此君子之论政所以深得其要也洪范九畴皆天人之大法而八政之畴实居其三君子以为政非徒政也而又有其序也夫食货以养生祭祀以报本此政之所当先也故一曰食二曰货三曰祀焉司空以安居司徒以成其性司冦以治其奸此亦政之不可后者也故四曰司空五曰司徒六曰司宼焉至若往来交际而宾之礼不可缺除残禁暴而师之威不可无此亦政之不可已者也故七曰宾八曰师焉洪范九畴皆天人之大法而备治天下之本末八政一畴又皆为治之具则莫详于八政之一畴矣何者皇极圣人有为于斯世其所以为政者缓急先后必有其序矣推其序之不紊然后政可得而行焉昔在有虞则九官之所总者皆在八政之所事也其目有不同而其所以为政之事则不异焉箕子之论亦必有以兼帝王之制矣是故洪范之畴而八政实居其三次乎五行五事之后而居于五纪皇极之先诚以养民之务莫大于政也君子岂徒陈乎政而已哉其所以为政之目则有其序焉食者民之所急货者民之所资而祭祀者又所以教其报本也分田制产教之树畜而食之政修懋迁有无通功易事则货之政修郊祀之礼禘尝之义而祀之政无不举矣为政莫先于养生尤莫大于报本也此一曰食二曰货而即以三曰祀继之也司空掌土所以安其居司徒掌教所以成其性司防掌禁所以治其奸自民居之既安五品之教行五刑之禁明而三卿之政又无不修矣有养必有教教之不行然后从而刑焉此四曰司空五曰司徒而后六曰司防以继之也往来交际不可无其礼朝聘以时厚往薄来而宾之礼修矣除残禁暴不可无其制九伐之法掌于司马而师之政修矣盖交际之礼不可以不厚而师旅之用甚非圣人之得已此七曰宾而终之以八曰师也八政之目缓急有其序先后有其宜审于此者天下国家可得而理矣尝考此章之防食货祀宾师皆以事言司空司徒司防则以官言盖官之所掌者无非事而事之所属必有其官互文以见其意而非有异义也箕子不徒陈其目而又次其先后缓急之序厥有防哉古今论治其有易此者乎此箕子所以不得不详之也然则如之何亦曰农用八政而已
　　五皇极皇建其有极敛时五福用敷锡厥庶民惟时厥庶民于汝极锡汝保极
　　君子即中数以明皇极惟君道立于上既有以福斯民而无间斯民兴于下自有以守斯道于无穷夫建极在圣人保极在天下箕子所以于五皇极之畴而极论之夫列于次五者皇极之畴建其有极者人君之责明畴之君子掲其名于先而详其实于下夫岂无意哉人君以身立极敛五福以锡庶民使天下之人无不被其赐则斯民由向化以获福咸相与保君之极而一人之徳教虽歴乆而长存民之极非君无以建君之极非民无以保君民相与之盛惟于大明皇极之世见之洛书九数而五居中洪范九畴而皇极居五五为天地之中数而极者人君之要道也人君中天下而立定四海之民其道岂有他哉亦建其有极而已且建极非求以集福也而福自归于圣人敛福非期以锡民也而福自溥于民庶及庶人之蒙其福也初非有心于保极而民舍是道而不由则道自不容冺于天下然则锡民以五福固本于建极之君頼君以保极终见于归极之民君有以建之民有以保之福有相感之机而君民有相须之势论皇极者要不可不审乎此且洛书之数自一至九而五居中洪范之畴自五行至福极而皇极居乎中前乎此者皆其体之所以立后乎此者皆其体之所以行所以主众数而莫不为之賔君八畴而莫不为之臣此皇极所以配乎五而中处也极者何至极之义标准之名中立而四方之所取正者也而所以建之实在于君焉为人君者养于中者纯而行于外者至自五常百行之大以至应事接物之微无不极其义理之当然而无一毫过不及之差则道备于吾身而极建于天下矣极者福之本福者极之效极之所建福之所集也以圣人而建极于上则足以致一身之休祥以庶民而从化于下则足以纳羣生于仁寿福而谓之敛非有所作为于性分之外也大徳而得禄得位得寿得名凡天下之所福者皆萃于一人之身也庶民而谓之锡者非有所畀付而増益之也羣黎百姓而徧为尔徳而富寿安逸而四方所同盖能以一己之福防而为千万人之福也向也斯民惟知教之当从今焉又举之有福之可慕则偏陂不萌而惟王道之是遵好恶不作而惟王路之是由于汝之极盖冇不期然而然者矣且非徒循之而不敢违背亦且保之而不敢失坠盖化成俗美虽没世而犹存流风善政尚乆逺而不泯当时之民保君之极守而不失世世子孙永保之则圣道之在天下虽千载犹一日也此非所谓锡汝保极者欤夫谓之敷锡庶民则举天下之大皆囿于圣化之内而见皇极无弃人也谓之锡汝保极则虽百世之逺尚存忠厚之风而见彛伦无时而斁也非箕子其孰能明之抑皇极固为九畴之纲矣然敬用五事者建极之要道向用五福者建极之效騐此二畴者于皇极为尤也箕子此言固见皇极君民相与之盛矣而实则言君民之系于天下者如此其重也武王闻之为民作极迄于成康之世家礼乐而人诗书忠厚浑慤之风传八百年则民之保极也亦至矣呜呼懿哉
　　凡厥庶民有猷有为有守汝则念之不协于极不罹于咎皇则受之而康而色曰予攸好徳汝则之福时人斯其惟皇之极
　　随其才而取之固所以成其材进于善而养之尤所以劝其善夫圣人之于民皆欲纳之于皇极之中也故因其才之可取则取之因其善之可进则劝之而斯民皆有以成善行矣夫有猷有为有守人之有才者也则念之而弗忘未合于善不陷于恶所谓中人也则受之而勿拒所谓因其才之可取而取之也斯人也及其见于外而有安和之色于中而有好徳之言则其所修己进乎前矣于是而锡之以福而养其善心焉斯民其有不归于皇极者乎此皇极所以无弃人也天下之人品有不齐而圣人之于人则无不欲其入于善故凡可以用其力者盖无所不用其极也信则人才之在天下此知而彼愚彼贤而此不肖不有圣人者出因其材而笃焉则夫有才者未必能进于善未善者亦终陷于恶而已矣仓廪实而知礼节恒产定而有恒心茍救死而恐不赡则奚睱治礼义人情皆然而况于官乎其进于善者已色征于辞色之间矣而廪禄之赐所以厚其养者或不给求其惟皇作极也不亦难乎圣人始也必因其才之可取而教之以善终也必因其善之有进而养之以福而后大以成大小以成小而昏明强弱之不齐者悉归于大公至正之域今夫智虑可以方人出谋有猷者也设施可以建政立事有为者也践履之纯一而操守之不贰有守者也几民之中有若人焉则必念兹在兹而不可以或忘也不协于极未能入于善也不罹于咎未至犯于恶也此中人之才进之则可以为善退之则流于为恶者也庶民之中有若人焉则必归斯受之不可以或拒也念之受之既随其才而轻重以成就之及其见于外而有安和之色于中而有好徳之言则吾知其进有加于前矣何也容貎辞气乃徳之符其外如此则其中所存可知矣于是而锡之以福焉福者爵禄之位也盖圣人设教必富之以禄而后可以责之以善也斯世斯民蒙圣人教养之恩頼圣人造就之则夫有为有守者其进善之效岂特征于色于声而已哉必将于汝极而锡汝保极也不协于极不罹于咎者其好善之诚岂特见于面形于言而已哉必将防其有极而归其有极也所入之涂虽异所至之域则同昔也犹未免扵凡民终也遂同归于皇极圣人之建极其有功于天下者如此夫当商之季皇极之道不明而民皆自暴自弃矣武王下车之初卽访道于箕子而箕子所以吿之者独拳拳于皇极之一畴而尤致意于纳民皇极之説盖欲举斯世之大无一民不归于皇极之域而后人君之责始尽也呜呼箕子其贤矣哉
　　无偏无陂遵王之义无有作好遵王之道无有作恶遵王之路无偏无党王道荡荡无党无偏王道平平无反无侧王道正直防其有极归其有极
　　私欲有累于王化故禁戒之于先天理不外扵人心故开导之于后夫圣人设教无非所以遏人欲而存天理而已然直言以致其意故偏陂好恶之私勿使之生于心孰若歌咏之入心者深乎此皇极之敷言所以反覆言之而不置也故偏陂好恶之私勿使之生于心而所遵者王之义王之路而已矣偏陂反侧之私勿使之见于事而所知者王之道荡荡平平正直而已矣其所以禁止而开导之者至矣然犹以为未也又申之以防极归极之説盖禁之为彼者固将导其为此也道曰王道见教出于君在人不可以不从极曰有极见理根于心乃众人之所固有圣人所以纳天下民俗于皇极者盖如此昔者大禹有九歌之劝后夔有典乐之教声诗之训其来乆矣然示以君道之当然诚未若要人心之自然者为亲且也盖凡人君躬行心得之教夫岂出于民生日用彛伦之外哉彼其气禀习俗之不齐而人之陷其良心者皆是也于是圣人之教有不容废矣教之诚是也然始焉不戒之以私则人不知欲之不可纵而无以惩创其邪思终焉不训之以极则人不知理本固有而无以感其善性理欲之辨不明声诗之教不作而欲化行而俗美不亦难乎此皇极之敷言所以不容已也夫其不中之谓偏不平之谓陂好恶而加之意谓之作其事虽殊其所以为私则一而已义者理之宜道者理之正而路则出入往来所必由者其名虽殊其所以为理则一而已于私则戒之以无无者禁止之辞于理则教之以遵遵者由行之意此无他天理人欲不容两立出乎此则入乎彼禁其为彼所以导其为此也道本大公也而狥于偏党则失之道本至正也而流于反侧则违之夫岂知洞然八荒皆在我闼王之道盖荡荡乎其广逺而平平乎其平易也而何以偏党为哉周道如砥其直如矢王之道盖正而无邪直而无曲也又何以反侧为哉夫欲其无偏陂矣而又曰无偏党焉既曰无作好恶矣而又曰无反侧焉其为训非不详且明矣然犹以为未也所谓王道则所从者上之教而未知极固人心之所自有也故要其终而告之以会其有极归其有极焉盖皇极之理原于降衷秉彛之初人同此心心同此理也遵义遵道遵路非他会其固有之极而已荡荡平平正直者非他亦归其固有之极而已会者合而来始焉虽殊途而同归归者来而至终焉知深造而自得圣人所以纳天下民俗于皇极者夫岂有所付畀而增益之哉亦因其所固有而去其所本无背其所至难而从其所甚易如斯而已耳抑尝论之此章盖诗之体所以使人吟咏而得其性情之正者也夫歌咏以叶其音反覆以致其意使人恍然而悟悠然而得忘其倾邪狭小之念达乎公平正大之理人欲消息天理流行会极归极有不知其所以然者其功用深切盖与周礼大司乐教以六诗同一机而尤要者也后世君师之道不立皇极之训不明而兴于诗者盖寡矣建其有极能不有望于圣人也哉
　　无有作好遵王之道无有作恶遵王之路
　　能窒其欲则所循者皆正理能惩其忿则所措者亦此理盖喜怒人情之所不能无者也特患出于作为之私耳茍去其所本无而存其所固有则何往而非王者之公哉何则好者人情之所固有也然有时而流于私欲知其为欲而有以窒之则能好所当好而所循者皆王者之道矣恶亦人情之所不能无者也然有时而出于私忿知其为忿而有以惩之则恶所当恶而所循者亦王者之路矣是知不可有者一己之好恶不可无者王者之好恶箕子之于武王安得不勉其戒一己之作为而遵王者之道路也欤故皇极【云　云】盖尝论人惟一心耳恻隐此心忮害亦此心也羞恶此心贱恶亦此心也天理人欲同行异情私好不可有也而此心之好可无乎私恶不可遂也而义理之恶可去乎而况王者之好恶所闗甚大若而不中节则赏必僣而刑必滥而中节则善有劝而恶有惩不徒一身而已也或者徒见人君以一己之偏私而废天下之中正遂以为好恶之真不可有者彼特见乎人欲之不可有而不知天理之不可无也嗟夫使人君而果无所好则为善者无所劝矣使人君而果无恶则为恶者无所惩矣此箕子安得不戒之如此而勉其如彼哉自今而观善言之好王者之道也而不能不甘于谄谀缁衣之好王者之道也而不能不溺于便佞使夫君人者知于形气为人欲而不可有根于性命者为天理而不可无则凡所以窒其欲而循夫理者无往而非大公至正之道矣安得不戒其所作为而遂其所固有者乎虽然好所当好可也恶所不当恶不可也何哉恶而知其美者公也而恶之欲其死则私矣恶恶如恶臭者公也而疾以恶人之技则非矣使夫人君者知出于一己之使然者不当有合乎人之同然者不可无则凡所以惩其忿而循夫理者亦无往而非大公至正之道矣安得不戒其作为而遂去其所当为乎大抵人情不能无喜怒不能无邪正出于正则为王者之道路失其正则为一己之作为惟不汨于情而亦不灭其性情不流于喜怒哀乐则粹然一出于正而作威作福之权不假他取矣吾观武王之初是时克商而大赉四海一怒而安天下之民其好恶不可谓不公于天下矣而箕子之陈洪范不徒以作好作恶为戒而复以王道王路为勉者则好恶之虽微而忿欲之害实大前乎禹之所传者此也后乎禹之所当道者亦此也岂可以武王之所已能而废天下万世所当戒者乎宜其反覆言之而不以为凟也或者谓好之与恶既不同情则道之与路亦宜异防而并言之岂箕子之意欤吁是特未喻反覆吟咏之防尔夫道若大路道无异于路也道者适治之路路之无异于道也特以好之于道恶之于路取其音韵之叶而无害于义理之同也读书者兼诗之体而吟咏之则思过半矣
　　皇极之敷言是彛是训于帝其训凡厥庶民极之敷言是训是行以近天子之光曰天子作民父母以为天下王
　　人君敷言而纯乎理者固必本诸天下民因言而行其教者尤必颂乎君盖极之敷言人君所以代天而教民者也民能行君之教则自能形诸言而极其尊亲之意者矣昔者箕子之陈洪范谓夫人君以极之理而反覆推衍以为言者是天下之常理也是天下之大训也然岂君之训哉无非本诸天也盖理出乎天言纯乎理则亦纯乎天矣且天子之于庶民其性未始有异也庶民于极之敷言是训而是行焉则可以近乎天子道徳之光华矣其曰作民父母者指其恩育而言此盖极其亲之之意也谓之为天下王者指其君长而言此盖极其尊之之意也吁箕子賛敷言之妙而述其所以感民之深非皇极之盛世其孰能与于此尝谓夫道之大原出于天而天不能自以教诸民也必頼夫人君推是理以为言而后能施其教于天下且天下之民其分虽殊而其性之善则一而已由乎至极之理而近乎道徳之光则其尊君亲上之意盖有不期而然者矣茍人君于极之敷言而不纯乎理则非本诸天矣又岂能为法于天下哉庶民于极之敷言而不能行其道则自絶于君矣又岂能归功于其上者哉是故非敷言之妙固不足以感民之深非感民之深亦不足以见敷言之妙矣箕子为武王而详言之者其知道乎今夫所谓皇极之敷者何也即上文敷衍之言也始焉戒之以私而惩创其邪思终焉训之以极而感其善性人君以至极之理反覆推衍以为言而尽其教民之道者是岂一己之私见焉所谓天下之常理者也是岂一人之私言哉盖所谓天下之大训者也本天下之常理施天下之大训非建极之君则不足以语此矣然则训也非君之训也天之训也盖理出乎天而人君修道以为教者无非欲尽其代天之责而已矣言纯乎天则为天之言故曰于帝其训也然所谓帝者亦不过以其主宰而言之耳帝之与天又岂有二哉箕子賛敷言之妙至此始无余蕴矣且天子之于庶民性一而已庶民于皇极之道而吾君敷衍以为言者立则见其参于前是训而不敢违焉在舆则见其倚于衡是行而不敢倍焉此所谓无所不用其极者也夫如是则能不自絶逺于君而有以亲被其道徳之光华者矣人徒见夫君焉在上而民焉在下其分若悬絶而不能以相通也又岂知乎其分虽有尊卑之殊而其理则未始有二也其等虽有贵贱之别而其性未始不一也遵乎皇极之理而近乎天子之光则其称颂之词未有不极其至者矣其曰天子作民父母者盖指其恩育于我者而言之也其亲之之意为何如哉其曰为天下王者盖指其君长于我者而言之也其尊之之意为何如哉斯民之意盖以为人君能立至极之标准所以能作亿兆之父母而为天下之王也不然则有其位无其徳不足以首出庶物卓冠羣伦而居天下之极尊矣由是论之君能以理为教故其代天之责无不尽民能从君之教故其颂君之词无不至虽然微箕子之深明乎皇极之理者孰能为武王陈之抑考之经洛书九数而五居中洪范九畴而皇极居五盖皇极一畴为众畴之纲领也箕子于五皇极之下又焉得不详言之哉曰皇建其有极又曰惟皇作极者盖深言乎极者人君之所当建者也至此而复賛敷言之妙以为人君之言纯乎理则君即天天即君矣会极归极之民忘乎人欲之私而达乎天理之正又焉得不归功于其上哉论至于此则知君之所以建其极与夫民之所以用其极者又岂有他道哉亦曰本诸天而已矣
　　皇极之敷言是彝是训于帝其训
　　知圣人之教本乎理则知圣人之教纯于天盖天者理之所从以出者也人君代天以敷教必即夫天之理以为教是君之训即天之训岂有二乎哉人徒见极之言敷于君孰不以为教之出于君也岂知是教也乃天下之常理而无一之不本于天乃天下之大训而无一之少戾乎天审如是则训非君之训也乃天之训也教之理出于天而君之教纯乎理纯乎理即统乎天矣此圣人所以与天为一欤【云　云】夫圣人有所继天立极叙典秩礼必归之天命徳讨罪必归之天圣人岂神道设教者哉无他天者理而已矣圣人之举动教诏无往而不纯乎天矣然则皇极之敷言谓其出于圣人可也谓其出于天亦可也且自是理之主宰而言谓之帝且自是理之赋予于人则谓之彛自其品节防范于圣人则谓之训自其可为标准于天下则谓之极初非有二道也然天能赋人以极至之理而不能使之不失其彛常之性君能教人以极致之训而不能外夫彛常之理天有此理而君有是训训之出于君即理之出于天者为之也又乌可岐而二之哉今夫皇者君之称极者标准之义极而谓之皇极者明人君当以身立极而使四方有取正也故以是极至之理敷之为训焉非有甚髙难行之事惊世絶俗之言也偏陂好恶不使存诸心偏党反侧不使见于事遵义遵道遵路以由乎人伦日用之常荡荡平平正直以不失大公至正之理所以开其精微其蕴奥者非圣王别立一道以为训也语父子而训之以极其仁仁即天所赋之理也语君臣而训之以极其义义亦天所赋之理也是理也乃天下之常理而无一之少戾乎天则是训也乃天下之大训而无一之少拂乎天圣人盖与天浑然而无间矣君之训独非帝之训乎吾今而后知天命之性人不能不禀之于天而修道之教天亦不能不有待于圣人也人徒见正五典而使之益厚用五礼而使之有常君之责也而不知五典出于天叙五礼出于天秩人君特因而惇庸之耳是岂有待于人为而亦岂人所得为哉昔者成汤以克绥厥猷为君后之责矣而原其所自亦不外乎上帝所降之岂不以天能赋是理以为人之性君能明是理以复人之性君之所为无异乎天之所为也箕子所明天人一贯之道哉
　　曰雨曰曰燠曰寒曰风曰时五者来备各以其叙庶草蕃庑
　　惟庶征既无不顺则微物亦无不盛夫征出于天而验于物者即其在物者观之而在天者可得而见要皆原于天之顺也昔箕子推衍庶征之畴谓夫雨燠寒风之在天者不一今皆以时而至无一之或缺无一之或紊故宜物类之微如庶草者皆极其生意之盛庶草且然则物之大者从可知矣然则在天虽有五者之徴而主于顺时则一也易有之曰风以散之雨以润之日以暄之故万物不可以无风之散雨之润亦何可无日之暄哉又曰寒往则暑来暑往则寒来寒暑相推而嵗成焉是万物固不可暑之不来亦何可寒之常往哉故天之生物必备夫五者而后足以成生物之功然五者有一之不得其时则在天为不顺而在物亦不遂矣今宜雨而雨宜而是雨之应夫时也当燠而燠当寒而寒当风而风是燠寒风之应乎时也时者不先不后适当其可乃庶徴之俱不可失者庶徴之时大矣哉然或有而无雨有寒而无燠有寒燠而无风是不可谓之备常雨而不旸常而不雨常寒常燠而常风是不可谓之叙今也合五者而论未尝有一之偏胜皆来备而俱有其应分五者而论未尝有一之愆期皆以叙而各得其宜也天之运行既见于庶徴者如此孰谓生物之机有或息者乎万物之生意也有不盛者乎夫物之在天地间惟草为至微之物而间不期根本之众无不至于勃然而长蔚然而盛天道庶徴之顺其时于此可见矣盖举草而言则凡天下之物生机畅茂自勾萌甲折而至于枝叶华实无一不盛者皆不待言而知也向使当而雨则雨非其时而大水无麦矣当燠而寒则寒非其时而雹冻谷矣推类而论茍一或极备一或极其无应亦犹是也故箕子于此五者之下总以时之一字者足以见其为休徴也甚矣天道之庶徴不休则咎二者必有于此而已矣故箕子于下文五者之目皆系之以恒之一字者又可见其为咎徴也咎徴既见则庶草之不蕃芜不待言矣然在天为五行雨燠寒风于五行各有所属在人则为五事五事之或得或失而休咎各以类应是人事有闗于天道且休咎不同又有以系于一嵗之利害一月之利害一日之利害者亦验于王与卿士之职也使嵗月日时无易则百谷用成百谷用成则庶草蕃芜矣非徒是也乂用明俊民用章家用平康是天道验于人事矣岂徒见之物哉
　　王省惟嵗卿士惟月师尹惟日嵗月日时无易百谷用成乂用明俊民用章家用平康
　　君臣之职验于天时者有不同天道之顺验于人事者皆有序此君臣之皆尽其道而休征之所感也且王者之得失其征以嵗卿士之得失其征以月师尹之得失其征以日是君臣职任有大小而验于天时者有不同矣今嵗月日之间而雨燠寒风各以时而至于是百谷用是而成政治用是而明俊民用是而章显而家用是而平康则天道之顺有以验于人事矣故即人事之顺而念其感于天道之本则君臣之得失可见矣洪范九畴皆天人之大法而箕子尤详于庶征者何哉盖五行五事八政五纪皆所以立皇极之体而未言其效三徳推皇极之用而稽疑则决之于天庶征则以其感应之自然者验之于人也人事有得失之殊则天道有休咎之征若形影之不违若桴鼓之相应于此有以见天心之甚可畏而皇极之建不建皆在是而决矣然则为君臣者可不恐惧修省乎然彼时之适然而不加意又岂足以言天人之际哉今夫王统卿士卿士统师尹犹嵗之统乎月月之统乎日也尊有以统乎卑大有以统乎小故王取象于嵗其得失征于一嵗之休咎焉卿士取象于月其得失征于一月之休咎焉师尹取象于日其得失征于一日之休咎焉今也雨燠寒风之应见于嵗月日之间皆以时而至则必无所谓愆阳伏隂也则必无所谓凄风苦雨也太和流行育万物黍稷穜穋之得宜如京如坻之富积而百谷有以用成矣礼乐政刑之明备纪纲法度之振举而乂有以用明矣君子之彚进也黎献之愿臣也而俊民皆用章室家之相庆也天下之和平也而家之平康又何如哉然则人事之序又皆本于天道之顺而天道之顺非君臣之尽其职乎职尊者所理者大而要职卑者所理者小而详于心术者虽精微而不可知著于天道人事者则昭章而不掩天人感应之际真可畏矣昔夏之方懋厥徳则罔有天灾其子孙弗率则皇天降灾矣天岂有意于降灾降祥哉所以致是灾祥者在于吾君臣而不在于天也箕子陈洪范之畴以王与卿士师尹分象乎嵗月日而其下以休征咎征对言之且又先以省之一字焉其垂训之义逺矣故自稽疑庶征福极皆以皇极之效言之所以推其用稽疑之有吉有防庶征之有咎有休而九畴之终则以福极对言之皆所以极天人交际之理而示天下后世者无余蕴矣嗟夫君相造命者也妖孽灾异未尝不因乎人而休嘉百祥未必皆本于天也诗云永言配命自求多福其此之谓矣
　　旅
　　王乃昭徳之致于异姓之邦无替厥服分宝玉于伯叔之国时庸展亲人不易物惟徳其物
　　明王颁分器以劝下者有其序诸侯宝分器以尊上者无异心盖王者之施仁虽有亲踈之殊而诸侯之尊君则岂有亲踈之间哉召公之告武王其亦审于此矣谓夫王者昭徳所致之方物于异姓之邦固以劝之无废其职而分宝玉之器于同姓之国又以劝之益厚其亲是王者之颁分器无亲踈之别矣然王者所颁之分器非徒物也实徳之致也诸侯又岂敢轻易其物哉故皆以徳视其物焉则所以宝是器而尊上者曷尝有亲踈之间乎此古昔盛时所以怀诸侯之道也昔者明王有天下列为五等之爵亲亲之恩尊贤之义棊布星列环卫京师所以公天下之意厚矣而又有分器之颁以益尽其怀之之恩于是伯叔甥舅无间于亲踈之殊水木本原咸尽其翼戴之心徳被于逺而方物之举至徳洽于迩而分器之是宝明王之天下其盛固如此哉且方物之来君徳之所致也而王者不敢私其物焉乃昭示其徳之所致以及于异姓之邦如分陈以肃慎氏之矢是也宝玉之器又方物之贵者矣王者亦不敢自私焉必颁赐于伯叔之国如分鲁以夏后氏之璜是也昭徳之致固所以示其予之恩而所以劝之者使之无废其职而谨其服命宝玉之分虽所以寓亲亲之意而所以劝之者夫必使之时庸展亲以厚同姓异姓之邦伯叔之国其分固有亲踈也而方物之昭宝玉之分亦各有其礼也王者施恩之序固如此当时诸侯被王灵之宠光承分器之锡予皆曰是器也吾王盛徳之所致也则即物以戴其君者又当何如哉盖以物视其物则易其物必思所以敬其徳矣仰休明之盛徳以镇抚其国家莫不秉流水朝宗之心而尽其维藩维翰之职者又曷尝有同姓异姓之分哉则诸侯尊君者固无间矣观夫王者施恩之有序诸侯之尊君无异心则其上下相与之盛为何如哉昔者西旅贡而召公用训于武王既以明王慎徳而逺迩毕献方物言之复以王者之锡物以劝于侯邦而侯邦即物以戴圣君者言之且反覆于昭徳之致惟徳其物之辞良有以欤嗟夫封建之制莫备于有周懐诸侯之道亦莫盛于有周列爵分土即见于武王下车之初而分器之颁又陈于太保之训其立法之详仁之至义之尽焉奈何周辙既东王纲觧纽齐以甥舅之国而首开専霸之图晋以伯叔之亲而继以世霸之业于是王灵不足以宠诸侯虽鲁以周公之后秉礼之国宝玉大弓不能宝之其视先公之惟徳其物者为何如仲尼伤之故书于防其意深逺矣反覆观之益有感于明王之盛
　　不宝逺物则逺人格所宝惟贤则迩人安
　　人君惟能贱货而贵徳则近者悦而逺者来矣夫茍玩物而弃贤则近者且有所不安而况于逺人之懐服者乎召公知其然故能告武王也谓夫人君之道不患人之逺者不服而患以物之难得者为贵不患人之迩者不安而患不以人之有徳者为贵诚能贱彼而贵此则逺人不期而自至迩人不期而自安矣夫惟君心之好尚虽微而民心之趋向何頼其可忽而不知省乎其曰人君以心而率天下之心亦惟谨其所好而已矣如好以其道则人同此心不以四方万里而有间也而况于迩者乎如所乐不出于正则人各有心虽近之人犹胡越也而况于逺者乎由此而观逺人之不服非难格也由徳柔之无其道也迩人之不服非难安也犹抚循之无其人也反而求之近悦逺来特在人君之趋向何如耳嗟夫犬马之畜若未害也而逺人得以窥吾之蕴珍竒之玩若无妨也而逺人得以测吾之中如使吾之所宝者不在于此则虽未尝语人以贱货之事而民必知吾之所好者在于斯民矣人虽逺也如之何而不格哉然逺人之所爱慕也虽贤者有爱之之心非人君用之则无以遂其心贤者虽有善俗之道非人君尊之则无以行其道如使吾之所宝者不在于贤则吾欲安乎民而亦无頼以安民矣人虽迩如之何而能安之哉大抵地虽有逺近而人心无彼此人虽有贵贱而天理无间隔观君之所宝不在于物则尊贤之意可见矣观人之格者不格于逺则安民之效可知矣曽谓以武王之圣而有待于召公之警戒哉然而一念之不谨圣狂之判也细行不矜大徳之累也夫以舜之大圣而禹犹以怠慢傲虐告戒之而况不及于大舜者乎此召公老成之政所以不能已于言也虽然能遵召公之戒者武王也而不能守武王之戒者穆王也白狼之既得而荒服因以不至盖至于此而召公之言信矣然则宝贤不宝物吾因为武王喜宝物不保贤吾因为穆王惜
　　康诰
　　汝亦罔不克敬典乃由裕民惟文王之敬忌乃裕民曰我惟有及则予一人以怿
　　人君命诸侯守法以安民使其戒惧之心无愧于前王则能尽人臣之职而无负于其君矣夫谨罚以安民此固人臣之职分而亦人君之所属望者也故武王之扵康叔欲其谨守常法而求以裕民而裕民之道无出于文王之敬忌康叔果能于存心之敬忌而思有以企及于文王则可以无负于其君之所以属望者矣岂不足以深慰其心乎传曰明徳慎罚文王所以造周也文王治岐以徳为化民之本而不能不假刑以辅之而非恃之以求逞也是以慎室家者必勤于垣墉卑曰垣髙曰墉以此防外患也然垣墉勤矣无以涂墍茨焉则葺理之不周覆防之不宻风雨为之飘摇而栋折榱崩者有之矣是涂墍之功不可废也作梓材者必勤于朴斵其粗曰朴致巧曰斵所以成其质也然朴斵勤矣无以涂丹雘焉则质虽成而文未足称器虽成而饰未之全亦非所以成材矣是涂丹雘之功又不可缺也为诸侯而知乎此则君能除恶于其前不犹稽田而勤敷菑者乎吾能为之隄防于其后亦犹陈修而为疆畎可也君能除恶于其前不犹作室家而勤垣墉者乎吾能维持之使勿坏亦犹涂墍茨可也君能立制度于其前不犹作梓材而勤朴斵者乎吾能润色之使勿疵亦犹涂丹雘可也武王以是而吿康叔其意岂不在兹乎康叔以武王之弟而抚新造之卫凡其开剏积累之勤者武王固已任之于先至于维持修饰于不坏不废之地康叔之责也故其吿戒之际反覆譬喻至于再至于三焉为康叔者宜服膺勿失而孜孜不怠可也不然则父作室而子不肯堂父作菑而子不肯播其不隳先人之绩而弃垂成之功者几希先儒以此篇为脱简自此以上为武王告康叔之书愚故明其説而申之焉

　　书义矜式卷四
<经部,书类,书义矜式>
　　钦定四库全书
　　书义矜式卷五
　　元　王充耘　撰
　　周书
　　召诰
　　王来绍上帝自服于土中旦曰其作大邑其自时配皇天毖祀于上下其自时中又王厥有成命治民今休大臣勉言以宅中圗治无非所以为天人计也盖王者天人之主所以继天而出治者也故召公吿成王以绍上帝服土中为居洛之先务也而中举周公之言以实之末以其效期之其丁宁反覆之意至深切矣夫绍上帝所以承乎天服土中所以治乎人洛邑初政二者而已周公营洛之初尝谓作此大邑自是可以配天毖祀自是可以宅中治民其素定之谋固已如此王能如是则岂惟无负周公之所属望亦且上可以保天命而下可以福斯民其效有不期然而然者矣召告之书【云　云】天生民而不能自治立之君以治之君也者所以继天立极而代天理物者也故建邦设都以乱民者所以奉天道克相上帝者在于绥四方不如是则俯有愧于民而仰有负于天矣其何以居天人之间哉洛邑告成成王始武于天下元子于四方为新辟天秩天叙自我而惇庸天命天讨自我而刑赏任大责重有不可诿之于他人者是意也岂惟召公言之于宅洛之日在周公已言之于作洛之先矣盖作洛者武王之志周公成王成之召公实先经理之君臣之间其所以深谋逺虑者果何如也盖洛者天地之中风雨所防隂阳所和四方朝聘贡赋之道均而逺近劳逸之费等今王逺在镐京而即宗周去西土而即宅东土南望三途北望岳鄙顾瞻两河粤瞻洛伊岂徒曰据要会以观方来都形势以制六合所以定鼎郏鄏而卜世卜年者正惟畏天命而悲人穷殆将以是惟称秩元祀政施仁之本也故自是而对越上帝享答神祗则齐明盛服以承祭祀可以达此精诚之徳而无愧自是而宅中图治则惇典庸礼命徳讨罪而惟新之政可以放诸四海而无不准盖其配天毖祀即所谓绍上帝自时中乂即所谓服土中召公今日之所言即周公前日之所告者也虽然此特言其事之当然者耳未及其效也夫能绍上帝则天命之在我者一成而不变而上可以得乎天是即配天毖祀之效也能自服土中则能咸和小民以为今日之休而下可以安乎民是即自时中乂之效也克绥先王之禄而永底烝民之生其皆在于此乎周公之诰曰王肇称殷礼祀于新邑咸秩无文又曰其自时中乂万邦咸休惟王有成绩其言非不深着明而召公之诰又且反覆而恳至惧其信之不笃又且申以同列之言虑其行之不力而期以必然之效一篇之中于天命民心屡致意焉而防其终以諴小民为祈天命之本以疾敬徳为諴小民之本大臣之于国家长谋逺虑盖如此以成王之贤而又有周召为之左右此其所以能为成周建无穷之基也欤
　　王先服殷御事比介于我有周御事节性惟日其迈王敬作所不可不敬徳
　　相观而善者君之所以善其臣修已以敬者君之所以敬其身盖君者臣之主始而以臣率臣者君也终而敬身以率臣者亦君也岂有敬身之不至而足以善其臣者哉是故召公告成王以服御士不徒曰周御士节性而已而首曰王者盖欲成王以善臣为己责也不徒曰敬作所以敬徳而已而复曰王敬作所盖欲成王以为己任也无他其身正不令而行其身不正虽令不从其是之谓乎
　　洛诰
　　伻来毖殷乃命宁予以秬鬯二卣曰明禋拜手稽首休享予不敢宿则禋于文王武王
　　贤君因顽民之戒而尽其敬于大臣大臣举明禋之赐而伸其敬于前圣不以常人之礼而待夫圣臣贤王之敬其臣者然也不敢受非常之礼而必以致之前圣圣臣之敬其君者然也使圣人而遽以神明之礼自居则非所以为圣人矣周公治洛功成成王使人至洛教戒庶殷就致绥宁之命而其为礼也有秬鬯二卣焉曰明禋曰拜手稽首休享则其所以待周公者不以君臣之分而以神明之礼矣而周公不敢偃然受其礼也则禋于文王则禋于武王举成王之赐而伸其敬于前圣则君臣两尽其道矣吁此其所以为周公也欤【云　云】尝谓君之所以待臣臣之所以事君各尽其敬而已不以非常之礼待非常之功非所以敬大臣也自居以非常之功而安受非常之礼非所以敬其君也成王之于周公不敢轻其礼而待之以神明周公之于成王不敢受其礼而致之于文武其此之谓乎周公之意若曰甚哉王之待我其敬也惟彼殷民宻迩王室而恐其犹未式厥训者焉席宠惟旧而虑其无不骄滛矜夸者焉因使者之来致戒饬之命因以绥宁于我而有秬鬯二卣之赐秬者何一稃二米和气之所生也鬯者何郁金香草合秬黍以为酒也盛之以二中尊焉岂非宗庙之祭而用之以祼者乎礼莫重于祼而其致之之辞则曰此明洁而禋祭之酒今王拜手稽首致其休美以享公则其待我也盖待以神明之礼而不复拘拘以君臣之分矣虽然待我以非常之礼者人君之道也而非我之所敢当也虽曰朝廷之制有大宾客以享之之礼而莫异于祭然我之自视犹常人也秬鬯二卣以致其明禋拜手稽首以言其休享果何为而施于我耶祭有三宿之礼谓进爵于神也而在我则有所不敢当者矣却人君之赐则为不恭受神明之礼则为有歉于此无以处之思昔穆考文王于昭于天固洋洋乎其如在也越乃昭考武王以孝以享在我后人之所不敢忘也以王之禋我者而禋于文王武王则于义安而于理当矣非惟无愧于今王亦庶几其无愧于前圣矣非周公其能处之得宜如是耶尝观周公之宅洛也以天事言则洛者天地之中隂阳之所会风雨之所交以人事言则四方朝聘贡赋道理均焉欲其君绍上帝而服土中也又不但如是而已以距妹邦为近惩三监之难迁殷顽民于是作王都以镇服奸雄之心则周公之功宗庙万世之功也有非常之功则宜有非常之礼今而因有毖殷之使则其受明禋休享非过也有大美而不居周公之圣何可及耶抑周公之禋于文王武王非有他也期成王以恵笃叙万年厌于乃徳而已公之心果有顷刻而忘其忠爱者乎
　　其大惇典殷献民乱为四方新辟作周恭先曰其自时中乂万邦咸休惟王有成绩
　　厚文献以为化今传后之本则可宅中土而致治定功成之效矣此周公之告成王不惟勉之以为治之要而且期之以致治之效也昔者成王迁洛邑周公欲其大厚于典章及殷之贤者使治为新辟足以观视于四方作周恭先足以垂宪于后世则欲为化今传后之计者将不在于大厚其文献乎且凡若此者非有他也亦曰其自是宅中以圗治使万邦咸底于休美而王遂有其成功则功成治定之效岂不在于宅中图治之初乎勉之期之周公之忠爱至矣夫人君之为治要不可以自用也所以出治必有其徳所以辅治必有其人废而自用则其治为无足劝弃贤人而不亲则其恭为无足法夫如是则一乡且不治况能有以及天下乎率由旧章固致治之所先而以贵下贱亦为治之所急且成王之治洛非独以化殷民也将以化天下也然殷民叛服乃天下治乱之所关而治定功成之所由系使治不有其道则万邦安得以蒙其休而王亦安能以有其绩宅中图治之功不谨之于初不可也且圣谟洋洋嘉言孔彰凡典籍所纪何莫非王道也殷士肤敏侯服于周凡献臣百宗工何莫非贤况三代以来礼乐文物至周大备不愆不忘率由旧章成王其可不大厚其典章乎殷之贤者殷民素所取信而视为趋向者也廸简在庭有服在大僚则殷治而天下亦治矣成王其可不大厚殷之贤人乎诚如是也则号施令罔有不臧有以耸动四方之观聼而为新辟尊贤使能用上敬下有以为后世之所取法而作恭先焉夫治为新辟而必使天下无可议作周恭先而必使后世莫能加周公岂过望于成王哉盖知其任大责重而将以无穷期之也夫岂定鼎于洛岂独以承天地冲和之气盖将中天下而立定四海之民茍知文献二者为致治之大要有以为新辟而作恭先则自是以宅中图万民虽广必使化行俗美无一夫不被其泽而后已焉成功虽难必思长治乆安无一事不底其成效而后止焉然而博施济众圣人所病靡不有初鲜克有终巍巍其有成功非一朝一夕之故也自非渐仁摩义使徳教沦肌而浃髓夙兴夜寐使政治纲举而目张又奚足以及此哉老臣之辅幼主所以不徒勉其作兴于一时必要其成功于悠乆也抑周公固能辅其君矣而成王实能懋昭周公之训也周官一篇一则曰学古入官二则曰其尔典常作之师则厚于典章可以知微子象贤而封之于宋则厚于贤者可见矣卒至六服羣辟罔不承徳则万邦之咸休可知鳬鹥既醉之盛刑措不用之风见颂于当时垂辉于后世其有成绩也又可见成王可谓能无负周公之训矣周公贤臣成王贤君盖两得之
　　多士
　　自成汤至于帝乙罔不明徳恤祀亦惟天丕建保乂有殷殷王亦罔敢失帝防不配天其泽
　　前代圣贤之相继也既脩己以敬乎神尤体天而恤乎民盖君臣者天之所命以为神民之主者也在昔有殷自成汤以至于帝乙莫不明其徳而无所昧敬乎神而不敢慢脩己事神亦既至矣故天大建殷国而保乂之殷之先王亦体上天建立之心罔敢失帝之则无不配天以泽民焉然则有商之盛非圣贤之相继者能之乎【云　云】尝读伊尹书而至于天位艰哉之语而后知君之所以为君也幽则有神也明则有人也上则有天也自非至诚之感神代天而理物者其何能膺天眷之隆而安天位之尊哉是故使之主祭而百神享之使之主事而百姓安之此天之所以与舜也弗克奋徳慢神虐民皇天弗保此天之所以弃桀也夫天命之无常如此则人君受天之命而为神民之主宜若之何哉亦曰明吾之徳焉而已耳商之兴也岂偶然之故哉其自成汤至于太戊世虽不同也而所以明其徳者则不以先后而有殊由祖乙至于帝乙时虽有异也而所以恤祀者则不以圣贤而有间徳而谓之明则必能去其人欲之私而全其天理之正也祀而谓之恤则必能有孚颙若而必不敢度思而矧敢射思也殷王之明徳恤士也如此亦惟上天仁爱有殷之君扶持而全安之不容释于殷焉殷之先王所以受天命也如此其何不以上天之心为心而负其所托哉是故惇五典庸五礼则一本于天理之公章五服用五刑则一循乎天理之正惟知顺天之心而已宁复有倒行逆施之事乎惟知顺帝之则而已宁复有反道背徳之事乎是宜膏泽之下于民庶者不啻若雨露之沾濡而疲癃残疾者皆得以安其生也恩爱之加乎四海者不啻若日月之照临而鳏寡孤独者各得以遂其养也然则有殷之所以长治乆安者非贤圣之君六七作其能如是乎尝因是而论之武王之吿康叔也既曰自成汤咸至于帝乙成王畏相矣周公之告多士也亦曰自成汤至于帝乙防不明徳慎罚矣公之告多士也又曰自成汤至于帝乙罔不明徳恤祀焉则夫有商盛时其徳业之盛而明君之多也固可知其固天命而结民心也又可见奈何后王不明于徳弗敬上天以至遗厥先宗庙弗祀而商业遂以不继呜呼以六七圣贤之君维持之而不足以一独夫之嗣覆亡之而有余人有常言创业难守成亦不易诚哉是言也
　　君奭
　　我闻在昔成汤旣受命时则有若伊尹格于皇天在太甲时则有若保衡在太戊时则有若伊陟臣扈格于上帝
　　圣贤之辅君各因其徳而极其功也盖治功之成不惟人臣之徳有浅深之不同亦不惟人君之徳有圣贤之或异也昔者伊尹之辅成汤以圣辅圣也其辅太甲以圣辅贤也伊陟臣扈之佐太戊以贤辅贤以圣臣而辅圣君则其治化与天无间故曰格于皇天以贤臣而辅贤君则其治化克厌天心故曰格于上帝于汤言受命者剏业之主也于太甲言保衡者所以慰安天下于治平也【云　云】见于君奭之书自其徧覆者而言谓之天自其主宰而言者谓之帝然天不可以形体求也君徳而能徧覆四海则可以格于天矣帝不可以影响求也君心而能主宰万物则可以格于帝矣天之所以为天帝之所以为帝其参賛之者在乎君广大足以配天威福足以叶帝其辅相之者在乎臣以圣君而遇圣臣其治化固不可及矣以贤君而遇圣贤之臣则亦可以无愧也此申命用休所以必本于辅弼之直而勑天时几者必需于股肱之善以是知天也帝也举不外乎君圣也贤也举不外乎臣人君之任固重而人臣之职亦不可以易视也夫受天命命成汤所以圣也而当是时则有伊尹以相之允徳叶于下太甲所以贤也而当是时则有阿衡以佐之循政明理太戊所以为贤君也而当是时则有伊陟臣扈以辅之君之与臣咸有一徳则包含编覆无不周遍所以能格于皇天也臣之与君或桐宫而终徳或桑谷而弭祥则阳舒隂惨无不适定所以能格于上帝也格于皇天所以配天徳而无间格于上帝所以合天心而弗违谓之无间则以己之徳契天之徳而体用一原显微一致凡日月星辰风霆霜露皆至教之攸寓谓之弗违则以己之心奉天之心而动静无违表里交正凡寒暑晦明生杀荣悴皆至化之所行此君之格于天帝之道不能无浅深之异而臣之辅其贤圣之君不能无轻重之分也是故天之感通而有浅深之异者非天有私于汤也伊陟臣扈固不若伊尹也伊尹辅君而有轻重之分者非伊尹之治化不若前也太甲固不若汤之圣故也论至于此则天之所以昭格臣之所以辅相一视其君之圣贤而已抑尝论之伊尹保衡一人而异称者称名于成汤之时者理之本然也举官于太甲之时固以先代之遗臣亦以互文而并见且深欲见保天下于长治乆安也伊陟之贤虽无可考然既为伊尹之子则其徳之出于家学者可知矣臣扈之贤虽不可闻然观其与伊陟而并称则其徳之同于伊陟者可知矣古之人臣其辅君之绩如此周公之吿召公而以我闻在昔之其所以责任之者岂不明以征乎昔武王之命康叔亦曰汝丕逺惟商耉成人而文王之诗亦曰仪监于殷皆此意也
　　百姓王人罔不秉徳明恤小臣屏侯甸矧咸奔走惟兹惟徳称用乂厥辟故一人有事于四方若卜筮罔不是孚
　　职列于内外而徳之同者无所间诚叶于上下而事之举者无所疑夫内外大小之臣交相用徳以维持天下则贯通浃洽之既乆而民罔不信宜也是以内之百姓与夫王臣之微者莫不秉持而用乂其君焉曰罔不曰咸则人臣莫不用徳固己洋溢浃洽于天下矣一人有事于四方又岂不如龟蓍之卜筮而相与敬信之乎无他有翕然用徳之效则有隐然孚契之心殷之盛时然也【云　云】尝谓天下之所以敬信其上者固在于有事之时而实在于无事之日于有事之时惟有以验其诚敬之心于无事之时必有以尽其维持固然之道惟夫内外无间大小如一浑浑乎相与于道徳之中而后维持固然有可言者然分职受任不为不多建侯树屏亦为不少茍有一人之非徳焉则其所施于天下者必不能纯全而无间矣一旦有事之际天安有潜孚黙契之妙哉夫百官之着姓王臣之卑微此皆在内之官而职有大小之异者也秉持其徳而操守不失虑恤以徳而谋虑之不遗合大小罔不然也小臣之布列侯甸之分职任此皆在外之官而职有大小之要者也奔走服役莫敢不遑惟徳是称治其君事谓咸莫不然也内之用徳者既如此外之用徳者又如彼自大及小罔不如此而相承以此而相应道徳之泽薰蒸融溢其渐涵浸渍之久非一日矣惟动丕应徯志理势之必然
　　也故若征伐若防同凡有事于四方而四方
　　之民如龟之卜如蓍之筮敬之而无忽信之
　　而不疑矣孚者诚之在中者也天下之敬信
　　非其事信其徳耳抑尝考之周公此言盖承
　　上章言殷之大臣能辅道其君有格天致治
　　之效遂言内外贤人之多皆伊尹以下诸大
　　臣号召而倡率之也有周之兴既有虢叔闳
　　夭之徒而文王之徳降于国人四方尚迪有徳而武王之徳冐天下凡内虎贲缀衣趣马小尹左右携仆外内大都小伯以至百司太史尹伯凡官使于文武之世者无非常徳之吉士亦岂非倡于上者有其人乎今日之明我俊民周公召公之责也恳切而累言之矣为召公者亦宜有动于斯言矣
　　予惟曰襄我二人汝有合哉言曰在时二人天休滋至惟时二人弗戡其汝克敬徳明我俊民在让后人于丕时
　　大臣之勉同列不以一身之谋而易其天下国家之计此所以深有期于同列也盖满盈之戒虽大臣之所当知而王业之重尤大臣之所当虑也昔者周公之留召公谓予惟曰襄我二人汝有合哉亦曰在是二人是王业之重在予二人也虽天休之滋至为可畏而二人岂可以弗戡而求去哉惟当敬徳而益加谨也明俊民而使之在位也夫如是则可以尽大臣之美可以答上天之休而在让后人于丕大之时则始可超然而退矣大臣知其所当戒而尤虑其所
　　当重终【阙】　　　　　而易其天下国家无穷之计也呜呼仁哉周公【阙】　　　公能从之昔者洛邑之成周公尝【阙】去矣公以【阙】　　　而不终去今日召
　　公之去亦周公前日之心【阙】　　　　之留而亦不至于决然焉盖权势之隆虽中人犹知为退避之计况于圣贤能识进退存亡而不失其正者乎然而召公今日求去之决而他日至辅成王之初政其故何哉大抵天下惟不溺于权势者然后可以任重而致逺是以功加四海而天下不以为多威震九重而人主不以为疑弼亮四世而天下不以为固权一朝释位而去而恵泽流于子孙而无穷此非深明大臣出处之道而无一毫系累之私者能之乎盖于是可以明召公之本心也且文武受命而周公尝与其剏业之政成王继统而周召又与其守成之托是王业之成在我二人也非予惟之言也汝闻而有合哉亦曰在时二人也然上天之休命益滋至而无穷威福之浸明浸昌也权势之愈隆愈盛也天其以是而佑我乎亦将有以儆我乎此吾二人之所以弗戡也而召公不得不决于去之时也然圣贤以至公无我之心而从容乎出处之际夫岂无其道乎是不可专为一身之谋矣圣贤之心固无不敬也然又当敬徳焉益加寅敬而不敢怠也圣人之心固未尝蔽贤也然又当明俊民焉布列庶位而无旷职也如是而后俯尽大臣之职业而无愧焉仰答滋至之天休而无惧焉贤才足以寄付托之重而治道日臻夫盛大之时而后可以言让矣让固大臣之美徳然在今日则未可让在他日则不敢不让也超然逺引于当让之时而不使吾进退有毫髪之遗憾则所以为天下国家之计岂不甚逺乎盖惟圣贤然后能权去就之义而不失其轻重之宜故不以一身之利害而易其天下国家之计也此所谓尽大臣之道而天下后世无得而议焉者乎尝反覆君奭一书逺述有殷之六臣近详文王之五臣曰若游大川而曁汝奭其济曰汝明朂偶王在亶乗兹大命至襄我二人笃棐二人拳拳言之而不自知其辞之复也周公广大公平之心而为宗社无穷之计者其虑深逺矣夫岂世之专权固位而惟恐同列有简之者乎嗟夫惟大臣有至公之心而后能尽待同列之道然后能不止为一身之谋彼世之所谓权势者视之若浮云之无有岂足一动其心哉今之所以决于去他日之所以果于留曽有一毫系累之私乎呜呼此周召所以为一代之宗臣欤后之为大臣者可以为鉴矣
　　笃棐时二人我式克至于今日休我咸成文王功于不怠丕冒海隅出日罔不率俾
　　大臣协力以事人君而致其已然之效尤当勉力以绍前王而成其未至之功盖辅君以广前人之业者非大臣一人之所能致也茍不与同列而叶力则不足以成其功是以一人去之而一人留之其拳拳之情自有不能己者昔召公之吿老而去也而周公留之谓能笃于辅君者惟我与召公二人而已今日之治至于休盛亦惟我二人用能有以致之也然已然之效旣出于二人之协力则其未至之功又岂可不相与勉力以共成之哉周公之业始于文王我与召公共成文王之功业当相与勉力而不怠必使天下之民莫不归于覆冐海隅日出之地无不为之臣服庶乎其可也吁叙其所以然而勉其所未至召公其不悦而从之乎【云　云】盖尝求周公召公之所以为人臣者矣成王以幼冲之资嗣天子之位而周公召公同受武王顾命以佐右之故周公为师而召公为保其任大责重非若平时之为大臣者也当成王未亲政之时固不敢以乞身一旦政柄有归浩然去志亦人情之常耳然思前王功业之未成念今嗣述之无助则召公义未可去况周公与召公乃同功一体之人于其去也得不反覆告谕以留之邪且周公未尝有其功今乃以笃棐而自任以今日休而自誉诚以其留召公而言不得不叙其已然之效盖笃棐云者同心协力以佐天子之谓自今日而观之流言之祸已息而无复震撼之势成王之年已长而足任守成之责灿然而纪纲布焕然而礼乐兴其治功之休盛如此孰非我二人笃棐之力用能有以致之哉召公之去也岂不曰盛满之势不可以乆居权要之位不可以不避而周公之意则不然普天之下有一民之不安不足以成文王之功率土之濵有一国之不服亦不足以成文王之功今日之休盛旣以我二人笃棐则其未至之功亦当并力一心相与尽赞辅之道竭忠効职不可有自怠之意观其一则曰我二则曰我则其以天下为已任者为何如诚以文王之时大勲未集今欲成其功必也大覆冐斯民使海隅出日之地无不臣服而后可以无愧于文王日出云者周都西土去东为逺故以日出言以日出之地而臣服则治功之成也可知己始之以笃棐旣有以致其已然之效终之以不怠又岂不足以成其未至之功周公之言恳委曲如此召公其可以去哉厥后召公旣相成王又相康王再世犹未释其政此盖有味于周公之言也夫虽然洛邑告成周公亦尝有归老之志矣而成王留之有曰四方廸乱此卽叙其已然者也又曰廸将其后此即勉其所未至者也然则周公之所以留召公者其亦述成王之所以留己者而留之与呜呼君臣同列更相举留互相推美周家太平气象犹可慨想于千百载之下
　　多方
　　慎厥丽乃劝厥民刑用劝以至于帝乙罔不明徳慎罚亦克用劝要囚殄戮多罪亦克用劝开释无辜亦克用劝
　　先王本于仁而谨诸身旣深足以勉其民后王推是心而施于政亦皆能以勉其民盖仁者人心之同好而王者之所依也为人君者诚能即己之所依以勉人之同好而人焉有不从者哉昔者成汤之化天下也惟深谨于仁以劝勉之而已于是天下之人亦仪于汤而用以劝勉是其仁民之心能谨诸身而深足以勉其民也自汤而下至于帝乙虽世不同然或明其徳或慎其罚尚亦能用以劝勉也于慎罚之际或辟之以当其罪或宥之以赦其过尚亦能用以劝勉也盖明徳者仁之本慎罚者仁之政辟而当罪仁者之能恶人也宥而赦过仁者之能好人也其为事虽殊而其为仁则一故亦皆能用以劝勉也然则人君所以勉天下者何必同亦惟曰仁而已矣尝谓仁者天地生物之心而人所得以生之理也君之与民同有是心同具是理则亦同有是仁但众人不无物欲之蔽故虽有是仁而不能勉之于己圣贤则无物欲之累故能推是仁以勉之于人彼惟同有是仁而吾所以劝勉之者又无一事之非仁则其翕然而从同体而化固有不期然而然者当商之时成汤所以劝勉其民者岂有他哉亦惟深谨于仁而已汤之心岂不曰君之依于仁犹木之依于土鱼之依于水不可须臾离也而岂容其不慎哉是故昧爽丕显戒谨于不睹不闻之时无一念而违于仁日新又新持守于终食造次之顷无一事而违于仁汤之谨于仁者如此岂所以独善其身哉政欲率天下以归于仁而勉天下以复其性也于是在商邑而用协于厥邑是商邑之民皆仪刑于汤而自劝也在四方而用丕式见徳是四方之民皆效法乎汤而自劝也汤之仁深足勉其民者旣如此然而不止乎汤自汤而至于帝乙凡能劝勉其民者非止乎一君凡其劝勉非一事而斯民亦皆从之者以其同出于仁故也是故或恐惧修省以明其徳而仁之本以立或哀矜恻怛以慎其罚而仁之用以行于是徳无不明而民爱慕之罚无不慎而民畏服之爱慕则有畏起之心畏服则有惩创之志是我之明徳慎罚亦能用以劝勉之也然徳则明之而已罚则有辟焉有宥焉焉往而不出于仁哉何以言之彼要囚者罪之明恶之着情之所不矜法之所不疑茍惟宥之是长恶而害于仁矣于是殄之戮之而天下之人皆知恶之不可为而勉于不为是辟之当罪者尤足以劝勉之也彼无辜者或出于过误或出于不幸情之所可矜法之所可疑茍为戮之是苛虐而伤于仁矣于是开之释之而天下之人皆知善之可为而勉于自为是宥而赦过者又足以劝勉之也有商后王之仁皆能以勉其民者又如此盖尝论之慎厥丽乃劝者心与仁为一而厥民刑用劝者其功深明徳慎罚而或辟或宥者事与仁为一而亦克用劝者其化浅虽其功化有浅深之殊然自勉而言则未有劝之以仁而民不从之者也当成周之时商奄之民屡臣屡叛而反侧不安原其所以盖不知天命之归于有仁而欲以不仁妄干天命也周公于是以成王之命作多方之书推言成汤至于帝乙能受天命而有天下者以其勉天下以仁而民从之也至于商纣弗克用尔多方享天之命者以其率天下以不仁而民亦从之也虽然斯言也岂但足以释商民之心哉凡惟斯民之君师而欲勉斯民之为仁者皆当以是为龟鉴
　　惟我周王灵承于旅克堪用徳惟典神天天惟式教我用休简畀殷命尹尔多方
　　圣徳足以任两间之重天命所以受一统之尊夫圣人位于天人之间下有以得民心则上可以事天上有以得天命则下可以治民然非圣人足以胜其任则天亦未必轻授之也昔周文武下则善承于众而得民心其能胜用徳之任可知矣故可以典神天而无媿上则式教用休而得天命其能膺简畀之责可知矣故可以尹多方而不惭圣人之徳着于天民之两间宜其奄有天下而为一统之君也多方曰【云云】以此夫天生圣人而使之君天下者上则以之事天下则以之治民圣人中立于两间而能仰不愧俯不怍者以其有徳也下足以顺民上足以配天则天命归之矣故传有之曰有大徳者必受命夫徳固得于天也克堪其徳然后谓之有徳命固本于天也能大其徳然后可以受命是故谓之灵承谓之克堪此言人之徳也谓之式教谓之简畀此言在天之命也有是徳则有是命矣祀天而曰典治民而曰尹非天有私于圣人也惟圣人之徳足以当其任也且夫天之生民必立之君君之治民必有其徳然天下如彼其广也生民如彼其众也欲人人而被其徳非圣人则有不堪其任者矣惟我文考小民则有懐保之恩惟我宁王万姓则有悦服之意故曰灵承于旅谓之灵者无一毫之不善也谓之承者无一事之不顺也谓之旅则溥天率土无一夫之不获矣昔也眷求民徳鲜克举也故无有能顺民心者今也勤用明徳文显于前王惟徳用武承于后文武用徳克堪弗任民之徳君固在此矣神天之主其不在兹乎圣人之徳在兹民矣神天之心其不在兹民乎圣人之徳能顺乎民信可主乎神天矣是故聪明齐圣天纵之也耿光大业天诱之也然天之所以教圣人者非谆谆然命之也其思也静与天俱若或起之于其前其行也动与天合若或翼之于其后圣徳日新左右逢原故蕴于内也有以极其美畅于外也有以极其盛向为殷命欲坠简阅而无以堪其任天命有在笃生圣人付畀之责有不得辞故以之尹尔多方之众非我有周之私也天也曰我曰尔分殊而情亲周公奉若王命蔼然见于言意矣嗟夫承天之典天非有意于圣人也善承于兹而民心归之多方之尹圣人非有心于天也简畀殷命而天命归之天之于圣人岂有一毫私意哉因其克堪用徳故式教用休不得不在圣人也天命未归圣人得以尽其灵承之心殷命旣革圣人不得不任其尹尔之责两间之重圣徳旣有以任之一统之尊天命其得不授之乎上而天命下而人心不惟有周而然慢神虐民有夏不能保天命也眷求一徳俾作神主不得不归之汤多方之民虽或不知文武之心其不知成汤之心乎殷鉴不逺在夏后之世周公之言恳切如此四海之心必有以詟服之矣
　　尔乃自时洛邑尚永力畋尔田夫惟畀矜尔我有周惟其大介赉尔廸简在王庭尚尔事有服在大僚
　　王者之喻其民旣歴举其获利之端而后勉其得禄之本盖禄者人之所欲也以其所欲者而开导之其不归于美者鲜矣在昔周之明王因民之不服而训喻之尔民之茍向于善也则自时洛邑可以保其业而力畋尔田矣不惟是也天亦将矜怜于我矣我有周亦将介赉于汝啓廸简拔而置之王朝矣所以利益于汝者旣如此其至在汝庶几勉尔之事惟有服在大僚盖益不难而至也噫诱掖于其前而勉励于其后化民之道其至矣哉尝谓化民之道以逆心之言而训之则民不服以逊志之言而喻之则民易从在凡民且然况于梗化者乎观诸有殷可见矣祖乙圮于耿盘庚迁于殷民之不服者盖不胜其众也盘庚喻以迁之为利不迁之为害慈祥恻怛以口舌而代斧钺然后当时之民翕然而顺从是逊志之言固足以得民心之服也继盘庚而后吾于成王见之夫成王当重熙累洽之运而为持盈守成之君蕞尔殷民梗化不服成王思其廹之以势力则有所未宜加之以刑罚则有所不忍则有丁宁反覆而告谕之可谓善于训民者矣观其告谕之辞若曰咨尔多士如其释然而悟焉则庶其子子孙孙安居乐业于此洛者固必然之理也如其幡然而悟焉则庶几继继承承而服田力穑于此洛者必然之势也所以利益扵汝者旣如是矣将见彼苍者天亦将仁爱于汝而坐享其安宁之福皇皇上帝亦将矜怜于汝而无复有短折之患天之所以与汝者又如此其至惟有我周又可以背逆于天而降割于汝哉必也助汝以衣食而使汝得以安其生锡汝以土田而使汝得以享其利旁求俊彦以布于朝廷敷求哲人而列于左右利益之端如是其众则尔之殷民可不勉尔之事而为受爵之地乎必也克勤乃事而无进锐退速之心恪恭乃职而无始勤终怠之志其如是则夏廸简在王庭有服在百僚尔民尝以是而责周今也非独有夏为然我有周亦复然矣非特百僚虽大僚亦不难至矣由是以穷之所养为逹之所施无所往而不可也茍为不然廸屡不静予亦致天之罚于尔躬矣尚何利禄之有哉或者则曰殷之顽民渐摩于文王武王之泽者不为不深涵育于周公成王之化者不为不乆而回心向慕之意曽不少见必待多士之书诰于前多方之书继于后然后服焉其故何哉盖不服周者非有所恃而然也以殷先王徳泽之深也其卒然服于周者非有所畏而然也慕周家忠厚之至也论者曰三代有道之长吾于此而尤信
　　立政
　　文王惟克厥宅心乃克立兹常事司牧人以克俊有徳文王罔攸兼于庶言庶狱庶慎惟有司之牧夫是训用违
　　圣人有知人之明乃能得贤才之实故圣人尽信任之道惟谨其劝戒之心盖惟其知之也深故其信之也笃矣昔者文王惟能其三宅之心乃能立此常事司牧人而所用皆能俊有徳之士矣是以其于庶言庶狱庶慎惟贤才之是任而文王无所兼焉惟于有司牧夫训勑用命及违命者而已岂非圣人之心能明于求贤之先此其信任之心自能逸于得贤之后其知人而能官人也欤尝谓知人难事也而能官人者尤难也人君知之不明则无以见贤才之心而所举或非其人者有矣信任之道不专则下侵众职而贤才不得以施其志者有矣是以知人则哲禹之所以为难也任贤勿贰益之所以为戒也茍非尽知人之明而欲求信任之逸吾未之闻也继禹益而后能两尽其道者其惟文王乎且文王于贤才之心知之何其明信之何其笃也耶所谓克厥宅心者不啻肝胆之相照也不啻心腹之相孚也盖文王之心卽厥宅之心而贤才之心亦何异于文王之心哉然文王旣能知之得不用之乎于是在内则立之以常事之职所以宅其事在外则设为司牧之官所以长其民自上而达乎下以卑而承乎尊无非尊贤使能俊杰在位凡有德之人皆在官使而文王于此自可以无所事事矣盖文王既能得贤才之实则位必得其人人必称其职而文王得不尽其信任之道乎是以号令虽出于君而奉行者有司牧夫之任文王无所兼焉典法虽受乎上而断狱者有司牧夫之职文王何所与焉夫禁戒之令储备之需又承流宣化者之所当先而文王又何所容心于其间哉然而设官分职者虽贵于得贤才之实而或作或辍者尤不可无劝戒之心此文王于黜陟之间考核之际惟知训之以休使用命者有所劝董之以威使违命者有所惩而后文王之心得以自尽而贤才之心亦得以自尽焉耳吁君臣同心而异体上下同心而异用文王能以贤才之心为心则贤才得不以文王之心为心乎由此观之则知人者得贤之本而劝戒者又岂非用贤之本乎尝考立政一书周公告戒成王用人之道也然原其意则莫重于三宅之选又皆以心言者何也盖人君之所以能求贤者以心而贤者之所以能効职者又未必不在于心也虽然上言三宅而此不及准人者岂非因上文方论文王用人之道而此特申克知三有宅心之説故畧之欤呜呼微矣





　　书义矜式卷五
　　钦定四库全书
　　书义矜式巻六
　　元　王充耘　撰
　　周书
　　周官
　　唐虞稽古建官惟百内有百揆四岳外有州牧侯伯庶政惟和万国咸宁
　　莫善于尧舜官人之法莫大于尧舜安民之功夫官
　　人之法非尧舜所自为也上考于古人而官得其要安民之功非尧舜所自能也下总于大臣而民得其安盖能官人能安民者尧舜之仁合之与仁而后可论唐虞之治夫尧舜之知以其不自用而取法诸人也尧舜之仁不徧爱人急亲贤也不自用而取法诸人是以官百之建必稽于古不徧爱人而急亲贤是以内外之治必总于大臣盖不稽于古则不能以简而御烦不总于人则不能自近而及逺一则知人之哲也一则安民之恵也非尧舜其孰能之或者谓古之时官以云纪而未尝有百揆四岳也官以鸟纪而未尝有州牧侯伯也则是曰揆曰岳曰牧曰侯此唐虞之制而非古之制也则未可以为稽古也抑孰知稽古稽其实不狥其名求其心不泥其迹吾想古之时太朴未防风气未漓其建官有甚简而政治有甚隆者此后世所不能知尧舜所独知是以天下虽广而建之官惟止于百是唐虞之稽古非若后世之泥于古也尧舜以一心之微而莅乎百官之众安得人人而总之内焉而总治有百揆四岳也而尧舜无与焉外焉而总治有州牧侯伯也而尧舜无与焉所谓有者非徒有也是人有才足以胜位也而非虚位也非徒有是名也其徳足以称职而无旷官也尧舜所建之官虽极于百而内外总治之职咸有其人此非所谓能官人者欤于是曰百揆者亮采恵畴而天下无废事曰四岳者賔于四门而天下无凶人州牧则曰食哉惟时而十二州之民各得其养侯伯则曰各廸有功而五服之诸侯各敬其事内外相承而体统不
　　紊如身之使臂臂之使指以言庶政则九功惟叙九叙惟歌而庶政和矣以言万国则五服四朝民于变而万国宁矣此非所谓能安民者欤世未有能官人而无安民之恵者亦未有能安民而非知人之哲者欤能哲而恵吾于尧舜见之尧舜之能哲而恵是必于古人得之故方其建官也都俞吁咈不使一职旷尧舜之心惟恐其不如古及其至也垂衣拱手无为而天下化唐虞之治复何愧于古哉降自夏殷而官数加倍是未能如唐虞之简矣论其治功则曰亦克用乂是未能如唐虞之盛矣成周之制建官三百六十而其职愈多世变事繁而其职愈重然则三代之制非不欲稽古也不幸而居唐虞之后三代之治非不欲如唐虞也不幸而去古之逺世道之降帝王之分呜呼甚哉
　　立太师太傅太保兹惟三公论道经邦燮理隂阳官不必备惟其人少师少傅少保曰三孤贰公化寅亮天地弼予一人
　　建大臣以任其参赞之职者其选严命大臣以佐其参赞之职者其责备盖明王之设官分职无非欲其参赞天地之化育大臣之参赞又乌可无其贰哉故其弼成于后者正将以助大臣之有所不及耳昔者周家建立三公之官以讲明隂阳之道经理邦国之大而尽其燮理之职其任至不轻也茍非其材则岂足以任此职乎故不必其官之备而惟其人之贤则夫贰三公以范围天地之化而张大之者以其有三孤在焉耳自三孤之特建也以之寅亮乎天而仰不愧焉以之寅亮乎地而俯不怍焉则其弼一人之道亦无间于三公矣吁三公论道而既重其职于前三孤化而复备其责于后古之人所以能与天地参者其以此欤【云　云】见于周官之书其意以此尝谓隂阳之道非人则不能以任其经纶之责天地之化非
　　人则不能以致其张大之功上而一人次而三公其事皆所当任者也然一人不可以无弼三公不可以无贰特建夫三孤之职实所以上弼一人而下贰乎三公者也茍惟三孤之名不定而使之属于三公则其将助三公所为之不暇又何以事其已职之所为乎吾由是而知建官之制至于成周而无弊也今夫三公之位而谓之立者何也盖始辞也三公虽非始于此时而立为周家之定制则始于此时也师道之教训傅之徳义保之于身体名虽不同而其人皆未易得也是故三公之于斯道既讲明之复经纶之而必尽其燮理之妙焉盖隂阳以气言而道者隂阳之理恒而不变者也易曰一隂一阳之谓道者是也然经纶之用藏于无迹和调之妙间不容发又何待于论耶盖论之云者拟议以成其变化讲明啓沃而精一之也茍非经纶天下之大经参天地之化育者其孰能与于此故曰官不必备惟其人盖古者建官惟贤况以三公之尊位而不在于得其人乎位事惟能况以三公之重任而不求其人以称其职乎与其茍且是官以充员孰若阙其职以待其人之为愈也茍惟其人则官固无害于备亦无害其为不备也三公之官夫既不求其备矣则夫贰三公而谓之少师少傅少保者容可不特建其职而定其名乎夫谓之三少者特其名数少贬而非辽絶于三公者也谓之曰三孤者以其名位特立而非统摄于三公者也一则经纶于前而一则弼成于后此公孤之职所由分也夫天地以形言而化者天地之用运而无迹者也易曰范围天地之化者是也者张而大之之谓寅亮者敬而眀之之谓三孤之于天地之用既张而大之于天地之形复敬而眀之则其弼一人而能尽其道矣茍职之不专名之不立责之不重则何以成其大之功而致其寅亮之实也哉抑尝考之三公之设其法已乆至成王而始参定以为一代之定制耳夫茍立之为定制宜其有定人矣而周公为师召公为保仅见于载籍之而傅无闻焉其后周公既没则以召公为保而已而师亦无闻焉何哉盖非常之任所以待非常之人惟其非常之人而后可以当非常之任三公之不必备者所以难其人也于是而三孤立焉所以贰三公而必重其责也故太仪所掌有孤伎焉朝士所掌有孤位焉正之必有其贰三公既难其任而三孤则能分其任矣成王训廸之际既尊三公之至而欲不敢以身烦之者弼予一人之语成王不与三孤言之而谁言之耶虽然周官一书与周礼正相为表里周官所载自公而孤自孤而卿而于公特言其不必备矣未始无常职也而周礼所载惟止于师孤亦不言是必有其説也盖公孤无职卿则分职公孤命道而卿则行其道也公孤是未定之佐卿乃不易之官或以卿而兼公孤之任亦不害其为官之不备矣噫论至于此则周人立官之深意岂不复明于千载之上也哉
　　内有百揆四岳外有州牧侯伯庶政惟和万国咸宁内外之体统不紊则逺近之治效无间此唐虞之盛所以为不可及也夫朝廷之上莫先于百揆百揆既宅而又承之以四岳则内足以统夫外矣九州之内莫重于州牧州牧既置而又叅之以侯伯则外有以承乎内矣内外之体统既立由是而施之政事则政虽不一而无不和由是而推之天下则邦虽有万而无不安凡其庶绩咸熙而民于变者皆由其内外之相承体统之不紊也成王训廸厥官而有及于此其亦知所慕者欤故曰【云　云】嗟乎天下之大人君以一身而加于亿兆之上天地頼其位万物頼其育三纲五常五礼六乐无一事之非吾责也唐虞之时徒见庶绩凝而万邦宁遂以为圣人垂拱无为之所致呜呼是岂知圣人维持当世而措天下于平治之故哉天下之理变而后通作而后应未有不勇于有为而后能安于无为者也不然尧以不得舜为己忧舜以不得禹臯陶为己忧凡其孜孜焉命九官者果何为耶自今而观越在内服百揆既叙则自天子而下凡天下之事无不在所揆度矣四岳既布则自百揆而下凡州牧之官无不在所统率矣先之以百揆次之以四岳其内外体统为何如越在外服既领之以州牧又分之以侯伯者盖天下之州有九州立之牧则侯伯有所属矣天下之爵有五命侯及伯则州牧有所托矣夫既先之以州牧而又次之以侯伯其内外体统为何如夫惟内有以统乎外则上之临下犹身之使臂外有以承乎内则下之事上犹网之在纲夫如是政事虽多其有不和者乎万邦虽广其有不宁者乎且见于设施者谓之政布于天下者谓之邦一事之乖其礼非和也一物之失其性非宁也今也不惟一政之和而无一事之不和不惟一邦之宁而无邦之不宁其治效之无间者如此推原其故盖有在矣曽谓不能正内外之体统而能致其治效之如此乎其唐虞之际于此为盛而成王言之以训廸厥官盖知所慕矣且成王以幼冲之资持盈宁之运以言其内则宰之统百官者既无异于百揆以言其次则六卿之分职以率其属者又无异于牧伯彼其时异事殊虽其官三百六十者若繁于建官之惟百然其制礼作乐而天下太平者乃与庶政之惟和者无间也既奏太平而皆有士君子之行者与万邦之咸宁者无愧也后之论者谓太和在虞周岂无谓也哉
　　明王立政不惟其官惟其人
　　人君致治之要不以备官为贵惟以得贤为先盖设官所以任庶政茍非其人则不足以胜其任也是以成王训廸百官谓夫古之明王有以立天下之事也非以其官之多以其得人而已耳夫茍得其人以任众职则天下岂有不立之事者哉然则人君之建官亦惟取法于眀王立政斯可矣圣人知天下之事非一心两目之聪明能辨故设官分职以共治之然事几之来无穷任使之设有限茍一官之不备则一事为之不脩未有厌其繁而求简者也岂知亿兆夷人不足以救商之亡而乱臣十人反足以致周之盛审如是则建官者将以多为贵乎抑亦得人为重乎盖世有非常之事必有待于非常之人得其人则一人任之而有余非其人则虽众人任之亦不足古之明王能使上无废事者本于下无遗材初非有他道也是故纲纪法度之昭明礼乐刑政之脩举朝无废坠之典外无失职之民人孰不曰此明王之能立政也殊不知人君髙拱南靣而深居九重所赖以燮理隂阳而整齐庶务者在朝之三公九卿也所借以宣明教化而恵安元者在外之州牧侯伯也圣人惟责成于庶官未尝以君行臣职也然而三公九卿非取其充位而已必其徳之足以胜此职而无慊也州牧侯伯非徒取其备员而已必其才之足以称此任而无愧也夫然后内焉得人而在内之职无不脩外焉得人而在外之职无不举唐虞官百而庶政惟和夏商官倍而亦克乂用皆以得人之故也岂徒备官而已哉盖尝因是而论之懦夫不足以举千钧必乌获而后可驽马不足以致千里必骐骥而后可常人不能以立政必贤能而后可是以伊尹之训太甲必曰任官惟贤材左右惟其人傅説之告髙宗亦曰官不及私昵惟其能爵罔及恶徳惟其贤武王胜商而致垂拱无为之治亦本于建官惟贤位事惟能而已然则惟官择人诚立政之要务古之明王率用此道也宜成王训廸百官而首明乎此且于三公之下复拳拳于官不必备惟其人之语焉其丁宁之意至深切矣后之人君可不深思而敬守之哉
　　司徒掌邦教敷五典扰兆民
　　人君命臣以敷教其要在于明人心固有之天以化天下不顺之民而已夫教化大行而风俗丕变此人君之所欲也然非有臣以掌之其可哉是以训廸百官于冡宰之后即继之以司徒之官司徒之官以司教为职者也其要岂有他哉五典者人心之所固有敷而明之则教化为之大行兆民之有不顺者则扰而驯之则风俗为之丕变如是而后能称厥职也此一人设官之意故于此别白言之而古人委任责成之道于此亦可见矣【云　云】古之圣人能使化行俗美举一世之大皆纳之太和雍熙之治而羣百姓皆同为和顺辑睦之归者岂有他哉其要在于施教之有其人而已盖人之气习固有不同而其天性本无不善顺其性而导之则易为力逆其天而强之则难为功吾惟廸其固有之天以变其不化之习则人无不顺者矣此司徒之职所以为教也夫六卿分职各有攸司司徒掌邦之教令治化盛衰之所闗民俗淳漓之所系也其所任不亦专乎所职不亦重乎然而孩提之童孰不知爱其亲及其长也孰不知敬其兄人均此生则均此禀受性之善犹水必下果安有不顺者哉然而有不顺者何也气禀之偏拘之于其前物欲之蔽汨之于其后始有昧扵其理而不相逊顺者故立之司徒使敷教焉父子欲其有亲君臣欲其有义夫妇欲其有别朋友长幼欲其有序有信渐仁摩义使凡不相亲者于是而相亲道徳齐礼使凡不相睦者于是而相睦如是则悍可使柔戾可使和而放僻邪侈者可使之循防蹈矩夫岂待刑驱而势廹也哉盖薰陶渐染之既深则其天性之真自然呈露有不能己者矣昔者唐虞之时民于变比屋可封人皆知其治化之不可及也而岂知夫劳来匡直使自得之汝作司徒敬敷五教在寛尧舜之所以拳拳于司徒者为何也成王训廸百官而亦致谨于司徒之职宜其太和之治无愧于唐虞也欤彼谓威刑足以操致一世视教化为末务者恶足以语此
　　戒尔卿士功崇惟志业广惟勤惟克果断乃罔后艰贤君勉众臣必以功业贵乎笃志力行以图其效尤贵乎当几善断以虑其终盖功业之成甚难有能笃志力行固可望其效而当几不断则其终正可虑也是故成王之申戒卿士以为成其功者存乎志广其业者存乎勤尔卿士惟志惟勤二者兼尽方有以广其业而崇其功焉然犹未也日用事为各有其几惟能如此而果断然后志与勤不为虚用而无后艰之可虑矣此无他人臣之功业无志而不勤不足以为其事无断而失几又不足以底其成也【云　云】尝谓有天下者之建官分职固望其共图功业也君于立乎本朝亦岂不以功业自任哉然天下之事起于志遂于勤而成败之分又在于审其几也志之所向非苟且而浅近固可以建功而立业勤之所务非勉强于一时固能以建功而立业而事几之来者不决则虽有志勤终不能免后艰之患矣果能笃志力行而又当几善断抑何功之不崇何业之不广欤又何后艰之足虑欤一有不至则君之望于臣者孤而臣之所以自任者亦荒矣此成王之训廸百官分命于前总戒于后而又申戒于此其致望于卿士者何如也今夫周有六官周之卿也六官之属周之士也凡其治
　　教之所专礼乐之兼务兵制之并列邦土之独任皆卿士之职也何莫非业何莫非功也今王之申戒卿士岂不谓忠国匡君之功业尔卿士之所当为伊欲功崇业广恶在他求惟志惟勤而已功者业之成业者功之积本非二道勤由志而生志待勤而遂亦非二致卿士职任虽有大小之殊而朝廷功业举无可废之典其或未能奋庸熙帝之载未能钦亮天工志不立而勤不施必也立志超卓坚如金石夙夜孜孜克勤无怠则为笃志力行而积业成功之效可图矣然尝求之志定于中勤施于外固若业之成者易以崇功之积者易以广而要其终犹有后艰何哉盖几者吉之先见而断者人之明决茍于事为之几含疑犹豫优柔而不断则志虽髙逺虚用其志勤虽勉励虚用其勤功之积者难广而业之成者难崇非后艰之可虑乎必也震厉决断之以心使志与勤不为虚用则为当几善断而积功成业终无后艰之可虑呜呼成王之于卿士忧之深故言之切虑之逺故説之详蓄疑败谋怠忽荒政上章既戒之矣扵此又反其辞而言之惟志惟勤所以救怠荒之失而免荒政之罪惟克果断所以破蓄疑之害而救败谋之愆传者谓之申戒卿士其意深矣虽然为卿士者固当立志于勤为君者尤不可无志而不勤为卿士者固当见几明断为君者尤不可以不断若徒诿其臣以忠国正君之功业而昧乎反身脩省之诚则怠忽而蓄疑上行而下效将有不胜其害矣传曰功以志崇业以仁广断以勇克知仁勇三者天下之达徳也岂特卿士为然
　　君陈
　　昔周公师保万民民怀其徳往慎乃司兹率厥常懋昭周公之训惟民其乂
　　惟前人极教养之徳故没世而民不忘后人尽继述之道惟率乂而民亦治盖前人之徳民之所仰慕者也后人能因其所思以治之宜其翕然听顺矣成王之命君陈以为昔者周公之治此东郊也为之师以教之为之保以安之故周公虽没而民方思慕其徳而未已也今君陈之往但当慎其所司之职循其典常之道勉明周公之旧训则民亦将自然而治矣吁周公之徳民之不能忘也若此为君陈者宁不思所以慰斯民之望乎【云　云】尝谓时有先后而所以致其治者无先后之分民有近逺而所以得其心者无近逺之异则治不可以先后论也民不可以近逺观也惟在于继前人之志述前人之事者如何耳盖纪纲法度之施礼乐教化之用前人以之而服斯民之心者也继前人而往者宁不思所以推其徳而不易其心勉其训而不移其用则前日之治即吾今日之所以治者矣而况东郊之地顽民之所居也周公惧其弗顺而尽其教养之恩斯民思周公之没而懐其教养之徳此成王所以重其任而有君陈之命焉使君陈而能取法乎周公则民之从君陈者将不异于从周公矣且成王之心何心哉方殷顽民背叛之时周公迁于洛邑使宻迩王室当是之时周公有师之尊有保之亲式化厥训所以教之也绥定厥家所以安之也周公之徳其及于民者若此今周公没矣则东郊之民宁不慼然于心乎动静食息未尝不怀周公之徳出入起居未尝不思周公之训如饥者之欲食渴者之欲饮不啻大旱之望云霓不啻赤子之慕父母今君陈之往治此东郊也将何以慰斯民之望乎谨毖殷民周公之心也汝则慎之以为职厥若彛及抚事周公之志也汝则率之以为常殷民之所不能忘者正在于周公之训君陈茍能即其训而勉明光大之则君陈之心即周公之心而今日之治又岂异于前日之治乎殆见东郊之民如行者之赴家食者之获饱鼓舞羣动和柔委顺自有不期然而然者矣曰懐曰徳者所以明周公之得民心者在于徳曰慎曰率者所以明继周公之治者在于君陈由此观之则知周公以斯民为心故其没也民以周公为心君陈能推周公之心以为心则民将移其所以怀周公者怀君陈矣尝考之经成王之望于君陈者不特此也下文既举周公精微之训以吿之矣尤必继之以尔尚式时周公之猷训于其后也又重之以尔惟周公丕训反覆丁宁其望于君陈者无非在于周公之训为君陈者得不思所以继周公以复成王之命乎厥后康王称周公克慎厥始君陈克和厥中则君陈之在东郊果无愧于周公之治其亦有味于成王之言也欤抑又论之成王之命君陈也固在于周公之训而康王之命毕公也亦未尝不在于周公之训也其曰不由古训于何其训则知君陈能周公之训而毕公又当君陈之训矣以故三后协心而洛邑之治为不可及也欲观成周之家法舍是何以哉
　　凡人未见圣若不克见既见圣亦不克由圣尔其戒哉尔惟风下民惟草
　　贤君勉大臣以由圣既以常人之情为戒复以徳化之机为喻也徒知慕圣人于未见之先而不能由圣人于既见之后者常人之情也为大臣者以之为戒焉则下民皆将兴起于徳化之不暇矣成王命君陈分正东郊谓凡人之未见圣也其心慊然若不能以见之及其既见圣人也则又往往不能由其道焉君陈亲见周公当深以为戒也以不克由圣为戒而动必由夫圣焉则感应之机如风行草偃之易有不期然而然者矣尔君陈能由周公之训则彼下民者其有不从君陈之训乎深致其戒于前曲致其喻于后防命之词可谓深切着明矣甚矣由圣之难而从化之易也均是人也难于由圣而易于从化者何哉圣而后能希天贤而后能希圣圣非凡人之所能也而下之从上则有不疾而速之机矣导之斯从倡之斯应此必然之理也成王其知此矣谓夫降秉彛人皆有之故当其未见圣人之先谁独无愿见之心也有愿见之心而其自视则欿然若不能以见夫圣人焉岂不曰圣人首出庶物者也以吾之愚其能以见之乎又岂不曰圣人卓冠羣伦者也以吾之不肖其能以见之乎此凡人未见圣人之情则然也幸而仁义之睟盎者既得而瞻望之矣威仪之盛著者既得而亲炙之矣以其平日未见圣人之先其慕之者若彼则夫今日既见圣人之后其由之者宜何如哉然降虽若有恒性而不能无气质之拘秉彛虽同好懿徳而不能无物欲之累虽既见之而不克由之则亦为徒见而已此君陈之所当深戒也盖君陈非常人比也尝亲见周公者也亲见周公其可以常人自待其身乎周公之道尔君陈分政东郊者之所当由也狃于奸宄败常乱俗欲其有以化诲之怙侈灭义骄滛矜夸欲其有以感悟之非可以刑驱非可以势迫惟我君陈由周公之道以兴起其善端耳由是言之君子之徳风也尔君陈则惟风焉小人之徳草也东郊之民则惟草焉草上之风必偃是在君陈而已愚故曰贤君勉大臣以由圣既以常人之情为戒复以徳化之机为喻此之谓也考之上文其曰兹率厥常懋昭周公之训欲其由圣也其曰式时周公之训欲其由圣也一则欲其由圣二则欲其由圣非成王不能为斯言非君陈不足以闻斯言也异时道洽政治泽润生民东郊之任视周公无愧焉谓非由圣之效可乎
　　毕命
　　资富能训惟以永年惟徳惟义时乃大训不由古训于何其训
　　立教以保民生于既富之余亦惟即理以稽诸古而已盖斯民既富之日正圣人立教之时也昔者成王与康王之命毕公以为殷民非难化也惟能因其资富而后教之则必不迁于外物而可全其性命之正然后不可以外求而天理即所以为教惟徳惟义民性之所固有而乃大训古人之所共由不由古以为训将何以为训乎毕公持是説以教殷其必知所本矣尝谓民生既富之后果可以无教乎曰逸居而无教则近于禽兽是不可以无教也谓即理以为教果可以不稽诸古乎曰善无征则民不从是不可以不稽古也吁是固然矣亦岂知寿固不可以贪而得夭者不可以慎而免哉今论永年之道而本之徳义之教毋乃拘乎盖圣人之所承命非曰人人而至期頥也亦曰得其正命而已矣昔者康王闵富民之不知命也故谓殷民旧丧之乆夭阏其生其与岩墙之不免而桎梏不能以自脱者皆非正命也为尔毕公合思所以永其年矣然天下憔悴无聊因无以为养生之具而匪彛滔滛尤有甚于饥寒之忧既富而不尽其教之之方于情欲日肆而无以全其生今而当富足之日而为之训廸则衣食足而知荣辱矣仓廪实而知礼节矣永天年者有之凶短折者无之矣虽然吾心之理无余理是理之不无徳义徳之与义人心所同自是理之外皆不足以为训之大者也天之与我先立乎其大毕公欲知训之所以大舍徳义安之乎殷俗靡靡利口惟贤以薄陵徳者有之怙侈灭义者有之徳义不明非一日也尔毕公其将因其本然以训之乎抑将外立条教以训之乎训民之道有所谓大焉者公知之矣况今人更三后世歴三纪殷民虽顽良心犹故未有触之而不动者尔毕公其慎徳义之训耳然徳义之训古人所同今尔公居元老之尊虽以大训为念而不以古训为法则处毕公之前者其遗防余画无非徳义之所寓一不加察则于己然之迹为有所戾而使斯民之无验要不得为美化也兹所以复严于不由古训于何其训之语以坚毕公之心欤嗟夫君陈之分政东郊仝此殷民也而成王命君陈之意与康后同一道欤观惟民生厚因物有迁之语则知欲君陈之敷教以复民心之天也观尔克敬典之语则知欲君陈有徳义之训若夫懋昭周公之训又岂非欲其由古训者乎吁君陈毕公之所化无异民而成王康后之所命无异意观周家累世之化则知周公矣
　　君牙
　　丕显哉文王谟丕承哉武王烈啓佑我后人咸以正罔缺尔惟敬明乃训用奉若于先王对文武之光命追配于前人
　　前王重剏业之勤既有以垂法于其后人臣任敷教之责当有以无愧于其先盖立法垂训固莫盛于前王而敬明乃训在人臣不可不尽其美也不如是则何以对扬文武之光命而追配于前人哉昔者穆王命君牙以为大司徒谓夫文显于前而有莫大之谟武承于后而有莫大之烈所以啓佑我后人者不惟皆出于正而已亦且致其周宻而无或缺焉其所以垂宪乃后者至矣今尔君牙嗣守司徒之职岂有他哉亦惟取文武之训敬而明之以尽施教之责焉则上有以不失成康对之意下有以追配前人事君之心而可以无愧于其先矣君牙之书【云　云】古今天下之道有二焉曰剏业守成而已矣周自文武剏业于其前成康守法于其后治定功成礼备乐和则后乎此者将若何而继之耶吁世有前后理无二致文武剏业之盛固无以加矣而成康所以守成者别非一道也不过敬明文武之遗训而已矣然成康所以能对扬文武之光命者岂成康自为之哉有臣焉以任其责而已耳君牙祖父笃忠贞以服劳王家岂其有成绩以纪于太常其辅君之功施教之绩昭乎其不可掩也为君牙者果能遵其道而不变守其法而不渝以无愧于乃祖乃父则为君者又果何愧于文武成康哉自今观之光于四方者文谟之丕显也率惟敉功者武王之丕承也文之显者以谟即所以开武王之功武之承者以烈而皆本于文王之谋父作子述未有盛于此者本大末茂源深流长垂于无穷施之罔极固其宜也有典有则遗厥子后所以啓我者无一事之不出于正也枢机周宻品式备具所以啓我后人者果何事之或缺也哉为司徒者固无俟乎更张改作以为功变乱刑政以为事肇修人纪经纶大经文武固有功纲常圣谟洋洋嘉言孔彰何莫非文武之大训敬而明之存乎其人而已诚使惇典敷教任于己者恭谨而不敢渝则旧章成宪本乎先王者自昭著而不可掩前王之所以对扬文武之命者如此前人之所以左右乃辟者如此君牙而能如是则纲常之理为之大明而文武之道頼以不坠所以对扬光命者质之前王而未始有违所以左右乃辟者方之前人而未始有愧矣然则任司徒之责者将不在于敬明乃训与舜命契以敬敷五教臯陶论典而归之寅恭同一揆也呜呼观穆王之命君牙追述文武剏造之难而拳拳求助于臣下以庶防成康守成之丕绩其亦有志于天下者矣何至末年肆其侈心廵逰无度几失天下文武成康之遗绪至此而不念厥绍何哉人心操舍之无常观此则可鉴矣
　　吕刑
　　惟敬五刑以成三徳一人有庆兆民頼之其宁惟永法必谨所施有以全治道之不及则君民受其福可必其效于无穷夫王者之治以徳为化民之本而必假刑以辅之其有闗于君民者为甚重也故为臣者能敬谨以为五刑之施以成刚明正直之三徳则法之所加盖无不当者矣如是则君庆于上民頼于下而安宁之休可以永乆而不替其为国家之福又岂有终穷也哉世无刑罚虽唐虞不能以化天下以其为治道之所闗也然刑一也唐虞用之则足以致隆平后世因之或足以基乱无他敬与不敬而已矣盖敬者用刑成徳之本也徳者出治之基刑者辅世之具道之以道而不足然后用以防之而非恃之以求逞也是以古人慎之重之盖知夫死者不可复生断者不可复续一失其当则民无所措手足矣为民上者使民无所措其手足则必并告无辜于上下神祗灾异之来虽有善者亦将无如之何矣呜呼刑者民命之所关亦国命之所系用之可不慎乎夫刑有五墨劓剕宫辟是也徳有三刚柔正直是也非三徳不足以制天下非五刑不足以成三徳用刑者如之何而不敬也刑乱国用重典所以成三徳之刚也然一有不敬则或伤于苛暴而不足以为刚刑新国用轻典所以成三徳之柔也一有不敬则或失于姑息而不足以为柔刑平国用中典所以成三徳之正直也一有不敬则或失于枉滥而不足以为正直惟能审操纵之宜权轻重之等使辟以止辟刑期无刑则刑之所加皆徳之所寓矣夫如是吾见其好生之徳洽于民心至和之气充塞天地上则隂阳调而风雨时下则羣生和而万物理一人垂拱于九重而天下同跻于寿域矣建丕基于不敝有不啻防山之安保休命于无疆有不啻四维之固安宁之福夫岂一朝一夕而已哉吾今而后知明刑弼教非圣人之所可废亦非圣人之所可恃所可恃者恃其有徳而已矣盖道之徳教徳教洽而民气乐驱以法令法令极而民风哀哀乐之感祸福之应也昔周之初纯任徳教而司冦之设必惟其人有苏忿生以居之于前有康叔封以承之于后式敬由狱长我王国夫岂偶然故成康之世刑措四十余年而不用而忠厚之泽迄于季世而不衰穆王继当耄荒之年而有吕刑之训犹拳拳乎有徳惟刑朕敬惟刑与夫哲人惟刑无疆之休之语其先徳后刑之语盖犹前日兹三代所以为有道之长欤传曰防和在唐虞成周又曰周过其歴有由然者矣
　　秦誓
　　人之有技若已有之人之彦圣其心好之不啻如自其口出是能容之以保我子孙民亦职有利哉
　　大臣好善之心诚而无伪则国家之福逺而无穷盖得贤固所以为邦家之基况乎有诚于好善之人其能基国家之福也必矣宜古之贤侯所深思是人而用之以为人有才技乃能好之而若出诸己人之彦圣复心好之甚于所言斯可谓能好人之善而非出于勉强容受者矣诚如是则吾之子孙吾之民莫不有以蒙其休而被其泽其为利也岂浅浅哉好善之效如此【云　云】大臣之一身国家之安危所系万民之休戚所寄其所付托固重也所贵乎为大臣者不在于用一己之长而贵乎有以来天下之善好善优于天下而况于一国乎固可以建无穷之基可以受无穷之庆矣然则子孙基业不患其不固民生不患其不安所患者不得其好善之大臣耳于此有人焉人之有技技者人之能也在他人则媢疾之不暇而其好之乃若已有而无人己之分彦圣者人之徳也在他人则违之俾不通矣而其心好之乃有甚于口之所称初无彼此之间是人也真可谓休休乐善之人而非浅中狭量者比今谓之能容信乎其能容也夫如是吾见名一艺者无不容而智者皆得以效其谋占小善者率以录而勇者皆得以效其力上而朝廷无一事之不止其所下而庶无一人之不遂其生亦职有利信乎其有利而无害也穆公思贤若此其诸异乎人之求贤也欤抑是言也吾闻之矣又尝见其人焉旁招俊乂列于庶位此傅説无欲而进贤也故殷之流风善政至于易世而不衰握髪吐哺以见贤士此周公无欲而进贤也故周之防和盛治迨于东迁而不冺穆公悔用新进而思老成故拳拳及此思得是人而用之惜乎其志之不遂也不然擅秦之强得一士焉可以为政于天下矣岂区区西戎之霸而已哉君子曰知之非艰行之惟艰信乎









　　书义矜式卷六
