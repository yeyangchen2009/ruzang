　　钦定四库全书　　　　经部二
　　书集传　　　　　　　书类
　　提要
　　【臣】等谨案书集传六卷宋蔡沈撰沈字仲黙号九峯建阳人元定之子也事迹附载宋史元定传庆元己未朱子属沈作书传至嘉定己巳书成【案此据自序年月眞徳秀作沈墓志称数十年然后克成盖误衍一数字】淳祐中其子杭表进于朝称集传六卷小序一卷朱熹问答一卷缮写成十二册其问答一卷乆佚董鼎书传纂注称淳祐经进本録朱子与蔡仲黙帖及语録数段今各类入纲领辑録内是其文犹散见鼎书中其条目则不复可考小序一卷沈亦逐条辨驳如朱子之攻诗序今其文犹存而书肆本皆削去不刊考朱升尚书旁注称古文书序自为一篇孔注移之各冠篇首蔡氏删之而置于后以存其旧盖朱子所授之防【案陈振孙书録解题载朱子书古经四卷序一卷则此本乃朱子所定先有成书升以为所授之防盖偶未考】是元末明初刊本尚连小序然宋史艺文志所着録者亦止六卷则似自宋以来即惟以集传单行矣元何异孙十一经问对称吉州所刊蔡传仍以书序置之各篇初不害其蔡传盖一家之板本非通例也沈序称二典三谟经朱子点定然董鼎纂注于正月朔旦条下注曰朱子亲集书传自孔序止此其他大义悉口授蔡氏并亲稿百余段俾足成之则大禹谟犹未全竣序所云二典三谟特约举之词鼎又引陈栎之言曰【案栎此条不载所作书传纂疏中盖其书传折衷之文也】朱子订传原本有曰正月次年正月也神宗説者以为舜祖颛顼而宗尧因以神宗为尧庙未知是否如帝之初等盖未尝质言为尧庙今本云云其朱子后自改乎抑蔡氏所改乎则序所谓朱子点定者亦不免有所窜易故宋末黄景昌等各有正悮辨疑之作陈栎董鼎金履祥皆笃信朱子之学者而栎作书传折衷鼎作书传纂疏履祥作尚书表注皆断断有词明洪武中修书传防选改定至六十六条
　　国朝
　　钦定书经传説彚纂亦多所考订厘正盖在朱子之説尚书主于通所可通而阙其所不可通见于语録者不啻再三而沈于殷盘周诰一一必求其解其不能无憾也固宜然其疏通证明较为简易且渊源有自大体终醇元与古注疏并立学官【见元史选举志】而人置注疏肄此书明与夏僎解并立学官【见杨慎丹铅録】而人亦置僎解肄此书固有由矣乾隆四十一年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀














　　书经集传序
　　庆元【宋宁宗年号】己未冬先生文公令【平声】沈作书集传【去声】明年先生殁又十年始克成编总若干万言呜呼书岂易【音异】言哉二帝【尧舜】三王【禹汤文武】治【平声澄之反邹氏季友曰治字本平声借用乃为去声故陆氏于诸经中平声者并无音去声者乃音直吏反而读者不察乃或皆作去声读之今二声并音以矫其弊平声者修理其事方用其力也去声者事有条理已见其效也诸篇中有不及尽音者以此推之皆可见矣】天下之大经大法皆载此书而浅见薄识岂足以尽发蕴奥且生于数千载之下而欲讲明于数千载之前亦已难矣然二帝三王之治【去声下同】本于道二帝三王之道本于心得其心则道与治固可得而言矣何者精一执中尧舜禹相授之心法也建中建极商汤周武相传之心法也曰德曰仁曰敬曰诚言虽殊而理则一无非所以明此心之妙也至于言天则严其心之所自出言民则谨其心之所由施礼乐敎化心之发也典章文物心之着也家齐国治而天下平心之推也心之德其盛矣乎二帝三王存此心者也夏桀商受亡此心者也太甲成王困而存此心者也存则治亡则乱治乱之分顾其心之存不存如何耳后世人主有志于二帝三王之治不可不求其道有志于二帝三王之道不可不求其心求心之要舍【音舍】是书何以哉沈自受读以来沈潜其义参考众説融会贯通廼敢折衷【音中】微辞奥旨多述旧闻二典三谟先生盖尝是正手泽尚新呜呼惜哉【先生改本已附文集中其闲亦有经承先生口授指画而未及尽改者今悉更定见本篇】集传【去声】本先生所命故凡引用师説不复【扶又反】识【音志】别【彼列反】四代【虞夏商周】之书分为六卷【虞一卷夏一卷商一卷周三卷　书凡百篇遭秦火后今所存者仅五十八篇】文以时异治以道同圣人之心见【音现】于书犹化工之妙着于物非精深不能识也是传【去声】也于尧舜禹汤文武周公之心虽未必能造【七到反】其微于尧舜禹汤文武周公之书因是训诂【果五古纂二切通古今之言也】亦可得其指意之大略矣嘉定【亦宁宗年号】己巳三月既望武夷蔡沈序【沈俗作沉非沈音澄洗字仲黙建宁府建阳县人西山先生之仲子从学　朱文公隐居不仕自号九峰先生】

　　钦定四库全书
　　书经集传卷一　　　　　　宋　蔡沈　撰虞书【虞舜氏因以为有天下之号也书凡五篇尧典虽纪唐尧之事然本虞史所作故曰虞书其舜典以下夏史所作当曰夏书春秋传亦多引为夏书此云虞书或以为孔子所定也】
　　尧典【尧唐帝名説文曰典从册在丌上尊阁之也此篇以简册载尧之事故名曰尧典后世以其所载之事可为常法故又训为常也今文古文皆有】
　　曰若稽古帝尧曰放勲钦明文思安安允恭克让光被四表格于上下【曰粤越通古文作粤曰若者发语辞周书越若来三月亦此例也稽考也史臣将叙尧事故先言考古之帝尧者其德如下文所云也曰者犹言其説如此也放至也犹孟子言放乎四海是也勲功也言尧之功大而无所不至也钦恭敬也明通明也敬体而明用也文文章也思意思也文着见而思深逺也安安无所勉强也言其德性之美皆出于自然而非勉强所谓性之者也允信克能也常人德非性有物欲害之故有强为恭而不实欲为让而不能者惟尧性之是以信恭而能让也光显被及表外格至上天下地也言其德之盛如此故其所及之逺如此也盖放勲者总言尧之德业也钦明文思安安本其德性而言也允恭克让以其行实而言也至于被四表格上下则放勲之所极也孔子曰惟天为大惟尧则之故书叙帝王之德莫盛于尧而其赞尧之德莫备于此且又首以钦之一字为言此书中开卷第一义也读者深味而有得焉则一经之全体不外是矣其可忽哉】克明俊德以亲九族九族既睦平章百姓百姓昭明协和万邦黎民于变时雍【于音呜○明明之也俊大也尧之大德上文所称是也九族髙祖至孙之亲举近以该逺五服异姓之亲亦在其中也睦亲而和也平均章明也百姓畿内民庶也昭明皆能自明其德也万邦天下诸侯之国也黎黒也民首皆黒故曰黎民于叹美辞变变恶为善也时是雍和也此言尧推其德自身而家而国而天下所谓放勲者也】乃命羲和钦若昊天厯象日月星辰敬授人时【昊下老反○乃者继事之辞羲氏和氏主厯象授时之官若顺也昊广大之意厯所以纪数之书象所以观天之器如下篇玑衡之属是也日阳精一日而绕地一周月隂精一月而与日一会星二十八宿众星为经金木水火土五星为纬皆是也辰以日月所防分周天之度为十二次也人时谓耕获之候凡民事早晚之所关也其説详见下文】分命羲仲宅嵎夷曰旸谷寅賔出日平秩东作日中星鸟以殷仲春厥民析鸟兽孶尾【嵎音隅孶音字○此下四节言厯既成而分职以颁布且考验之恐其推步之或差也或曰上文所命盖羲伯和伯此乃分命其仲叔未详是否也宅居也嵎夷即禹贡嵎夷既略者也曰旸谷者取日出之义羲仲所居官次之名盖官在国都而测候之所则在于嵎夷东表之地也寅敬也賔礼接之如賔客也亦帝喾厯日月而迎送之意出日方出之日盖以春分之旦朝方出之日而识其初出之景也平均秩序作起也东作春月岁功方兴所当作起之事也盖以厯之节气早晚均次其先后之宜以授有司也日中者春分之刻于夏永冬短为适中也昼夜皆五十刻举昼以见夜故曰日星鸟南方朱鸟七宿唐一行推以鹑火为春分昏之中星也殷中也春分阳之中也析分散也先时冬寒民聚于隩至是则以民之散处而验其气之温也乳化曰孶交接曰尾以物之生育而验其气之和也】申命羲叔宅南交平秩南讹敬致日永星火以正仲夏厥民因鸟兽希革【申重也南交南方交阯之地陈氏曰南交下当有曰明都三字讹化也谓夏月时物长盛所当变化之事也史记索隐作南为谓所当为之事也敬致周礼所谓冬夏致日盖以夏至之日中祠日而识其景如所谓日至之景尺有五寸谓之地中者也永长也日永昼六十刻也星火东方苍龙七宿火谓大火夏至昏之中星也正者夏至阳之极午为正阳位也因析而又析以气愈而民愈散处也希革鸟兽毛希而革易也】分命和仲宅西曰昧谷寅饯纳日平秩西成宵中星虚以殷仲秋厥民夷鸟兽毛毨【毨苏典反○西谓西极之地也曰昧谷者以日所入而名也饯礼送行者之名纳日方纳之日也盖以秋分之莫夕方纳之日而识其景也西成秋月物成之时所当成就之事也宵夜也宵中者秋分夜之刻于夏冬为适中也昼夜亦各五十刻举夜以见日故曰宵星虚北方武七宿之虚星秋分昏之中星也亦曰殷者秋分隂之中也夷平也暑退而人气平也毛毨鸟兽毛落更生润泽鲜好也】申命和叔宅朔方曰幽都平在朔易日短星昴以正仲冬厥民隩鸟兽氄毛【隩于到反氄而陇反○朔方北荒之地谓之朔者朔之为言苏也万物至此死而复苏犹月之晦而有朔也日行至是则沦于地中万象幽暗故曰幽都在察也朔易冬月岁事已毕除旧更新所当改易之事也日短昼四十刻也星昴西方白虎七宿之昴宿冬至昏之中星也亦曰正者冬至隂之极子为正隂之位也隩室之内也气寒而民聚于内也氄毛鸟兽生耎毳细毛以自温也盖既命羲和造厯制器而又分方与时使各验其实以审夫推步之差圣人之敬天勤民其谨如是是以术不违天而政不失时也又按此冬至日在虚昏中昴今冬至日在斗昏中璧中星不同者盖天有三百六十五度四分度之一岁有三百六十五日四分日之一天度四分之一而有余岁日四分之一而不足故天度常平运而舒日道常内转而缩天渐差而西岁渐差而东此岁差之由唐一行所谓嵗差者是也古厯简易未立差法但随时占候修改以与天合至东晋虞喜始以天为天以岁为岁乃立差以追其变约以五十年退一度何承天以为太过乃倍其年而又反不及至隋刘焯取二家中数七十五年为近之然亦未为精密也因附着于此】帝曰咨汝羲暨和朞三百有六旬有六日以闰月定四时成岁允厘百工庶绩咸熈【咨嗟也嗟叹而告之也暨及也朞犹周也允信厘治工官庶众绩功咸皆熈广也天体至圆周围三百六十五度四分度之一绕地左旋常一日一周而过一度日丽天而少迟故日行一日亦绕地一周而在天为不及一度积三百六十五日九百四十分日之二百三十五而与天会是一岁日行之数也月丽天而尤迟一日常不及天十三度十九分度之七积二十九日九百四十分日之四百九十九而与日会十二会得全日三百四十八余分之积又五千九百八十八如日法九百四十而一得六不尽三百四十八通计得日三百五十四九百四十分日之三百四十八是一岁月行之数也岁有十二月月有三十日三百六十者一岁之常数也故日与天会而多五日九百四十分日之二百三十五者为气盈月与日会而少五日九百四十分日之五百九十二者为朔虚合气盈朔虚而闰生焉故一岁闰率则十日九百四十分日之八百二十七三岁一闰则三十二日九百四十分日之六百单一五岁再闰则五十四日九百四十分日之三百七十五十有九嵗七闰则气朔分齐是为一章也故三年而不置闰则春之一月入于夏而时渐不定矣子之一月入于丑而岁渐不成矣积之之乆至于三失闰则春皆入夏而时全不定矣十二失闰子皆入丑岁全不成矣其名实乖戾寒暑反易农桑庶务皆失其时故必以此余日置闰月于其闲然后四时不差而岁功得成以此信治百官而众功皆广也】帝曰畴咨若时登庸放齐曰子朱啓明帝曰吁嚚讼可乎【放甫两反羊进反嚚鱼巾反○此下至鲧绩用弗成皆为禅舜张本也畴谁咨访问也若顺庸用也尧言谁为我访问能顺时为治之人而登用之乎放齐臣名嗣也子朱尧之嗣子丹朱也啓开也言其性开明可登用也吁者叹其不然之辞嚚谓口不道忠信之言讼争辩也朱盖以其开明之才用之于不善故嚚讼禹所谓傲虐是也此见尧之至公至明深知其子之恶而不以一人病天下也或曰国子爵尧时诸侯也夏书有侯周书有之舞衣今亦未见其必不然姑存于此云】帝曰畴咨若予采驩兜曰都共工方鸠僝功帝曰吁静言庸违象恭滔天【驩呼官反兜当侯反共音恭僝仕限反○采事也都叹美之辞也驩兜臣名共工官名盖古之世官族也方且鸠聚僝见也言共工方且鸠聚而见其功也静言庸违者静则能言用则违背也象恭貌恭而心不然也滔天二字未详与下文相似疑有舛误上章言顺时此言顺事职任大小可见】帝曰咨四岳汤汤洪水方割荡荡懐山襄陵浩浩滔天下民其咨有能俾乂佥曰于鲧哉帝曰吁咈哉方命圯族岳曰异哉试可乃已帝曰往钦哉九载绩用弗成【汤音伤于音乌鲧古本反咈符勿反圯部鄙反异音异○四岳官名一人而总四岳诸侯之事也汤汤水盛貌洪大也孟子曰水逆行谓之洚水洚水者洪水也盖水涌出而未泄故泛滥而逆流也割害也荡荡广貌怀包其四面也襄驾出其上也大阜曰陆浩浩大貌滔漫也极言其大势若漫天也俾使又治也言有能任此责者使之治水也佥众共之辞四岳与其所领诸侯之在朝者同辞而对也于叹美辞鲧崇伯名叹其美而荐之也咈者甚不然之之辞方命者逆命而不行也王氏曰圆则行方则止方命犹今言废阁诏令也盖鲧之为人悻戾自用不从上令也圯败族类也言与众不和伤人害物鲧之不可用者以此也楚辞言鲧婞直是其方命圮族之证也岳曰四岳之独言也异义未详疑是已废而复强举之之意试可乃已者盖廷臣未有能于鲧者不若姑试用之取其可以治水而已言无预他事不必求其备也尧于是遣之往治水而戒以钦哉盖任大事不可以不敬圣人之戒辞约而意尽也载年也九载三考功用不成故黜之】帝曰咨四岳朕在位七十载汝能庸命巽朕位岳曰否德忝帝位曰明明扬侧陋师锡帝曰有鳏在下曰虞舜帝曰兪予闻如何岳曰瞽子父顽母嚚象傲克谐以孝烝烝又不格奸帝曰我其试哉女于时观厥刑于二女厘降二女于妫汭嫔于虞帝曰钦哉【妫俱为反汭如税反嫔音并○朕古人自称之通号呉氏曰巽逊古通用言汝四岳能用我之命而可逊以此位乎盖丹朱既不肖羣臣又多不称故欲举以授人而先之四岳也否不通忝辱也明明上明谓明显之下明谓已在显位者杨举也侧陋微贱之人也言惟德是举不拘贵贱也师众锡与也四岳羣臣诸侯同辞以对也鳏无妻之名虞氏舜名也兪应许之辞予闻者我亦尝闻是人也如何者复问其德之详也岳曰四岳独对也瞽无目之名言舜乃瞽者之子也舜父号瞽叟心不则德义之经为顽母舜后母也象舜异母弟名傲骄慢也谐和烝进也言舜不幸遭此而能和以孝使之进进以善自治而不至于大为奸恶也女以女与人也时是刑法也二女尧二女娥皇女英也此尧言其将试舜之意也庄子所谓二女事之以观其内是也盖夫妇之闲隠微之际正始之道所系尤重故观人者于此为尤切也厘理降下也妫水名在今河中府河东县出歴山入河尔雅曰水北曰汭亦小水入大水之名盖两水合流之内也故从水从内盖舜所居之地嫔妇也虞舜氏也史言尧治装下嫁二女于妫水之北使为舜妇于虞氏之家也钦哉尧戒二女之辞即礼所谓往之女家必敬必戒者况以天子之女嫁于匹夫尤不可不深戒之也】
　　舜典【今文古文皆有今文合于尧典而无篇首二十八字○唐孔氏曰东晋梅赜上孔传阙舜典自乃命以位以上二十八字世所不传多用王范之注补之而皆以愼微五典以下为舜典之初至齐萧鸾建武四年姚方兴于大航头得孔氏传古文舜典乃上之事未施行而方兴以罪致戮至隋开皇初购求遗典始得之今按古文孔传尚书有曰若稽古以下二十八字伏生以舜典合于尧典只以愼徽五典以上接帝曰钦哉之下而无此二十八字梅赜既失孔传舜典故亦不知有此二十八字而愼徽五典以下则固具于伏生之书故传者用王范之注以补之至姚方兴乃得古文孔传舜典于是始知有此二十八字或者由此乃谓古文舜典一篇皆尽亡失至是方全得之遂疑其伪盖过论也】
　　曰若稽古帝舜曰重华协于帝濬哲文明温恭允塞德升闻乃命以位【濬音浚○华光华也协合也帝谓尧也濬深哲智也温和粹也塞实也幽潜也升上也言尧既有光华而舜又有光华可合于尧因言其目则深沈而有智文理而光明和椊而恭敬诚信而笃实有此四者幽潜之德上闻于尧尧乃命之以职位也】愼徽五典五典克从纳于百揆百揆时叙宾于四门四门穆穆纳于大麓烈风雷雨弗迷【徽美也五典五常也父子有亲君臣有义夫妇有别长幼有序朋友有信是也从顺也左氏所谓无违敎也此盖使为司徒之官也揆度也百揆者揆度庶政之官惟唐虞有之犹周之宰也时叙以时而叙左氏所谓无废事也四门四方之门古者以宾礼亲邦国诸侯各以方至而使主焉故曰宾穆穆和之至也左氏所谓无凶人也此盖又兼四岳之官也麓山足也烈迅迷错也史记曰尧使舜入山林川泽暴风雷雨舜行不迷苏氏曰洪水为害尧使舜入山林相视原隰雷雨大至众惧失常而舜不迷其度量有絶人者而天地鬼神亦或有以相之欤愚谓遇烈风雷雨非常之变而不震惧失常非固聪明诚智确乎不乱者不能也易震惊百里不丧匕鬯意为近之】帝曰格汝舜询事考言乃言底可绩三载汝陟帝位舜让于德弗嗣【格来询谋乃汝底致陟升也尧言询舜所行之事而考其言则见汝之言致可有功于今三年矣汝宜升帝位也让于德让于有德之人也或曰谦逊自以其德不足为嗣也】正月上日受终于文祖【上日朔日也叶氏曰上旬之日曾氏曰如上戊上辛上丁之类未详孰是受终者尧于是终帝位之事而舜受之也文祖者尧始祖之庙未详所指为何人也】在璿玑玉衡以齐七政【璿音旋○在察也美珠谓之璿玑机也以璿饰玑所以象天体之转运也衡横也谓衡箫也以玉为管横而设之所以窥玑而齐七政之运行犹今之浑天仪也七政日月五星也七者运行于天有迟有速有顺有逆犹人君之有政事也此言舜初摄位整理庶务首察玑衡以齐七政盖厯象授时所当先也○按浑天仪者天文志云言天体者三家一曰周髀二曰宣夜三日浑天宣夜絶无师説不知其状如何周髀之术以为天似覆盆盖以斗极为中中髙而四边下日月旁行绕之日近而见之为昼日逺而不见为夜蔡邕以为考验天象多所违失浑天説曰天之形状似鸟卵地居其中天包地外犹卵之裹黄圆如弹丸故曰浑天言其形体浑浑然也其术以为天半覆地上半在地下其天居地上见者一百八十二度半强地下亦然北极出地上三十六度南极入地下亦三十六度而嵩髙正当天之中极南五十五度当嵩髙之上又其南十二度为夏至之日道又其南二十四度为春秋分之日道又其南二十四度为冬至之日道南下去地三十一度而已是夏至日北去极六十七度春秋分去极九十一度冬至去极一百一十五度此其大率也其南北极特其两端其天与日月星宿斜而转此必古有其法遭秦而灭至汉武帝时落下闳始经营之鲜于妄人又量度之至宣帝时耿夀昌始铸铜而为之象宋钱乐又铸铜作浑天仪衡长八尺孔径一寸玑径八尺圆周二大五尺强转而望之以知日月星辰之所在即璿玑玉衡之遗法也歴代以来其法渐密本朝因之为仪三重其在外者曰六合仪平置黑单环上刻十二辰八干四隅在地之位以准地面而定四方侧立黒双环背刻去极度数以中分天脊直跨地平使其半入地下而结于其子午以为天经斜倚赤单环背刻赤道度数以平分天腹横绕天经亦使半出地上半入地下而结于其卯酉以为天纬三环表里相结不动其天经之环则南北二极皆为圆轴虚中而内向以挈三辰四游之环以其上下四方于是可考故曰六合次其内曰三辰仪侧立黑双环亦刻去极度数外贯天经之轴内挈黄赤二道其赤道则为赤单环外依天纬亦刻宿度而结于黑双环之卯酉其黄道则为黄单环亦刻宿度而又斜倚于赤道之腹以交结于卯酉而半入其内以为春分后之日轨半出其外以为秋分后之日轨又为白单环以承其交使不倾垫下设机轮以水激之使其日夜随天东西运转以象天行以其日月星辰于是可考故曰三辰其最在内者曰四游仪亦为黑双环如三辰仪之制以贯天经之轴其环之内则两面当中各施直距外指两轴而当其要中之内面又为小窽以受玉衡要中之小轴使衡既得随环东西运转又可随处南北低昻以待占候者之仰窥焉以其东西南北无不周徧故曰四游此其法之大略也沈括曰旧法规环一面刻周天度一面加银丁盖以夜候天晦不可目察则以手切之也古人以璿饰玑疑亦为此今太史局秘书省铜仪制极精致亦以铜丁为之厯家之説又以北斗魁四星为玑杓三星为衡今详经文简质不应北斗二字乃用寓名恐未必然姑存其説以广异闻】肆类于上帝禋于六宗望于山川徧于羣神【禋音因○肆遂也类禋望皆祭名周礼肆师类造于上帝注云郊祀者祭昊天之常祭非常祀而祭告于天其礼依郊祀为之故曰类如泰誓武王伐商王制言天子将出皆云类于上帝是也禋精意以享之谓宗尊也所尊祭者其祀有六祭法曰埋少牢于泰昭祭时也相近于坎坛祭寒暑也王宫祭日也夜明祭月也幽宗祭星也雩宗祭水旱也山川名山大川五岳四渎之属望而祭之故曰望徧周徧也羣神谓邱陵坟衍古昔圣贤之类言受终观象之后即祭祀上下神只以摄位告也】辑五瑞既月乃日觐四岳羣牧班瑞于羣后【辑敛瑞信也公执桓圭侯执信圭伯执躬圭子执谷璧男执蒲璧五等诸侯执之以合符于天子而騐其信否也周礼天子执冒以朝诸侯郑氏注云名玉以冒以德覆冒天下也诸侯始受命天子锡以圭圭头斜鋭其冒下斜刻小大长短广狭如之诸侯来朝天子以刻处冒其圭头有不同者则辨其伪也既尽觐见四岳四方之诸侯羣牧九州之牧伯也程子曰辑五瑞徴五等之诸侯也此已上皆正月事至尽此月则四方之诸侯有至者矣逺近不同来有先后故日日见之不如他朝防之同期于一日盖欲以少接之则得尽其询察礼意也班颁同羣后即侯牧也既见之后审知非伪则又颁还其瑞以与天下正始也】岁二月东廵守至于岱宗柴望秩于山川肆觐东后协时月正日同律度量衡修五礼五玉三帛二生一死贽如五器卒乃复五月南廵守至于南岳如岱礼八月西廵守至于西岳如初十有一月朔廵守至于北岳如西礼归格于艺祖用特【孟子曰天子适诸侯曰廵守廵守者廵所守也岁二月当廵守之年二月也岱宗泰山也柴燔柴以祀天也望望秩以祀山川也秩者其牲币祝号之次第如五岳视三公四渎视诸侯其余视伯子男者也东后东方之诸侯也时谓四时月谓月之大小日谓日之甲乙其法略见上篇诸侯之国其有不齐者则协而正之也律谓十二律黄钟太簇姑洗蕤宾夷则无射大吕夹钟仲吕林钟南吕应钟也六为律六为吕凡十二管皆径三分有竒空围九分而黄钟之长九寸大吕以下律吕相间以次而短至应钟而极焉以之制乐而节声音则长者声下短者声髙下者则重浊而舒迟上者则轻清而剽疾以之审度而度长短则九十分黄钟之长一为一分而十分为寸十寸为尺十尺为丈十丈为引以之审量而量多少则黄钟之管其容子谷秬黍中者一千二百以为龠而十龠为合十合为升十升为斗十斗为斛以之平衡而权轻重则黄钟之龠所容千二百黍其重十二铢两龠则二十四铢为两十六两为斤三十斤为钧四钧为石此黄钟所以为万事根本诸侯之国其有不一者则审而同之也时月之差由积日而成其法则先麤而后精度量衡受法于律其法则先本而后末故言正日在协时月之后同律在度量衡之先立言之叙盖如此也五礼吉凶军宾嘉也修之所以同天下之风俗五玉五等诸侯所执者即五瑞也三帛诸侯世子执纁公之孤执附庸之君执黄二生卿执羔大夫执鴈一死士执雉五玉三帛二生一死所以为贽而见者此九字当在肆觐东后之下协时月正日之上误脱在此言东后之觐皆执此贽也如五器刘侍讲日如同也五器即五礼之器也周礼六器六贽即舜之遗法也卒乃复者举祀礼觐诸侯一正朔同制度修五礼如五器数事皆毕则不复东行而遂西向且转而南行也故日卒乃复南岳衡山西岳华山北岳恒山二月东五月南八月西十一月北各以其时也格至也言至于其庙而祭告也艺祖疑即文祖或曰文祖艺祖之所自出未有所考也特特牲也谓一牛也古者君将出必告于祖祢归又至其庙而告之孝子不忍死其亲出告反面之义也王制曰归格于祖祢郑注曰祖下及祢皆一牛程子以为但言艺祖举尊尔实皆告也但止就祖庙共用一牛不如时祭各设主于其庙也二説未知孰是今两存之】五载一廵守羣后四朝敷奏以言明试以功车服以庸【五载之内天子廵守者一诸侯来朝者四盖廵守之明年则东方诸侯来朝于天子之国又明年则南方之诸侯来朝又明年则西方之诸侯来朝又明年则北方之诸侯来朝又明年则天子复廵守是则天子诸侯虽有尊卑而一往一来礼无不答是以上下交通而逺近洽和也敷陈奏进也周礼曰民功曰庸程子曰敷奏以言者使各陈其为治之説言之善者则从而明考其功有功则赐车服以旌异之其言不善则亦有以告饬之也林氏曰天子廵守则有协时月日以下等事诸侯来朝则有敷奏以言以下等事】肇十有二州封十有二山濬川【肇始也十二州冀兖青徐荆扬豫梁雍幽并营也中古之地但为九州曰冀兖青徐荆扬豫梁雍禹治水作贡亦因其旧及舜即位以冀青地广始分冀东恒山之地为并州其东北医无闾之地为幽州又分青之东北辽东等处为营州而冀州止有河内之地今河东一路是也封表也封十二山者每州封表一山以为一州之镇如职方氏言扬州其山鎭曰会稽之类濬川濬导十二州之川也然舜既分十有二州而至商时又但言九围九有周礼职方氏亦止列为九州有扬荆豫青兖雍幽冀并而无徐梁营也则是为十二州盖不甚久不知其自何时复合为九也呉氏曰此一节在禹治水之后其次序不当在四罪之先盖史官泛记舜所行之大事初不记先后之序也】象以典刑流宥五刑鞭作官刑扑作敎刑金作赎刑眚灾肆赦怙终贼刑钦哉钦哉惟刑之恤哉【宥音又眚音省○象如天之垂象以示人而典者常也示人以常刑所谓墨劓剕宫大辟五刑之正也所以待夫元恶大憝杀人伤人穿窬淫放凡罪之不可宥者也流宥五刑者流遣之使逺去如下文流放窜殛之类也宥寛也所以待夫罪之稍轻虽入于五刑而情可矜法可疑与夫亲贵勲劳而不可加以刑者则以此而寛之也鞭作官刑者木末垂革官府之刑也扑作敎刑者夏楚二物学校之刑也皆以待夫罪之轻者金作赎刑者金黄金赎赎其罪也盖罪之极轻虽入于鞭扑之刑而情法犹有可议者也此五句者从重入轻各有条理法之正也肆纵也眚灾肆赦者眚谓过误灾谓不幸若人有如此而入于刑则又不待流宥金赎而直赦之也贼杀也怙终贼刑者怙谓有恃终谓再犯若人有如此而入于刑则虽当宥当赎亦不许其宥不听其赎而必刑之也此二句者或由重而即轻或由轻而即重盖用法之权衡所谓法外意也圣人立法制刑之本末此七言者大略尽之矣虽其轻重取舍阳舒隂惨之不同然钦哉钦哉惟刑之恤之意则未始不行乎其闲也盖其轻重毫厘之闲各有攸当者乃天讨不易之定理而钦恤之意行乎其闲则可以见圣人好生之本心也据此经文则五刑有流宥而无金赎周礼秋官亦无其文至吕刑乃有五等之罚疑穆王始制之非法之正也盖当刑而赎则失之轻疑赦而赎则失之重且使富者幸贫者受刑又非所以为平也】流共工于幽洲放驩兜于崇山窜三苗于三危殛鲧于羽山四罪而天下咸服【流遣之逺去如水之流也放置之于此不得他适也窜则驱逐禁锢之殛则拘囚困苦之随其罪之轻重而异法也共工驩兜鲧事见上篇三苗国名在江南荆扬之闲恃险为乱者也幽洲北裔之地水中可居曰洲崇山南裔之山在今澧州三危西裔之地即雍之所谓三危既宅者羽山东裔之山即徐之蒙羽其艺者服者天下皆服其用刑之当罪也程子曰舜之诛四凶怒在四凶舜何与焉盖因是人有可怒之事而怒之圣人之心本无怒也圣人以天下之怒为怒故天下咸服之春秋传所记四凶之名与此不同説者以穷竒为共工浑敦为驩兜饕餮为三苗梼杌为鲧不知其果然否也】二十有八载帝乃殂落百姓如丧考妣三载四海遏密八音【殂落死也死者魂气归于天故曰殂体魄归于地故曰落丧为之服也遏絶密静也八音金石丝竹匏土革木也言尧圣德广大恩泽隆厚故四海之民思慕之深至于如此也仪礼圻内之民为天子齐衰三月圻外之民无服今应服三月者如丧考妣应无服者遏密八音尧十六即位在位七十载又试舜三载老不听政二十八载乃崩在位通计百单一年】月正元日舜格于文祖【月正正月也元日朔日也汉孔氏曰舜服尧丧三年毕将即政故复至文祖庙告苏氏曰受终告摄此告即位也然春秋国君皆以遭丧之明年正月即位于庙而改元孔氏云丧毕之明年不知何所据也】询于四岳辟四门明四目达四聪【询谋辟开也舜既告庙即位乃谋治于四岳之官开四方之门以来天下之贤俊广四方之视听以决天下之壅蔽】咨十有二牧曰食哉惟时柔逺能迩惇德允元而难任人蛮夷率服【牧养民之官十二牧十二州之牧也王政以食为首农事以时为先舜言足食之道惟在于不违农时也柔者寛而抚之也能者扰而习之也逺近之势如此先其略而后其详也惇厚允信也德有德之人也元仁厚之人也难拒絶也任古文作壬包藏凶恶之人也言当厚有德信仁人而拒奸恶也凡此五者处之各得其宜则不特中国顺治虽蛮夷之国亦相率而服从矣】舜曰咨四岳有能奋庸熈帝之载使宅百揆亮采惠畴佥曰伯禹作司空帝曰兪咨禹汝平水土惟时懋哉禹拜稽首让于稷契暨臯陶帝曰兪汝往哉【契音泄陶音遥○奋起熈广载事亮明惠顺畴类也一説亮相也舜言有能奋起事功以广帝尧之事者使居百揆之位以明亮庻事而顺成庻类也佥众也四岳所领四方诸侯有在朝者也禹姒姓崇伯鲧之子也平水土者司空之职时是懋勉也指百揆之事以勉之也盖四岳及诸侯言伯禹见作司空可宅百揆帝然其举而咨禹使仍作司空而兼行百揆之事録其旧绩而勉其新功也以司空兼百揆如周以六卿兼三公后世以他官平章事知政事亦此类也稽首首至地稷田正官稷名弃姓姬氏封于邰契臣名姓子氏封于商稷契皆帝喾之子暨及也臯陶亦臣名兪者然其举也汝往哉者不听其让也此章称舜曰此下方称帝曰者以见尧老舜摄尧在时舜未尝称帝此后舜方眞即帝位而称帝也】帝曰弃黎民阻饥汝后稷播时百谷【阻厄后君也有爵土之称播布也谷非一种故曰百谷此因禹之让而申命之使仍旧职以终其事也】帝曰契百姓不亲五品不逊汝作司徒敬敷五敎在寛【亲相亲睦也五品父子君臣夫妇长幼朋友五者之名位等级也逊顺也司徒掌敎之官敷布也五敎父子有亲君臣有义夫妇有别长幼有序朋友有信以五者当然之理而为敎令也敬敬其事也圣贤之于事虽无所不敬而此又事之大者故特以敬言之寛裕以待之也盖五者之理出于人心之本然非有强而后能者自其拘于气质之偏溺于物欲之蔽始有昧于其理而不相亲爱不相逊顺者于是因禹之让又申命契仍为司徒使之敬以敷敎而又寛裕以待之使之优柔浸渍以渐而入则其天性之眞自然呈露不能自已而无无耻之患矣孟子所引尧言劳来匡直辅翼使自得之又从而振德之亦此意也】帝曰臯陶蛮夷猾夏寇贼奸宄汝作士五刑有服五服三就五流有宅五宅三居惟明克允【宄音轨○猾乱夏明而大也曾氏曰中国文明之地故曰华夏四时之夏疑亦取此义也劫人曰寇杀人曰贼在外曰奸在内曰宄士理官也服服其罪也吕刑所谓上服下服是也三就孔氏以为大罪于原野大夫于朝士于市不知何据窃恐惟大辟弃之于市宫辟则下蚕室余刑亦就屏处盖非死刑不欲使风中其疮误而至死圣人之仁也五流五等象刑之当宥者也五宅三居者流虽有五而宅之但为三等之居如列爵惟五分土惟三也孔氏以为大罪居于四裔次则九州之外次则千里之外虽亦未见其所据然大槩当略近之此亦因禹之让而申命之又戒以必当致其明察乃能使刑当其罪而人无不信服也】帝曰畴若予工佥曰垂哉帝曰兪咨垂汝共工垂拜稽首让于殳斨暨伯与帝曰兪往哉汝谐【殳音殊斨干羊反与音余○若顺其理而治之也曲礼六工有土工金工石工木工兽工草工周礼有攻木之工攻金之工攻皮之工设色之工抟埴之工皆是也帝问谁能顺治于百工之事者垂臣名有巧思庄子曰攦工倕之指即此也殳斨伯与三臣名也殳以积竹为兵建兵车者斨方銎斧也古者多以其所能为名殳斨岂能为二器者欤往哉汝谐者往哉汝和其职也】帝曰畴若予上下草木鸟兽佥曰益哉帝曰兪咨益汝作朕虞益拜稽首让于朱虎熊罴帝曰兪往哉汝谐【熊回弓反罴班縻反○上下山林泽薮也虞掌山泽之官周礼分为虞衡属于夏官朱虎熊罴四臣名也髙辛氏之子有曰仲虎仲熊意以兽为名者亦以其能服是兽而得名欤史记曰朱虎熊罴为伯益之佐前殳斨伯与当亦为垂之佐也】帝曰咨四岳有能典朕三礼佥曰伯夷帝曰兪咨伯汝作秩宗夙夜惟寅直哉惟清伯拜稽首让于防龙帝曰兪往钦哉【防音逵○典主也三礼祀天神享人鬼祭地只之礼也伯夷臣名姜姓秩序也宗祖庙也秩宗主叙次百神之官而专以秩宗名之者盖以宗庙为主也周礼亦谓之宗伯而都家皆有宗人之官以掌祭祀之事亦此意也夙早寅敬畏也直者心无私曲之谓人能敬以直内不使少有私曲则其心洁清而无物欲之汚可以交于神明矣防龙二臣名】帝曰防命汝典乐敎胄子直而温寛而栗刚而无虐简而无傲诗言志歌永言声依永律和声八音克谐无相夺伦神人以和防曰于予击石拊石百兽率舞【胄直又反○胄长也自天子至卿大夫之适子也栗庄敬也上二无字与母同凡人直者必不足于温故欲其温寛者必不足于栗故欲其栗所以虑其偏而辅翼之也刚者必至于虐故欲其无虐简者必至于傲故欲其无傲所以防其过而戒禁之也敎胄子者欲其如此而其所以敎之之具则又专在于乐如周礼大司乐掌成均之法以敎国子弟而孔子亦曰兴于诗成于乐盖所以荡涤邪秽斟酌饱满动荡血脉流通精神养其中和之德而救其气质之偏者也心之所之谓之志心有所之必形于言故曰诗言志既于言则必有长短之节故曰歌永言既有长短则必有髙下清浊之殊故曰声依永声者宫商角徴羽也大扺歌声长而浊者为宫以渐而清且短则为商为角为征为羽所谓声依永也既有长短清浊则又必以十二律和之乃能成文而不乱假令黄钟为宫则大簇为商姑洗为角林钟为征南吕为羽盖以三分损益隔八相生而得之余律皆然即礼运所谓五声六律十二管还相为宫所谓律和声也人声既和乃以其声被之八音而为乐则无不谐协而不相侵乱失其伦次可以奏之朝廷荐之郊庙而神人以和矣圣人作乐以养情性育人材事神只和上下其体用功效广大深切乃如此今皆不复见矣可胜叹哉防曰以下苏氏曰舜方命九官济济相让无縁防于此独言其功此益稷之文简编脱误复见于此】帝曰龙朕堲谗説殄行震惊朕师命汝作纳言夙夜出纳朕命惟允【堲疾力反谗音慙○堲疾殄絶也殄行者谓伤絶善人之事也师众也谓其言之不正而能变乱黒白以骇众听也纳言官名命令政敎必使审之既允而后出则谗説不得行而矫伪无所托矣敷奏复逆必使审之既允而后入则邪僻无自进而功绪有所稽矣周之内史汉之尚书魏晋以来所谓中书门下者皆此职也】帝曰咨汝二十有二人钦哉惟时亮天功【二十二人四岳九官十二牧也周官言内有百揆四岳外有州牧侯伯盖百揆者所以綂庶官而四岳者所以统十二牧也既分命之又总告之使之各敬其职以相天事也曾氏曰舜命九官新命者六人命伯禹命伯夷咨四岳而命者也命垂命益泛咨而命者也命防命龙因人之让不咨而命者也夫知道而后可宅百揆知礼而后可典三礼知道知礼非人人所能也故必咨于四岳若予工若上下草木鸟兽则非此之比故泛咨而已礼乐命令其体虽不若百揆之大然其事理精微亦非百工庶物之可比伯夷既以四岳之举而当秩宗之任则其所让之人必其中于典乐纳言之选可知故不咨而命之也若稷契臯陶之不咨者申命其旧职而已又按此以平水土若百工各为一官而周制同领于司空此以士一官兼兵刑之事而周礼分为夏秋两官盖帝王之法随时制宜所谓损益可知者如此】三载考绩三考黜陟幽明庶绩咸熈分北三苖【北如字又音佩○考核实也三考九载则人之贤否事之得失可见于是陟其明而黜其幽赏罚明信人人力于事功此所以庶绩咸熈也北犹背也其善者留其不善者窜徙之使分背而去也此言舜命二十二人之后立此考绩黜陟之法以时举行而卒言具效如此也按三苗见于经者如典谟益稷禹贡吕刑详矣盖其负固不服乍臣乍叛舜摄位而窜逐之禹治水之时三危已宅而旧都犹顽不即工禹摄位之后帝命徂征而犹逆命及禹班师而后来格于是乃得考其善恶而分北之也吕刑之言遏絶则通其本末而言不可以先后论也】舜生三十征庸三十在位五十载陟方乃死【徴知陵反○征召也陟方犹言升遐也韩子曰竹书纪年帝王之没皆曰陟陟升也谓升天也书曰殷礼陟配天言以道终其德协天也故书纪舜之末云陟其下言方乃死者所以释陟为死也地之势东南下如言舜廵守而死宜言下方不得言陟方也按此得之但不当以陟为句絶耳方犹云徂乎方之方陟方乃死犹言殂落而死也舜生三十年尧方召用歴试三年居摄二十八年通三十年乃即帝位又五十年而崩盖于篇末总叙其始终也史记言舜廵守崩于苍梧之野孟子言舜卒于鸣条未知孰是今零陵九疑有舜冢云】大禹谟【谟谋也林氏曰虞史既述二典其所载有未备者于是又叙其君臣之闲嘉言善政以为大禹臯陶谟益稷三篇所以备二典之未备者今文无古文有】
　　曰若稽古大禹曰文命敷于四海只承于帝【命敎只敬也帝谓舜也文命敷于四海者即禹贡所谓东渐西被朔南暨声敎讫于四海者是也史臣言禹既已布其文敎于四海矣于是陈其谟以敬承于舜如下文所云也文命史记以为禹名苏氏曰以文命为禹名则敷于四海者为何事邪】曰后克艰厥后臣克艰厥臣政乃乂黎民敏德【曰以下即禹只承于帝之言也艰难也孔子曰为君难为臣不易即此意也乃者难辞也敏速也禹言君而不敢易其为君之道臣而不敢易其为臣之职夙夜只惧各务尽其所当为者则其政事乃能修治而无邪慝下民自然观感速化于善而有不容已者矣】帝曰兪允若兹嘉言罔攸伏野无遗贤万邦咸宁稽于众舍已从人不虐无告不废困穷惟帝时克【嘉善攸所也舜然禹之言以为信能如此则必有以广延众论悉致羣贤而天下之民咸被其泽无不得其所矣然非忘私顺理爱民好士之至无以及此而惟尧能之非常人所及也盖为谦辞以对而不能自谓其必能舜之克艰于此亦可见矣程子曰舍已从人最为难事己者我之所有虽痛舍之尤惧守己者固而从人者轻也】益曰都帝德广运乃圣乃神乃武乃文皇天眷命奄有四海为天下君【广者大而无外运者行之不息大而能运则变化不测故自其大而化之而言则谓之圣自其圣而不可知而言则谓之神自其威而可畏而言则谓之武自其英华发外而言则谓之文眷顾奄尽也尧之初起不见于经传称其自唐侯特起为帝观益之言理或然也或曰舜之所谓帝者尧也羣臣之言帝者舜也如帝德罔愆帝其念哉之类皆谓舜也盖益因舜尊尧而遂美舜之徳以劝之言不特尧能如此帝亦当然也今按此説所引比类固为甚明但益之语接连上句惟帝时克之下未应遽舍尧而誉舜又徒极口以称其美而不见其有劝勉规戒之意恐唐虞之际未遽有此谀佞之风也依旧説赞尧为是】禹曰惠廸吉从逆凶惟影响【惠顺迪道也逆反道者也惠迪从逆犹言顺善从恶也禹言天道可畏吉凶之应于善恶犹影响之出于形声也以见不可不艰者以此而终上文之意】益曰吁戒哉儆戒无虞罔失法度罔游于逸罔淫于乐任贤勿贰去邪勿疑疑谋勿成百志惟熈罔违道以干百姓之誉罔咈百姓以从已之欲无怠无荒四夷来王【乐音洛咈符勿反○先吁后戒欲使听者精审也儆与警同虞度罔勿也法度法则制度也淫过也当四方无可虞度之时法度易至废弛故戒其失坠逸乐易至纵恣故戒其游淫言此三者所当谨畏也任贤以小人闲之谓之贰去邪不能果断谓之疑谋图为也有所图为揆之于理而未安者则不复成就之也百志犹易所谓百虑也咈逆也九州之外世一见曰王帝于是八者朝夕戒惧无怠于心无荒于事则治道益隆四夷之逺莫不归往中土之民服从可知今按益言八者亦有次第盖人君能守法度不纵逸乐则心正身脩义理昭著而于人之贤否孰为可任孰为可去事之是非孰为可疑孰为不可疑皆有以审其几微絶其蔽惑故方寸之闲光辉明白而于天下之事孰为道义之正而不可违孰为民心之公而不可咈皆有以处之不失其理而毫发私意不入于其闲此其惩戒之深旨所以推广大禹克艰惠迪之谟也苟无其本而是非取舍决于一己之私乃欲断而行之无所疑惑则其为害反有不可胜言者矣可不戒哉】禹曰于帝念哉德惟善政政在养民水火金木土谷惟修正德利用厚生惟和九功惟叙九叙惟歌戒之用休董之用威劝之以九歌俾勿壊【于音乌○益言儆戒之道禹叹而美之谓帝当深念益之所言也且徳非徒善而已惟当有以善其政政非徒法而已在乎有以养其民下文六府三事即养民之政也水火金木土谷惟修者水克火火克金金克木木克土而生五谷或相制以泄其过或相助以补其不足而六者无不修矣正徳者父慈子孝兄友弟恭夫义妇听所以正民之德也利用者工作什器商通货财之类所以利民之用也厚生者衣帛食肉不饥不寒之类所以厚民之生也六者既修民生始遂不可以逸居而无敎故为之惇典敷敎以正其德通功易事以利其用制节谨度以厚其生使皆当其理而无所乖则无不和矣九功合六与三也叙者言九者各顺其理而不汨陈以乱其常也歌者以九功之叙而咏之歌也言九者既已修和各由其理民享其利莫不歌咏而乐其生也然始勤终怠者人情之常恐安养既久怠心必生则已成之功不能保其久而不废故当有以激励之如下文所云也董督也威古文作畏其勤于是者则戒喩而休美之其怠于是者则督责而惩戒之然又以事之出于勉强者不能久故复即其前日歌咏之言协之律吕播之声音用之乡人用之邦国以劝相之使其欢欣鼓舞趋事赴功不能自已而前日之成功得以久存而不壊此周礼所谓九德之歌九韶之舞而太史公所谓佚能思初安能惟始沐浴膏泽而歌咏劝苦者也葛氏曰洪范五行水火木金土而已谷本在木行之数禹以其为民食之急故别而附之也】帝曰兪地平天成六府三事允治万世永赖时乃功【治去声○水土治曰平言水土既平而万物得以成遂也六府即水火金木土谷也六者财用之所自出故曰府三事正徳利用厚生也三者人事之所当为故曰事舜因禹言养民之政而推其功以美之也】帝曰格汝禹朕宅帝位三十有三载耄期倦于勤汝惟不怠摠朕师【耄莫报反○九十曰耄百年日期舜至是年已九十三矣摠率也舜自言既老血气已衰故倦于勤劳之事汝当勉力不怠而摠率我众也盖命之摄位之事尧命舜曰陟帝位舜命禹曰摠朕师者盖尧欲使舜眞宅帝位舜让弗嗣后惟居摄亦若是而已】禹曰朕德罔克民不依臯陶迈种德德乃降黎民懐之帝念哉念兹在兹释兹在兹名言兹在兹允出兹在兹惟帝念功【迈勇往力行之意种布降下也禹自言其德不能胜任民不依归惟臯陶勇往力行以布其德德下及于民而民懐服之帝当思念之而不忘也兹指臯陶也禹遂言念之而不忘固在于臯陶舍之而他求亦惟在于臯陶名言于口固在于臯陶诚发于心亦惟在于臯陶也盖反覆思之而卒无有易于臯陶者惟帝深念其功而使之摄位也】帝曰臯陶惟兹臣庶罔或干予正汝作士明于五刑以弼五敎期于予治刑期于无刑民协于中时乃功懋哉【干犯正政弼辅也圣人之治以德为化民之本而刑特以辅其所不及而已期者先事取必之谓舜言惟此臣庶无或有干犯我之政者以尔为士师之官能明五刑以辅五品之敎而期我以至于治其始虽不免于用刑而实所以期至于无刑之地故民亦皆能协于中道初无有过不及之差则刑果无所施矣凡此皆汝之功也懋勉也盖不听禹之让而称臯陶之美以劝勉之也】臯陶曰帝德罔愆临下以简御众以寛罚弗及嗣赏延于世宥过无大刑故无小罪疑惟轻功疑惟重与其杀不辜宁失不经好生之德洽于民心兹用不犯于有司【愆过也简者不烦之谓上烦密则下无所容御者急促则众扰乱嗣世皆谓子孙然嗣亲而世疎也延逺及也父子罪不相及而赏则逺延于世其善善长而恶恶短如此过者不识而误犯也故者知之而故犯也过误所犯虽大必宥不忌故犯虽小必刑即上篇所谓眚灾肆赦怙终贼刑者也罪已定矣而于法之中有疑其可重可轻者则从轻以罚之功已定矣而于法之中有疑其可轻可重者则从重以赏之辜罪经常也谓法可以杀可以无杀杀之则恐陷于非辜不杀之恐失于轻纵二者皆非圣人至公至平之意而杀不辜者尤圣人之所不忍也故与其杀之而害彼之生宁姑全之而自受失刑之责此其仁爱忠厚之至皆所谓好生之德也盖圣人之法有尽而心则无穷故其用刑行赏或有所疑则常屈法以申恩而不使执法之意有以胜其好生之德此其本心所以无所壅遏而得行于常法之外及其流衍洋溢渐涵浸渍有以入于民心则天下之人无不爱慕感悦兴起于善而自不犯于有司也臯陶以舜美其功故言此以归功于其上盖不敢当其褒美之意而自谓已功也】帝曰俾予从欲以治四方风动惟乃之休【民不犯法而上不用刑者舜之所欲也汝能使我如所愿欲以治敎化四逹如风鼓动莫不靡然是乃汝之美也舜又申言以重叹美之】帝曰来禹洚水儆予成允成功惟汝贤克勤于邦克俭于家不自满假惟汝贤汝惟不矜天下莫与汝争能汝惟不伐天下莫与汝争功予懋乃德嘉乃丕绩天之厯数在汝躬汝终陟元后【洚水洪水也古文作降孟子曰水逆行谓之洚水盖山崩水浑下流于塞故其逝者辄复反流而泛滥决溢洚洞无涯也其灾所起虽在尧时然舜既摄位害犹未息故舜以为天警惧于已不敢以为非己之责而自寛也允信也禹奏言而能践其言试功而能有其功所谓成允成功也禹能如此则既贤于人矣而又能勤于王事俭于私养此又禹之贤也有此二美而又能不矜其能不伐其功然其功能之实则自有不可掩者故舜于此复申命之必使摄位也懋楙古通用楙盛大之意丕大绩功也懋乃德者禹有是德而我以为盛大嘉乃丕绩者禹有是功而我以为嘉美也厯数者帝王相继之次第犹岁时气节之先后汝有盛德大功故知歴数当归于汝汝终当升此大君之位不可辞也是时舜方命禹以居摄未即天位故以终陟言也】人心惟危道心惟微惟精惟一允执厥中【心者人之知觉主于中而应于外者也指其发于形气者而言则谓之人心指其发于义理者而言则谓之道心人心易私而难公故危道心难明而易昧故微惟能精以察之而不杂形气之私一以守之而纯乎义理之正道心常为之主而人心听命焉则危者安微者着动静云为自无过不及之差而信能执其中矣尧之告舜但曰允执其中今舜命禹又推其所以而详言之盖古之圣人将以天下与人未尝不以其治之之法并而传之其见于经者如此后之人君其可不深思而敬守之哉】无稽之言勿听弗询之谋勿庸【无稽者不考于古弗询者不咨于众言之无据谋之自专是皆一人之私心必非天下之公论皆妨政害治之大者也言谓泛言勿听可矣谋谓计事故又戒其勿用也上文既言存心出治之本此又告之以听言处事之要内外相资而治道备矣】可爱非君可畏非民众非元后何戴后非众罔与守邦钦哉愼乃有位敬修其可愿四海困穷天禄永终惟口出好兴戎朕言不再【可爱非君乎可畏非民乎众非君则何所奉戴君非民则谁与守邦钦哉言不可不敬也可愿犹孟子所谓可欲凡可愿欲者皆善也人君当谨其所居之位敬修其所可愿欲者苟有一毫之不善生于心害于政则民不得其所者多矣四海之民至于困穷则君之天禄一絶而不复续岂不深可畏哉此又极言安危存亡之戒以深警之虽知其功德之盛必不至此然犹欲其战战兢兢无敢逸豫而谨之于毫厘之闲此其所以为圣人之心也好善也戎兵也言发于口则有二者之分利害之几可畏如此吾之命汝盖已审矣岂复更有他説盖欲禹受命而不复辞避也】禹曰枚卜功臣惟吉之从帝曰禹官占惟先蔽志昆命于元龟朕志先定询谋佥同鬼神其依龟筮协从卜不习吉禹拜稽首固辞帝曰毋惟汝谐【枚卜歴卜之也帝之所言人事已尽禹不容复辞但请歴卜有功之臣而从其吉冀自有以当之者而已得遂其辞也官占掌占卜之官也蔽断昆后龟卜筮蓍习重也帝言官占之法先断其志之所向然后令之于龟今我志既先定而众谋皆同鬼神依顺而龟筮已协从矣又何用更枚卜乎况占卜之法不待重吉也固辞再辞也毋者禁止之辞言惟汝可以谐此元后之位也】正月朔旦受命于神宗率百官若帝之初【神宗尧庙也苏氏曰尧之所从受天下者曰文祖舜之所从受天下者曰神宗受天下于人必告于其人之所从受者礼曰有虞氏禘黄帝而郊喾祖颛顼而宗尧则神宗为尧明矣正月朔旦禹受摄帝之命于神宗之庙总率百官其礼一如帝舜受终之初等事也】帝曰咨禹惟时有苗弗率汝徂征禹乃防羣后誓于师曰济济有众咸听朕命蠢兹有苗昏迷不恭侮慢自贤反道败德君子在野小人在位民弃不保天降之咎肆予以尔众士奉辞伐罪尔尚一乃心力其克有勳【蠢尺尹反○徂往也舜咨嗟言今天下惟是有苗之君不循敎命汝往征之征正也往正其罪也会徴会也誓戒也军旅曰誓有会有誓自唐虞时已然礼言商作誓周作会非也禹会诸侯之师而戒誓以征讨之意济济和整众盛之貌蠢动也蠢蠢然无知之貌昏闇迷惑也不恭不敬也言苗民昏迷不敬侮慢于人妄自尊大反戾正道败壊常徳用舍顚倒民怨天怒故我以尔众士奉帝之辞罚苗之罪尔众士庶几同心同力乃能有功此上禹誓众之辞也林氏曰尧老而舜摄者二十有八年舜老而禹摄者十有七年其居摄也代总万几之政而尧舜之为天子盖自若也故国有大事犹禀命焉禹征有苗盖在夫居摄之后而禀命于舜禹不敢专也以征有苗推之则知舜之诛四凶亦必禀尧之命无疑】三旬苗民逆命益赞于禹曰惟德动天无逺弗届满招损谦受益时乃天道帝初于歴山往于田日号泣于旻天于父母负罪引慝只载见瞽瞍防防齐栗瞽亦允若至諴感神矧兹有苗禹拜昌言曰兪班师振旅帝乃诞敷文德舞干羽于两阶七旬有苗格【届音介旻音民諴音咸慝惕德反矧音哂羽王遇反○三旬三十日也以师临之阅月苗顽犹不听服也赞佐届至也是时益盖从禹出征以苗负固恃强未可威服故赞佐于禹以为惟德可以动天其感通之妙无逺不至盖欲禹还兵而増修其德也满损谦益即易所谓天道亏盈而谦益者帝舜也歴山在河中府河东县仁覆闵下谓之旻日非一日也言舜耕歴山往于田之时以不获顺于父母之故而日号呼于旻天于其父母盖怨慕之深也负罪自负其罪不敢以为父母之罪引慝自引其慝不敢以为父母之慝也只敬载事也瞍长者之称言舜敬其子职之事以见瞽瞍也齐庄敬也栗战栗也防防庄敬战栗之容也舜之敬畏小心而尽于事亲者如此允信若顺也言舜以诚孝感格虽瞽瞍顽愚亦且信顺之即孟子所谓底豫也诚感物曰诚益又推极至诚之道以为神明亦且感格而况于苖民乎昌言盛德之言拜所以敬其言也班还振整也谓整旅以归也或谓出曰班师入曰振旅谓班师于有苗之国而振旅于京师也诞大也文德文命德敎也干楯羽翳也皆舞者所执也两阶賔主之阶也七旬七十日也格至也言班师七旬而有苗来格也舜之文德非自禹班师而始敷苗之来格非以舞干羽而后至史臣以禹班师而归弛其威武专尚德敎干羽之舞雍容不迫有苗之至适当其时故作史者因即其实以形容有虞之德数千载之下犹可以是而想其一时气象也】
　　臯陶谟【今文古文皆有】
　　曰若稽古臯陶曰允迪厥德谟明弼谐禹曰兪如何臯陶曰都愼厥身修思永惇叙九族庶明励翼迩可逺在兹禹拜昌言曰兪【稽古之下即记臯陶之言者谓考古臯陶之言如此也臯陶言为君而信蹈其德则臣之所谋者无不明所弼者无不谐也俞如何者禹然其言而复问其详也都者臯陶美其问也愼者言不可不致其谨也身修则无言行之失思永则非浅近之谋厚叙九族则亲亲恩笃而家齐矣庶明励翼则羣哲勉辅而国治矣迩近兹此也言近而可推之逺者在此道也盖身修家齐国治而天下平矣臯陶此言所以推广允迪谟明之义故禹复兪而然之也○又按典谟皆称稽古而下文所记则异典主记事故尧舜皆载其实谟主记言故禹臯陶则载其谟后克艰厥后臣克艰厥臣禹之谟也允迪厥德谟明弼谐臯陶之谟也然禹谟之上増文命敷于四海祗承于帝者禹受舜天下非尽臯陶比例立言轻重于此可见】臯陶曰都在知人在安民禹曰吁咸若时惟帝其难之知人则哲能官人安民则惠黎民懐之能哲而惠何忧乎驩兜何迁乎有苗何畏乎巧言令色孔壬【臯陶因禹之俞而复推广其未尽之旨叹美其言谓在于知人在于安民二者而已知人智之事安民仁之事也禹曰吁者叹而未深然之辞也时是也帝谓尧也言既在知人又在安民二者兼举虽帝尧亦难能之哲智之明也惠仁之爱也能哲而惠犹言能知人而安民也迁窜巧好令善孔大也好其言善其色而大包藏凶恶之人也言能哲而惠则智仁两尽虽党恶如驩兜者不足忧昏迷如有苗者不足迁与夫好言善色大包藏奸恶者不足畏是三者举不足害吾之治极言仁智功用如此其大也或曰巧言令色孔壬共工也禹言三凶而不及鲧者为亲者讳也○杨氏曰知人安民此臯陶一篇之体要也九德而下知人之事也天叙有典而下安民之道也非知人而能安民者未之有也】臯陶曰都亦行有九德亦言其人有德乃言曰载采采禹曰何臯陶曰寛而栗柔而立愿而恭乱而敬扰而毅直而温简而廉刚而塞彊而义彰厥有常吉哉【亦总也亦行有九德者总言德之见于行者其凡有九也亦言其人有德者总言其人之有德也载行采事也总言其人有德必言其行某事某事为可信验也禹曰何者问其九德之目也寛而栗者寛而庄栗也柔而立者柔顺而植立也愿而恭者谨愿而恭恪也乱治也乱而敬者有治才而敬畏也扰驯也扰而毅者驯扰而果毅也直而温者径直而温和也简而亷者简易而亷隅也刚而塞者刚健而笃实也彊而义者彊勇而好义也而转语辞也正言而反应者所以明其德之不偏皆指其成德之自然非以彼济此之谓也彰著也成德着之于身而又始终有常其吉士矣哉】日宣三德夙夜浚明有家日严祗敬六德亮采有邦翕受敷施九德咸事俊乂在官百僚师师百工惟时抚于五辰庶绩其凝【浚音峻○宣明也三德六徳者九德之中有其三有其六也浚治也亮亦明也有家大夫也有邦诸侯也浚明亮采皆言家邦政事明治之义气象则有大小之不同三德而为大夫六德而为诸侯以德之多寡职之大小槩言之也夫九德有其三必日宣而充广之而使之益以着九德有其六尤必日严而祗敬之而使之益以谨也翕合也德之多寡虽不同人君惟能合而受之布而用之如此则九德之人咸事其事大而千人之俊小而百人之乂皆在官使以天下之才任天下之治唐虞之朝下无遗才而上无废事者良以此也师师相师法也言百僚皆相师法而百工皆及时以趋事也百僚百工皆谓百官言其人之相师则曰百僚言其人之趋事则曰百工其实一也抚顺也五辰四时也木火金水旺于四时而土则寄旺于四季也礼运曰播五行于四时者是也凝成也言百工趋时而众功皆成也】无敎逸欲有邦兢兢业业一日二日万几无旷庶官天工人其代之【无与毋通禁止之辞敎非必敎令谓上行而下效也言天子当以勤俭率诸侯不可以逸欲导之也兢兢戒谨也业业危惧也几微也易曰惟几也故能成天下之务盖祸患之几藏于细微而非常人之所豫见及其着也则虽智者不能善其后故圣人于几则兢业以图之所谓图难于其易为大于其细者此也一日二日者言其日之至浅万几者言其几事之至多也盖一日二日之闲事几之来且至万焉是可一日而纵欲乎旷废也言不可用非才而使庶官旷废厥职也天工天之工也人君代天理物庶官所治无非天事苟一职之或矌则天工废矣可不深戒哉】天叙有典勑我五典五惇哉天秩有礼自我五礼有庸哉同寅协恭和衷哉天命有德五服五章哉天讨有罪五刑五用哉政事懋哉懋哉【衷音中○叙者君臣父子兄弟夫妇朋友之伦叙也秩者尊卑贵贱等级隆杀之品秩也勑正惇厚庸常也有庸马本作五庸衷降衷之衷即所谓典礼也典礼虽天所叙秩然正之使叙伦而益厚用之使品秩而有常则在我而已故君臣当同其寅畏协其恭敬诚一无闲融会流通而民彝物则各得其正所谓和衷也章显也五服五等之服自九章以至一章是也言天命有德之人则五等之服以彰显之天讨有罪之人则五等之刑以惩戒之盖爵赏刑罚乃人君之政事君主之臣用之当勉勉而不可怠者也○杨氏曰典礼自天子出故言勑我自我若夫爵人于朝与众共之刑人于市与众弃之天子不得而私焉此其立言之异也】天聪明自我民聪明天明畏自我民明威达于上下敬哉有土【威古文作畏二字通用明者显其善畏者威其恶天之聪明非有视听也因民之视听以为聪明天之明畏非有好恶也因民之好恶以为明畏上下上天下民也敬心无所慢也有土有民社也言天人一理通达无闲民心所存即天理之所在而吾心之敬是又合天民而一之者也有天下者可不知所以敬之哉】臯陶曰朕言惠可底行禹曰兪乃言底可绩臯陶曰予未有知思曰赞赞襄哉【思曰之曰当作日襄成也臯陶谓我所言顺于理可致之于行禹然其言以为致之于行信可有功臯陶谦辞我未有所知言不敢计功也惟思日赞助于帝以成其治而已】
　　益稷【今文古文皆有但今文合于臯陶谟帝曰来禹汝亦昌言正与上篇末文势接续古者简册以竹为之而所编之简不可以多故厘而二之非有意于其闲也以下文禹称益稷二人佐其成功因以名篇】
　　帝曰来禹汝亦昌言禹拜曰都帝予何言予思日孜孜臯陶曰吁如何禹曰洪水滔天浩浩懐山襄陵下民昏垫予乗四载随山刋木暨益奏庶鲜食予决九川距四海濬畎浍距川暨稷播奏庶艰食鲜食懋迁有无化居烝民乃粒万邦作乂臯陶曰兪师汝昌言【孜音兹垫都念反畎古反○孜孜者勉力不怠之谓帝以臯陶既陈知人安民之谟因呼禹使陈其言禹拜而叹美谓臯陶之谟至矣我更何所言惟思日勉勉以务事功而已观此则上篇禹臯陶答问者盖相与言于帝舜之前也如何者臯陶问其孜孜者何如也禹言往者洪水泛溢上漫于天浩浩盛大包山上陵下民昏瞀垫溺困于水灾如此之甚也四载水乘舟陆乘车泥乘輴山乘樏也輴史记作橇汉书作毳以板为之其状如箕擿行泥上樏史记作桥汉书作梮以铁为之其形似锥长半寸施之履下以上山不蹉跌也盖禹治水之时乗此四载以跋履山川践行险阻者随循刋除也左传云井堙木刋刋除木之义也盖水涌不泄泛滥弥漫地之平者无非水也其可见者山耳故必循山伐木通蔽障开道路而后水工可兴也奏进也血食曰鲜水土未平民未粒食与益进众鸟兽鱼鼈之肉于民使食以充饱也九川九州之川也距至濬深也周礼一亩之闲广尺深尺曰畎一同之闲广二寻深二仞曰浍畎浍之闲有遂有沟有洫皆通田闲水道以小注大言畎浍而不及遂沟洫者举小大以包其余也先决九川之水使各通于海次濬畎浍之水使各通于川也播布也谓布种五谷也艰难也水平播种之初民尚艰食也懋勉也懋勉其民徙有于无交易变化其所居积之货也烝众也米食曰粒盖水患悉平民得播种之利而山林川泽之货又有无相通以济匮乏然后庶民粒食万邦兴起治功也禹因孜孜之义述其治水本末先后之详而警戒之意实存于其闲盖欲君臣上下相与勉力不怠以保其治于无穷而已师法也臯陶以其言为可师法也】禹曰都帝愼乃在位帝曰兪禹曰安汝止惟几惟康其弼直惟动丕应徯志以昭受上帝天其申命用休【禹既叹美又特称帝以告之所以起其听也愼乃在位者谨其在天子之位也天位惟艰一念不谨或以贻四海之忧一日不谨或以致千百年之患帝深然之而禹又推其所以谨在位之意如下文所云也止者心之所止也人心之灵事事物物莫不各有至善之所而不可迁者人惟私欲之念动摇其中始有昧于理而不得其所止者安之云者顺适乎道心之正而不陷于人欲之危动静云为各得其当而无有止而不得其止者惟几所以审其事之发惟康所以省其事之安即下文庶事康哉之义至于左右辅弼之臣又皆尽其绳愆纠缪之职内外交修无有不至若是则是惟无作作则天下无不丕应固有先意而徯我者以是昭受于天天岂不重命而用休美乎】帝曰吁臣哉邻哉邻哉臣哉禹曰兪【邻左右辅弼也臣以人言邻以职言帝深感上文弼直之语故曰吁臣哉邻哉邻哉臣哉反复叹咏以见弼直之义如此其重而不可忽禹即兪而然之也】帝曰臣作朕股肱耳目予欲左右有民汝翼予欲宣力四方汝为予欲观古人之象日月星辰山龙华虫作会宗彞藻火粉米黼黻絺绣以五采彰施于五色作服汝明予欲闻六律五声八音在治忽以出纳五言汝听【黼音甫黻音弗出尺类反○此言臣所以为邻之义也君元首也君资臣以为助犹元首须股肱耳目以为用也下文翼为明听即作股肱耳目之义左右者辅翼也犹孟子所谓辅之翼之使自得之也宣力者宣布其力也言我欲左右有民则资汝以为助欲宣力四方则资汝以有为也象像也日月以下物象是也易曰黄帝尧舜垂衣裳而天下治盖取诸乾坤则上衣下裳之制创自黄帝而成于尧舜也日月星辰取其照临也山取其镇也龙取其变也华虫雉取其文也会绘也宗彞虎蜼取其孝也藻水草取其洁也火取其明也粉米白米取其养也黼若斧形取其断也黻为两已相背取其辨也絺郑氏读为薾紩也紩以为绣也日也月也星辰也山也龙也华虫也六者绘之于衣宗彞也藻也火也粉米也黼也黻也六者绣之于裳所谓十二章也衣之六章其序自上而下裳之六章其序自下而上采者青黄赤白黑也色者言施之于绘帛也绘于衣绣于裳皆杂施五采以为五色也汝明者汝当明其大小尊卑之差等也又按周礼以日月星辰画于旂冕服九章登龙于山登大于宗彞以龙山华虫火宗彞五者绘于衣以藻粉黼黻四者绣于裳衮冕九章以龙为首鷩冕七章以华虫为首毳冕五章以虎蜼为首盖亦增损有虞之制而为之耳六律阳律也不言六吕者阳统隂也有律而后有声有声而后八音得以依据故六律五声八音言之叙如此也在察也忽治之反也声音之道与政通故审音以知乐审乐以知政而治之得失可知也五言者诗歌之协于五声者也自上达下谓之出自下达上谓之纳汝听者言汝当审乐而察政治之得失者也】予违汝弼汝无面从退有后言钦四邻【违戾也言我有违戾于道尔当弼正其失尔无面谀以为是而背毁以为非不可不敬尔邻之职也申结上文弼直邻哉之义而深责之禹者如此】庶顽谗説若不在时侯以明之挞以记之书用识哉欲并生哉工以纳言时而飏之格则承之庸之否则威之【识音志飏音扬否俯久反○此因上文而虑庶顽谗説之不忠不直也谗説即舜所堲者时是也在是指忠直为言侯射侯也明者欲明其果顽愚谗説与否也盖射所以观德顽愚谗説之人其心不正则形乎四体布乎动静其容体必不能比于礼其节奏必不能比于乐其中必不能多审如是则其为顽愚谗説也必矣周礼王大射则供虎侯熊侯豹侯诸侯供熊侯豹侯卿大夫供麋侯皆设其鹄又梓人为侯广与崇方三分其广而鹄居一焉应古制亦不相逺也挞扑也即扑作敎刑者盖惩之使记而不忘也识志也録其过恶以识于册如周制乡党之官以时书民之孝悌睦婣有学者也圣人不忍以顽愚谗説而遽弃之用此三者之敎啓其愤发其悱使之迁善改过欲其并生于天地之闲也工掌乐之官也格有耻且格之格谓改过也承荐也圣人于庶顽谗説之人既有以啓发其愤悱迁善之心而又命掌乐之官以其所纳之言时而飏之以观其改过与否如其改也则进之用之如其不改然后刑以威之以见圣人之敎无所不极其至必不得已焉而后威之其不忍轻于弃人也如此此即龙之所典而此命伯禹总之也】禹曰兪哉帝光天之下至于海隅苍生万邦黎献共惟帝臣惟帝时举敷纳以言明庶以功车服以庸谁敢不让敢不敬应帝不时敷同日奏罔功【兪哉者苏氏曰与春秋传公曰诺哉意同口然而心不然之辞也隅角也苍生者苍苍然而生视逺之义也献贤也黎献者黎民之贤者也共同时是也敷纳者下陈而上纳也明庶者明其众庶也禹虽兪帝之言而有未尽然之意谓庶顽谗説加之以威不若明之以德使帝德光辉达于天下海隅苍生之地莫不昭灼德之逺着如此则万邦黎民之贤孰不感慕兴起而皆有帝臣之愿惟帝时举而用之尔敷纳以言而观其蕴明庶以功而考其成旌能命德以厚其报如此则谁敢不让于善敢不精白一心敬应其上而庶顽谗説岂足虑乎帝不如是则今任用之臣逺近敷同率为诞慢日进于无功矣岂特庶顽谗説为可虑哉】无若丹朱傲惟慢游是好傲虐是作罔昼夜頟頟罔水行舟朋淫于家用殄厥世予创若时娶于涂山辛壬癸甲啓呱呱而泣予弗子惟荒度土功弼成五服至于五千州十有二师外薄四海咸建五长各廸有功苗顽弗即工帝其念哉帝曰廸朕德时乃功惟叙臯陶方只厥叙方施象刑惟明【頟鄂格反音孤○汉志尧处子朱于丹渊为诸侯丹朱之国名也頟頟不休息之罔水行舟如奡荡舟之类朋淫者朋比小人而淫乱于家也殄絶也世者世尧之天下也丹朱不肖尧以天下与舜而不与朱故曰殄世程子曰夫圣莫圣于舜而禹之戒舜至曰无若丹朱好慢游作傲虐且舜之不为慢游傲虐虽愚者亦当知之岂以禹而不知乎盖处崇髙之位所以儆戒者当如是也创惩也禹自言惩丹朱之恶而不敢以慢游也涂山国名在今夀春县东北禹娶涂山氏之女也辛壬癸甲四日也禹娶涂山甫及四日即往治水也啓禹之子泣声荒大也言娶妻生子皆有所不暇顾念惟以大相度平治木土之功为急也孟子言禹八年于外三过其门而不入是也五服甸侯绥要荒也言非特平治水土又因地域之逺近以辅成五服之制也疆理宇内乃人君之事非人臣之所当专者故曰弼成也五千者每服五百里五服之地东西南北相距五千里也十二师者每州立十二诸侯以为之师使之相牧以纠羣后也薄廹也九州之外迫于四海每方各建五人以为之长而统率之也圣人经理之制其详内略外者如此即就也谓十二师五长内而侯牧外而蕃夷皆蹈行有功惟三苗顽慢不率不肯就工帝当忧念之也帝言四海之内蹈行我之德敎者是汝功惟叙之故其顽而弗率者则臯陶方敬承汝之功叙方施象刑惟明矣曰明者言其刑罚当罪可以畏服乎人也上文禹之意欲舜弛其鞭扑之威益广其文敎之及而帝以禹之功叙既已如此而犹有顽不即工如苗民者是岂刑法之所可废哉或者乃谓苗之凶顽六师征之犹且逆命岂臯陶象刑之所能致是未知圣人兵刑之叙与帝舜治苗之本末也帝之此言乃在禹未摄位之前非徂征后事盖威以象刑而苗犹不服然后命禹征之征之不服以益之谏而又增修德敎及其来格然后分背之舜之此言虽在三谟之末而实则禹未摄位之前也】防曰戛击鸣球搏拊琴瑟以咏祖考来格虞賔在位羣后德让下管鼗鼓合止柷敔笙镛以闲鸟兽跄跄箫韶九成鳯凰来仪【戛讫黠反鼗音桃柷昌六反敔偶许反○戛击考击也鸣球玉磬名也搏至拊循也乐之始作升歌于堂上则堂上之乐惟取其声之轻清者与人声相比故曰以咏盖戛击鸣球拊琴瑟以合咏歌之声也格神之格思之格虞賔丹朱也尧之后为賔于虞犹微子作賔于周也丹朱在位与助祭羣后以德相让则人无不和可知矣下堂下之乐也管犹周礼所谓隂竹之管孤竹之管丝竹之管也鼗鼓如鼓而小有柄持而摇之则旁耳自击柷敔郭璞云柷如漆桶方二尺四寸深一尺八寸中有椎柄连底撞之令左右击敔状如伏虎背上有二十七鉏铻刻以籈栎之籈长一尺以木为之始作也击柷以合之及其将终也则栎敔以止之盖节乐之器也笙以匏为之列管于匏中又施簧于管端镛大钟也叶氏曰钟与笙相应者曰笙钟与歌相应者曰颂钟颂或谓之镛诗贲鼓维镛是也大射礼乐人宿县于阼阶东笙磬西面其南笙钟西阶之西颂磬东面其南颂钟颂钟即镛钟也上言以咏此言以闲相对而言盖与咏歌迭奏也乡饮酒礼云歌鹿鸣笙南陔闲歌鱼丽笙由庚或其遗制也跄跄行动之貌言乐音不独感神人至于鸟兽无知亦且相率而舞跄跄然也箫古文作箾舞者所执之物説文云乐名箾韶季札观周乐见舞韶箾者则箾韶盖舜乐之总名也今文作箫故先儒误以箫管释之九成者乐之九成也功以九叙故乐以九成九成犹周礼所谓九变也孔子曰乐者象成者也故曰成凤凰羽族之灵者其雄为凤其雌为凰来仪者来舞而有容仪也戛击鸣球搏拊琴瑟以咏堂上之乐也下管鼗鼓合止柷敔笙镛以闲堂下之乐也唐孔氏曰乐之作也依上下而逓奏闲合而后曲成祖考尊神故言于堂上之乐鸟兽微物故言于堂下之乐九成致凤尊异灵瑞故别言之非堂上之乐独致神格堂下之乐偏能舞兽也或曰笙之形如鸟翼镛之虡为兽形故于笙镛以闲言鸟兽跄跄风俗通曰舜作箫笙以象凤盖因其形声之似以状其声乐之和岂眞有鸟兽凤凰而跄跄来仪者乎曰是未知声乐感通之妙也瓠巴鼓瑟而游鱼出听伯牙鼓琴而六马仰秣声之致祥召物见于传者多矣况舜之德致和于上夔之乐召和于下其格神人舞兽凤岂足疑哉今按季札观周乐见舞韶箾者曰德至矣尽矣如天之无不覆如地之无不载虽甚盛德蔑以加矣夫韶乐之奏幽而感神则祖考来格明而感人则羣后德让微而感物则凤仪兽舞原其所以能感召如此者皆由舜之德如天地之无不覆焘也其乐之传歴千余载孔子闻之于齐尚且三月不知肉味曰不图为乐之至于斯则当时感召从可知矣又按此章防言作乐之效其文自为一段不与上下文势相属盖舜之在位五十余年其与禹臯陶防益相与答问者多矣史官取其尤彰明者以诏后世则是其所言者自有先后史官集而记之非其一日之言也诸儒之説自臯陶谟至此篇末皆谓文势相属故其説牵合不通今皆不取】防曰于予击石拊石百兽率舞庶尹允谐【重击曰击轻击曰拊石磬也有大磬有编磬有歌磬磬有大小故击有轻重八音独言石者盖石音属角最难谐和记曰磬以立辨夫乐以合为主而石声独立辨者以其难和也石声既和则金丝竹匏土革木之声无不和者矣诗曰既和且平依我磬声则知言石者总乐之和而言之也或曰玉振之也者终条理之事故举磬以终焉上言鸟兽此言百兽者考工记曰天下大兽五脂者膏者羸者羽者鳞者羽鳞总可谓之兽也百兽舞则物无不和可知矣尹正也庶尹者众百官府之长也允谐者信皆和谐也庶尹谐则人无不和可知矣】帝庸作歌曰勑天之命惟时惟几乃歌曰股肱喜哉元首起哉百工熈哉臯陶拜手稽首飏言曰念哉率作兴事慎乃宪钦哉屡省乃成钦哉乃赓载歌曰元首明哉股肱良哉庶事康哉又歌曰元首丛脞哉股肱惰哉万事堕哉帝拜曰兪往钦哉【明音芒脞取果反○庸用也歌诗歌也勑戒勑也几事之微也惟时者无时而】【不戒勑也惟几者无事而不戒勑也盖天命无常理乱安危相为伏今虽治定功成礼备乐和然顷刻谨畏之不存则怠荒之所自起毫发几微之不察则祸患之所自生不可不戒也此舜将欲作歌而先述其所以歌之意也股肱臣也元首君也人臣乐于趋事赴功则人君之治为之兴起而百官之功皆广也拜手稽首者首至手又至地也大言而疾曰飏率总率也臯陶言人君当总率羣臣以起事功又必谨其所守之法度盖乐于兴事者易至于纷更故深戒之也屡数也兴事而数考其成则有课功覈实之效而无诞慢欺蔽之失两言钦哉者兴事考成二者皆所当深敬而不可忽者也此臯陶将欲赓歌而先述其所以歌之意也赓续载成也续帝歌以成其义也臯陶言君明则臣良而众事皆安所以劝之也丛脞烦碎也惰懈怠也堕倾圯也言君行臣职烦琐细碎则臣下懈怠不肯任事而万事废壊所以戒之也舜作歌而责难于臣臯陶赓歌而责难于君君臣之相责难者如此有虞之治兹所以为不可及也欤帝拜者重其礼也重其礼然其言而曰汝等往治其职不可以不敬也林氏曰舜与臯陶之赓歌三百篇之权舆也学诗者当自此始】


　　书经集传卷一
<经部,书类,书经集传>
　　钦定四库全书
　　书经集传卷二　　　　　　宋　蔡沈　撰夏书【夏禹有天下之号也书凡四篇禹贡作于虞时而繋之夏书者禹之王以是功也】禹贡【上之所取谓之赋下之所供谓之贡是篇有贡有赋而独以贡名篇者孟子曰夏后氏五十而贡贡者较数嵗之中以为常则贡又夏后氏田赋之总名今文古文皆有】
　　禹敷土随山刋木奠髙山大川【敷分也分别土地以为九州也奠定也定髙山大川以别州境也若兖之济河青之海岱扬之淮海雍之黑水西河荆之荆衡徐之海岱淮豫之荆河梁之华阳黑水是也方洪水横流不辨区域禹分九州之地随山之势相其便宜斩木通道以治之又定其山之髙者与其川之大者以为之纪纲此三者禹治水之要故作书者首述之○曾氏曰禹别九州非用其私智天文地理区域各定故星土之法则有九野而在地者必有髙山大川为之限隔风气为之不通民生其间亦各异俗故禹因髙山大川之所限者别为九州又定其山之髙峻水之深大者为其州之镇秩其祭而使其国主之也】冀州【冀州帝都之地三面距河兖河之西雍河之东豫河之北周礼职方河内曰冀州是也八州皆言疆界而冀不言者以余州所至可见晁氏曰亦所以尊京师示王者无外之意】既载壷口【经始治之谓之载壷口山名汉地志在河东郡北屈县东南今隰州吉乡县也○今按既载云者冀州帝都之地禹受命治水所始在所当先经始壷口等处以杀河势故曰既载然禹治水施功之序则皆自下流始故次兖次青次徐次次荆次豫次梁次雍兖最下故所先雍最髙故独后禹言予决九川距四海濬畎浍距川即其用功之本末先决九川之水以距海则水之大者有所归又濬畎浍以距川则水之小者有所泄皆自下流以防杀其势读禹贡之书求禹功之序当于此详之】治梁及岐【梁岐皆冀州山梁山吕梁山也在今石州离石县东北尔雅云梁山晋望即冀州吕梁也吕不韦曰龙门未辟吕梁未凿河出孟门之上又春秋梁山崩左氏谷梁皆以为晋山则亦指吕梁矣郦道元谓吕梁之石崇竦河流激荡震动天地此禹既事壷口乃即治梁也山在今汾州介休县狐岐之山胜水所出东北流注于汾郦道元云后魏于胡岐置六壁防离石诸胡因为大镇今六壁城在胜水之侧实古河迳之险阨二山河水所经治之所以开河道也先儒以为雍州梁岐者非是】既修太原至于岳阳【修因鲧之功而修之也广平曰原今河东路太原府也岳太岳也周职方冀州其山镇曰霍山地志谓霍太山即太岳在河东郡彘县东今晋州霍邑也山南曰阳即今岳阳县地也尧之所都子云冀州箴曰岳阳是都是也盖汾水出于太原经于太岳东入于河此则导汾水也】覃懐底绩至于衡漳【覃懐地名地志河内郡有懐县今懐州也曾氏曰覃懐平地也当在孟津之东太行之西涞水出乎其西淇水出乎其东方洪水懐山襄陵之时而平地致功为难故曰底绩衡漳水名衡古横字地志漳水二一出上党沾县大□谷今平定军乐平县少山也名为清漳一出上党长子县鹿谷山今潞州长子县彂鸠山也名为浊漳郦道元谓之衡水又谓之横水东至邺合清漳东北至阜城入北河邺今潞州涉县也阜城今定逺军东光县也○又按桑钦云二漳异源而下流相合同归于海唐人亦言漳水能独达于海请以为渎而不云入河者盖禹之导河自洚水大陆至碣石入于海本随西山下东北去周定王五年河徙砱砾则渐迁而东汉初漳犹入河其后河徙日东而取漳水益逺至钦时河自大伾而下已非故道而漳自入海矣故钦与唐人所言者如此】厥土惟白壤【汉孔氏曰无块曰壤顔氏曰柔土曰壤夏氏曰周官大司徒辨十有二壤之物而知其种以教稼穑树艺以土均之法辨五物九等制天下之地征则夫教民树艺与因地制贡固不可不先于辨土也然辨土之宜有二白以辨其色壤以辨其性也盖草人粪壤之法骍刚用牛赤缇用羊坟壤用麋渇泽用鹿粪治田畴各因色性而辨其所当用也曾氏曰冀州之土岂皆白壤云然者土会之法从其多者论也】厥赋惟上上错厥田惟中中【赋田所出谷米兵车之类错杂也赋第一等而错出第二等也田第五等也赋髙于田四等者地广而人稠也林氏曰冀州先赋后田者冀王畿之地天子所自治倂与场圃园田漆林之类而征之如周官载师所载赋非尽出于田也故以赋属于厥土之下余州皆田之赋也故先田而后赋又按九州九等之赋皆每州嵗入总以九州多寡相较而为九等非以是等田而责其出是等赋也冀独不言贡篚者冀天子封内之地无所事于贡篚也】恒衞既从大陆既作【恒衞二水名恒水地志出常山郡上曲阳县恒山北谷在今定州曲阳县西北恒山也东入滱水薛氏曰东流合滱水至瀛州髙阳县入易水晁氏曰今之恒水西南流至真定府行唐县东流入于滋水又南流入于衡水非古迳矣衞水地志出常山郡灵夀县东北即今真定府灵夀县也东入滹沱河薛氏曰东北合滹沱河过信安军入易水从从其道也大陆孙炎曰钜鹿北广阿泽河所经也程氏曰钜鹿去古河絶逺河未尝迳邢以行钜鹿之广阿非是按尔雅髙平曰陆大陆云者四无山阜旷然平地盖禹河自澶相以北皆行西山之麓故班马王横皆谓载之髙地则古河之在贝冀以及枯洚之南率皆穿西山踵趾以行及其已过信洚之北则西山势断旷然四平盖以此地谓之大陆乃与下文北至大陆者合故隋改赵之昭庆以为大陆县唐又割鹿城置陆浑县皆疑钜鹿之大陆不与河应而亦求之向北之地杜佑李吉甫以为邢赵深三州为大陆者得之作者言可耕治水患既息而平地之广衍者亦可耕治也恒衞水小而地逺大陆地平而近河故其成功于田赋之后】岛夷皮服【海曲曰岛海岛之夷以皮服来贡也】夹右碣石入于河【碣石地志在北平郡骊城县西南河口之地今平州之南也冀州北方贡赋之来自北海入河南向西转而碣石在其右转屈之间故曰夹右也程氏曰冀为帝都东西南三面距河他州贡赋皆以达河为至故此三方亦不必书而其北境则汉辽东西右北平渔阳上谷之地其水如辽濡滹易皆中髙不与河通故必自北海然后能达河也又按郦道元言骊城枕海有石如甬道数十里当山顶有大石如柱形韦昭以为碣石其山昔在河口海滨故以志其入贡河道歴世既久为水所渐沦入于海已去岸五百余里矣战国防以碣石在常山郡九门县者恐名偶同而郑氏以为九门无此山也】济河惟兖州【兖州之域东南据济西北距河济河见导水蘓氏曰河济之问相去不逺兖州之境东南跨济非止于济也愚谓河昔北流兖州之境北尽碣石河右之地后碣石之地沦入于海河益徙而南济河之间始相去不逺蘓氏之说未必然也○林氏曰济古文作泲说文注云此兖州之济也其从水从齐者说文注云出常山房子县赞皇山则此二字音同义异当以古文为正】九河既道【九河尔雅一曰徒骇二曰太史三曰马頬四曰覆鬴五曰胡蘓六曰简洁七曰钩盘八曰鬲津其一则河之经流也先儒不知河之经流遂分简洁为二旣道者旣顺其道也按徒骇河地志云滹沱河寰宇记云在沧州清池南许商云在平城马颊河元和志在徳州安徳平原南东寰宇记云在棣州滳河北舆地记云即笃马河也覆鬴河通典云在徳州安徳胡苏河寰宇记云在沧之饶安无棣临津三县许商云在东光简洁河舆地记云在临津钩盘河寰宇记云在乐陵东南从徳州平昌来舆地记云在乐陵鬲津河寰宇记云在乐陵东西北流入饶安许商云在鬲县舆地记云在无棣太史河不知所在自汉以来讲求九河者甚详汉世近古只得其三唐人集累世积传之语遂得其六欧阳忞舆地记又得其一或新河而载以旧名或一地而互为两说要之皆似是而非无所依据至其显然误者则班固以滹沱为徒骇而不知滹沱不与古河相涉乐史马颊乃以汉笃马河当之郑氏求之不得又以为九河齐桓塞其八流以自广夫曲防齐之所禁塞河宜非桓公之所为也河水可塞而河道果能尽平乎皆无稽考之言也惟程氏以为九河之地已沦于海引碣石为九河之证以谓今沧州之地北与平州接境相去五百余里禹之九河当在其地后为海水沦没故其迹不存方九河未没于海之时从今海岸东北更五百里平地河播为九在此五百里中又上文言夹右碣石则九河入海之处有碣石在其西北岸九河水道变迁难于推考而碣石通趾顶皆石不应仆没今兖冀之地既无此石而平州正南有山而名碣石者尚在海中去岸五百余里卓立可见则自古河自今以为海处向北斜行始分为九其河道已沦入于海明矣汉王横言昔天常连两东北风海水溢西南出浸数百里九河之地已为海水所渐郦道元亦谓九河碣石苞沦于海后世儒者知求九河于平地而不知求碣石有无以为之证故前后异说竟无归宿盖非九河之地而强凿求之宜其支离而不能得也】雷夏既泽【泽者水之钟也雷夏地志在济隂郡城阳县西北今州雷泽县西北也山海经云泽中有雷神龙身而人颊鼓其腹则雷然则本夏泽也因其神名之曰雷夏也洪水横流而入于泽泽不能受则亦泛滥奔溃故水治而后雷夏为泽】灉沮会同【灉沮二水名灉水曾氏曰尔邪水自河出为灉许慎云河灉水在宋又曰汳水受陈留浚仪隂沟至蒙为灉水东入于泗水经汳水出隂沟东至蒙为狙獾则灉水即汳水也灉之下流入于睢水沮水地志睢水出沛国芒县睢水其沮水欤晁氏曰尔雅云自河出为灉济出为濋求之于韵沮有楚音二水河济之别也二说未详孰是会者水之合也同者合而一也】桑土既是降丘宅土【桑土宜桑之土既者可以桑也性恶湿故水退而后可然九州皆赖其利而独于兖言之者兖地宜桑后世之濮上桑间犹可验也地髙曰丘兖地多在卑下水害尤甚民皆依丘陵以居至是始得下居平地也】厥土黑坟厥草惟繇厥木惟条【坟土脉坟起也如左氏所谓祭之地地坟是也繇茂条长也○林氏曰九州之势西北多山东南多水多山则草木为宜不待书也兖徐三州最居东南下流其地卑湿沮洳洪水为患草木不得其生至是或繇或条或夭或乔而或渐包故于三州特言之以见水土平草木亦得遂其性也】厥田惟中下厥赋贞作十有三载乃同【田第六等赋第九等贞正也兖赋薄言君天下者以薄赋为正也作十有三载乃同者兖当河下流之冲水激而湍悍地平而土疎被害尤剧今水患虽平而卑湿沮洳未必尽去土旷人稀生理鲜少必作治十有三载然后赋法同于他州此为田赋而言故其文属于厥赋之下先儒以为禹治水所歴之年且谓此州治水最在后毕州为第九成功因以上文厥赋贞者谓赋亦第九与州正为相当殊无意义其说非是】厥贡漆丝厥篚织文【贡者下献其土所有于上也兖地宜漆宜桑故贡漆丝也篚竹器筐属也古者币帛之属则盛之以筐篚而贡焉经曰篚厥黄是也织文者织而有文锦绮之属也以非一色故以织文总之林氏曰有贡又有篚者所贡之物入于篚也】浮于济漯达于河【舟行水曰浮漯者河之枝流也兖之贡赋浮济浮漯以达于河也帝都冀州三面距河达河则达帝都矣又按地志曰漯水出东郡东武阳至千乗入海程氏以为此乃汉河与漯殊异然亦不能明言漯河所在未详其地也】海岱惟青州【青州之域东北至海西南距岱岱泰山也今在袭庆府奉符县西北三十里】嵎夷既略【嵎夷薛氏曰今登州之地略经略为之封畛也即尧典之嵎夷】潍淄其道【潍淄二水名潍水地志云出琅琊郡箕县今密州莒县东北潍山也北至都昌入海今潍州昌邑也淄水地志云出泰山郡莱芜县原山今淄州淄川县东南七十里原山也东至博昌县入济今青州夀光县也其道者水循其道也上文言既道者禹为之道也此言其道者泛滥既去水得其故道也林氏曰河济下流兖受之淮下流徐受之江汉下流受之青虽近海然不当众流之冲但潍淄二水顺其故道则其功毕矣比之他州用力最省者也】厥土白坟海滨广斥【滨涯也海涯之地广漠而斥卤许慎曰东方谓之斥西方谓之卤斥卤醎地可煑为盐者也】厥田惟上下厥赋中上【田第三赋第四也】厥贡盐絺海物惟错岱畎丝枲松怪石莱夷作牧厥篚檿丝【盐斥地所出絺细葛也错杂也海物非一种故曰错林氏曰既总谓之海物则固非一物矣此与州齿革羽毛惟木文势正同错盖别为一物如锡贡磬错之错理或然也畎谷也岱山之谷也枲麻也怪石怪异之石也林氏曰怪石之贡诚为可疑意其必须以为器用之饰而有不可阙者非特贡其怪异之石以为玩好也莱夷顔师古曰莱山之夷齐有莱侯莱人即今莱州之地作牧者言可牧放夷人以畜牧为生也檿山桑也山桑之丝其韧中琴瑟之蘓氏曰惟东莱为有此丝以之为缯其坚韧异常莱人谓之山茧】浮于汶达于济【汶水出泰山郡莱芜县原山今袭庆府莱芜县也西南入济在今郓州中都县也盖淄水出莱芜原山之隂东北而入海汶水出莱芜原山之阳西南而入济不言达河者因于兖也】海岱及淮惟徐州【徐州之域东至海南至淮北至岱而西不言济者岱之阳济东为徐岱之北济东为青言济不足以辨故略之也尔雅济东曰徐州者商无青幷青于徐也周礼正东曰青州者周无徐幷徐于青也林氏曰一州之境必有四至七州皆止二至盖以邻州互见至此州独载其三边者止言海岱则嫌于青止言淮海则嫌于故必曰海岱及淮而后徐州之疆境始别也】淮沂其乂【淮沂二水名淮见导水曾氏曰淮之源出于豫之境至徐之闲始大其泛滥为患尤在于徐故淮之治于徐言之也沂水地志云出泰山郡盖县艾山今沂州沂水县也南至于下邳西南而入于泗曾氏曰徐州水以沂名者非一郦道元谓水出尼丘山西北径鲁之雩门亦谓之沂水水出太公武阳之冠石山亦谓之沂水而沂水之大则出于泰山也又按徐之水有泗有汶有汴有漷而独以淮沂言者周职方氏青州其川淮泗其浸沂沐周无徐州兼之于青周之青即禹之徐则徐之川莫大于淮淮乂则自泗而下凡为川者可知矣徐之浸莫大于沂沂乂则自沐而下凡为浸者可知矣】蒙羽其艺【蒙羽二山名蒙山地志在泰山郡蒙隂县西南今沂州费县也羽山地志在东海郡祝其县南今海州朐山县也艺者言可种艺也】大野既猪【大野泽名地志在山阳郡钜野县北今济州钜野县也钜即大也水蓄而复流者谓之猪按水经济水至乗氏县分为二南为菏北为济郦道元谓一水东南流一水东北流入钜野泽则大野为济之所絶其所聚也大矣何承天曰钜野广大南导洙泗北连清济徐之有济于是乎见又郓州中都西南亦有大野陂或皆大野之地也】东原底平【东原汉之东平国今之郓州也晁氏曰东平自古多水患数徙其城咸平中又徙城于东南则其下湿可知底平者水患已去而底于平也后人以其地之平故谓之东平又按东原在徐之西北而谓之东者以在济东故也东平国在景帝亦谓济东国云益知大野东原所以志济也】厥土赤埴坟草木渐包【土黏曰埴埴腻也黏泥如脂之腻也周有抟埴之工老氏言埏埴以为器惟土性黏腻细密故可抟可埏也渐进长也如易所谓木渐言其日进于茂而不已也包丛生也如诗所谓如竹包矣言其丛生而稹也】厥田惟上中厥赋中中【田第二等赋第五等也】厥贡惟土五色羽畎夏翟峄阳孤桐泗滨浮磬淮夷蠙珠暨鱼厥篚纤缟【徐州之土虽赤而五色之土亦闲有之故制以为贡周书作雒曰诸侯受命于周乃建大社于国中其壝东青土南赤土西白土北骊土中央舋以黄土将建诸侯凿取其方面之土苞以黄土苴以白茅以为土封故曰受削土于周室此贡土五色意亦为是用也羽畎羽山之谷也夏翟雉具五色其羽中旌旄者也染人之职秋染夏郑氏曰染夏者染五色也林氏曰古之车服器用以雉为饰者多不但旌旄也曾氏曰山雉具五色出于羽山之畎则其名山以羽者以此欤峄山名地志云东海郡下邳县西有葛峄山古文以为峄山下邳今淮阳军下邳县也阳者山南也桐特生之桐其材中琴瑟诗曰梧桐生矣于彼朝阳盖草木之生以向日为贵也泗水名出鲁国卞县桃墟西北陪尾山源有泉匹四泉俱导因以为名西南过彭城又东南过下邳入淮卞县今袭庆府泗水县也滨水旁也浮磬石露水滨若浮于水然或曰非也泗滨非必水中泗水之旁近浮者石浮生土中不根著者也今下邳有石磬山或以为古取磬之地曽氏曰不谓之石者成磬而后贡也淮夷淮之夷也蠙蚌之别名也曁及也珠为服饰鱼用祭祀今濠泗楚皆贡淮白鱼亦古之遗制欤夏翟之出于羽畎桐之生于峄阳浮磬之出于泗滨珠鱼之出于淮夷各有所产之地非他处所有故详其地而使贡也赤黑色币也武成曰篚厥黄纤缟皆缯也礼曰及期而大祥素缟麻衣中月而禫禫而纤记曰有虞氏缟衣而养老则知纤缟皆缯之名也曾氏曰赤而有黑色以之为衮所以祭也以之为端所以齐也以之为冠以为首服也黑经白纬曰纤纤也缟也皆去凶即吉之所服也】浮于淮泗达于河【许愼曰汳水受陈留浚仪隂沟至蒙为灉水东入于泗则淮泗之可以达于河者以灉至于泗也许愼又曰泗受泲水东入淮盖泗水至大野而合泲然则泗之上源自泲亦可以通河也】淮海惟州【州之域北至淮东南至于海】彭蠡既猪【彭蠡地志在豫章郡彭泽县东合江西江东诸水跨豫章饶州南康军三州之地所谓鄱阳湖者是也详见导水】阳鸟攸居【阳鸟随阳之鸟谓鴈也今惟彭蠡洲渚之闲千百为羣记阳鸟所居犹夏小正记鴈北乡也言泽水既猪洲渚既平而禽鸟亦得其居止而遂其性也】三江既入【庾仲初吴都赋注松江下七十里分流东北入海者为娄江东南流者为东江并松江为三江其地今亦名三江口吴越春秋所谓范蠡乗舟出三江之口者是也○又按蘓氏谓岷山之江为中江嶓冢之江为北江豫章之江为南江即导水所谓东为北江东为中江者既有中北二江则豫章之江为南江可知今按此为三江若可依据然江汉防于汉阳合流数百里至湖口而后与豫章江会又合流千余里而后入海不复可指为三矣苏氏知其説不通遂有味别之説禹之治水本为民去害岂如陆羽辈辩味烹茶为口腹计邪亦可见其説之穷矣以其説易以惑人故并及之或曰江汉之水州巨浸何以不书曰禹贡书法费疏凿者虽小必记无施劳者虽大亦略江汉荆州而下安于故道无俟濬治故在不书况朝宗于海荆州固备言之是亦可以互见矣此正禹贡之书法也】震泽底定【震泽太湖也周职方州薮曰具区地志在吴县西南五十里今苏州吴县也曾氏曰震如三川震之震若今湖翻是也具区之水多震而难定故谓之震泽底定者言底于定而不震荡也】篠簜既敷厥草惟夭厥木惟乔厥土惟涂泥【篠箭竹簜大竹郭璞曰竹阔节曰簜敷布也水去竹已布生也少长曰夭乔髙也涂泥水泉湿也下地多水其土淖】厥田惟下下厥赋下上上错【田第九等赋第七等杂出第六等也言下上上错者以本设赋九等分为三品下上与中下异品故变文言下上上错也】厥贡惟金三品瑶混篠簜齿革羽毛惟木岛夷卉服厥篚织贝厥包橘柚锡贡【三品金银铜也瑶琨玉石名诗曰何以舟之惟玉及瑶琨说文云石之美似玉者取之可以为礼器篠之材中于矢之笴簜之材中于乐之管簜亦可为符节周官掌节有英簜象有齿犀兕有革鸟有羽兽有毛木楩梓豫章之属齿革可以成车甲羽毛可以为旌旄木可以备栋宇器械之用也岛夷东南海岛之夷卉草也葛越木绵之属织贝锦名织为贝文诗曰贝锦是也今南夷木绵之精好者亦谓之吉贝海岛之夷以卉服来贡而织贝之精者则入篚焉包裹也小曰橘大曰柚锡者必待锡命而后贡非嵗贡之常也张氏曰必锡命乃贡者供祭祀燕宾客则诏之口腹之欲则难于出令也】沿于江海达于淮泗【顺流而下曰沿沿江入海自海而入淮泗不言达于河者因于徐也禹时江淮未通故沿于海至吴始开防沟隋人广之而江淮舟船始通也孟子言排淮泗而注之江记者之误也】荆及衡阳惟荆州【荆州之域北距南条荆山南尽衡山之阳荆衡各见导山唐孔氏曰荆州以衡山之阳为至者盖南方惟衡山为大以衡阳言之见其地不止此山而犹包其南也】江汉朝宗于海【江汉见导水春见曰朝夏见曰宗朝宗诸侯见天子之名也江汉合流于荆去海尚逺然水道巳安而无有壅塞横决之患虽未至海而其势已奔趋于海犹诸侯之朝宗于王也】九江孔殷【九江即今之洞庭也水经言九江在长沙下隽西北楚地记曰巴陵潇湘之渊在九江之间今岳州巴陵县即楚之巴陵汉之下隽也洞庭正在其西北则洞庭之为九江审矣今沅水渐水元水辰水叙水酉水澧水资水湘水皆合于洞庭意以是名九江也孔甚殷正也九江氷道甚得其正也○按汉志九江在庐江郡之寻阳县寻阳记九江之名一曰乌江二曰蜯江三曰乌白江四曰嘉靡江五曰畎江六曰源江七曰廪江八曰提江九曰箘江今详汉九江郡之寻阳乃禹贡扬州之境而唐孔氏又以为九江之名起于近代未足为据且九江派别取之邪亦必首尾短长大略均布然后可目之为九然其一水之闲当有一洲九江之闲沙水相闲乃为十有七道而今寻阳之地将无所容况沙洲出没其势不常果可以为地理之定名乎设使派别为九则当曰九江既道不应曰孔殷于导江当曰播九江不应曰过九江反复防攷则九江非寻阳明甚本朝胡氏以洞庭为九江者得之曾氏亦谓导江曰过九江至于东陵东陵今之巴陵今巴陵之上即洞庭也因九水所合遂名九江故下文导水曰过九江经之例大水合小水谓之过则洞庭之为九江益以明矣】沱潜既道【尔雅曰水自江出为沱自汉出为潜凡水之出于江汉者皆有此名此则荆州江汉之出者也今按南郡枝江县有沱水然其流入江而非出于江也华容县有夏水首出于江尾入于沔亦谓之沱若潜水则未有见也】云土梦作乂【云梦泽名周官职方荆州其泽薮曰云梦方八九百里跨江南北华容枝江江夏安陆皆其地也左传楚子济江入于云中又楚子以郑伯田于江南之梦合而言之则为一别而言之则二泽也云土者云之地土见而已梦作乂者梦之地已可耕治也盖云梦之泽地势有髙卑故水落有先后人工有早晚也】厥土惟涂泥厥田惟下中厥赋上下【荆州之土与扬州同故田比扬只加一等而赋为第三等者地阔而人工修也】厥贡羽毛齿革惟金三品杶榦栝柏砺砥砮丹惟箘簵楛三邦底贡厥名包匦菁茅厥篚纁玑组九江纳锡大龟【荆之贡与扬州大抵多同然荆先言羽毛者汉孔氏所谓善者为先也按职方氏扬州其利金锡荆州其利丹银齿革则荆扬所产不无优劣矣杶栝柏三木名也杶木似樗而可为弓榦栝木柏叶松身砺砥皆磨石砥以细密为名砺以麤粝为称砮者中矢镞之用肃慎氏贡石砮者是也丹丹砂也箘簵竹名楛木名皆可以为矢董安于之治晋阳也公宫之垣皆以荻蒿苫楚廪之其高丈余赵襄子发而试之其坚则箘簵不能过也则箘簵盖竹之坚者其材中矢之笴楛肃慎氏贡楛矢者是也三邦未详其地底致也致贡箘簵楛之有名者也匦匣也菁茅有刺而三脊所以供祭祀缩酒之用既包而又匣之所以示敬也齐桓公责楚贡包茅不入王祭不供无以缩酒又管子云江淮之闲一茅而三脊名曰菁茅菁茅一物也孔氏谓菁以为葅者非是今辰州麻阳县苞茅山出苞茅有刺而三脊纁周礼染人夏纁纁绛色币也玑珠不圆者组绶类大龟尺有二寸所谓国之守龟非可常得故不为常贡若偶得之则使之纳锡于上谓之纳锡者下与上之辞重其事也】浮于江沱潜汉逾于洛至于南河【江沱潜汉其水道之出入不可详而大势则自江沱而入潜汉也逾越也汉与洛不通故舍舟而陆以达于洛自洛而至于南河也程氏曰不迳浮江汉兼用沱潜者随其贡物所出之便或由经流或循枝派期于便事而已】荆河惟豫州【豫州之域西南至南条荆山北距大河】伊洛瀍防既入于河【伊水山海经曰熊耳之山伊水出焉东北至洛阳县南北入于洛郭璞云熊耳在上洛县南今商州上洛县也地志言伊水出农卢氏之熊耳者非是洛水地志云出农郡上洛县冢领山水经谓之讙举山今商州洛南县冢领山也至巩县入河今河南府巩县也瀍水地志云出河南郡谷成县替亭北今河南府河南县西北有古谷城县其北山实瀍水所出也至偃师县入洛今河南府偃师县也防水地志云出农郡新安县东南入于洛新安在今河南府新安渑池之闲今渑池县东二十三里新安城是也城东北有白石山即防水所出郦道元云世谓之广阳山然则防水出今之渑池至新安入洛也伊瀍防水入于洛而洛水入于河此言伊洛瀍防入于河若四水不相合而各入河者犹汉入江江入海而荆州言江汉朝宗于海意同盖四水并流小大相敌故也详见下文】荥波既猪【荥波二水名济水自今孟州温县入河潜行絶河南溢为荥在今郑州荥泽县西五里敖仓东南敖仓者古之敖山也按今济水但入河不复过河之南荥渎水受河水有石门谓之荥口石门也郑康成谓荥今塞为平地荥阳民犹谓其处为荥泽郦道元曰禹塞淫水于荥阳下引河东南以通淮泗济水分河东南流汉明帝使王景即荥水故渎东注浚仪谓之浚仪渠汉志谓荥阳县有狼荡渠首受济者是也南曰狼荡北曰浚仪其实一也波水周职方豫州其川荥雒其浸波溠尔雅云水自洛出为波山海经曰娄涿之山波水出其隂北流注于谷二説不同未详孰是孔氏以荥波为一水者非也】导菏泽被孟猪【菏泽地志在济隂郡定陶县东今兴仁府济隂县南三里其地有菏山故名其泽为菏泽也葢济水所经水经谓南济东过冤句县南又东过定陶县南又东北菏水东出焉是也被及也孟猪尔雅作孟诸地志在梁国睢阳县东北今南京虞城县西北孟诸泽是也曾氏曰被覆也菏水衍溢导其余波入于孟猪不常入也故曰被】厥土惟壤下土坟垆【土不言色者其色杂也垆疏也颜氏曰而疏者谓之垆其土有高下之不同故别言之】厥田惟中上厥赋错上中【田第四等赋第二等杂出第一等也】厥贡漆枲絺纻厥篚纤纩锡贡磬错【林氏曰周官载师漆林之征二十有五周以为征而此乃贡者盖豫州在周为畿内故载师掌其征而不制贡禹时豫在畿外故有贡也推此义则冀不言贡者可知颜师古曰织纻以为布及练然经但言贡枲与纻成布与未成布不可详也纩细绵也磬错治磬之错也非所常用之物故非常贡必待锡命而后纳也与州橘柚同然州先言橘柚而此先言锡贡者橘柚言包则于厥篚之文无嫌故言锡贡在后磬错则与厥篚之文嫌于相属故言锡贡在先盖立言之法也】浮于洛达于河【豫州去帝都最近豫之东境径自入河豫之西境则浮于洛而后至河也】华阳黑水惟梁州【梁州之境东距华山之南西据黑水华山即太华见导山黑水见导水】岷嶓既艺【岷嶓二山名岷山地志在蜀郡湔氐道西徼外在今茂州汶山县江水所出也晁氏曰蜀以山近江源者通为岷山连峰接岫重叠险阻不详逺近青城天彭诸山之所环绕皆古之岷山青城乃其第一峰也嶓冢山地志云在陇西郡氐道县漾水所出又云在西县今兴元府西县三泉县也盖嶓冢一山跨于两县云川源既涤水去不滞而无泛溢之患其山已可种艺也】沱潜既道【此江汉别流之在梁州者沱水地志蜀郡郫县江沱在东西入大江郫县今成都府郫县也又地志云蜀郡汶江县江沱在西南东入江汶江县今永康军导江县也潜水地志云巴郡宕渠县潜水西南入江宕渠今渠州流江县也郦道元谓宕渠县有大穴潜水入焉通罡山下西南潜出南入于江又地志汉中郡安阳县灊谷水出西南入汉灊音潜安阳县今洋州眞符县也○又按梁州乃江汉之原此不志者岷之艺导江也嶓之艺导漾也道沱则江悉矣道潜则汉悉矣上志岷嶓下志沱潜江汉源流于是而见】蔡蒙旅平【蔡蒙二山名蔡山舆地记在今雅州严道县蒙山地志蜀郡青衣县今雅州名山县也郦道元谓山上合下开沫水迳其间溷崖水脉漂疾歴代为患蜀郡太守李冰发卒凿平溷崖则此二山在禹为用功多也祭山曰旅旅平者治功毕而旅祭也】和夷底绩【和夷地名严道以西有和川有夷道或其地也又按晁氏曰和夷二水名和水今雅州荥经县北和川水自蛮界罗嵒州东西来迳蒙山所谓青衣水而入岷江者也夷水出巴郡鱼复县东南过佷山县南又东过夷道县北东入于江今详二説皆未可必但经言底绩者三覃懐原隰既皆地名则此恐为地名或地名因水亦不可知也】厥土青黎【黎黑也】厥田惟下上厥赋下中三错【田第七等赋第八等杂出第七第九等也按赋杂出他等者或以为嵗有丰凶或以为户有増减皆非也意者地力有上下年分不同如周官田一易再易之类故赋之等第亦有上下年分冀之正赋第一等而闲嵗第二等也之正赋第七等而闲嵗第六等也豫之正赋第二等而闲嵗第一等也梁之正赋第八等而闲嵗出第七第九等也当时必有条目详具今不存矣书之所载特凡例也若谓嵗之丰凶户之增减则九州皆然何独于冀豫梁四州言哉】厥贡璆铁银镂砮磬熊罴狐貍织皮【璆玉磬铁柔铁也镂刚铁可以刻镂者也磬石磬也言铁而先于银者铁之利多于银也后世蜀之卓氏程氏以铁冶富拟封君则梁之利尤在于铁也织皮者梁州之地山林为多兽之所走熊罴狐狸四兽之皮制之可以为裘其毳毛织之可以为罽也○林氏曰徐州贡浮磬此州既贡玉磬又贡石磬豫州又贡磬错以此观之则知当时乐器磬最为重岂非以其声角而在清浊大小之闲最难得其和者哉】西倾因桓是来浮于潜逾于沔入于渭乱于河【西倾山名地志在陇西郡临洮县西今洮州临潭县西南桓水名水经曰西倾之南桓水出焉蘓氏曰汉始出为漾东南流为沔至汉中东行为汉沔郦道元曰自西倾而至葭萌浮于西汉西汉即潜水也自西汉遡流而届于晋夀界阻漾枝津南歴冈北迤逦接汉沔历汉川至于褒水逾褒而曁于衙岭之南溪灌于斜川届于武功而北以入于渭汉武帝时人有上书欲通褒斜道及漕事下张汤问之云褒水通沔斜水通渭皆可以漕从南阳上沔入褒褒絶水至斜闲百余里以车转从斜下渭如此则汉中谷可致经言沔渭而不言褒斜者因大以见小也褒斜之闲絶水百余里故曰逾然于经文则当曰逾于渭今曰逾于沔此又未可晓也絶河而渡曰乱】黑水西河惟雍州【雍州之域西据黑水东距西河谓之西河者主冀都而言也】弱水既西【栁宗元曰西海之山有水焉散涣无力不能负芥投之则委靡垫没及底而后止故名曰弱旣西者导之西流也地志云在张掖郡删丹县薛氏曰弱水出吐谷浑界穷石山自删丹西至合黎山与张掖县河合又按通鉴魏太武击柔然至栗水西行至菟园水分军讨又循弱水西行至涿邪山则弱水在菟园水之西涿邪山之东矣北史载太武至菟园水分军搜讨东至瀚海西接张掖水北渡燕然山与通鉴小异岂瀚海张掖水于弱水为近乎程氏据西域传以弱水为在条支援引甚悉然长安西行一万二千二百里又百余日方至条支其去雍州如此之逺禹岂应穷荒而导其流也哉其説非是】泾属渭汭【泾渭汭三水名泾水地志出安定郡泾阳县西今原州百泉县岍头山也东南至冯翊阳陵县入渭今永兴军高陵县也渭水地志出陇西郡首阳县西南今渭州渭源县鸟鼠山西北南谷山也东至京兆船司空县入河今华州华隂县也汭水地志作芮扶风汧县蒲薮芮水出其西北东入泾今陇州汧源县蒲薮有汭水焉周职方雍州其川泾汭诗曰汭鞠之即皆谓是也属连属也泾水连属渭汭二水也】漆沮既从【漆沮二水名漆水寰宇记自耀州同官县东北界来经华原县合沮水沮水地志出北地郡直路县东今坊州宜君县西北境也寰宇记沮水自坊州升平县北子午岭出俗号子午水下合楡谷慈马等川遂为沮水至耀州华原县合漆水至同州朝邑县东南入渭二水相敌故并言之既从者从于渭也又按地志谓漆水出扶风县晁氏曰此豳之漆也水经漆水出扶风杜阳县程氏曰杜阳今岐山普润县之地亦汉漆县之境其水入渭在沣水之上与经序渭水节次不合非禹贡之漆水也】沣水攸同【沣水地志作酆出扶风鄠县终南山今永兴军鄠县山也东至咸阳县入渭同者同于渭也渭水自鸟鼠而东沣水南注之泾水北注之漆沮东北注之曰属曰从曰同皆主渭而言也】荆岐既旅终南惇物至于鸟鼠【荆岐二山名荆山即北条之荆地志在冯翊懐徳县南今耀州富平县掘陵原也岐山地志在扶风美阳县西北今凤翔府岐山县东北十里也终南惇物鸟鼠亦皆山名终南地志古文以太一山为终南山在扶风武功县今永兴军万年县南五十里也惇物地志古文以垂山为惇物在扶风武功县今永兴军武功县也鸟鼠地志在陇西郡首阳县西南今渭州渭源县西也俗呼为青雀山举三山而不言所治者蒙上既旅之文也】原隰底绩至于猪野【广平曰原下湿曰隰诗曰度其隰原即指此也郑氏曰其地在豳今邠州也猪野地志云武威县东北有休屠泽古今以为猪野今凉州姑臧县也治水成功自髙而下故先言山次原隰次陂泽也】三危既宅三苖丕叙【三危即舜窜三苗之地或以为炖煌未详其地三苗之窜在洪水未平之前及是三危已既可居三苗于是大有功叙今按舜窜三苗以其恶之尤甚者迁之而立其次者于旧都今既窜者已丕叙而居于旧都者尚桀鷔不服盖三苗旧都山川险阻气习使然今湖南猺洞时犹窃俘而询之多为猫姓岂其遗种欤】厥土惟黄壤【黄者土之正色林氏曰物得其常性者最贵雍州之土黄壤故其田非他州所及】厥田惟上上厥赋中下【田第一等而赋第六等者地狭而人功少也】厥贡惟球琳琅玕【球琳美玉也琅玕石之似珠者尔雅曰西北之美者有昆仑虚之球琳琅玕今南海有青琅玕瑚属也】浮于积石至于龙门西河会于渭汭【积石地志在金城郡河关县西南羌中今鄯州龙支县界也龙门山地志在冯翊夏阳县今河中府龙门县也西河冀之西河也雍之贡道有二其东北境则自积石至于西河其西南境则会于渭汭言渭汭不言河者蒙梁州之文也他州贡赋亦当不止一道彂此例以互见耳○按邢恕奏乞下熈河路打造船五百只于黄河顺流放下至会州西小河内藏放熈河路使李复奏窃知邢恕欲用此船载兵顺流而下去取兴州契勘会州之西小河咸水其阔不及一丈深止于一二尺岂能藏船黄河过会州入韦精山石峡险窄自上垂流直下髙数十丈船岂可过至西安州之东大河分为六七道散流渭之南山逆流数十里方再合逆溜水浅滩碛不胜舟载此声若出必为夏国侮笑事遂寝郉恕之防如李复之言可谓矣然此言贡赋之路亦曰浮于积石至于龙门西河则古来此处河道固通舟楫矣而复之言乃如此何也姑録之以备参考云】织皮昆崘析支渠搜西戎即叙【昆崘即河源所出在临羌析支在河关西千余里渠搜水经曰河自朔方东转经渠搜县故城北盖近朔方之地也三国皆贡皮衣故以织皮冠之皆西方戎落故以西戎总之即就也雍州水土既平而余功及于西戎故附于末○苏氏曰青徐三州皆莱夷淮夷岛夷所篚此三国亦篚织皮但古语有颠倒详略尔其文当在厥贡惟球琳琅玕之下浮于积石之上简编脱误不可不正愚谓梁州亦篚织皮恐苏氏之说为然】导岍及岐至于荆山逾于河壷口雷首至于太岳厎柱析城至于王屋太行恒山至于碣石入于海【此下随山也岍岐荆三山皆雍州山岍山地志扶风岍县西吴山古文以为汧山今陇州吴山县吴岳山也周礼雍州山鎭曰岳山又按寰宇记陇州汧源有岍山汧水所出禹贡所谓岍山也晁氏以为今之陇山天井金门秦岭山者皆古之岍也岐荆见雍州壷口雷首太岳厎柱析城王屋太行恒山皆冀州山壷口太岳碣石见冀州雷首地志在河东郡蒲坂县南今河中府河东县也厎柱石在大河中流其形如柱今陜州陜县三门山是也析城地志在河东郡濩泽县西今泽州阳城县也晁氏曰山峰四面如城王屋地志在河东郡垣县东北今绛州垣曲县也晁氏曰山状如屋太行山地志在河内郡山阳县西北今懐州河内也恒山地志在常山郡上曲阳县西北今定州曲阳也逾者禹自荆山而过于河也孔氏以为荆山之脉逾河而为壷口雷首者非是盖禹之治水随山刋木其所表识诸山之名必其髙大可以辨疆域广博可以奠民居故谨而书之以见其施功之次第初非有意推其脉络之所自来若今之葬法所言也若必实以山脉言之则尤见其说之谬妄盖河北诸山根本脊脉皆自代北寰武岚宪诸州乗髙而来其脊以西之水则西流以入龙门西河之上流其脊以东之水则东流而为桑干幽冀以入于海其西一支为壷口太岳次一支包汾晋之源而南出以为析城王屋而又西折以为雷首又次一支乃为太行又次一支乃为恒山其间各隔沁潞诸川不相连属岂自汧岐跨河而为是诸山哉山之经理者已附于逐州之下于此又条列而详记之而山之经纬皆可见矣王郑有三条四列之名皆为未当今据导字分之以为南北二条而江河以为之纪于二之中又分为二焉此北条大河北境之山也】西倾朱圉鸟鼠至于太华熊耳外方桐柏至于陪尾【西倾朱圉鸟鼠太华雍州山也熊耳外方桐柏陪尾豫州山也西倾见梁州朱圉地志在天水郡冀县南今秦州大潭县也俗呼为白岩山鸟鼠见雍州太华地志在京兆华隂县南今华州华隂县二十里也熊耳在商州上洛县详见豫州外方地志颍川郡崈髙县有崈髙山古文以为外方在今西京登封县也桐柏地志在南阳郡平氏县东南今唐州桐柏县也陪尾地志江夏郡安陆县东北有横尾山古文以为陪尾今安州安陆也西倾不言导者蒙导汧之文也此北条大河南境之山也】导嶓冢至于荆山内方至于大别【嶓冢即梁州之嶓也山形如冢故谓之嶓冢详见梁州荆山南条荆山地志在南郡临沮县北今襄阳府南漳县也内方大别亦山名内方地志章山古文以为内方山在江夏郡竟陵县东北今荆门军长林县也左传吴与楚战楚济汉而陈自小别至于大别盖近汉之山今汉阳军汉阳县北大别山是也地志水经云在安丰者非是此南条江汉北境之山也】岷山之阳至于衡山过九江至于敷浅原【岷山见梁州衡山南岳也地志在长沙国湘南县今潭州衡山县也九江见荆州敷浅原地志云豫章郡歴陵县南有傅易山古文以为敷浅原今江州徳安县博阳山也晁氏以为在鄱阳者非是今按晁氏以鄱阳有博阳山又有歴陵山为应地志歴陵县之名然鄱阳汉旧县地不应又为歴陵县山名偶同不足据也江州徳安虽为近之然所谓敷浅原者其山甚小而卑亦未见其为在所表见者惟庐阜在大江彭蠡之交最髙且大宜所当纪志者而皆无考据恐山川之名古今或异而传者未必得其眞也姑俟知者过经过也与导岍逾于河之义同孔氏以为衡山之脉连延而为敷浅原者亦非是盖岷山之脉其北一支为衡山而尽于洞庭之西其南一支度桂岭北经袁筠之地至徳安所谓敷浅原者二支之闲湘水闲断衡山在湘水西南敷浅原在湘水东北其非衡山之脉连延过九江而为敷浅原者明甚且其山川冈脊源流具在眼前而古今异説如此况残山断港歴数千百年者尚何自取信哉岷山不言导者蒙导嶓冢之文也此南条江汉南境之山也】导弱水至于合黎余波入于流沙【此下濬川也弱水见雍州合黎山名隋地志在张掖县西北亦名羌谷流沙杜佑云在沙州西八十里其沙随风流行故曰流沙水之疏导者已附于逐州之下于此又派别而详记之而水之经纬皆可见矣濬川之功自随山始故导水次于导山也又按山水皆原于西北故禹叙山叙水皆自西北而东南导山则先岍岐导水则先弱水也】导黑水至于三危入于南海【黒水地志出犍为郡南广县汾关山水经出张掖鸡山南至炖煌过三危山南流入于南海唐樊绰云西夷之水南流入于南海者凡四曰区江曰西珥河曰丽水曰弥渃江皆入于南海其曰丽水者即古之黑水也三危山临峙其上按梁雍二州西边皆以黑水为界是黑水自雍之西北而直出梁之西南也中国山势冈脊大抵皆自西北而来积石西倾岷山冈脊以东之水既入于河汉岷江其冈脊以西之水即为黑水而入于南海地志水经樊氏之说虽未详的实要是其地也程氏曰樊绰以丽水为黑水者恐其狭小不足为界其所称西珥河者却与汉志叶楡泽相贯广处可二十里既足以界别二州其流又正趋南海又汉滇池即叶楡之地武帝初开滇巂时其地古有黑水旧祠夷人不知载籍必不能附会而绰及道元皆谓此泽以楡叶所积得名则其水之黑似楡叶积渍所成且其地乃在蜀之正西又东北距宕昌不逺宕昌即三苗种裔与三苗之叙于三危者又为相应其证验莫此之明也】导河积石至于龙门南至于华隂东至于厎柱又东至于孟津东过洛汭至于大伾北过洚水至于大陆又北播为九河同为逆河入于海【积石龙门见雍州华隂华山之北也厎柱见导山孟地名津渡处也杜预云在河内郡河阳县南今孟州河阳县也武王师渡孟津者即此今亦名富平津洛汭洛水交流之内在今河南府巩县之东洛之入河实在东南河则自西而东过之故曰东过洛汭大伾孔氏曰山再成曰伾张楫以为在成臯郑以为在修武武徳臣瓒以为修武武徳无此山成皋山又不再成今通利军黎阳县临河有山盖大伾也按黎阳山在大河垂欲趋北之地故禹记之若成皋之山既非从东折北之地又无险碍如龙门厎柱之须疏凿西去洛汭既已大近东距洚水大陆又为絶逺当以黎阳者为是洚水地志在信都县今冀州信都县枯洚渠也程氏曰周时河徙砱砾至汉又改向顿丘东南流与禹河迹大相背戾地志魏郡邺县有故大河在东北直逹于海疑即禹之故河孟康以为王莽河非也古洚渎自唐贝州经城北入南宫贯穿信都大抵北向而入故河于信都之北为合北过洚水之文当以信都者为是大陆见冀州九河见兖州逆河意以海水逆潮而得名九河既沦于海则逆河在其下流固不复有矣河上播而为九下同而为一其分播合同皆水势之自然禹特顺而导之耳今按汉西域传张骞所穷河源云河有两源一出葱岭一出于阗于阗在南山下其河北流与葱岭河合东注蒲昌海蒲昌海一名盐泽去玉门阳关三百余里其水停居冬夏不増减潜行地中南出积石又唐长庆中薛元鼎使吐蕃自陇西成纪县西南出塞二千余里得河源于莫贺延碛尾曰闷磨黎山其山中髙四下所谓昆崘也东北流与积石河相连河源澄莹冬春可涉下稍合流色赤益逺他水幷注遂浊吐蕃亦自言昆崘在其国西南二说恐薛氏为是河自积石三千里而后至于龙门经但一书积石不言方向荒逺在所略也龙门而下因其所经记其自北而南则曰南至华隂记其自南而东则曰东至厎柱又详记其东向所经之地则曰孟津曰洛汭曰大伾又记其自东而北则曰北过洚水又详记其北向所经之地则曰大陆曰九河又记其入海之处则曰逆河自洛汭而上河行于山其地皆可考自大伾而下垠岸髙于平地故决齧流移水陆变迁而洚水大陆九河逆河皆难指实然上求大伾下得碣石因其方向辨其故迹则犹可考也其详悉见上文○又按李复云同州韩城北有安国岭东西四十余里东临大河濒河有禹庙在山断河出处禹凿龙门起于唐张仁愿所筑东受降城之东自北而南至此山尽两岸石壁峭立大河盘束于山峡间千百里至此山开岸阔豁然奔放怒气喷风声如万雷今按旧说禹凿龙门而不详其所以凿诵说相传但谓因旧修辟去其龃龉以决水势而已今详此说则谓受降以东至于龙门皆是禹新开凿若果如此则禹未凿时河之故道不知却在何处而李氏之学极博不知此说又何所考也】嶓冢导漾东流为汉又东为沧浪之水过三澨至于大别南入于江东汇泽为彭蠡东为北江入于海【漾水名水经曰漾水出陇西郡氐道县嶓冢山东至武都常璩曰汉水有两源此东源也即禹贡所谓嶓冢导漾者其西源出陇西嶓冢山防泉始源曰沔迳葭萌入汉东源在今西县之西西源在今三泉县之东也郦道元谓东西两川俱出嶓冢而同为汉水者是也水源发于嶓冢为漾至武都为汉又东流为沧浪之水郦道元云武当县北四十里汉水中有洲曰沧浪洲水曰沧浪水是也盖水之经歴随地得名谓之为者明非他水也三澨水名今郢州长夀县磨石山发源东南流者名澨水至复州景陵县界来又名汊水疑即三澨之一然据左传漳澨防澨则为水际未可晓也大别见导山入江在今汉阳军汉阳县汇回也彭蠡见州北江未详入海在今通州静海县○今按彭蠡古今记载皆谓今之番阳然其泽在江之南去汉水入江之处已七百余里所蓄之水则合饶信徽抚吉贑南安建昌临江袁筠隆兴南康州之流非自汉入而为汇者又其入江之处西则庐阜东则湖口皆石山峙立水道狭甚不应汉水入江之后七百余里乃横截而南入于番阳又横截而北流为北江且番阳合数州之流猪而为泽泛溢壅遏初无仰于江汉之汇而后成也不惟无所仰于江汉而众流之积日遏月髙势亦不复容江汉之来入矣今湖口横渡之处其北则江汉之浊流其南则番阳之清涨不见所谓汉水汇泽而为彭蠡者番阳之水既出湖口则依南岸与大江相持以东又不见所谓横截而为北江者又以经文考之则今之彭蠡既在大江之南于经则宜曰南汇彭蠡不应曰东汇于导江则宜曰南会于汇不应曰北防于汇汇既在南于经则宜曰北为北江不应曰东为北江以今地望参校絶为反戾今庐江之北有所谓巢湖者湖大而源浅每嵗四五月间蜀岭雪消大江泛溢之时水淤入湖至七八月大江水落湖水方泄随江以东为合东汇北汇之文然番阳之湖方五六百里不应舎此而録彼记其小而遗其大也盖尝以事理情势考之洪水之患惟河为甚意当时龙门九河等处事急民困势重役烦禹亲莅而身督之若江淮则地偏水急不待疏凿固已通行或分遣官属往视亦可况洞庭彭蠡之间乃三苗所居水泽山林深昧不测彼方负其险阻顽不即工则宫属之往者亦未必遽敢深入是以但知彭蠡之为泽而不知其非汉水所汇但意如巢湖江水之淤而不知彭蠡之源为甚众也以此致误谓之为汇谓之北江无足怪者然则番阳之为彭蠡信矣】岷山导江东别为沱又东至于澧过九江至于东陵东迤北防于汇东为中江入于海【沱江之别流于梁者也澧水名水经出武陵充县西至长沙下隽县西北入江郑氏云经言过言会者水也言至者或山或泽也澧宜山泽之名按下文九江澧水既与其一则非水明矣九江见荆州东陵巴陵也今岳州巴陵县也地志在庐江西北者非是防汇中江见上章】导沇水东流为济入于河溢为荥东出于陶丘北又东至于菏又东北防于汶又北东入于海【沇水济水也彂源为沇既东为济地志云济水出河东郡垣曲县王屋山东南今绛州垣曲县山也始发源王屋山顶崖下曰沇水既见而伏东出于今孟州济源县二源东源周七百步其深不测西源周六百八十五步其深一丈合流至温县是为济水歴虢公台西南入于河溢满也复出河之南溢而为荥荥即荥波之荥见豫州又东出于陶丘北陶丘地名再成曰陶在今广济军西又东至于菏菏即菏泽亦见豫州谓之至者济隂县自有菏派济流至其地尔汶北汶也见青州又东北至于东平府夀张县安民亭合汶水至今青州博兴县入海唐李贤谓济自郑以东贯滑曹郓济齐青以入于海本朝乐史谓今东平济南淄川北海界中有水流入海谓之清河郦道元谓济水当王莽之世川渎枯竭其后水流迳通津渠势改寻梁脉水不与昔同然则荥泽济河虽枯而济水未尝絶流也程氏曰荥水之为济本无他义济之入河适防河满溢出南岸溢出者非济水因济而溢故禹还以元名命之按程氏言溢之一字固为有理然出于河南者既非济水则禹不应以河支流而冒称为济盖溢者指荥而言非指河也且河浊而荥清则荥之水非河之溢明矣况经所书单立导沇条例若断若续而实有源流或见或伏而脉络可考先儒皆以济水性下劲疾故能入河穴地流注显伏南丰曽氏齐州二堂记云泰山之北与齐之东南诸谷之水西北汇于黒水之湾又西北汇于栢崖之湾而至于渇马之崖盖水之来也众其北折而西也悍疾尤甚及至于崖下则泊然而止而自崖以北至于歴城之西盖五十里而有泉涌出髙或致尺其旁之人名之曰趵突之泉齐人皆谓尝有弃糠于黒水之湾者而见之于此盖泉自渇马之崖潜流地中而至此复出也其注而北则谓之泺水达于清河以入于海舟之通于济者皆于是乎达也齐多甘泉其显名者十而色味皆同以余验之盖皆泺水之旁出者也然则水之伏流地中固多有之奚独于荥泽疑哉吴兴沈氏亦言古説济水伏流地中今歴下凡发地皆是流水世谓济水经过其下东阿亦济所经取其井水煮胶谓之阿胶用搅浊水则清人服之下膈疏痰盖其水性趋下清而重故也济水伏流絶河乃其物性之常事理之著者程氏非之顾弗深考耳】导淮自桐柏东防于泗沂东入于海【水经云淮水出南阳平氏县胎簪山禹只自桐柏导之耳桐柏见导山泗沂见徐州沂入于泗泗入于淮此言防者以二水相敌故也入海在今淮浦】导渭自鸟鼠同穴东防于沣又东防于泾又东过漆沮入于河【同穴山名地志云鸟鼠山者同穴之枝山也余并见雍州孔氏曰鸟鼠共为雌雄同穴而处其说怪诞不经不足信也郦道元云渭水出南谷山在鸟鼠山西北禹只自鸟鼠同穴导之耳】导洛自熊耳东北防于涧瀍又东防于伊又东北入于河【熊耳卢氏之熊耳也余并见豫州洛水出冢岭山禹只自熊耳导之耳○按经言嶓冢导漾岷山导江者漾之源出于嶓江之源出于岷故先言山而后言水也言导河积石导淮自桐柏导渭自鸟鼠同穴导洛自熊耳皆非出于其山特自其山以导之耳故先言水而后言山也河不言自者河源多伏流积石其见处故言积石而不言自也沇水不言山者沇水伏流其出非一故不志其源也弱水黑水不言山者九州之外盖略之也小水合大水谓之入大水合小水谓之过二水势均相入谓之防天下之水莫大于河故于河不言防此禹贡立言之法也】九州攸同四隩既宅九山刋旅九川涤源九泽既陂四海防同【隩隈也李氏曰涯内近水为隩陂障也防同与灉沮防同同义四海之隩水涯之地已可奠居九州之山槎木通道已可祭告九州之川濬涤泉源而无壅遏九州之泽已有陂障而无决溃四海之水无不防同而各有所归此盖总结上文言九州四海水土无不平治也】六府孔脩庶土交正底愼财赋咸则三壤成赋中邦【孔大也水火金木土谷皆大修治也土者财之自生谓之庶土则非特谷土也庶土有等当以肥瘠髙下名物交相正焉以任土事底致也因庶土所出之财而致谨其财赋之入如周大司徒以土宜之法辨十有二土之名物以任土事之类咸皆也则品节之也九州谷土又皆品节之以上中下三等如周大司徒辨十有二壤之名物以致稼穑之类中邦中国也盖土赋或及于四夷而田赋则止于中国而已故曰成赋中邦】锡土姓【锡土姓者言锡之土以立国锡之姓以立宗左传所谓天子建徳因生以赐姓胙之土而命之氏者也】只台徳先不距朕行【台我距违也禹平水土定土赋建诸侯治已定功已成矣当此之时惟敬徳以先天下则天下自不能违越我之所行也】五百里甸服百里赋纳总二百里纳铚三百里纳秸服四百里粟五百里米【甸服畿内之地也甸田服事也以皆田赋之事故谓之甸服五百里者王城之外四面皆五百里也禾本全曰总刈禾曰铚半藳也半藳去皮曰秸谓之服者三百里内去王城为近非惟纳总铚秸而又使之服输将之事也独于秸言之者总前二者而言也粟谷也内百里为最近故并禾本总赋之外百里次之只刈禾半藳纳也外百里又次之去藳麤皮纳也外百里为逺去其穗而纳谷外百里为尤逺去其谷而纳米盖量其地之逺近而为纳赋之轻重精麤也此分甸服五百里而为五等者也】五百里侯服百里采二百里男邦三百里诸侯【侯服者侯国之服甸服外四面又各五百里也采者卿大夫邑地男邦男爵小国也诸侯诸侯之爵大国次国也先小国而后大国者大可以御外侮小得以安内附也此分侯服五百里而为三等也】五百里绥服三百里揆文敎二百里奋武衞【绥安也谓之绥者渐远王畿而取抚安之义侯服外四面又各五百里也揆度也绥服内取王城千里外取荒服千里介于内外之间故以内三百里揆文敎外二百里奋武衞文以治内武以治外圣人所以严华夏之辨者如此此分绥服五百里而为二等也】五百里要服三百里夷二百里蔡【要服去王畿已远皆夷狄之地其文法略于中国谓之要者取要约之义特羁縻之而已绥服外四面又各五百里也蔡放也左传云蔡蔡叔是也流放罪人于此也此分要服五百里而为二等也】五百里荒服三百里蛮二百里流【荒服去王畿益远而经略之者视要服为尤略也以其荒野故谓之荒服要服外四面又各五百里也流流放罪人之地蔡与流皆所以处罪人而罪有轻重故地有远近之别也此分荒服五百里而为二等也○今按每服五百里五服则二千五百里南北东西相距五千里故益稷篇言弼成五服至于五千然尧都冀州冀之北境并云中涿易亦恐无二千五百里借使有之亦皆沙漠不毛之地而东南财赋所出则反弃于要荒以地势考之殊未可晓但意古今土地盛衰不同当舜之时冀北之地未必荒落如后世耳亦犹闽浙之闲旧为蛮夷渊薮而今富庶繁衍遂为上国土地兴废不可以一时槩也周制九畿曰侯甸男采卫蛮夷镇藩毎畿亦五百里而王畿又不在其中并之则一方五千里四方相距为万里盖倍禹服之数也汉地志亦言东西九千里南北一万三千里先儒皆疑禹服之狭而周汉地广或以周服里数皆以方言或以古今尺有长短或以禹直方计而后世以人迹屈曲取之要之皆非的论盖禹声教所及则地尽四海而其疆理则止以五服为制至荒服之外又别为区画如所谓咸建五长是已若周汉则尽其地之所至而疆画之也】东渐于海西被于流沙朔南暨声敎讫于四海禹锡圭告厥成功【渐渍被覆暨及也地有远近故言有浅深也声谓风声敎谓敎化林氏曰振举于此而远者闻焉故谓之声轨范于此而远者效焉故谓之教上言五服之制此言声敎所及盖法制有限而敎化无穷也锡与师锡之锡同水土既平禹以圭为贽而告成功于舜也水色黑故圭以云】
　　甘誓【甘地名有扈氏国之南郊也在扶风鄠县誓与禹征苗之誓同义言其讨叛伐罪之意严其坐作进退之节所以一众志而起其怠也誓师于甘故以甘誓名篇书有六体誓其一也今文古文皆有○按有扈夏同姓之国史记曰啓立有扈不服遂灭之唐孔氏因谓尧舜受禅啓独继父以是不服亦臆度之耳左传昭公元年赵孟曰虞有三苗夏有观扈商有姺邳周有徐奄则有扈亦三苖徐奄之类也】
　　大战于甘乃召六卿【六卿六乡之卿也按周礼乡大夫毎乡卿一人六乡六卿平居无事则各掌其乡之政敎禁令而属于大司徒有事出征则各率其乡之一万二千五百人而属于大司马所谓军将皆卿者是也意夏制亦如此古者四方有变専责之方伯方伯不能讨然后天子亲征之天子之兵有征无战今啓既亲率六军以出而又书大战于甘则有扈之怙强稔恶敢与天子抗衡岂特孟子所谓六师移之者书曰大战盖所以深着有扈不臣之罪而为天下后世诸侯之戒也】王曰嗟六事之人予誓告汝【重其事故嗟叹而告之六事者非但六卿有事于六军者皆是也】有扈氏威侮五行怠弃三正天用絶其命今予惟恭行天之罚【威暴殄之也侮轻忽之也鲧汨五行而殛死况于威侮之者乎三正子丑寅之正也夏正建寅怠弃者不用正朔也有扈氏暴殄天物轻忽不敬废弃正朔虐下背上获罪于天天用絶其命今我伐之惟敬行天之罚而已今按此章则三正迭建其来久矣舜协时月正日亦所以一正朔也子丑之建唐虞之前当已有之】左不攻于左汝不恭命右不攻于右汝不恭命御非其马之正汝不恭命【左车左右车右也攻治也古者车战之法甲士三人一居左以主射一居右以主击刺御者居中以主马之驰驱也左传宣公十二年楚许伯御乐伯摄叔为右以致晋师乐伯曰吾闻致师者左射以菆是车左主射也摄叔曰吾闻致师者右入垒折馘执俘而还是车右主击刺也御非其马之正犹王良所谓诡遇也盖左右不治其事与御非其马之正皆足以致败故各指其人以责其事而欲各尽其职而不敢忽也】用命赏于祖不用命戮于社予则孥戮汝【戮杀也礼曰天子巡狩以迁庙主行左传军行祓社衅鼓然则天子亲征必载其迁庙之主与其社主以行以示赏戮之不敢専也祖左阳也故赏于祖社右隂也故戮于社孥子也孥戮与上戮字同义言若不用命不但戮及汝身将幷汝妻子而戮之战危事也不重其法则无以整肃其众而使赴功也或曰戮辱也孥戮犹秋官司厉孥男子以为罪隷之孥古人以辱为戮谓戮辱之以为孥耳古者罚弗及嗣孥戮之刑非三代之所宜有也按此说固为有理然以上句考之不应一戮而二义盖罚弗及嗣者常刑也予则孥戮者非常刑也常刑则爱克厥威非常刑则威克厥爱盘庚迁都尚有劓殄灭之无遗育之语则啓之誓师岂为过哉】
　　五子之歌【五子太康之弟也歌与帝舜作歌之歌同义今文无古文有】
　　太康尸位以逸豫灭厥徳黎民咸贰乃盘游无度畋于有洛之表十旬弗反【太康啓之子尸如祭祀之尸谓居其位而不为其事如古人所谓尸禄尸官者也豫乐也夏谚曰吾王不游吾何以休吾王不豫吾何以助一游一豫为诸侯度夏之先王非不游豫盖有其节皆所以为民非若太康以逸豫而灭其徳也民咸贰心而太康犹不知悔乃安于游畋之无度言其远则至于洛水之南言其久则十旬而弗反是则太康自弃其国矣】有穷后羿因民弗忍距于河【穷国名羿穷国君之名也或曰羿善射者之名贾逵説文羿帝喾射官故其后善射者皆谓之羿有穷之君亦善射故以羿目之也羿因民不堪命距太康于河北使不得返遂废之】厥弟五人御其母以从徯于洛之汭五子咸怨述大禹之戒以作歌【御侍也怨如孟子所谓小弁之怨亲亲也小弁之诗父子之怨五子之歌兄弟之怨亲之过大而不怨是愈疏也五子知宗庙社稷危亡之不可救母子兄弟离散之不可保忧愁郁悒慷慨感厉情不自已发为诗歌推其亡国败家之由皆原于荒弃皇祖之训虽其五章之间非尽述皇祖之戒然其先后终始互相发明史臣以其作歌之意序于五章之首后世序诗者毎篇皆有小序以言其作诗之义其原盖出诸此】其一曰皇祖有训民可近不可下民惟邦本本固邦宁【此禹之训也皇大也君之与民以势而言则尊卑之分如霄壤之不侔以情而言则相须以安犹身体之相资以生也故势疎则离情亲则合以其亲故谓之近以其疎故谓之下言其可亲而不可疎之也且民者国之本本固而后国安本既不固则虽强如秦富如隋终亦灭亡而已矣其一其二或长防之序或作歌之序不可知也】予视天下愚夫愚妇一能胜予一人三失怨岂在明不见是图予临兆民懔乎若朽索之驭六马爲人上者奈何不敬【索昔各反驭音御○予五子自称也君失人心则为独夫独夫即愚夫愚妇一能胜我矣三失者言所失众也民心怨背岂待其彰著而后知之当于事几未形之时而图之也朽腐也朽索易絶六马易惊朽索固非可以驭马也以喻其危惧可畏之甚为人上者奈何而不敬乎前既引禹之训言此则以己之不足恃民之可畏者申结其义也】其二曰训有之内作色荒外作禽荒甘酒嗜音峻宇雕墙有一于此未或不亡【此亦禹之训也色荒惑嬖宠也禽荒眈游畋也荒者迷乱之谓甘嗜皆无厌也峻髙大也宇栋宇也雕绘饰也言六者有其一皆足以致灭亡也禹之训昭明如此而太康独不念之乎此章首尾意义已明故不复申结之也】其三曰惟彼陶唐有此冀方今失厥道乱其纪纲乃底灭亡【尧初为唐侯后为天子都陶故曰陶唐尧授舜舜授禹皆都冀州言冀方者举中以包外也大者为纲小者为纪底致也尧舜禹相授一道以有天下今太康失其道而紊乱其纪纲以致灭亡也○又按左氏所引惟彼陶唐之下有帅彼天常一语厥道作其行乃底灭亡作乃灭而亡】其四曰明明我祖万邦之君有典有则贻厥子孙关石和钧王府则有荒坠厥绪覆宗絶祀【明明明而又明也我祖禹也典犹周之六典则犹周之八则所以治天下之典章法度也贻遗关通和平也百二十斤为石三十斤为钧钧与石五权之最重者也关通以见彼此通同无折阅之意和平以见人情两平无乖争之意言禹以明明之徳君临天下典则法度所以贻后世者如此至于钧石之设所以一天下之轻重而立民信者王府亦有之其为子孙后世虑可谓详且远矣奈何太康荒坠其绪覆其宗而絶其祀乎○又按法度之制始于权权与物钧而生衡衡运生规规圆生矩矩方生绳绳直生准是权衡者又法度之所自出也故以钧石言之】其五曰呜呼曷归予懐之悲万姓仇予予将畴依郁陶乎予心顔厚有忸怩弗愼厥徳虽悔可追【忸女六反怩女夷反○曷何也呜呼曷归叹息无地之可归也予将畴依彷徨无人之可依也为君至此亦可哀矣仇予之子指太康也指太康而谓之予者不忍斥言忠厚之至也郁陶哀思也颜厚愧之见于色也忸怩愧之发于心也可追言不可追也】
　　征【国名孟子曰征者上伐下也此以征名实即誓也仲康丁有夏中衰之运羿执国政社稷安危在其掌握而仲康能命侯以掌六师侯能承仲康以讨有罪是虽未能行羿不道之诛明羲和党恶之罪然当国命中絶之际而能举师伐罪犹为礼乐征伐之自天子出也夫子所以録其书者以是欤今文无古文有○或曰苏氏以为羲和贰于羿忠于夏者故羿假仲康之命命侯征之今按篇首言仲康肇位四海侯命掌六师又曰侯承王命徂征详其文意盖史臣善仲康能命将遣师侯能承命致讨未见贬仲康不能制命而罪侯之为専征也若果为篡羿之书则乱臣贼子所为孔子亦取之为后世法乎】
　　惟仲康肇位四海侯命掌六师羲和废厥职酒荒于厥邑后承王命徂征【仲康太康之弟侯国之侯命掌六师命为大司马也仲康始即位即命侯以掌六师次年方有征羲和之命必本始而言者盖史臣善仲康肇位之时已能其兵权故羲和之征犹能自天子出也林氏曰羿废太康而立仲康然其篡也乃在相之世仲康不为羿所篡至其子相然后见篡是则仲康犹有以制之也羿之立仲康也方将执其礼乐征伐之权以号令天下而仲康即位之始即能命侯掌六师以其兵权如汉文帝入自代邸即皇帝位夜拜宋昌为卫将军鎭抚南北军之类羲和之罪虽曰沈乱于酒然党恶于羿同恶相济故侯承王命往征之以翦羿羽翼故终仲康之世羿不得以逞使仲康尽失其权则羿之篡夏岂待相而后敢邪羲氏和氏夏合为一官曰后者诸侯入为王朝公卿如禹稷伯夷谓之后也】告于众曰嗟予有众圣有谟训明征定保先王克谨天戒臣人克有常宪百官修辅厥后惟明明【征音澄○征验保安也圣人谟训明有徴验可以定安邦国也下文即谟训之语天戒日蚀之类谨者恐惧修省以消变异也常宪者奉法修职以供乃事也君能谨天戒于上臣能有常宪于下百官之众各修其职以辅其君故君内无失徳外无失政此其所以为明明后也又按日蚀者君弱臣强之象后羿専政之戒也羲和掌日月之官党羿而不言是可赦乎】每嵗孟春遒人以木铎徇于路官师相规工执艺事以谏其或不恭邦有常刑【遒慈秋反铎达各反○遒人宣令之官木铎金口木舌施政敎时振以警众也周礼小宰之职正嵗帅治官之属徇以木铎曰不用法者国有常刑亦此意也官以职言师以道言规正也相规云者胥敎诲也工百工也百工技艺之事至理存焉理无往而不在故言无微而可畧也孟子曰责难于君谓之恭官师百工不能规谏是谓不恭不恭之罪犹有常刑而况于畔官离次俶扰天纪者乎】惟时羲和顚覆厥徳沈乱于酒畔官离次俶扰天纪遐弃厥司乃季秋月朔辰弗集于房瞽奏鼓啬夫驰庶人走羲和尸厥官罔闻知昏迷于天象以干先王之诛政典曰先时者杀无赦不及时者杀无赦【次位也官以职言次以位言畔官则乱其所治之职离次则舍其所居之位俶始扰乱也天纪则洪范所谓嵗月日星辰厯数是也盖自尧舜命羲和厯象日月星辰之后为羲和者世守其职未尝紊乱至是始乱其天纪焉遐远也远弃其所司之事也辰日月防次之名房所次之宿也集汉书作辑集辑通用言日月防次不相和辑而掩蚀于房宿也按唐志日蚀在仲康即位之五年瞽乐官以其无目而审于音也奏进也古者日蚀则伐鼓用币以救之春秋传曰惟正阳之月则然余则否今季秋而行此礼夏礼舆周异也啬夫小臣也汉有上林啬夫庶人庶人之在官者周礼庭氏救日之弓矢啬夫庶人盖供救日之百役者曰驰曰走者以见日蚀之变天子恐惧于上啬夫庶人奔走于下以助救日如此其急羲和为厯象之官尸居其位若无闻知则其昏迷天象以干先王之诛岂特不恭之刑而已哉政典先王政治之典籍也先时后时皆违制失时当诛而不赦者也今日蚀之变如此而羲和罔闻知是固干先王后时之诛矣】今予以尔有众奉将天罚尔众士同力王室尚弼予钦承天子威命【将行也我以尔众士奉行天罚尔其同力王室庶几辅我以敬承天子之威命也盖天子讨而不伐诸侯伐而不讨仲康之命侯得天子讨罪之权侯之征羲和得诸侯敌忾之义其辞直其义明非若五霸搂诸侯以伐诸侯其辞曲其义迂也】火炎昆冈玉石俱焚天吏逸徳烈于猛火歼厥渠魁胁从罔治旧染污俗咸与惟新【歼将亷反○昆出玉山名冈山脊也逸过渠大也言火炎昆冈不辨王石之美恶而焚之苟为天吏而有过逸之徳不择人之善恶而戮之其害有甚于猛火不辨玉石也今我但诛首恶之魁而已胁从之党则罔冶之旧染污习之人亦皆赦而新之其诛恶宥善是犹王者之师也今按征始称羲和之罪止以其畔官离次俶扰天纪至是有胁从旧染之语则知羲和之罪当不止于废时乱日是必聚不逞之人崇饮私邑以为乱党助羿为恶者也后徂征隠其叛逆而不言者盖正名其罪则必锄根除源而仲康之势有未足以制后羿者故止责其旷职之罪而实诛其不臣之心也】呜呼威克厥爱允济爱克厥威允罔功其尔众士懋戒哉【威者严明之谓爱者姑息之谓记曰军旅主威盖军法不可以不严严明胜则信其事之必济姑息胜则信其功之无成誓师之末而复嗟叹以是深警之欲其勉力戒惧而用命也】








　　书经集传卷二
<经部,书类,书经集传>
　　钦定四库全书
　　书经集传卷三　　　　　　宋　蔡沈　撰商书【契始封商汤因以为有天下之号书凡十七篇】
　　汤誓【汤号也或曰諡汤名履姓子氏夏桀暴虐汤往征之亳众惮于征役故汤谕以吊伐之意盖师兴之时而誓于亳都者也今文古文皆有】
　　王曰格尔众庶悉听朕言非台小子敢行称乱有夏多罪天命殛之【台音怡后同○王曰者史臣追述之称也格至台我称举也以人事言之则臣伐君可谓乱矣以天命言之则所谓天吏非称乱也】今尔有众汝曰我后不恤我众舍我穑事而割正夏予惟闻汝众言夏氏有罪予畏上帝不敢不正【穑刈获也割断也亳邑之民安于汤之徳政桀之虐焰所不及故不知夏氏之罪而惮伐桀之劳反谓汤不恤亳邑之众舍我刈获之事而断正有夏汤言我亦闻汝众论如此然夏桀暴虐天命殛之我畏上帝不敢不往正其罪也】今汝其曰夏罪其如台夏王率遏众力率割夏邑有众率怠弗协曰时日曷丧予及汝皆亡夏徳若兹今朕必往【遏絶也割劓割夏邑之割时是也汤又举商众言桀虽暴虐其如我何汤又应之曰夏王率为重役以穷民力严刑以残民生民厌夏徳亦率皆怠于奉上不和于国疾视其君指日而曰是日何时而亡乎若亡则吾宁与之俱亡盖苦桀之虐而欲其亡之甚也桀之恶徳如此今我之所以必往也桀尝自言吾有天下如天之有日日亡吾乃亡耳故民因以日目之】尔尚辅予一人致天之罚予其大赉汝尔无不信朕不食言尔不从誓言予则孥戮汝罔有攸赦【赉与也食言言已出而反吞之也禹之征苗止曰尔尚一乃心力其克有勲至啓则曰用命赏于祖不用命戮于社予则孥戮汝此又益以朕不食言罔有攸赦亦可以观世变矣】
　　仲虺之诰【虺许伟反○仲虺臣名奚仲之后为汤左相诰告也周礼士师以五戒先后刑罚一曰誓用之于军旅二曰诰用之于会同以喩众也此但告汤而亦谓之诰者唐孔氏谓仲虺亦必对众而言盖非特释汤之慙而且以晓其臣民众庶也古文有今文无】
　　成汤放桀于南巢惟有慙徳曰予恐来世以台为口实【武功成故曰成汤南巢地名庐江六县有居巢城桀奔于此因以放之也汤之伐桀虽顺天应人然承尧舜禹授受之后于心终有所不安故愧其徳之不古若而又恐天下后世借以为口实也○陈氏曰尧舜以天下让后世好名之士犹有不知而慕之者汤武征伐而得天下后世嗜利之人安得不以为口实哉此汤之所以恐也欤】仲虺乃作诰曰呜呼惟天生民有欲无主乃乱惟天生聪明时乂有夏昏徳民坠涂炭天乃锡王勇智表正万邦缵禹旧服兹率厥典奉若天命【仲虺恐汤忧愧不已乃作诰以解释其意叹息言民生有耳目口鼻爱恶之欲无主则争且乱矣天生聪明所以为之主而治其争乱者也坠陷也涂泥炭火也桀为民主而反行昏乱陷民于涂炭既失其所以为主矣然民不可以无主也故天锡汤以勇智之徳勇足以有为智足以有谋非勇智则不能成天下之大业也表正者表正于此而影直于彼也天锡汤以勇智者所以使其表正万邦而继禹旧所服行也此但率循其典常以奉顺乎天而已天者典常之理所自出而典常者禹之所服行者也汤革夏而缵旧服武革商而政由旧孔子所谓百世可知者正以是也林氏曰齐宣王问孟子曰汤放桀武王伐纣有诸孟子曰贼仁者谓之贼贼义者谓之残残贼之人谓之一夫闻诛一夫纣矣未闻弑君也夫立之君者惧民之残贼而无以主之为之主而自残贼焉则君之实丧矣非一夫而何孟子之言则仲虺之意也】夏王有罪矫诬上天以布命于下帝用不臧式商受命用爽厥师【矫与矫制之矫同诬罔臧善式用爽明师众也天以形体言帝以主宰言桀知民心不从矫诈诬罔托天以惑其众天用不善其所为用使有商受命用使昭明其众庶也○王氏曰夏有昏徳则众从而昏商有明徳则众从而明○呉氏曰用爽厥师续下文简贤附势意不相贯疑有脱误】简贤附势寔繁有徒肇我邦于有夏若苗之有莠若粟之有秕小大战战罔不惧于非辜矧予之徳言足听闻【秕卑履反○简略繁多肇始也战战恐惧貌言简贤附势之人同恶相济寔多徒众肇我邦于有夏为桀所恶欲见翦除如苗之有莠如粟之有秕锄治簸扬有必不相容之势商众小大震恐无不惧陷于非罪况汤之徳言则足人之听闻尤桀所忌疾者乎以苗栗喩桀以莠秕喩汤特言其不容于桀而迹之危如此史记言桀囚汤于夏台汤之危屡矣无道而恶有道势之必至也】惟王不迩声色不殖货利徳懋懋官功懋懋赏用人惟已改过不吝克寛克仁彰信兆民【懋与茂同○迩近殖聚也不近声色不聚货利若未足以尽汤之徳然此本原之地非纯乎天徳而无一毫人欲之私者不能也本原澄彻然后用人处已而莫不各得其当懋茂也繁多之意与时乃功懋哉之义同言人之懋于徳者则懋之以官人之懋于功者则懋之以赏用人惟已而人之有善者无不容改过不吝而已之不善者无不改不忌能于人不吝过于已合并为公私意不立非圣人其孰能之汤之用人处已者如此而于临民之际是以能寛能仁谓之能者寛而不失于纵仁而不失于柔易曰寛以居之仁以行之君徳也君徳昭著而孚信于天下矣汤之徳足人听闻者如此】乃葛伯仇饷初征自葛东征西夷怨南征北狄怨曰奚独后予攸徂之民室家相庆曰徯予后后来其苏民之戴商厥惟旧哉【葛国名伯爵也饷馈也仇饷与饷者为仇也葛伯不祀汤使问之曰无以供粢盛汤使亳众往耕老弱馈饷葛伯杀其童子汤遂征之汤征自葛始也奚何徯待也苏复生也西夷北狄言逺者如此则近者可知也汤师之未加者则怨望其来曰何独后予其所往伐者则妻孥相庆曰待我后久矣后来我其复生乎他国之民皆以汤为我君而望其来者如此天下之爱戴归往于商者非一日矣商业之兴盖不在于鸣条之役也○吕氏曰夏商之际君臣易位天下之大变然观其征伐之时唐虞都兪揖逊气象依然若存盖尧舜禹汤以道相传世虽降而道不降也】佑贤辅徳显忠遂良兼弱攻昧取乱侮亡推亡固存邦乃其昌【前既释汤之慙此下因以劝勉之也诸侯之贤徳者佑之辅之忠良者显之遂之所以善善也侮説文曰伤也诸侯之弱者兼之昧者攻之乱者取之亡者伤之所以恶恶也言善则由大以及小言恶则由小以及大推亡者兼攻取侮也固存者佑辅显遂也推彼之所以亡固我之所以存邦国乃其昌矣】徳日新万邦惟懐志自满九族乃离王懋昭大徳建中于民以义制事以礼制心垂裕后昆予闻曰能自得师者王谓人莫已若者亡好问则裕自用则小【徳日新者日新其徳而不自已也志自满者反是汤之盘铭曰苟日新日日新又日新其广日新之义欤徳日新则万邦虽广而无不懐志自满则九族虽亲而亦离万邦举逺以见近也九族举亲以见疎也王其勉明大徳立中道于天下中者天下之所同有也然非君建之则民不能以自中而礼义者所以建中者也义者心之裁制礼者理之节文以义制事则事得其宜以礼制心则心得其正内外合徳而中道立矣如此非特有以建中于氏而垂诸后世者亦绰乎有余裕矣然是道也必学焉而后至故又举古人之言以为隆师好问则徳尊而业广自贤自用者反是谓之自得师者眞知己之不足人之有余委心听顺而无拂逆之谓也孟子曰汤之于伊尹学焉而后臣之故不劳而王其汤之所以自得者欤仲虺言懐诸侯之道推而至于修徳检身又推而至于能自得师夫自天子至于庶人未有舍师而能成者虽生知之圣亦必有师焉后世之不如古非特世道之降抑亦师道之不明也仲虺之论遡流而源要其极而归诸能自得师之一语其可为帝王之大法也欤】呜呼愼厥终惟其始殖有礼覆昏暴钦崇天道永保天命【上文既劝勉之于是叹息言谨其终之道惟于其始图之始之不谨而能谨终者未之有也伊尹亦言谨终于始事虽不同而理则一也钦崇者敬畏尊奉之意有礼者封殖之昏暴者覆亡之天之道也钦崇乎天道则永保其天命矣按仲虺之诰其大意有三先言天立君之意桀逆天命而天之命汤者不可辞次言汤徳足以得民而民之归汤者非一日末言为君艰难之道人心离合之机天道福善祸淫之可畏以明今之受夏非以利己乃有无穷之恤以深慰汤而释其慙仲虺之忠爱可谓至矣然汤之所慙恐来世以为口实者仲虺终不敢谓无也君臣之分其可畏如此哉】
　　汤诰【汤伐夏归亳诸侯率职来朝汤作诰以与天下更始今文无古文有】
　　王归自克夏至于亳诞告万方【诞大也亳汤所都在宋州谷熟县】王曰嗟尔万方有众明听予一人诰惟皇上帝降衷于下民若有恒性克绥厥猷惟后【皇大衷中若顺也天之降命而具仁义礼智信之理无所偏所谓衷也人之禀命而得仁义礼智信之理与心俱生所谓性也猷道也由其理之自然而有仁义礼智信之行所谓道也以降衷而言则无有偏倚顺其自然固有常性矣以禀受而言则不无清浊纯杂之异故必待君师之职而后能使之安于其道也故曰克绥厥猷惟后夫天生民有欲以情言也上帝降衷于下民以性言也仲虺即情以言人之欲成汤原性以明人之善圣贤之论互相发明然其意则皆言君道之系于天下者如此之重也】夏王灭德作威以敷虐于尔万方百姓尔万方百姓罹其凶害弗忍荼毒并告无辜于上下神祗天道福善祸淫降灾于夏以彰厥罪【罹邻知反荼音徒○言桀无有仁爱但为杀戮天下被其凶害如荼之苦如毒之螫不可堪忍称寃于天地鬼神以冀其拯己屈原曰人穷则反本故劳苦倦极未尝不呼天也天之道善者福之淫者祸之桀既淫虐故天降灾以明其罪意当时必有灾异之事如周语所谓伊洛竭而夏亡之类】肆台小子将天命明威不敢赦敢用牡敢昭告于上天神后请罪有夏聿求元圣与之戮力以与尔有众请命【戮当作勠○肆故也故我小子奉将天命明威不敢赦桀之罪也牡夏尚黑未变其礼也神后后土也聿遂也元圣伊尹也】上天孚佑下民罪人黜伏天命弗僭贲若草木兆民允殖【孚允皆信也僭差也贲文之着也殖生也上天信佑下民故夏桀窜亡而屈服天命无所僭差灿然若草木之敷荣兆民信乎其生殖矣】俾予一人辑宁尔邦家兹朕未知获戾于上下栗栗危惧若将陨于深渊【辑和戾罪陨坠也天使我辑宁尔邦家其付予之重恐不足以当之未知己得罪于天地与否惊恐忧畏若将坠于深渊盖责愈重则忧愈大也】凡我造邦无从匪彝无即慆淫各守尔典以承天休【夏命已黜汤命维新侯邦虽旧悉与更始故曰造邦彝法即就慆慢也匪彝指法度言慆淫指逸乐言典常也各守其典常之道以承天之休命也】尔有善朕弗敢蔽罪当朕躬弗敢自赦惟简在上帝之心其尔万方有罪在予一人予一人有罪无以尔万方【简阅也人有善不敢以不达已有罪不敢以自恕简阅一听于天然天以天下付之我则民之有罪实君所为君之有罪非民所致非特圣人厚于责己而薄于责人是乃理之所在君道当然也】呜呼尚克时忱乃亦有终【忱时壬反○忱信也叹息言庶几能于是而忱信焉乃亦有终也呉氏曰此兼人已而言】
　　伊训【训导也太甲嗣位伊尹作书训导之史録为篇今文无古文有】
　　惟元祀十有二月乙丑伊尹祠于先王奉嗣王祗见厥祖侯甸羣后咸在百官总已以听冢宰伊尹乃明言烈祖之成徳以训于王【见形甸反○夏曰嵗商曰祀周曰年一也元祀者太甲即位之元年十二月者商以建丑为正故以十二月为正也乙丑日也不系以朔者非朔日也三代虽正朔不同然皆以寅月起数盖朝觐防同颁厯授时则以正朔行事至于纪月之数则皆以寅为首也伊姓尹字也伊尹名挚祠者告祭于庙也先王汤也冢长也礼有冢子冢妇之名周人亦谓之冢宰古者王宅忧祠祭则冢宰摄而告庙又摄而临羣臣太甲服仲壬之丧伊尹祠于先王奉太甲以即位改元之事祗见厥祖则摄而告庙也侯服甸服之羣后咸在百官总已之职以听冢宰则摄而临羣臣也烈功也商颂曰衎我烈祖太甲即位改元伊尹于祠告先王之际明言汤之成徳以训太甲此史官叙事之始辞也或曰孔氏言汤崩逾月太甲即位则十二月者汤崩之年建子之月也岂改正朔而不改月数乎曰此孔氏惑于序书之文也太甲继仲壬之后服仲壬之丧而孔氏曰汤崩奠殡而告固已误矣至于改正朔而不改月数则于经史尤可考周建子矣而诗言四月维夏六月徂暑则寅月起数周未尝改也秦建亥矣而史记始皇三十一年十二月更名腊曰嘉平夫腊必建丑月也秦以亥正则腊为三月云十二月者则寅月起数秦未尝改也至三十七年书十月癸丑始皇出游十一月行至云梦继书七月丙寅始皇崩九月葬郦山先书十月十一月而继书七月九月者知其以十月为正朔而寅月起数未尝改也且秦史制书谓改年始朝贺皆自十月朔夫秦继周者也若改月数则周之十月为建酉月矣安在其为建亥乎汉初史氏所书旧例也汉仍秦正亦书曰元年冬十月则正朔改而月数不改亦已明矣且经曰元祀十有二月乙丑则以十二月为正朔而改元何疑乎惟其以正朔行事也故后乎此者复正厥辟亦以十二月朔奉嗣王归于亳盖祠告复政皆重事也故皆以正朔行之孔氏不得其説而意汤崩逾月太甲即位奠殡而告是以崩年改元矣苏氏曰崩年改元乱世事也不客在伊尹而有之不可以不辩又按孔氏以为汤崩呉氏曰殡有朝夕之奠何为而致祠主丧者不离于殡侧何待于只见盖太甲之为嗣王嗣仲壬而王也太甲太丁之子仲壬其叔父也嗣叔父而王而为之服三年之丧为之后者为之子也太甲既即位于仲壬之柩前方居忧于仲壬之殡侧伊尹乃至商之祖庙徧祠商之先王而以立太甲告之不言太甲祠而言伊尹丧三年不祭也奉太甲徧见商之先王而独言只见厥祖者虽徧见先王而尤致意于汤也亦犹周公金縢之册虽徧告三王而独眷眷于文王也汤既已祔于庙则是此书初不废外丙仲壬之事但此书本为伊尹称汤以训太甲故不及外丙仲壬之事尔余见书序】曰呜呼古有夏先后方懋厥徳罔有天灾山川鬼神亦莫不宁暨鸟兽鱼鼈咸若于其子孙弗率皇天降灾假手于我有命造攻自鸣条朕哉自亳【诗曰殷监不逺在夏后之世商之所宜监者莫近于夏故首以夏事告之也率循也假借也有命有天命者谓汤也桀不率循先王之道故天降灾借手于我成汤以诛之夏之先后方其懋徳则天之眷命如此及其子孙弗率而覆亡之祸又如此太甲不知率循成汤之德则夏桀覆亡之祸亦可监矣哉始也鸣条夏所宅也亳汤所宅也言造可攻之衅者由桀积恶于鸣条而汤德之修则始于亳都也】惟我商王布昭圣武代虐以寛兆民允懐【布昭敷着也圣武犹易所谓神武而不杀者汤之德威敷着于天下代桀之虐以吾之寛故天下之民信而懐之也】今王嗣厥德罔不在初立爱惟亲立敬惟长始于家邦终于四海【初即位之初言始不可以不谨也谨始之道孝悌而已孝悌者人心之所同非必人人敎诏之立植也立爱敬于此而形爱敬于彼亲吾亲以及人之亲长吾长以及人之长始于家达于国终而措之天下矣孔子曰立爱自亲始敎民睦也立敬自长始敎民顺也】呜呼先王肇修人纪从谏弗咈先民时若居上克明为下克忠与人不求备检身若不及以至于有万邦兹惟艰哉【人纪三纲五常孝敬之实也上文欲太甲立其爱敬故此言成汤之所修人纪者如下文所云也纲常之理未尝泯没桀废弃之而汤始修复之也咈逆也先民犹前辈旧德也从谏不逆先民是顺非诚于乐善者不能也居上克明言能尽临下之道为下克忠言能尽事上之心○吕氏曰汤之克忠最为难看汤放桀以臣易君岂可为忠不知汤之心最忠者也天命未去人心未离事桀之心曷尝斯须替哉与人之善不求其备检身之诚有若不及其处上下人己之闲又如此是以德日以盛业日以广天命归之人心戴之由七十里而至于有万邦也积累之勤兹亦难矣伊尹前既言夏失天下之易此又言汤得天下之难太甲可不思所以继之哉】敷求哲人俾辅于尔后嗣【敷广也广求贤哲使辅尔后嗣也】制官刑儆于有位曰敢有恒舞于宫酣歌于室时谓巫风敢有殉于货色恒于游畋时谓淫风敢有侮圣言逆忠直逺耆德比顽童时谓乱风惟兹三风十愆卿士有一于身家必丧邦君有一于身国必亡臣下不匡其刑墨具训于蒙士【殉松润反逺于愿反○官刑官府之刑也巫风者常歌常舞若巫觋然也淫过也过而无度也比昵也倒置悖理曰乱好人之所恶恶人之所好也风风化也三风愆之纲也十愆风之目也卿士诸侯十有其一已丧其家亡其国矣墨墨刑也臣下而不能匡正其君则以墨刑加之具详悉也童蒙始学之士则详悉以是训之欲其入官而知所以正谏也当时太甲欲败度纵败礼伊尹先见其微故拳拳及此刘侍讲曰墨即叔向所谓夏书昏墨贼杀臯陶之刑贪以败官为墨】呜呼嗣王祗厥身念哉圣谟洋洋嘉言孔彰惟上帝不常作善降之百祥作不善降之百殃尔惟德罔小万邦惟庆尔惟不德罔大坠厥宗【叹息言太甲当以三风十愆之训敬之于身念而勿忘也谟谓其谋言谓其训洋大孔甚也言其谋训大明不可忽也不常者丢就无定也为善则降之百祥为恶则降之百殃各以类应也勿以小善而不为万邦之庆积于小勿以小恶而为之厥宗之坠不在大盖善必积而后成恶虽小而可惧此总结上文而又以天命人事祸福申戒之也】
　　太甲上【商史录伊尹告戒节次及太甲往复之辞故三篇相属成文其闲或附史臣之语以贯篇意若史家纪传之所载也唐孔氏曰伊训肆命徂后太甲咸有一德皆是告戒太甲不可皆名伊训故随事立称也林氏曰此篇亦训体今文无古文有】
　　惟嗣王不惠于阿衡【惠顺也阿倚衡平也阿衡商之官名言天下之所倚平也亦曰保衡或曰伊尹之号史氏录伊尹之书先此以发之】伊尹作书曰先王顾諟天之明命以承上下神只社稷宗庙罔不只肃天监厥德用集大命抚绥万方惟尹躬克左右厥辟宅师肆嗣王丕承基绪【监音鉴左音佐○顾常目在之也諟古是字明命者上天显然之理而命之我者在天为明命在人为明德伊尹言成汤常目在是天之明命以奉天地神只社稷宗庙无不敬肃故天视其德用集大命以有天下抚安万邦我又身能左右成汤以居民众故嗣王得以大承其基业也】惟尹躬先见于西邑夏自周有终相亦惟终其后嗣王罔克有终相亦罔终嗣王戒哉只尔厥辟辟不辟忝厥祖【先见如字相去声下同○夏都安邑在亳之西故曰西邑夏周忠信也国语曰忠信为周○施氏曰作伪心劳日拙则缺露而不周忠信则无伪故能周而无缺夏之先王以忠信有终故其辅相者亦能有终其后夏桀不能有终故其辅相者亦不能有终嗣王其以夏桀为戒哉当敬尔所以为君之道君而不君则忝辱成汤矣太甲之意必谓伊尹足以任天下之重我虽纵欲未必遽至危亡故伊尹以相亦罔终之言深折其私而破其所恃也】王惟庸罔念闻【庸常也太甲惟若寻常于伊尹之言无所念听此史氏之言】伊尹乃言曰先王昧爽丕显坐以待旦旁求俊彦啓迪后人无越厥命以自覆【昧晦爽明也昧爽云者欲明未明之时也丕大也显亦明也先王于昧爽之时洗濯澡雪大明其德坐以待旦而行之也旁求者求之非一方也彦美士也言汤孜孜为善不遑宁处如此而又旁求俊彦之士以开导子孙太甲毋顚越其命以自取覆亡也】愼乃俭德惟懐永图【太甲欲败度纵败礼盖奢侈失之而无长逺之虑者伊尹言当谨其俭约之德惟懐永乆之谋以约失之者鲜矣此太甲受病之处故伊尹特言之】若虞机张往省括于度则释钦厥止率乃祖攸行惟朕以怿万世有辞【虞虞人也机弩才也括矢拈也度法度射者之所凖望者也释发也言若虞人之射弩机既张必往察其括之合于法度然后发之则发无不中矣钦者肃恭收敛止见虞书率循也钦厥止者所以立本率乃祖者所以致用所谓省括于度则释也王能如是则动无过举近可以慰悦尹心逺可以有誉于后世矣安汝止者圣君之事生而知者也钦厥止者贤君之事学而知者也】王未克变【不能变其旧习也此亦史氏之言】伊尹曰兹乃不义习与性成予弗狎于弗顺营于桐宫密迩先王其训无俾世迷【狎习也弗顺者不顺义理之人也桐成汤墓陵之地伊尹指太甲所为乃不义之事习恶而性成者也我不可使其狎习不顺义理之人于是营宫于桐使亲近成汤之墓朝夕哀思兴起其善以是训之无使终身迷惑而不悟也】王徂桐宫居忧克终允德【徂往也允信也有诸已之谓信实有其德于身也凡人之不善必有从臾以导其为非者太甲桐宫之居伊尹既使其密迩先王陵墓兴发其善心又絶其比昵之党而革其汚染此其所以克终允德也次篇伊尹言嗣王克终厥德又曰允德协于下故史氏言克终允德结此篇以发次篇之意】
　　太甲中
　　惟三祀十有二月朔伊尹以冕服奉嗣王归于亳【太甲终丧明年之正朔也冕冠也唐孔氏曰周礼天子六冕备物尽文惟衮冕耳此盖衮冕之服义或然也奉迎也丧既除以衮冕吉服奉迎以归也】作书曰民非后罔克胥匡以生后非民罔以辟四方皇天眷佑有商俾嗣王克终厥德实万世无疆之休【民非君则不能相正以生君非民则谁与为君者言民固不可无君而君尤不可失民也太甲改过之初伊尹首发此义其喜惧之意深矣夫太甲不义有若性成一旦翻然改悟是岂人力所至盖天命眷商隂诱其衷故嗣王能终其德也向也汤绪几坠今其自是有永岂不为万世无疆之休乎】王拜手稽首曰予小子不明于德自底不类欲败度纵败礼以速戾于厥躬天作孽犹可违自作孽不可逭既往背师保之训弗克于厥初尚赖匡救之德图惟厥终【逭胡玩反○拜手首至手也稽首首至地也太甲致敬于师保其礼如此不类犹不肖也多欲则兴作而乱法度纵肆则放荡而隳礼仪度就事言之也礼就身言之也速召之急也戾罪孽灾逭逃也既往已往也已往既不信伊尹之言不能谨之于始庶几正救之力以图惟其终也当太甲不惠阿衡之时伊尹之言惟恐太甲不听及太甲改过之后太甲之心惟恐伊尹不言夫太甲固困而知之者然昔之迷今之复昔之晦今之明如日月昏蚀一复其旧而光采炫耀万景俱新汤武不可及已岂居成王之下乎】伊尹拜手稽首曰修厥身允德协于下惟明后【伊尹致敬以复太甲也修身则无败度败礼之事允德则有诚身诚意之实德诚于上协和于下惟明后然也】先王子惠困穷民服厥命罔有不悦并其有邦厥邻乃曰徯我后后来无罚【此言汤德所以协下者困穷之民若己子而惠爱之惠之若子则心之爱者诚矣未有诚而不动者也故民服其命无有不得其懽心当时诸侯并汤而有国者其邻国之民乃以汤为我君曰待我君我君来其无罚乎言除其邪虐汤之得民心也如此即仲虺后来其苏之事】王懋乃德视乃烈祖无时豫怠【汤之盘铭曰苟日新日日新又日新汤之所以懋其德者如此太甲亦当勉于其德视烈祖之所为不可顷刻而逸豫怠惰也】奉先思孝接下思恭视逺惟明听德惟聪朕承王之休无斁【思孝则不敢违其祖思恭则不敢忽其臣惟亦思也思明则所视者逺而不蔽于浅近思聪则所听者德而不惑于憸邪此懋德之所从事者太甲能是则我承王之美而无所厌斁也】
　　太甲下
　　伊尹申诰于王曰呜呼惟天无亲克敬惟亲民罔常懐懐于有仁鬼神无常享享于克诚天位艰哉【申诰重诰也天之所亲民之所懐鬼神之所享皆不常也惟克敬有仁克诚而后天亲之民懐之鬼神享之也曰敬曰仁曰诚者各因所主而言天谓之敬者天者理之所在动静语黙不可有一毫之慢民谓之仁者民非元后何戴鳏寡孤独皆人君所当恤鬼神谓之诚者不诚无物诚立于此而后神格于彼三者所当尽如此人君居天之位其可易而为之哉分而言之则三合而言之一德而已太甲迁善未几而伊尹以是告之其才固有大过人者欤】德惟治否德乱与治同道罔不兴与乱同事罔不亡终始愼厥与惟明明后【治去声否俯久反○德者合敬仁诚之称也有是德则治无是德则乱治固古人有行之者矣乱亦古人有行之者也与古之治者同道则无不兴与古之乱者同事则无不亡治而谓之道者盖治因时制宜或损或益事未必同而道则同也乱而谓之事者亡国丧家不过货色游畋作威杀戮等事事同道无不同也治乱之分顾所与如何耳始而与治固可以兴终而与乱则亡亦至矣谨其所与终始如一惟明明之君为然也上篇言惟明后此篇言惟明明后盖明其所已明而进乎前者矣】先王惟时懋敬厥德克配上帝今王嗣有令绪尚监兹哉【敬即克敬惟亲之敬举其一以包其二也成汤勉敬其德德与天合故克配上帝今王嗣有令绪庻几其监视此也】若升髙必自下若陟遐必自迩【此告以进德之序也中庸论君子之道亦谓譬如行逺必自迩譬如登髙必自卑进德修业之喻未有如此之切者吕氏曰自此乃伊尹画一以告太甲也】无轻民事惟难无安厥位惟危【无毋通毋轻民事而思其难毋安君位而思其危】愼终于始【人情孰不欲善终者特安于纵欲以为今日姑若是而他日固改之也然始而不善而能善其终者寡矣桐宫之事往已今其即政临民亦事之一初也】有言逆于汝心必求诸道有言逊于汝志必求诸非道【鲠直之言人所难受巽顺之言人所易从于其所难受者必求诸道不可遽以逆于心而拒之于其所易从者必求诸非道不可遽以逊于志而听之以上五事盖欲太甲矫乎情之偏也】呜呼弗虑胡获弗为胡成一人元良万邦以贞【胡何也弗虑何得欲其谨思之也弗为何成欲其笃行之也元大良善贞正也一人者万邦之仪表一人元良则万邦以正矣】君罔以辩言乱旧政臣罔以宠利居成功邦其永孚于休【弗思弗为安于纵弛先王之法废矣能思能为作其聪明先王之法乱矣乱之为害甚于废也成功非宠利之所可居者至是太甲德已进伊尹有退休之志矣此咸有一德之所以继作也君臣各尽其道邦家永信其休美也○呉氏曰上篇称嗣王不惠于阿衡必其言有与伊尹背违者辩言乱政或太甲所失在此罔以宠利居成功己之所自处者己素定矣下语既非泛论则上语必有为而发也】咸有一德【伊尹致仕而去恐太甲德不纯一及任用非人故作此篇亦训体也史氏取其篇中咸有一德四字以为篇目今文无古文有】
　　伊尹既复政厥辟将告归乃陈戒于德【伊尹已还政太甲将告老而归私邑以一德陈戒其君此史氏本序】曰呜呼天难谌命靡常常厥德保厥位厥德匪常九有以亡【谌信也天之难信以其命之不常也然天命虽不常而常于有德者君德有常则天命亦常而保厥位矣君德不常则天命亦不常而九有以亡矣九有九州也】夏王弗克庸德慢神虐民皇天弗保监于万方啓迪有命眷求一德俾作神主惟尹躬暨汤咸有一德克享天心受天明命以有九有之师爰革夏正【上文言天命无常惟有德则可常于是引桀之所以失天命汤之所以得天命者证之一德纯一之德不杂不息之义即上文所谓常德也神主百神之主享当也汤之君臣皆有一德故能上当天心受天明命而有天下于是改夏建寅之正而为建丑正也】非天私我有商惟天佑于一德非商求于下民惟民归于一德【上言一德故得天得民此言天佑民归皆以一德之故盖反复言之】德惟一动罔不吉德二三动罔不凶惟吉凶不僭在人惟天降灾祥在德【二三则杂矣德之纯则无往而不吉德而杂则无往而不凶僭差也惟吉凶不差在人者惟天之降灾祥在德故也】今嗣王新服厥命惟新厥德终始惟一时乃日新【太甲新服天子之命德亦当新然新德之要在于有常而已终始有常而无闲断是乃所以日新也】任官惟贤才左右惟其人臣为上为德为下为民其难其愼惟和惟一【贤者有德之称才者能也左右者辅弼大臣非贤才之称可尽故曰惟其人夫人臣之职为上为德左右厥辟也为下为民所以宅师也不曰君而曰德者兼君道而言也臣职所系其重如此是必其难其愼难者难于任用愼者愼于听察所以防小人也惟和惟一和者可否相济一者终始如一所以任君子也】德无常师主善为师善无常主协于克一【上文言用人因推取人为善之要无常者不可执一之谓师法协合也德者善之总称善者德之实行一者其本原统会者也德兼众善不主于善则无以得一本万殊之理善原于一不协于一则无以达万殊一本之妙谓之克一者能一之谓也博而求之于不一之善约而会之于至一之理此圣学始终条理之序与夫子所谓一贯者几矣太甲至是而得与闻焉亦异乎常人之改过者欤张氏曰虞书精一数语之外惟此为精密】俾万姓咸曰大哉王言又曰一哉王心克绥先王之禄永底烝民之生【人君惟其心之一故其发诸言也大万姓见其言之大故能知其心之一感应之理自然而然以见人心之不可欺而诚之不可掩也禄者先王所守之天禄也烝众也天禄安民生厚一德之效验也】呜呼七世之庙可以观德万夫之长可以观政【长上声○天子七庙三昭三穆与太祖之庙七七庙亲尽则迁必有德之主则不祧毁故曰七世之庙可以观德天子居万民之上必政敎有以深服乎人而后万民悦服故曰万夫之长可以观政伊尹叹息言德政修否见于后世服乎当时有不可掩者如此】后非民罔使民非后罔事无自广以狭人匹夫匹妇不获自尽民主罔与成厥功【尽子忍在忍二反○罔使罔事即上篇民非后罔克胥匡以生后非民罔以辟四方之意申言君民之相须者如此欲太甲不敢忽也无毋同伊尹又言君民之使事虽有贵贱不同至于取人为善则初无贵贱之闲盖天以一理赋之于人散为万善人君合天下之万善而后理之一者可全也苟自大而狭人匹夫匹妇有一不得自尽于上则一善不备而民主亦无与成厥功矣伊尹于篇终致其警戒之意而言外之旨则又推广其所谓一者如此盖道体之纯全圣功之极致也尝因是言之以为精粹无杂者一也终始无闲者一也该括万善者一也一者通古今达上下万化之原万事之榦语其理则无二语其运则无息语其体则并包而无所遗也咸有一德之书而三者之义悉备前乎伏羲尧舜禹汤后乎文武周公孔子同一揆也】
　　盘庚上【盘庚阳甲之弟自祖乙都耿圯于河水盘庚欲迁于殷而大家世族安土重迁胥动浮言小民虽荡析离居亦惑于利害不适有居盘庚喻以迁都之利不迁之害上中二篇未迁时言下篇既迁后言王氏曰上篇告羣臣中篇告庶民下篇告百官族姓左传谓盘庚之诰实诰体也三篇今文古文皆有但今文三篇合为一】
　　盘庚迁于殷民不适有居率吁众慼出矢言【吁音喩○殷在河南偃师适往吁呼矢誓也史臣言盘庚欲迁于殷民不肯往适有居盘庚率呼众忧之人出誓言以喩之如下文所云也○周氏曰商人称殷自盘庚始自此以前惟称商自盘庚迁都之后于是殷商兼称或只称殷也】曰我王来既爰宅于兹重我民无尽刘不能胥匡以生卜稽曰其如台【尽子忍反○曰盘庚之言也刘杀也盘庚言我先王祖乙来都于耿固重我民之生非欲尽致之死也民适不幸荡析离居不能相救以生稽之于卜亦曰此地无若我何言耿不可居决当迁也】先王有服恪谨天命兹犹不常宁不常厥邑于今五邦今不承于古罔知天之断命矧曰其克从先王之烈【服事也先王有事恪谨天命不敢违越先王犹不敢常安不常其邑于今五迁厥邦矣今不承先王而迁且不知上天之断絶我命况谓其能从先王之大烈乎详此言则先王迁徙亦必有稽卜之事仲丁河亶甲篇逸不可考矣五邦汉孔氏谓汤迁亳仲丁迁嚣河亶甲居相祖乙居耿并盘庚迁殷为五邦然以下文今不承于古文势考之则盘庚之前当自有五迁史记言祖乙迁邢或祖乙两迁也】若顚木之有由蘖天其永我命于兹新邑绍复先王之大业底绥四方【蘖牙葛反又鱼列反○顚仆也由古文作防木生条也顚木譬耿由蘖譬殷也言今自耿迁殷若已仆之木而复生也天其将永我国家之命于殷以继复先王之大业而致安四方乎】盘庚斆于民由乃在位以常旧服正法度曰无或敢伏小人之攸箴王命众悉至于庭【斆胡敎反○斆敎服事箴规也耿地泻卤垫隘而有沃饶之利故小民苦于荡析离居而巨室则总于货寳惟不利于小民而利于巨室故巨室不悦而胥动浮言小民于利害亦相与咨怨闲有能审利害之实而欲迁者则又往往为在位者之所排击阻难不能自达于上盘庚知其然故其敎民必自在位始而其所以敎在位者亦非作为一切之法以整齐之惟举先王旧常迁都之事以正其法度而已然所以正法度者亦非有他焉惟曰使在位之臣无或敢伏小人之所箴规焉耳盖以民患泻卤垫隘有欲迁而以言箴规其上者汝毋得遏絶而使不得自达也众者臣民咸在也史氏将述下文盘庚之训语故先发此】王若曰格汝众予告汝训汝猷黜乃心无傲从康【若曰者非尽当时之言大意若此也汝猷黜乃心者谋去汝之私心也无与毋同毋得傲上之命从己之安盖傲上则不肯迁从康则不能迁二者所当黜之私心也此虽盘庚对众之辞实为羣臣而发以斆民由在位故也】古我先王亦惟图任旧人共政王播告之修不匿厥指王用丕钦罔有逸言民用丕变今汝聒聒起信险肤予弗知乃所讼【逸过也盘庚言先王亦惟谋任旧人共政王播告之修则奉承于内而能不隐匿其指意故王用大敬之宣化于外又无过言以惑众听故民用大变今尔在内则伏小人之攸箴在外则不和吉言于百姓譊譊多言凡起信于民者皆险陂肤浅之説我不晓汝所言果何谓也详此所谓旧人者世臣旧家之人非谓老成人也盖沮迁都者皆世臣旧家之人下文人惟求旧一章可见】非予自荒兹德惟汝含德不惕予一人予若观火予亦拙谋作乃逸【荒废也逸过失也盘庚言非我轻易迁徙自荒废此德惟汝不宣布德意不畏惧于我我视汝情明若观火我亦拙谋不能制命而成汝过失也】若网在纲有条而不紊若农服田力穑乃亦有秋【紊乱也纲举则目张喩下从上小从大申前无傲之戒勤于田亩则有秋成之望喩今虽迁徙劳苦而有永建乃家之利申前从康之戒】汝克黜乃心施实德于民至于婚友丕乃敢大言汝有积德【苏氏曰商之世家大族造言以害迁者欲以苟悦小民为德也故告之曰是何德之有汝曷不去汝私心施实德于民与汝婚姻僚友乎劳而有功此实德也汝能劳而有功则汝乃敢大言曰我有积德曰积德云者亦指世家大族而言申前汝猷黜乃心之戒】乃不畏戎毒于逺迩惰农自安不昬作劳不服田亩越其罔有黍稷【戎大昬强也汝不畏沈溺大害于逺近而惮劳不迁如怠惰之农不强力为劳苦之事不事田亩安有黍稷之可望乎此章再以农喩申言从康之害】汝不和吉言于百姓惟汝自生毒乃败祸奸宄以自灾于厥身乃既先恶于民乃奉其恫汝悔身何及相时憸民犹胥顾于箴言其发有逸口矧予制乃短长之命汝曷弗告朕而胥动以浮言恐沈于众若火之燎于原不可向迩其犹可扑灭则惟尔众自作弗靖非予有咎【恫音通燎卢皎反扑普卜反○吉好也先恶谓恶之先也奉承恫痛相视也憸民小民也逸口过言也逸口尚可畏况我制尔生杀之命可不畏乎恐谓恐动之以祸患沈谓沈陷之于罪恶不可向迩其犹可扑灭者言其势焰虽盛而殄灭之不难也靖安咎过也则惟尔众自为不安非我有过也此章反复辩论申言傲上之害】迟任有言曰人惟求旧器非求旧惟新【任如林反○迟任古之贤人苏氏曰人旧则习器旧则敝当常使旧人用新器也今按盘庚所引其意在人惟求旧一句而所谓求旧者非谓老人但谓求人于世臣旧家云耳详下文意可见若以旧人为老人又何侮老成人之有】古我先王暨乃祖乃父胥及逸勤予敢动用非罚世选尔劳予不掩尔善兹予大享于先王尔祖其从与享之作福作灾予亦不敢动用非德【选须绢反与去声○胥相也敢不敢也非罚非所当罚也世非一世也劳劳于王家也掩蔽也言先王及乃祖乃父相与同其劳逸我岂敢动用非罚以加汝乎世简尔劳不蔽尔善兹我大享于先王尔祖亦以功而配食于庙先王与尔祖父临之在上质之在旁作福作灾皆简在先王与尔祖父之心我亦岂敢动用非德以加汝乎】予告汝于难若射之有志汝无侮老成人无弱孤有幼各长于厥居勉出乃力听予一人之作猷【难言谋迁徙之难也盖迁都固非易事而又当时臣民傲上从康不肯迁徙然我志决迁若射者之必于中有不容但己者弱少之也意当时老成孤幼皆有言当迁者故戒其老成者不可侮孤幼者不可少之也尔臣各谋长逺其居勉出汝力以听我一人迁徙之谋也】无有逺迩用罪伐厥死用德彰厥善邦之臧惟汝众邦之不臧惟予一人有佚罚【用罪犹言为恶用德犹言为善也伐犹诛也言无有逺近亲疎凡伐死彰善惟视汝为恶为善如何尔邦之善惟汝众用德之故邦之不善惟我一人失罚其所当罚也】凡尔众其惟致告自今至于后日各恭尔事齐乃位度乃口罚及尔身弗可悔【致告者使各相告戒也自今以往各敬汝事整齐汝位法度汝言不然罚及汝身不可悔也】
　　盘庚中
　　盘庚作惟涉河以民迁乃话民之弗率诞告用亶其有众咸造勿防在王庭盘庚乃登进厥民【亶当旱反造七到反○作起而将迁之辞殷在河南故涉河诞大亶诚也咸造皆至也勿防戒其毋得防慢也此史氏之言苏氏曰民之弗率不以政令齐之而以话言晓之盘庚之仁也】曰明听朕言无荒失朕命【荒废也】呜呼古我前后罔不惟民之承保后胥慼鲜以不浮于天时【承敬也苏氏曰古谓过为浮浮之言胜也后既无不惟民之敬故民亦保后相与忧其忧虽有天时之灾鲜不以人力胜之也林氏曰忧民之忧者民亦忧其忧罔不惟民之承忧民之忧也保后胥慼民亦忧其忧也】殷降大虐先王不懐厥攸作视民利用迁汝曷弗念我古后之闻承汝俾汝惟喜康共非汝有咎比于罚【比毘至反○先王以天降大虐不敢安居其所兴作视民利当迁而已尔民何不念我以所闻先王之事凡我所以敬汝使汝者惟喜与汝同安尔非为汝有罪比于罚而谪迁汝也】予若吁懐兹新邑亦惟汝故以丕从厥志【我所以招呼懐来于此新邑者亦惟以尔民荡析离居之故欲承汝俾汝康共以大从尔志也或曰盘庚迁都民咨胥怨而此以为丕从厥志何也苏氏曰古之所谓从众者非从其口之所不乐而从其心之所不言而同然者夫趋利而避害舍危而就安民心同然也殷亳之迁实斯民所利特其一时为浮言摇动怨咨不乐使其即安危利害之实而反求其心则固其所大欲者矣】今予将试以汝迁安定厥邦汝不忧朕心之攸困乃咸大不宣乃心钦念以忱动予一人尔惟自鞠自苦若乘舟汝弗济臭厥载尔忱不属惟胥以沈不其或稽自怒曷瘳【忱时任反乘平声瘳丑鸠反○上文言先王惟民之承而民亦保后胥慼今我亦惟汝故安定厥邦而汝乃不忧我心之所困乃皆不宣布腹心钦念以诚感动于我尔徒为此纷纷自取穷苦譬乘舟不以时济必败壊其所资今汝从上之诚闲断不属安能有济惟相与以及沈溺而已诗曰其何能淑载胥及溺正此意也利害若此尔民而罔或稽察焉是虽怨疾忿怒何损于困苦乎】汝不谋长以思乃灾汝诞劝忧今其有今罔后汝何生在上【汝不为长久之谋以思其不迁之灾是汝大以忧而自劝也孟子曰安其危而利其灾乐其所以亡劝忧之谓也有今犹言有今日也罔后犹言无后日也上天也今其有今罔后是天断弃汝命汝有何生理于天乎下文言迓续乃命于天盖相首尾之辞】今予命汝一无起秽以自臭恐人倚乃身迂乃心【迂云居反○尔民当一心以听上无起秽恶以自臭败恐浮言之人倚汝之身迂汝之心使汝邪僻而无中正之见也】予迓续乃命于天予岂汝威用奉畜汝众【畜许六反○我之所以迁都者正以迎续汝命于天予岂以威胁汝哉用以奉养汝众而已】予念我先神后之劳尔先予丕克羞尔用懐尔然【神后先王也羞养也即上文畜养之意言我思念我先神后之劳尔先人我大克羞养尔者用懐念尔故也】失于政陈于兹髙后丕乃崇降罪疾曰曷虐朕民【陈久崇大也耿圯而不迁以病我民是失政而久于此也髙后汤也汤必大降罪疾于我曰何为而虐害我民盖人君不能为民图安是亦虐之也】汝万民乃不生生暨予一人猷同心先后丕降与汝罪疾曰曷不暨朕幼孙有比故有爽德自上其罚汝汝罔能迪【比毘至反○乐生兴事则其生也厚是谓生生先后泛言商之先王也幼孙盘庚自称之辞比同事也爽失也言汝民不能乐生兴事与我同心以迁我先后大降罪疾于汝曰汝何不与朕幼小之孙同迁乎故汝有失德自上其罚汝汝无道以自免也】古我先后既劳乃祖乃父汝共作我畜民汝有戕则在乃心我先后绥乃祖乃父乃祖乃父乃断弃汝不救乃死【戕慈良反断都管反○既劳乃祖乃父者申言劳尔先也汝共作我畜民者汝皆为我所畜之民也戕害也绥懐来之意谓汝有戕害在汝之心我先后固已知之懐来汝祖汝父汝祖汝父亦断弃汝不救汝死也】兹予有乱政同位具乃贝玉乃祖乃父丕乃告我髙后曰作丕刑于朕孙迪髙后丕乃崇降弗祥【乱治也具多取而兼有之谓言若我治政之臣所与共天位者不以民生为念而务富贝玉者其祖父亦告我成汤作丕刑于其子孙啓成汤丕乃崇降弗祥而不赦也此章先儒皆以为责臣之辞然详其文势曰兹予有乱政同位则亦对民庶责臣之辞非直为羣臣言也按上四章言君有罪民有罪臣有罪我髙后与尔民臣祖父一以义断之无所赦也王氏曰先王设敎因俗之善而导之反俗之恶而禁之方盘庚时商俗衰士大夫弃义即利故盘庚以具贝玉为戒此反其俗之恶而禁之者也自成周以上莫不事死如事生事亡如事存故其俗皆严鬼神以经考之商俗为甚故盘庚特称先后与臣民之祖父崇降罪疾为告此因其俗之善而导之者也】呜呼今予告汝不易永敬大恤无胥絶逺汝分猷念以相从各设中于乃心【告汝不易即上篇告汝于难之意大恤大忧也今我告汝以迁都之难汝当永敬我之所大忧念者君民一心然后可以有济苟相絶逺而诚不属则殆矣分猷者分君之所图而共图之分念者分君之所念而共念之相从相与也中者极至之理各以极至之理存于心则知迁徙之议为不可易而不为浮言横议之所动摇也】乃有不吉不迪顚越不恭暂遇奸宄我乃劓殄灭之无遗育无俾易种于兹新邑【易夷益反种之勇反○乃有不善不道之人顚陨逾越不恭上命者及暂时所遇为奸为宄劫掠行道者我小则加以劓大则殄灭之无有遗育毋使移其种于此新邑也迁徙道路艰关恐奸人乗隙生变故严明号令以告勑之】往哉生生今予将试以汝迁永建乃家【往哉往新邑也方迁徙之时人懐旧土之念而未见新居之乐故再以生生勉之振起其怠惰而作其趋事也试用也今我将用汝迁永立乃家为子孙无穷之业也】
　　盘庚下
　　盘庚既迁奠厥攸居乃正厥位绥爰有众【盘庚既迁新邑定其所居正君臣上下之位慰劳臣民迁徙之劳以安有众之情也此史氏之言】曰无戏怠懋建大命【曰盘庚之言也大命非常之命也迁国之初臣民上下正当勤劳尽瘁趋事赴功以为国家无穷之计故盘庚以无戏怠戒之以建大命勉之】今予其敷心腹肾肠歴告尔百姓于朕志罔罪尔众尔无共怒协比谗言予一人【肾是忍反比毘至反○歴尽也百姓畿内民庶百官族姓亦在其中】古我先王将多于前功适于山用降我凶德嘉绩于朕邦【古我先王汤也适于山往于亳也契始居亳其后屡迁成汤欲多于前人之功故复往居亳按立政三亳郑氏曰东成臯南轘辕西降谷以亳依山故曰适于山也降下也依山地髙水下而无河圮之患故曰用下我凶德嘉绩美功也】今我民用荡析离居罔有定极尔谓朕曷震动万民以迁【今耿为河水圯壊沈溺垫隘民用荡析离居无有定止将陷于凶德而莫之救尔谓我何故震动万民以迁也】肆上帝将复我髙祖之德乱越我家朕及笃敬恭承民命用永地于新邑【乃上天将复我成汤之德而治及我国家我与一二笃敬之臣敬承民命用长居于此新邑也】肆予冲人非废厥谋吊由灵各非敢违卜用宏兹贲【冲童吊至由用灵善也宏贲皆大也言我非废尔众谋乃至用尔众谋之善者指当时臣民有审利害之实以为当迁者言也尔众亦非敢固违我卜亦惟欲宏大此大业尔言尔众亦非有他意也盖盘庚于既迁之后申彼此之情释疑惧之意明吾前日之用谋略彼既往之傲惰委曲忠厚之意蔼然于言辞之表大事以定大业以兴成汤之泽于是而益永盘庚其贤矣哉】呜呼邦伯师长百执事之人尚皆隐哉【隐痛也盘庚复叹息言尔诸侯公卿百执事之人庶几皆有所隐痛于心哉】予其懋简相尔念敬我众【相尔雅曰导也我懋勉简择导汝以念敬我之民众也】朕不肩好货敢恭生生鞠人谋人之保居叙钦【肩任敢勇也鞠人谋人未详或曰鞠养也我不任好贿之人惟勇于敬民以其生生为念使鞠人谋人之保居者吾则叙而用之钦而礼之也】今我既羞告尔于朕志若否罔有弗钦【否俯九反○羞进也若者如我之意即敢恭生生之谓否者非我之意即不肩好货之谓二者尔当深念无有不敬我所言也】无总于货寳生生自庸【无母同总聚也庸民功也此则戒其所不可为勉其所当为也】式敷民德永肩一心【式敬也敬布为民之德永任一心欲其久而不替也盘庚篇终戒勉之意一节严于一节而终以无穷期之盘庚其贤矣哉苏氏曰民不悦而犹为之先王未之有也祖乙圯于耿盘庚不得不迁然使先王处之则动民而民不惧劳民而民不怨盘庚德之衰也其所以信于民者未至故纷纷如此然民怨诽逆命而盘庚终不怒引咎自责益开众言反复告谕以口舌代斧钺忠厚之至此殷之所以不亡而复兴也后之君子厉民以自用者皆以盘庚借口予不可以不论】
　　説命上【説命记髙宗命傅説之言命之曰以下是也犹蔡仲之命微子之命后世命官制词其原盖出于此上篇记得説命相之辞中篇记説为相进戒之辞下篇记説论学之辞总谓之命者髙宗命説实三篇之纲领故总称之今文无古文有】
　　王宅忧亮隂三祀既免丧其惟弗言羣臣咸谏于王曰呜呼知之曰明哲明哲实作则天子惟君万邦百官承式王言惟作命不言臣下罔攸禀令【亮龙张反隂鸟含反○亮亦作谅隂古作闇按丧服四制髙宗谅隂三年郑氏注云谅古作梁楣谓之梁闇读如鹑防之防闇谓庐也即倚庐之庐仪礼翦屏柱楣郑氏谓柱楣所谓梁闇是也宅忧亮隂言宅忧于梁闇也先儒以亮隂为信默不言则于谅隂三年不言为语复而不可解矣君薨百官总已听于冢宰居忧亮隂不言礼之常也髙宗丧父小乙惟既免丧而犹弗言羣臣以其过于礼也故咸谏之叹息言有先知之德者谓之明哲明哲实为法于天下今天子君临万邦百官皆奉承法令王言则为命不言则臣下无所禀令矣】王庸作书以诰曰以台正于四方台恐德弗类兹故弗言恭默思道梦帝赉予良弼其代予言【庸用也髙宗用作书告喩羣臣以不言之意言以我表正四方任大责重恐德不类于前人故不敢轻易发言惟恭敬渊黙以思治道梦帝与我贤辅其将代我言矣盖髙宗恭黙思道之心纯一不二与天无闲故梦寐之闲帝赉良弼其念虑所孚精神所格非偶然而得者也】乃审厥象俾以形旁求于天下説筑傅岩之野惟肖【审详也详所梦之人绘其形象旁求于天下旁求者求之非一方也筑居也今言所居犹谓之卜筑傅岩在虞虢之闲肖似也与所梦之形相似】爰立作相王置诸其左右【于是立以为相按史记髙宗得説与之语果圣人乃举以为相书不言省文也未接语而遽命相亦无此理置诸左右盖以冢宰兼师保也荀卿曰学莫便乎近其人置诸左右者近其人以学也史臣将记髙宗命説之辞先叙事始如此】命之曰朝夕纳诲以辅台德【此下命説之辞朝夕纳诲者无时不进善言也孟子曰人不足与适也政不足与闲也惟大人为能格君心之非髙宗既相説处之以师之职而又命之朝夕纳诲以辅台德可谓知所本矣吕氏曰髙宗见道明故知顷刻不可无贤人之言】若金用汝作砺若济巨川用汝作舟楫若岁大旱用汝作霖雨【三日雨为霖髙宗托物以喩望説纳诲之切三语虽若一意然一节深一节也】啓乃心沃朕心【啓开也沃灌溉也啓乃心者开其心而无隐沃朕心者溉我心而厌饫也】若药弗瞑厥疾弗瘳若跣弗视地厥足用伤【瞑眠见反荧绢反跣苏典反○方言曰饮药而毒海岱之闲谓之瞑瘳愈也弗瞑喩臣之言不苦口也弗视地喩我之行无所见也】惟暨乃僚罔不同心以匡乃辟俾率先王迪我髙后以康兆民【辟必益反○匡正率循也先王商先哲王也説既作相总百官则卿士而下皆其僚属髙宗欲傅説暨其僚属同心正救使循先王之道蹈成汤之迹以安天下之民也】呜呼钦予时命其惟有终【敬我是命其思有终也是命上文所命者】説复于王曰惟木从绳则正后从谏则圣后克圣臣不命其承畴敢不祗若王之休命【答钦予时命之语木从绳喩后从谏明谏之决不可不受也然髙宗当求受言于己不必责进言于臣君果从谏臣虽不命犹且承之况命之如此谁敢不敬顺其美命乎】
　　説命中
　　惟説命总百官【説受命总百官冢宰之职也】乃进于王曰呜呼明王奉若天道建邦设都树后王君公承以大夫师长不惟逸豫惟以乱民【后王天子也君公诸侯也治乱曰乱明王奉顺天道建邦设都立天子诸侯承以大夫师长制为君臣上下之礼以尊临卑以下奉上非为一人逸豫之计而已也惟欲以治民焉耳】惟天聪明惟圣时宪惟臣钦若惟民从乂【天之聪明无所不闻无所不见无他公而已矣人君法天之聪明出于公则臣敬顺而民亦从治矣】一惟口起羞惟甲胄起戎惟衣裳在笥惟干戈省厥躬王惟戒兹允兹克明乃罔不休【胄又反○言语所以文身也轻出则有起羞之患甲胄所以衞身也轻动则有起戎之忧二者所以为己当虑其患于人也衣裳所以命有德必谨于在笥者戒其有所轻予干戈所以计有罪必严于省躬者戒其有所轻动二者所以加人当审其用于己也王惟戒此四者信此而能明焉则政治无不休美矣】惟治乱在庶官官不及私昵惟其能爵罔及恶德惟其贤【昵尼亦反○庶官治乱之原也庶官得其人则治不得其人则乱王制曰论定而后官之任官而后爵之六卿百执事所谓官也公卿大夫士所谓爵也官以任事故曰能爵以命德故曰贤惟贤惟能所以治也私昵恶德所以乱也○按古者公侯伯子男爵之于侯国公卿大夫士爵之于朝廷此言庶官则爵为公卿大夫士也○呉氏曰恶德犹凶德也人君当用吉士凶德之人虽有过人之才爵亦不可及】虑善以动动惟厥时【善当乎理也时时措之宜也虑固欲其当乎理然动非其时犹无益也圣人酬酢斯世亦其时而已】有其善丧厥善矜其能丧厥功【自有其善则己不加勉而德矣自矜其能则人不効力而功隳矣】惟事事乃其有备有备无患【惟事其事乃其有备有备故无患也张氏曰修车马备器械事乎兵事则兵有其备故外侮不能为之忧简稼器修稼政事乎农事则农有其备故水旱不能为之害所谓事事有备无患者如此】无啓宠纳侮无耻过作非【毋开宠幸而纳人之侮毋耻过误而遂己之非过误出于偶然作非出于有意】惟厥攸居政事惟醇【居止而安之义安于义理之所止也义理出于勉强则犹二也义理安于自然则一矣一故政事醇而不杂也】黩于祭祀时谓弗钦礼烦则乱事神则难【黩徒谷反○祭不欲黩黩则不敬礼不欲烦烦则扰乱皆非所以交鬼神之道也商俗尚鬼髙宗或未能脱于流俗事神之礼必有过焉祖己戒其祀无丰昵傅説盖因其失而正之也】王曰旨哉説乃言惟服乃不良于言予罔闻于行【旨美也古人于饮食之美者必以旨言之盖有味其言也服行也髙宗赞美説之所言谓可服行使汝不善于言则我无所闻而行之也苏氏曰説之言譬如药石虽散而不一然一言一药皆足以治天下之公患所谓古之立言者】説拜稽首曰非知之艰行之惟艰王忱不艰允协于先王成德惟説不言有厥咎【髙宗方味説之所言而説以为得于耳者非难行于身者为难王忱信之亦不为难信可合成汤之成德説于是而犹有所不言则有其罪矣上篇言后克圣臣不命其承所以广其从谏之量而将告以为治之要也此篇言允协先王成德惟説不言有厥咎所以责其躬行之实将进其为学之説也皆引而不发之义】
　　説命下
　　王曰来汝説台小子旧学于甘盘既乃遯于荒野入宅于河自河徂亳暨厥终罔显【甘盘臣名君奭言在武丁时则有若甘盘遯退也髙宗言我小子旧学于甘盘已而退于荒野后又入居于河自河徂亳迁徙不常歴叙其废学之因而叹其学终无所显明也无逸言髙宗旧劳于外爰暨小人与此相应国语亦谓武丁入于河自河徂亳唐孔氏曰髙宗为王子时其父小乙欲其知民之艰苦故使居民闲也苏氏谓甘盘遯于荒野以台小子语脉推之非是】尔惟训于朕志若作酒醴尔惟麴糵若作和羹尔惟盐梅尔交修予罔予弃予惟克迈乃训【心之所之谓之志迈行也范氏曰酒非麴糵不成羹非盐梅不和人君虽有美质必得贤人辅导乃能成德作酒者麴多则太苦糵多则太甘麴糵得中然后成酒作羹者盐过则咸梅过则酸盐梅得中然后成羹臣之于君当以柔济刚可济否左右规正以成其德故曰尔交修予尔无我弃我能行尔之言也孔氏曰交者非一之义】説曰王人求多闻时惟建事学于古训乃有获事不师古以克永世匪説攸闻【求多闻者资之人学古训者反之己古训者古先圣王之训载修身治天下之道二典三谟之类是也説称王而告之曰人求多闻者是惟立事然必学古训深识义理然后有得不师古训而能长治久安者非説所闻甚言无此理也○林氏曰傅説称王而告之与禹称舜曰帝光天之下文势正同】惟学逊志务时敏厥修乃来允懐于兹道积于厥躬【逊谦抑也务专力也时敏者无时而不敏也逊其志如有所不能敏于学如有所不及虚以受人勤以励己则其所修如泉始达源源乎其来矣兹此也笃信而深念乎此则道积于身不可以一二计矣夫修之来来之积其学之得于己者如此】惟斆学半念终始典于学厥德脩罔觉【斆胡敎反○斆敎也言敎人居学之半盖道积厥躬者体之立斆学于人者用之行兼体用合内外而后圣学可全也始之自学学也终之敎人亦学也一念终始常在于学无少闲断则德之所修有不知其然而然者矣或曰受敎亦曰斆斆于为学之道半之半须自得此説极为新巧但古人论学语皆平正的实此章句数非一不应中闲一语独尔巧险此盖后世释敎机权而误以论圣贤之学也】监于先王成宪其永无愆【宪法愆过也言德虽造于罔觉而法必监于先王先王成法者子孙之所当守者也孟子言遵先王之法而过者未之有也亦此意】惟説式克钦承旁招俊乂列于庶位【式用也言髙宗之德苟至于无愆则説用能敬承其意广求俊乂列于众职盖进贤虽大臣之责然髙宗之德未至则虽欲进贤有不可得者】王曰呜呼説四海之内咸仰朕德时乃风【风敎也天下皆仰我德是汝之敎也】股肱惟人良臣惟圣【手足备而成人良臣辅而君圣髙宗初以舟楫霖雨为喩继以麴糵盐梅为喩至此又以股肱惟人为喩其所造益深所望益切矣】昔先正保衡作我先王乃曰予弗克俾厥后惟尧舜其心愧耻若挞于市一夫不获则曰时予之辜佑我烈祖格于皇天尔尚明保予罔俾阿衡专美有商【先正先世长官之臣保安也保衡犹阿衡作兴起也挞于市耻之甚也不获不得其所也髙宗举伊尹之言谓其自任如此故能辅我成汤功格于皇天尔庶几明以辅我无使伊尹专美于我商家也傅説以成汤望髙宗故曰协于先王成德监于先王成宪髙宗以伊尹望傅説故曰罔俾阿衡专美有商】惟后非贤不乂惟贤非后不食其尔克绍乃辟于先王永绥民説拜稽首曰敢对扬天子之休命【君非贤臣不与共治贤非其君不与共食言君臣相遇之难如此克者责望必能之辞敢者自信无慊之辞对者对以己扬者于众休命上文髙宗所命也至是髙宗以成汤自期傅説以伊尹自任君臣相勉励如此异时髙宗为商令王傅説为商贤佐果无愧于成汤伊尹也宜哉】
　　髙宗肜日【髙宗肜祭有雊雉之异祖己训王史氏以为篇亦训体也不言训者以既有髙宗之训故只以篇首四字为题今文古文皆有】
　　髙宗肜日越有雊雉【肜音融雊居候反○肜祭明日又祭之名殷曰肜周曰绎雊鸣也于肜日有雊雉之异盖祭祢庙也序言汤庙者非是】祖己曰惟先格王正厥事【格正也犹格其非心之格详下文髙宗祀丰于昵昵者祢庙也丰于昵失礼之正故有雊雉之异祖己自言当先格王之非心然后正其所失之事惟天监民以下格王之言王司敬民以下正事之言也】乃训于王曰惟天监下民典厥义降年有永有不永非天夭民民中絶命【监音鉴夭于兆反○典主也义者理之当然行而宜之之谓言天监视下民其祸福予夺惟主义如何尔降年有永有不永者义则永不义则不永非天夭折其民民自以非义而中絶其命也意髙宗之祀必有祈年请命之事如汉武帝五畤杞之类祖己言永年之道不在祷祠在于所行义与不义而已祷祠非永年之道也言民而不言君者不敢斥也】民有不若德不听罪天既孚命正厥德乃曰其如台【不若德不顺于德不听罪不服其罪谓不改过也孚命者以妖孽为符信而谴告之也言民不顺德不服罪天既以妖孽为符信而谴告之欲其恐惧修省以正德民乃曰孽祥其如我何则天必诛絶之矣祖己意谓髙宗当因雊雉以自省不可谓适然而自恕夫数祭丰昵徼福于神不若德也黩于祭祀傅説尝以进戒意或吝改不听罪也雊雉之异是天既孚命正厥德矣其可谓妖孽其如我何邪】呜呼王司敬民罔非天典祀无丰于昵【司主嗣也王之职主于敬民而已徼福于神非王之事也况祖宗莫非天之嗣主祀其可独丰于昵庙乎】
　　西伯戡黎【戡音堪○西伯文王也名昌姓姬氏戡胜也黎国名在上党壶关之地按史记文王脱羑里之囚献洛西之地纣赐弓矢鈇钺使得专征伐为西伯文王既受命黎为不道于是举兵伐而胜之祖伊知周德日盛既已戡黎纣恶不悛势必及殷故恐惧奔告于王庶几王之改之也史录其言以为此篇诰体也今文古文皆有○或曰西伯武王也史记尝载纣使胶鬲观兵胶鬲问之曰西伯曷为而来则武王亦继文王为西伯矣】
　　西伯既戡黎祖伊恐奔告于王【下文无及戡黎之事史氏特标此篇首以见祖伊告王之因也祖姓伊名祖己后也奔告自其邑奔走来告纣也】曰天子天既讫我殷命格人元龟罔敢知吉非先王不相我后人惟王淫戏用自絶【祖伊将言天讫殷命故特呼天子以感动之讫絶也格人犹言至人也格人元龟皆能先知吉凶者言天既已絶我殷命格人元龟皆无敢知其吉者甚言凶祸之必至也非先王在天之灵不佑我后人我后人淫戏用自絶于天耳】故天弃我不有康食不虞天性不迪率典【康安虞度也典常法也纣自絶于天故天弃殷不有康食饥馑荐臻也不虞天性民失常心也不迪率典废壊常法也】今我民罔弗欲丧曰天曷不降威大命不挚今王其如台【大命非常之命挚至也史记云大命胡不至民苦纣虐无不欲殷之亡曰天何不降威于殷而受大命者何不至乎今王其无如我何言纣不复能君长我也上章言天弃殷此章言民弃殷祖伊之言可谓痛切明着矣】王曰呜呼我生不有命在天【纣叹息谓民虽欲亡我我之生独不有命在天乎】祖伊反曰呜呼乃罪多参在上乃能责命于天【参仓含反○纣既无改过之意祖伊退而言曰尔罪众多参列在上乃能责其命于天邪吕氏曰责命于天惟与天同德者方可】殷之即丧指乃功不无戮于尔邦【功事也言殷即丧亡矣指汝所为之事其能免戮于商邦乎苏氏曰祖伊之谏尽言不讳汉唐中主所不能容者纣虽不改而终不怒祖伊得全则后世人主有不如纣者多矣愚读是篇而知周德之至也祖伊以西伯戡黎不利于殷故奔告于纣意必及西伯戡黎不利于殷之语而入以告后出以语人未尝有一毫及周者是知周家初无利天下之心其戡黎也义之所当伐也使纣迁善改过则周将终守臣节矣祖伊殷之贤臣也知周之兴必不利于殷又知殷之亡初无与于周故因戡黎告讨反覆乎天命民情之可畏而略无及周者文武公天下之心于是可见】微子【微国名子爵也微子名啓帝乙长子纣之庶母兄也微子痛殷之将亡谋于箕子比干史录其问答之语亦诰体也以篇首有微子二字因以名篇今文古文皆有】
　　微子若曰父师少师殷其弗或乱正四方我祖底遂陈于上我用沈酗于酒用乱败厥德于下【酗吁句反○父师太师三公箕子也少师孤卿比干也弗或者不能或如此也乱治也言纣无道无望其能治正天下也底致陈列也我祖成汤致功陈列于上而子孙沈酗于酒败乱其德于下沈酗言我而不言纣者过则归己犹不忍斥言之也】殷罔不小大好草窃奸宄卿士师师非度凡有辜罪乃罔恒获小民方兴相为敌雠今殷其沦丧若渉大水其无津涯殷遂丧越至于今【殷之人民无小无大皆好草窃奸宄上而卿士亦皆相师非法上下容隐凡有冒法之人无有得其罪者小民无所畏惧强凌弱众暴寡方起雠怨争鬬侵夺纲纪荡然沦丧之形茫无畔岸若涉大水无有津涯殷之丧亡乃至于今日乎微子上陈祖烈下述丧乱哀怨痛切言有尽而意无穷数千载之下犹使人伤感悲愤后世人主观此亦可深监矣】曰父师少师我其发出狂吾家耄逊于荒今尔无指告予顚隮若之何其【出尺类反隮牋西反○曰者微子更端之辞也何其语辞言纣发出顚狂暴虐无道我家老成之人皆逃遁于荒野危亡之势如此今尔无所指示告我以顚陨隮堕之事将若之何哉盖微子忧危之甚特更端以问救乱之策言我而不言纣者亦上章我用沈酗之义】父师若曰王子天毒降灾荒殷邦方兴沈酗于酒【此下箕子之答也王子微子也自纣言之则纣无道故天降灾自天下言之则纣之无道亦天之数箕子归之天者以见其忠厚敬君之意与小旻诗言旻天疾威敷于下土意同方兴者言其方兴而未艾也此答微子沈酗于酒之语而有甚之之意下同】乃罔畏畏咈其耇长旧有位人【乃罔畏畏者不畏其所当畏也孔子曰君子有三畏畏天命畏大人畏圣人之言咈逆也耇长老成之人也纣惟不畏其所当畏故老成旧有位者纣皆咈逆而弃逐之即武王所谓播弃黎老者此答微子发狂耄逊之语以上文特发问端故此先答之】今殷民乃攘窃神只之牺牷牲用以容将食无灾【攘如羊反牷音全○色纯曰牺体完曰牷牛羊豕曰牲牺牷牲祭祀天地之物礼之最重者犹为商民攘窃而去有司用相容隐将而食之且无灾祸岂特草窃奸宄而已哉此答微子草窃奸宄之语】降监殷民用乂雠敛召敌雠不怠罪合于一多瘠罔诏【雠敛若仇敌掊敛之也不怠力行而不息也诏告也下视殷民凡上所用以治之者无非雠敛之事夫上以雠而敛下则下必为敌以雠上下之敌雠实上之雠敛以召之而纣方且召敌雠不怠君臣上下同恶相济合而为一故民多饥殍而无所告也此答微子小民相为敌雠之语】商今其有灾我兴受其败商其沦丧我罔为臣仆诏王子出迪我旧云刻子王子弗出我乃顚隮【商今其有灾我出当其祸败商若沦丧我断无臣仆他人之理诏告也告微子以去为道盖商祀不可无人微子去则可以存商祀也刻害也箕子旧以微子长且贤劝帝乙立之帝乙不从卒立纣纣必忌之是我前日所言适以害子子若不去则祸必不免我商家宗祀始陨坠而无所托矣箕子自言其义决不可去而微子之义决不可不去也此答微子沦丧顚隮之语】自靖人自献于先王我不顾行遯【上文既答微子所言至此则告以彼此去就之义靖安也各安其义之所当尽以自达其志于先王使无愧于神明而已如我则不复顾行遯也按此篇微子谋于箕子比干箕子答如上文而比干独无所言者得非比干安于义之当死而无复言欤孔子曰殷有三仁焉三仁之行虽不同而皆出乎天理之正各得其心之所安故孔子皆许之以仁而所谓自靖者即此也○又按左传楚克许许男面防衔璧衰绖舆榇以见楚子楚子问诸逢伯逢伯曰昔武王克商微子啓如是武王亲释其缚受其璧而祓之焚其榇礼而命之然则微子适周乃在克商之后而此所谓去者特去其位而逃遯于外耳论微子之去者当详于是】













　　书经集传卷三
<经部,书类,书经集传>
　　钦定四库全书
　　书经集传卷四　　　　　　宋　蔡沈　撰周书【周文王国号后武王因以为有天下之号书凡三十二篇】
　　泰誓上【泰大同国语作太武王伐殷史録其誓师之言以其大会孟津编书者因以泰誓名之上篇未渡河作后二篇既渡河作今文无古文有○按伏生二十八篇本无泰誓武帝时伪泰誓出与伏生今文书合为二十九篇孔壁书虽岀而未传于世故汉儒所引皆用伪泰誓如曰白鱼入于王舟有火复于王屋流为乌太史公记周本纪亦载其语然伪泰誓虽知剽窃经传所引而古书亦不能尽见故后汉马融得疑其伪谓泰誓按其文若浅露吾又见书传多矣所引泰誓而不在泰誓者甚多至晋孔壁古文书行而伪泰誓始废○吴氏曰汤武皆以兵受命然汤之辞裕武王之辞迫汤之数桀也恭武之数纣也傲学者不能无憾疑其书之晚出或非尽当时之本文也】
　　惟十有三年春大会于孟津【十三年者武王即位之十三年也春者孟春建寅之月也孟津见禹贡○按汉孔氏言虞芮质成为文王受命改元之年凡九年而文王崩武王立二年而观兵三年而伐纣合为十有三年此皆惑于伪书泰誓之文而误解九年大綂未集与夫观政于商之语也古者人君即位则称元年以计其在位之乆近常事也自秦惠文始改十四年为后元年汉文帝亦改十七年为后元年自后説春秋因以改元为重欧阳氏曰果重事欤西伯即位已改元年中闲不宜改元而又改元至武王即位宜改元而反不改元乃上冒先君之元年并其居丧称十一年及其灭商而得天下其事大于听讼逺矣而又不改元由是言之谓文王受命改元武王冒文王之元年者皆妄也欧阳氏之辨极为明着但其曰十一年者亦惑于书序十一年之误也详见序篇又按汉孔氏以春为建子之月盖谓三代改正朔必改月数改月数必以其正为四时之首序言一月戊午既以一月为建子之月而经又系之以春故遂以建子之月为春夫改正朔不改月数于太甲辨之详矣而四时改易尤为无义冬不可以为春寒不可以为暖固不待辨而明也或曰郑氏笺诗维暮之春亦言周之季春于夏为孟夏曰此汉儒承袭之误耳且臣工诗言维暮之春亦又何求如何新畬于皇来牟将受厥明盖言暮春则当治其新畬矣今如何哉然牟麦将熟可以受上帝之明赐夫牟麦将熟则建辰之月夏正季春审矣郑氏于诗且不得其义则其考之固不审也不然则商以季冬为春周以仲冬为春四时反逆皆不得其正岂三代圣人奉天之政乎】王曰嗟我友邦冢君越我御事庶士明听誓【王曰者史臣追称之也友邦亲之也冡君尊之也越及也御事治事者庶士众士也告以伐商之意且欲其听之审也】惟天地万物父母惟人万物之灵亶聪明作元后元后作民父母【亶诚实无妄之谓言聪明出于天性然也大哉乾元万物资始至哉坤元万物资生天地者万物之父母也万物之生惟人得其秀而灵具四端备万善知觉独异于物而圣人又得其最秀而最灵者天性聪明无待勉强其知先知其觉先觉首出庶物故能为大君于天下而天下之疲癃残疾得其生鳏寡孤独得其养举万民之众无一而不得其所焉则元后者又所以为民之父母也夫天地生物而厚于人天地生人而厚于圣人其所以厚于圣人者亦惟欲其君长乎民而推天地父母斯民之心而已天之为民如此则任元后之责者可不知所以作民父母之义乎商纣失君民之道故武王发此是虽一时誓师之言而实万世人君之所当体念也】今商王受弗敬上天降灾下民【受纣召也言纣慢天虐民不知所以作民父母也慢天虐民之实即下文所云也】沈湎冒色敢行暴虐罪人以族官人以世惟宫室台榭陂池侈服以残害于尔万姓焚炙忠良刳剔孕妇皇天震怒命我文考肃将天威大勳未集【湎弥兖反陂班縻反刳空胡反○沈湎溺于酒也冒色冐乱女色也族亲族也一人有罪刑及亲族也世子弟也官使不择贤才惟因父兄而宠任子弟也土高曰台有木曰榭泽障曰陂停水曰池侈奢也焚炙炮烙刑之类刳剔割剥也皇甫谧云纣剖比干妻以视其胎未知何据纣虐害无道如此故皇天震怒命我文王敬将天威以除邪虐大功未集而文王崩愚谓大勳在文王时未尝有意至纣恶贯盈武王伐之叙文王之辞不得不尔学者当言外得之】肆予小子发以尔友邦冢君观政于商惟受罔有悛心乃夷居弗事上帝神祗遗厥先宗庙弗祀牺牲粢盛既于凶盗乃曰吾有民有命罔惩其侮【悛且缘反○肆故也观政犹伊尹所谓万夫之长可以观政八百诸侯背商归周则商政可知先儒以观政为观兵误矣悛改也夷蹲踞也武王言故我小子以尔诸侯之向背观政之失得于商今诸侯背叛既已如此而纣无有悔悟改过之心夷踞而居废上帝百神宗庙之祀牺牲粢盛以为祭祀之备者皆尽于凶恶盗贼之人即箕子所谓攘窃神祗之牺牷牲者也受之慢神如此乃谓我有民社我有天命而无有惩戒其侮慢之意】天佑下民作之君作之师惟其克相上帝宠绥四方有罪无罪予曷敢有越厥志【佑助宠爱也天助下民为之君以长之为之师以敎之君师者惟其能左右上帝以宠安天下则夫有罪之当讨无罪之当赦我何敢有过用其心乎言一听于天而已】同力度徳同徳度义受有臣亿万惟亿万心予有臣三千惟一心【度量度也徳得也行道有得于心也义宜也制事逹时之宜也同力度徳同德度义意古者兵志之词武王举以明伐商之必克也林氏曰左传襄三十一年鲁穆叔曰年钧择贤义钧以卜昭二十六年王子朝曰年钧以徳徳钧以卜盖亦举古人之语文势正与此同百万曰亿纣虽有亿万臣而有亿万心众叛亲离寡助之至力且不同况徳与义乎】商罪贯盈天命诛之予弗顺天厥罪惟钧【贯通盈满也言纣积恶如此天命诛之今不诛纣是长恶也其罪岂不与纣钧乎如律故纵者与同罪也】予小子夙夜祗惧受命文考类于上帝宜于冢土以尔有众底天之罚【底致也冢土大社也祭社曰宜上文言纵纣不诛则罪与纣钧故此言予小子畏天之威早夜敬惧不敢自宁受命于文王之庙告于天神地祗以尔有众致天之罚于商也王制曰天子将出类乎上帝宜乎社造乎祢受命文考即造乎祢也王制以神尊卑为序此先言受命文考者以伐纣之举天本命之文王武王特禀文王之命以卒其伐功而已】天矜于民民之所欲天必从之尔尚弼予一人永清四海时哉弗可失【天矜怜于民民有所欲天必从之今民欲亡纣如此则天意可知尔庶几辅我一人除其邪秽永清四海是乃天人合应之时不可失也】
　　泰誓中
　　惟戊午王次于河朔羣后以师毕会王乃徇师而誓【戊音茂○次止徇循也河朔河北也戊午以武成考之是一月二十八日】曰呜呼西土有众咸听朕言【周都丰镐其地在西从武王渡河者皆西方诸侯故日西土有众】我闻吉人为善惟日不足凶人为不善亦惟日不足今商王受力行无度播弃犂老昵比罪人滛酗肆虐臣下化之朋家作仇胁权相灭无辜吁天秽徳彰闻【惟日不足者言终日为之而犹为不足也将言纣力行无度故以古人语发之无度者无法度之事播放也犂黧通黑而黄也微子所谓耄逊于荒是也老成之臣所当亲近者纣乃放弃之罪恶之人所当斥逐者纣乃亲比之酗醉怒也肆纵也臣下亦化纣恶各立朋党相为仇雠胁上权命以相诛灭流毒天下无辜之人呼天告寃腥秽之徳显闻于上吕氏曰为善至极则至治馨香为恶至极则秽徳彰闻】惟天惠民惟辟奉天有夏桀弗克若天流毒下国天乃佑命成汤降黜夏命【言天爱斯民君当奉承天意昔桀不能顺天流毒下国故天命成汤降黜夏命】惟受罪浮于桀剥丧元良贼虐谏辅谓已有天命谓敬不足行谓祭无益谓暴无伤厥鉴惟不逺在彼夏王天其以予乂民朕梦恊朕卜袭于休祥戎商必克【浮过剥落丧去也古者去国为丧元良微子也谏辅比干也谓已有天命如答祖伊我生不有命在天之类下三句亦纣所尝言者鉴视也其所鉴视初不在逺有夏多罪天既命汤黜其命矣今纣多罪天其以我乂民乎袭重也言我之梦恊我之卜重有休祥之应知伐商而必胜之也此言天意有必克之理】受有亿兆夷人离心离徳予有乱臣十人同心同徳虽有周亲不如仁人【夷平也夷人言其智识不相上下也治乱曰乱十人周公旦召公奭太公望毕公荣公太顚闳夭散宜生南宫括其一文母孔子曰有妇人焉九人而已刘侍读以为子无臣母之义盖邑姜也九臣治外邑姜治内言纣虽有夷人之多不如周治臣之少而尽忠也周至也纣虽有至亲之臣不如周仁人之贤而可恃也此言人事有必克之理】天视自我民视天听自我民听百姓有过在予一人今朕必往【过广韵责也武王言天之视听皆自乎民今民皆有责于我谓我不正商罪以民心而察天意则我之伐商断必往矣盖百姓畏纣之虐望周之深而责武王不即拯己于水火也如汤东面而征西夷怨南面而征北狄怨之意】我武惟侵于之疆取彼凶残我伐用张于汤有光【举侵入也凶残纣也犹孟子谓之残贼武王吊民伐罪于汤之心为益明白于天下也自世俗观之武王伐汤之子孙覆汤之宗社谓之汤雠可也然汤放桀武王伐纣皆公天下为心非有私于己者武之事质之汤而无愧汤之心验之武而益显是则伐商之举岂不于汤为有光也哉】勗哉夫子罔或无畏宁执非敌百姓懔懔若崩厥角呜呼乃一徳一心立定厥功惟克永世【勗勉也夫子将士也勉哉将士无或以纣为不足畏宁执心以为非我所敌也商民畏纣之虐懔懔若崩摧其头角然言人心危惧如此汝当一徳一心立定厥功以克永世也】
　　泰誓下
　　时厥明王乃大巡六师明誓众士【厥明戊午之明日也古者天子六军大国三军是时武王未备六军牧誓叙三卿可见此曰六师者史臣之词也】王曰呜呼我西土君子天有显道厥类惟彰今商王受狎侮五常荒怠弗敬自絶于天结怨于民【天有至显之理其义类甚明至显之理即典常之理也纣于君臣父子兄弟夫妇典常之道防狎侮慢荒弃怠惰无所敬畏上自絶于天下结怨于民结怨者非一之谓下文自絶结怨之实也】斮朝渉之胫剖贤人之心作威杀戮毒痡四海崇信奸回放黜师保屏弃典刑囚奴正士郊社不修宗庙不享作竒技淫巧以悦妇人上帝弗顺祝降时丧尔其孜孜奉予一人恭行天罚【斮侧略反痡音铺○斮斫也孔氏曰冬月见朝渉水者谓其胫耐寒斫而视之史记云比干强谏纣怒曰吾闻圣人心有七窍遂剖比干观其心痡病也作刑威以杀戮为事毒病四海之人言其祸之所及者逺也回邪也正士箕子也郊所以祭天社所以祭地奇技谓竒异技能淫巧为过度之巧列女传纣膏铜柱下加炭命有罪者行辄堕炭中妲己乃笑夫欲妲己之笑至为炮烙之刑则其竒技淫巧以悦之者宜无所不至矣祝断也言纣于奸邪则尊信之师保则放逐之屏弃先王之法囚奴中正之士轻废奉祀之礼专意汚防之行悖乱天常故天弗顺而断然降是丧亡也尔众士其勉力不怠奉我一人而敬行天罚乎】古人有言曰抚我则后虐我则雠独夫受洪惟作威乃汝世雠树徳务滋除恶务本肆予小子诞以尔众士殄歼乃雠尔众士其尚迪果毅以登乃辟功多有厚赏不迪有显戮【洪大也独夫言天命已絶人心已去但一独夫耳孟子曰残贼之人谓之一夫武王引古人之言谓抚我则我之君也虐我则我之雠也今独夫受大作威虐以残害于尔百姓是乃尔之世雠也务专力也植徳则务其滋长去恶则务絶根本两句意亦古语喻纣为众恶之本在所当去故我小子大以尔众士而殄絶歼灭汝之世雠也迪蹈登成也杀敌为果致果为毅尔众士其庶几蹈行果毅以成汝君若功多则有厚赏非特一爵一级而已不迪果毅则有显戮谓之显戮则必肆诸市朝以示众庶】呜呼惟我文考若日月之照临光于四方显于西土惟我有周诞受多方【若日月照临言其徳之辉光也光于四方言其徳之逺被也显于西土言其徳尢着于所发之地也文王之地止于百里文王之徳逹于天下多方之受非周其谁受之文王之徳实天命人心之所归故武王于誓师之末叹息而言之】予克受非予武惟朕文考无罪受克予非朕文考有罪惟予小子无良【无罪犹言无过也无良犹言无善也商周之不敌乆矣武王犹有胜负之虑恐为文王羞者圣人临事而惧也如此】
　　牧誓【牧地名在朝歌南即今衞州治之南也武王军于牧野临战誓众前既有泰誓三篇因以地召别之今文古文皆有】
　　时甲子昧爽王朝至于商郊牧野乃誓王左杖黄钺右秉白旄以麾曰逖矣西土之人【甲子二月四日也昧冥爽明也昧爽将明未明之时也钺斧也以黄金为饰王无自用钺之理左杖以为仪耳旄军中指麾白则见逺麾非右手不能故右秉白旄也按武成言癸亥陈于商郊则癸亥之日周师已陈牧野矣甲子昧爽武王始至而誓师焉曰者武王之言也逖逺也以其行役之逺而慰劳之也】王曰嗟我友邦冢君御事司徒司马司空亚旅师氏千夫长百夫长【司徒司马司空三卿也武王是时尚为诸侯故未备六卿唐孔氏曰司徒主民治徒庶之政令司马主兵治军旅之誓戒司空主土治垒壁以营军亚次旅众也大国三卿下大夫五人士二十七人亚者卿之贰大夫是也旅者卿之属士是也师氏以兵守门者犹周礼师氏王举则从者也千夫长统千人之帅百夫长统百人之帅也】及庸蜀羌髳微卢彭濮人【羌驱羊反髳莫侯反○左传庸与百濮伐楚庸濮在江汉之南羌在西蜀髳微在巴蜀卢彭在西北武王伐纣不期会者八百国今誓师独称八国者盖八国近周西都素所服役乃受约束以战者若上文所言友邦冢君则泛指诸侯而誓者也】称尔戈比尔干立尔矛予其誓【称举戈防干楯矛亦防之属长二丈唐孔氏曰戈短人执以举之故言称楯则并以扞敌故言比矛长立之于地故言立器械严整则士气精明然后能听誓命】王曰古人有言曰牝鸡无晨牝鸡之晨惟家之索【索萧索也牝鸡而晨则阴阳反常是为妖孽而家道索矣将言纣惟妇言是用故先发此】今商王受惟妇言是用昬弃厥肆祀弗答昬弃厥遗王父母弟不迪乃惟四方之多罪逋逃是崇是长是信是使是以为大夫卿士俾暴虐于百姓以奸宄于商邑【妇房缶反○肆陈答报也妇妲己也列女传云纣好酒淫乐不离妲己妲己所举者贵之所憎者诛之惟妲己之言是用故颠倒昬乱祭所以报本也纣以昬乱弃其所当陈之祭祀而不报昆弟先王之也纣以昬乱弃其王父母弟而不以道遇之废宗庙之礼无宗族之义乃惟四方多罪逃亡之人尊崇而信使之以为大夫卿士使暴虐于百姓奸宄于商邑盖纣惑于妲己之嬖背常乱理遂至流毒如此也】今予发惟恭行天之罚今日之事不愆于六歩七歩乃止齐焉夫子朂哉【愆过勗勉也歩进趋也齐齐整也今日之战不过六歩七歩乃止而齐此告之以坐作进退之法所以戒其轻进也】不愆于四伐五伐六伐七伐乃止齐焉勗哉夫子【伐击刺也少不下四五多不过六七而齐此告之以攻杀击刺之法所以戒其贪杀也上言夫子勗哉此言勗哉夫子者反覆成文以致丁宁劝勉之意下仿此】尚桓桓如虎如貔如熊如罴于商郊弗迓克奔以役西土勗哉夫子【桓胡官反貔频脂反○桓桓威武貌貔执夷也虎属欲将士如四兽之猛而奋击于商郊也迓迎也能奔来降者勿迎击之以劳役我西土之人此勉其武勇而戒其杀降也】尔所弗勗其于尔躬有戮【弗勗谓不勉于前三者愚按此篇严肃而温厚与汤誓诰相表里真圣人之言也泰誓武成一篇之中似非尽出于一人之口岂独此为全书乎读者其味之】
　　武成【史氏记武王往伐归兽祀羣神告羣后与其政事共为一书篇中有武成二字遂以名篇今文无古文有】
　　惟一月壬辰旁死魄越翼日癸巳王朝歩自周于征伐商【一月建寅之月不曰正而曰一者商建丑以十二月为正朔故曰一月也详见太甲泰誓篇壬辰以泰誓戊午推之当是一月二日死魄朔也二日故日旁死魄翼明也先记壬辰旁死魄然后言癸巳伐商者犹后世言某日必先言某朔也周镐京也在京兆鄠县上林即今长安县昆明池北镐陂是也】厥四月哉生明王来自商至于丰乃偃武修文归马于华山之阳放牛于桃林之野示天下弗服【哉始也始生明月三日也丰文王旧都也在京兆鄠县即今长安县西北灵台丰水之上周先王庙在焉山南日阳桃林今华阴县潼关也乐记曰武王胜商渡河而西马散之华山之阳而弗复乗牛放之桃林之野而弗复服车甲衅而藏之府库倒载干戈包以虎皮天下知武王之不复用兵也○此当在万姓悦服之下】丁未祀于周庙邦甸侯衞骏奔走执豆笾越三日庚戌柴望大告武成【骏尔雅曰速也周庙周祖庙也武王以克啇之事祭告祖庙近而邦甸逺而侯卫皆骏奔走执事以助祭祀豆木豆笾竹豆祭器也既告祖庙燔柴祭天望祀山川以告武功之成由近而逺由亲而尊也○此当在百工受命于周之下】既生魄庶邦冢君暨百工受命于周【生魄望后也四方诸侯及百官皆于周受命盖武王新即位诸侯百官皆朝见新君所以正始也○此当在示天下弗服之下】王若曰呜呼羣后惟先王建邦啓土公刘克笃前烈至于大王肇基王迹王季其勤王家我文考文王克成厥勳诞膺天命以抚方夏大邦畏其力小邦怀其徳惟九年大綂未集予小子其承厥志【羣后诸侯也先王后稷武王追尊之也后稷始封于邰故曰建邦啓土公刘后稷之曽孙史记云能修后稷之业大王古公亶父也避狄去邠居岐邠人仁之从之者如归市诗曰居岐之阳实始翦商大王虽未始有翦商之志然大王始得民心王业之成实基于此王季能勤以继其业至于文王克成厥功大受天命以抚安方夏大邦畏其威而不敢肆小邦怀其徳而得自立自为西伯专征而威徳益着于天下凡九年崩大统未集者非文王之徳不足以受天下是时纣之恶未至于亡天下也文王以安天下为心故予小子亦以安天下为心○此当在大告武成之下】底商之罪告于皇天后土所过名山大川曰惟有道曾孙周王发将有大正于商今商王受无道暴殄天物害虐烝民为天下逋逃主萃渊薮予小子既获仁人敢祗承上帝以遏乱略华夏蛮貊罔不率俾【底至也后土社也勾龙为后土周礼大祝云王过大山川则用事焉孔氏曰名山谓华大川谓河盖自丰镐往朝歌必道华渉河也曰者举武王告神之语有道指其父祖而言周王二字史臣追増之也正即汤誓不敢不正之正萃聚也纣殄物害民为天下逋逃罪人之主如鱼之聚渊如兽之聚薮也仁人孔氏曰太公周召之徒略谋略也俾广韵曰从也仁人既得则可以敬陈上帝而遏絶乱谋内而华夏外而蛮貊无不率从矣或日太公归周在文王之世周召周之懿亲不可谓之获此盖仁人自商而来者愚谓获者得之云尔即泰誓之所谓仁人非必自外来也不然经传岂无传乎○此当在于征伐商之下】恭天成命肆予东征绥厥士女惟其士女篚厥黄昭我周王天休震动用附我大邑周【成命黜商之定命也篚竹器黄色币也敬奉天之定命故我东征安其士女士女喜周之来筐篚盛其黄之币明我周王之徳者是盖天休之所震动故民用归附我大邑周也或曰黄天地之色篚厥黄者明我周王有天地之徳也○此当在其承厥志之下】惟尔有神尚克相予以济兆民无作神羞既戊午师逾孟津癸亥陈于商郊俟天休命甲子昧爽受率其旅若林防于牧野罔有敌于我师前徒倒戈攻于后以北血流漂杵一戎衣天下大定乃反商政政由旧释箕子囚封比干墓式商容闾散鹿台之财发钜桥之粟大赉于四海而万姓悦服【散先谏反○休命胜商之命也武王顿兵商郊雍容不迫以待纣师之至而克之史臣谓之俟天休命可谓善形容者矣若林即诗所谓其防如林者纣众虽有如林之盛然皆无有肯敌我师之志纣之前徒倒戈反攻其在后之众以走自相屠戮遂至血流漂杵史臣指其实而言之盖纣众离心离徳特劫于势而未敢动耳一旦因武王吊伐之师始乘机投隙奋其怨怒反戈相戮其酷烈遂至如此亦足以见纣积怨于民若是其甚而武王之兵则盖不待血刃也此所以一被兵甲而天下遂大定乎乃者继事之辞反纣之虐政由商先王之旧政也式车前横木有所敬则俯而凭之商容商之贤人闾族居里门也赉予也武王除残去暴显忠遂良赈穷赒乏泽及天下天下之人皆心悦而诚服之帝王世纪云殷民言王之于仁人也死者犹封其墓况生者乎王之于贤人也亡者犹表其闾况存者乎王之于财也聚者犹散之况其复籍之乎唐孔氏曰是为悦服之事○此当在罔不率俾之下】列爵惟五分土惟三建官惟贤位事惟能重民五敎惟食丧祭惇信明义崇徳报功垂拱而天下治【列爵惟五公侯伯子男也分土惟三公侯百里伯七十里子男五十里之三等也建官惟贤不肖者不得进位事惟能不才者不得任五敎君臣父子夫妇兄弟长防五典之敎也食以养生丧以送死祭以追逺五敎三事所以立人纪而厚风俗圣人之所甚重焉者惇厚也厚其信明其义信义立而天下无不励之俗有徳者尊之以官有功者报之以赏官赏行而天下无不劝之善夫分封有法官使有要五敎修而三事举信义立而官赏行武王于此复何为哉垂衣拱手而天下自治矣史臣述武王政治之本末言约而事博也如此哉○此当在大邑周之下而上犹有缺文按此篇编简错乱先后失序今考正其文于后】
　　今考定武成
　　惟一月壬辰旁死魄越翼日癸巳王朝歩自周于征伐商【一月建寅之月不曰正而日一者商建丑以十二月为正朔故曰一月也详见太甲泰誓篇壬辰以泰誓戊午推之当是一月二日死魄朔也二日故曰旁死魄翼明也先记壬辰旁死魄然后言癸巳伐商者犹后世言某日必先言某朔也周镐京也在京兆鄠县上林即今长安县昆明池北镐陂是也】底商之罪告于皇天后土所过名山大川曰惟有道曾孙周王发将有大正于商今商王受无道暴殄天物害虐烝民为天下逋逃主萃渊薮予小子既获仁人敢祗承上帝以遏乱略华夏蛮貊罔不率俾【底至也后土社也勾龙为后土用礼大祝云王过大山川则用事焉孔氏曰名山谓华大川谓河盖自丰镐徃朝歌必道华渉河也曰者举武王告神之语有道指其父祖而言周王二字史臣追増之也正即汤誓不敢不正之正萃聚也纣殄物害民为天下逋逃罪人之主如鱼之聚渊如兽之聚薮也仁人孔氏曰太公周召之徒略谋略也俾广韵曰从也仁人既得则可以敬承上帝而遏絶乱谋内而华夏外而蛮貊无不率从矣或曰太公归周在文王之世周召周之懿亲不可谓之获此盖仁人自商而来者愚谓获者得之云尔即泰誓之所谓仁人非必自外来也不然经传岂无传乎○正当在于征伐啇之下也】惟尔有神尚克相予以济兆民无作神羞既戊午师逾孟津癸亥陈于商郊俟天休命甲子昧爽受率其旅若林会于牧野罔有敌于我师前徒倒戈攻于后以北血流漂杵一戎衣天下大定乃反商政政由旧释箕子囚封比干墓式商容闾散鹿台之才发钜桥之粟大赍于四海而万姓悦服【散先旰反○休命胜商之命也武王顿兵商郊雍容不迫以待纣师之至而克之史臣谓之俟天休命可谓善形容者矣若林即诗所谓其会如林者纣众虽有如林之盛然皆无有肯敌我师之志纣之前徒倒戈反攻其在后之众以走自相屠戮遂至血流漂杵史臣指其实而言之盖纣众离心离徳特劫于势而未敢动耳一旦因武王吊伐之师始乗机投隙奋其怨怒反戈相戮其酷烈遂至如此亦足以见纣积怨于民若是其甚而武王之兵则盖不待血刄也此所以一被兵甲而天下遂大定乎乃者继事之辞反纣之虐政由商先王之旧政也式车前横木有所敬则俯而凭之商容商之贤人闾族居里门也赉予也武王除残去暴显忠遂良赈穷赒乏泽及天下天下之人皆心悦而诚服之帝王世纪云殷民言王之于仁人也死者犹封其墓况生者乎王之于贤人也亡者犹表其闾况存者乎王之于财也聚者犹散之况其复籍之乎唐孔氏曰是为悦服之事○正当在罔不率俾之下】厥四月哉生明王来自商至于丰乃偃武修文归马于华山之阳放牛于桃林之野示天下弗服【哉始也始生明月三日也丰文王旧都也在京兆鄠县即今长安县西北灵台丰水之上周先王庙在焉山南曰阳桃林今华阴县潼闗也乐记曰武王胜商渡河而西马防之华山之阳而弗复乗牛放之桃林之野而弗复服车甲衅而藏之府库倒载干戈包以虎皮天下知武王之不复用兵也○正当在万姓悦服之下】既生魄庶邦君暨百工受命于周【生魄望后也四方诸侯及百官皆于周受命盖武王新即位诸侯百官皆朝见新君所以正始也○正当在示天下弗服之下】丁未祀于周庙邦甸侯衞骏奔走执豆笾越三日庚戌柴望大告武成【骏尔雅曰速也周庙周祖庙也武王以克商之事祭告祖庙近而邦甸逺而侯衞皆骏奔走执事以助祭祀豆木豆笾竹豆祭器也既告祖庙燔柴祭天望祀山川以告武功之成由近而逺由亲而尊也○正当在百工受命于周之下】王若曰呜呼羣后惟先王建邦啓土公刘克笃前烈至于大王肇基王迹王季其勤王家我文考文王克成厥勳诞膺天命以抚方夏大邦畏其力小邦怀其徳惟九年大綂未集予小子其承厥志【羣后诸侯也先王后稷武王追尊之也后稷始封于邰故曰建邦啓土公刘后稷之曽孙史记云能修后稷之业大王古公亶父也避狄去邠居岐邠人仁之从之者如归市诗曰居岐之阳实始翦商大王虽未始有翦商之志然大王始得民心王业之成实基于此王季能勤以继其业至于文王克成厥功大受天命以抚安方夏大邦畏其威而不敢肆小邦怀其徳而得自立自为西伯专征而威徳益着于天下凡九年崩大綂未集者非文王之徳不足以受天下是时纣之恶未至于亡天下也文王以安天下为心故予小子亦以安天下为心○正当在大告武成之下】恭天成命肆予东征绥厥士女惟其士女篚厥黄昭我周王天休震动用附我大邑周【成命黜商之定命也篚竹器黄色币也敬奉天之定命故我东征安其士女士女喜周之来筐篚盛其黄之币明我周王之徳者是盖天休之所震动故民用归附我大邑周也或曰黄天地之色篚厥黄者明我周王有天地之徳也○正当在其承厥志之下】列爵惟五分土惟三建官惟贤位事惟能重民五敎惟食丧祭惇信明义崇徳报功垂拱而天下治【列爵惟五公侯伯子男也分土惟三公侯百里伯七十里子男五十里之三等也建官惟贤不肖者不得进位事惟能不才者不得任五敎君臣父子夫妇兄弟长防五典之敎也食以养生丧以送死祭以追逺五敎三事所以立人纪而厚风俗圣人之所甚重焉者惇厚也厚其信明其义信义立而天下无不励之俗有徳者尊之以官有功者报之以赏官赏行而天下无不劝之善夫分封有法官使有要五敎修而三事举信义立而官赏行武王于此复何为哉垂衣拱手而天下自治矣史臣述武王政治之本末言约而事博也如此哉○正当在大邑周之下而上犹有缺文按此篇编简错乱刘氏王氏程子皆有改正次序今参考定如右独既生魄丁未二节以上文及汉志日辰推之其序当如此耳疑先儒以王若曰宜系受命于周下故以生魄在丁未之后不知生魄之日诸侯百工虽来请命武王以未祭祖宗未告天地未敢发命乃以丁未庚戌祀于郊庙大告武成之后始告诸侯上下之交神人之序固如此也读者详之】
　　洪范【汉志曰禹治洪水锡洛书法而陈之洪范是也史记武王克殷访问箕子以天道箕子以洪范陈之按篇内日而曰汝者箕子告武王之辞意洪范发之于禹箕子推衍増益以成篇欤今文古文皆有】
　　惟十有三祀王访于箕子【商日祀周日年此曰祀者因箕子之辞也箕子尝言商其沦丧我罔为臣仆史记亦载箕子陈洪范之后武王封于朝鲜而不臣也盖箕子不可臣武王亦遂其志而不臣之也访就而问之也箕国名子爵也○苏氏曰箕子之不臣周也而曷为为武王陈洪范也天以是道畀之禹传至于我不可使自我而絶以武王而不传则天下无可传者矣故为箕子之道者传道则可仕则不可】王乃言曰呜呼箕子惟天阴隲下民相恊厥居我不知其彝伦攸叙【隲职日反相去声○乃言者难辞重其问也箕子称旧邑爵者方归自商未新封爵也隲定恊合彝常伦理也所谓秉彝人伦也武王之问盖日天于冥冥之中黙有以安定其民辅相保合其居止而我不知其彝伦之所以叙者如何也】箕子乃言曰我闻在昔鲧陻洪水汨陈其五行帝乃震怒不畀洪范九畴彝伦攸斁鲧则殛死禹乃嗣兴天乃锡禹洪范九畴彝伦攸叙【陻音殷汨音骨斁音妒○乃言者重其答也陻塞汨乱陈列畀与洪大范法畴类斁败锡赐也帝以主宰言天以理言也洪范九畴治天下之大法其类有九即下文初一至次九者箕子之答盖曰洪范九畴原出于天鲧逆水性汨陈五行故帝震怒不以与之此彝伦之所以败也禹顺水之性地平天成故天出书于洛禹别之以为洪范九畴此彝伦之所以叙也彝伦之叙即九畴之所叙者也○按孔氏曰天与禹神龟负文而出列于背有数至九禹遂因而第之以成九类易言河出图洛出书圣人则之盖治水功成洛龟呈瑞如箫韶奏而鳯仪春秋作而麟至亦其理也世传戴九履一左三右七二四为肩六八为足即洛书之数也】初一曰五行次二曰敬用五事次三曰农用八政次四曰恊用五纪次五曰建用皇极次六曰乂用三徳次七曰明用稽疑次八曰念用庶征次九曰向用五福威用六极【此九畴之纲也在天惟五行在人惟五事以五事参五行天人合矣八政者人之所以因乎天五纪者天之所以示乎人皇极者君之所以建极也三徳者治之所以应变也稽疑者以人而听于天也庶征者推天而征之人也福极者人感而天应也五事曰敬所以诚身也八政曰农所以厚生也五纪曰恊所以合天也皇极曰建所以立极也三徳曰乂所以治民也稽疑曰明所以辨惑也庶徴曰念所以省验也五福曰向所以劝也六极曰威所以惩也五行不言用无适而非用也皇极不言数非可以数明也本之以五行敬之以五事厚之以八政协之以五纪皇极之所以建也乂之以三徳明之以稽疑验之以庶征劝惩之以福极皇极之所以行也人君治天下之法是孰有加于此哉】一五行一曰水二曰火三曰木四曰金五曰土水曰润下火曰炎上木曰曲直金曰从革土爰稼穑润下作咸炎上作苦曲直作酸从革作辛稼穑作甘【此下九畴之目也水火木金土者五行之生序也天一生水地二生火天三生木地四生金天五生土唐孔氏曰万物成形以微着为渐五行先后亦以微着为次五行之体水最微为一火渐着为二木形实为三金体固为四土质大为五润下炎上曲直从革以性言也稼穑以徳言也润下者润而又下也炎上者炎而又上也曲直者曲而又直也从革者从而又革也稼穑者稼而又穑也稼穑独以徳言者土兼五行无正位无成性而其生之徳莫盛于稼穑故以稼穑言也稼穑不可以为性也故不曰曰而曰爰爰于也于是稼穑而已非所以名也作为也咸苦酸辛甘者五行之味也五行有声色气味而独言味者以其切于民用也】二五事一曰貌二曰言三曰视四曰听五曰思貌曰恭言曰从视曰明听曰聪思曰睿恭作肃从作乂明作哲聪作谋睿作圣【睿俞芮反○貌言视听思者五事之叙也貌泽水也言火也视散木也听收金也思通土也亦人事发见先后之叙人始生则形色具矣既生则声音发矣既发而后能视而后能听而后能思也恭从明聪睿者五事之徳也恭者敬也从者顺也明者无不见也聪者无不间也睿者通乎微也肃乂哲谋圣者五徳之用也肃者严整也乂者条理也哲者智也谋者度也圣者无不通也】三八政一曰食二曰货三曰祀四曰司空五曰司徒六曰司宼七曰賔八曰师【食者民之所急货者民之所资故食为首而货次之食货所以飬生也祭祀所以报本也司空掌土所以安其居也司徒掌敎所以成其性也司宼掌禁所以治其奸也賔者礼诸侯逺人所以徃来交际也师者除残禁暴也兵非圣人之得已故居末也】四五纪一曰嵗二曰月三曰日四曰星辰五曰厯数【歳者序四时也月者定晦朔也日者正躔度也星经星纬星也辰日月所防十二次也歴数者占歩之法所以纪嵗月日星辰也】五皇极皇建其有极敛时五福用敷锡厥庶民惟时厥庶民于汝极锡汝保极【皇君建立也极犹北极之极至极之义标凖之名中立而四方之所取正焉者也言人君当尽人伦之至语父子则极其亲而天下之为父子者于此取则焉语夫妇则极其别而天下之为夫妇者于此取则焉语兄弟则极其爱而天下之为兄弟者于此取则焉以至一事一物之接一言一动之发无不极其义理之当然而无一毫过不及之差则极建矣极者福之本福者极之效极之所建福之所集也人君集福于上非厚其身而已用敷其福以与庶民使人人观感而化所谓敷锡也当时之民亦皆于君之极与之保守不敢失坠所谓锡保也言皇极君民所以相与者如此也】凡厥庶民无有滛朋人无有比徳惟皇作极【滛朋邪党也人有位之人比徳私相比附也言庶民与有位之人而无滛朋比徳者惟君为之极而使之有所取正耳重言君不可以不建极也】凡厥庶民有猷有为有守汝则念之不恊于极不罹于咎皇则受之而康而色曰予攸好徳汝则锡之福时人斯其惟皇之极【此言庶民也有猷有谋虑者有为有施设者有守有操守者是三者君之所当念也念之者不忘之也帝念哉之念不恊于极未合于善也不罹于咎不防于恶也未合于善不陷于恶所谓中人也进之则可与为善弃之则流于恶君之所当受也受之者不拒之也归斯受之之受念之受之随其才而轻重以成就之也见于外而有安和之色发于中而有好徳之言汝于是则锡之以福而是人斯其惟皇之极矣福者爵禄之谓或曰锡福即上文敛福锡民之福非自外来也曰禄亦福也上文指福之全体而言此则为福之一端而发苟谓非禄之福则于下文于其无好徳汝虽锡之福其作汝用咎为不通矣】无虐茕独而畏高明【茕独庶民之至微者也高明有位之尊显者也各指其甚者而言庶民之至微者有善则当劝勉之有位之尊显者有不善则当惩戒之此结上章而起下章之义】人之有能有为使羞其行而邦其昌凡厥正人既富方谷汝弗能使有好于而家时人斯其辜于其无好徳汝虽锡之福其作汝用咎【此言有位者也有能有才智者羞进也使进其行则官使者皆贤才而邦国昌盛矣正人者在官之人如康诰所谓惟厥正人者富禄之也谷善也在官之人有禄可仰然后可责其为善廪禄不继衣食不给不能使其和好于而家则是人将陷于罪戾矣于其不好徳之人而与之以禄则为汝用咎恶之人也此言禄以与贤不可及恶徳也必富之而后责其善者圣人设敎欲中人以上皆可能也】无偏无陂遵王之义无有作好遵王之道无有作恶遵王之路无偏无党王道荡荡无党无偏王道平平无反无侧王道正直会其有极归其有极【偏不中也陂不平也作好作恶好恶加之意也党不公也反倍常也侧不正也偏陂好恶己私之生于心也偏党反侧己私之见于事也王之义王之道王之路皇极之所由行也荡荡广逺也平平平易也正直不偏邪也皇极正大之体也遵义遵道遵路防其极也荡荡平平正直归其极也防者合而来也归者来而至也此章盖诗之体所以使人吟咏而得其情性者也夫歌咏以协其音反复以致其意戒之以私而惩创其邪思训之以极而感发其善性讽咏之闲恍然而悟悠然而得忘其倾斜狭小之念逹乎公平广大之理人欲消熄天理流行会极归极有不知其所以然而然者其功用深切与周礼大师敎以六诗者同一机而尤要者也后世此意不传皇极之道其不明于天下也宜哉】曰皇极之敷言是彝是训于帝其训【曰起语辞敷言上文敷衍之言也言人君以极之理而反复推衍为言者是天下之常理是天下之大训非君之训也天之训也盖理出乎天言纯乎天则天之言矣此赞敷言之妙如此】凡厥庶民极之敷言是训是行以近天子之光曰天子作民父母以为天下王【光者道徳之光华也天子之于庶民性一而已庶民于极之敷言是训是行则可以近天子道徳之光华也曰者民之辞也谓之父母者指其恩育而言亲之之意谓之王者指其君长而言尊之之意言天子恩育君长乎我者如此其至也言民而不言人者举小以见大也】六三徳一曰正直二曰刚克三曰柔克平康正直彊弗友刚克燮友柔克沈潜刚克高明柔克【克治友顺燮和也正直刚柔三徳也正者无邪直者无曲刚克柔克者威福予夺抑进退之用也彊弗友者彊梗弗顺者也燮友者和柔委顺者也沈潜者沈深潜退不及中者也高明者高亢明爽过乎中者也盖习俗之偏气禀之过者也故平康正直无所事乎矫拂无为而治是也彊弗友刚克以刚克刚也燮友柔克以柔克柔也沈潜刚克以刚克柔也高明柔克以柔克刚也正直之用一而刚柔之用四也圣人抚世酬物因时制宜三徳又用阳以舒之阴以敛之执其两端用其中于民所以纳天下民俗于皇极者盖如此】惟辟作福惟辟作威惟辟玉食臣无有作福作威玉食【福威者上之所以御下玉食者下之所以奉上也曰惟辟者戒其权不可下移曰无有者戒其臣不可上僭也】臣之有作福作威玉食其害于而家凶于而国人用侧颇僻民用僭忒【忒惕徳反○颇不平也僻不公也僭逾忒过也臣而僭上之权则大夫必害于而家诸侯必凶于而国有位者固侧颇僻而不安其分小民者亦僭忒而逾越其常甚言人臣僭上之患如此】七稽疑择建立卜筮人乃命卜筮【稽考也有所疑则卜筮以考之龟曰卜蓍曰筮蓍龟者至公无私故能绍天之明卜筮者亦必至公无私而后能传蓍龟之意必择是人而建立之然后使之卜筮也】曰雨曰霁曰蒙曰驿曰克【此卜兆也雨者如雨其兆为水霁者开霁其兆为火蒙者蒙昧其兆为木驿者络绎不属其兆为金克者交错有相胜之意其兆为土】曰贞曰悔【此占卦也内卦为贞外卦为悔左传蛊之贞风其悔山是也又有以遇卦为贞之卦为悔国语贞屯悔豫皆八是也】凡七卜五占用二衍忒【凡七雨霁蒙驿克贞悔也卜五雨霁蒙驿克也占二贞悔也衍推忒过也所以推人事之过差也】立时人作卜筮三人占则从二人之言【凡卜筮必立三人以相参考旧説卜有玉兆瓦兆原兆筮有连山归藏周易者非是谓之三人非三卜筮也】汝则有大疑谋及乃心谋及卿士谋及庶人谋及卜筮汝则从从筮从卿士从庶民从是之谓大同身其康彊子孙其逢吉汝则从从筮从卿士逆庶民逆吉卿士从从筮从汝则逆庶民逆吉庶民从从筮从汝则逆卿士逆吉汝则从从筮逆卿士逆庶民逆作内吉作外凶筮共违于人用静吉用作凶【稽疑以筮为重人与筮皆从是之谓大同固吉也人一从而筮不违者亦吉从筮逆则可作内不可作外内谓祭祀等事外谓征伐等事筮共违则可静不可作静谓守常作谓动作也然有从筮逆而无筮从逆者尤圣人所重也故礼记大事卜小事筮传谓筮短长是也自夫子赞易极着蓍卦之徳蓍重而书不传云】八庶征曰雨曰旸曰燠曰寒曰风曰时五者来备各以其叙庶草蕃庑【征验也庑丰茂所验者非一故谓之庶征雨旸燠寒风各以时至故曰时也备者无缺少也叙者应节侯也五者备而不失其叙庶草且蕃庑矣则其他可知也雨属水旸属火燠属木寒属金风属土呉仁杰曰易以坎为水北方之卦也又曰雨以润之则雨为水矣离为火南方之卦也又曰日以烜之则旸为火矣小明之诗首章云我征徂西二月初吉三章云昔我往矣日月方燠夫以二月为燠则燠之为春为木明矣汉志引狐突金寒之言顔师古谓金行在西故谓之寒则寒之为秋为金明矣又按稽疑以雨属水以霁属火霁旸也则庶征雨之为水旸之为火类例抑又甚明盖五行乃生数自然之叙五事则本于五行庶征则本于五事其条理次第相为贯通有秩然而不可紊乱者也】一极备凶一极无凶【极备过多也极无过少也唐孔氏曰雨多则涝雨少则旱是极备亦凶极无亦凶余准是】曰休征曰肃时雨若曰乂时旸若曰哲时燠若曰谋时寒若曰圣时风若曰咎征曰狂恒雨若曰僭恒旸若曰豫恒燠若曰急恒寒若曰蒙恒风若【狂妄僭差豫怠急迫蒙昧也在天为五行在人为五事五事修则休征各以类应之五事失则咎征各以类应之自然之理也然必曰某事得则某休征应某事失则某咎征应则亦胶固不通而不足与语造化之妙矣天人之际未易言也失得之几应感之防非知道者孰能识之哉】曰王省惟嵗卿士惟月师尹惟日【嵗月日以尊卑为征也王者之失得其征以嵗卿士之失得其征以月师尹之失得其徴以日盖雨旸燠寒风五者之休咎有系一嵗之利害有系一月之利害有系一日之利害各以其大小言也】嵗月日时无易百谷用成乂用明俊民用章家用平康【嵗月日三者雨旸燠寒风不失其时则其效如此休征所感也】日月嵗时既易百谷用不成乂用昏不明俊民用微家用不宁【日月嵗三者雨旸燠寒风既失其时则其害如此咎征所致也休征言嵗月日者总于大也咎征言日月歳者着其小也】庶民惟星星有好风星有好雨日月之行则有冬有夏月之从星则以风雨【民之丽乎土犹星之丽乎天也好风者箕星好雨者毕星汉志言轸星亦好雨意者星宿皆有所好也日有中道月有九行中道者黄道也北至东井去极近南至牵牛去极远东至角西至娄去极中是也九行者黒道二出黄道北赤道二出黄道南白道二出黄道西青道二出黄道东并黄道为九行也日极南至于牵牛则为冬至极北至于东井则为夏至南北中东至角西至娄则为春秋分月立春春分从青道立秋秋分从白道立冬冬至从黑道立夏夏至从赤道所谓日月之行则有冬有夏也月行东北入于箕则多风月行西南入于毕则多雨所谓月之从星则以风雨也民不言省者庶民之休咎系乎上人之得失故但以月之从星以见所以从民之欲者如何尔夫民生之众寒者欲衣饥者欲食鳏寡孤独者之欲得其所此王政之所先而卿士师尹近民者之责也然星虽有好风好雨之异而日月之行则有冬有夏之常以月之常行而从星之异好以卿士师尹之常职而从民之异欲则其从民者非所以徇民矣言日月而不言嵗者有冬有夏所以成嵗功也言月而不言日者从星惟月为可见耳】九五福一曰寿二曰富三曰康宁四曰攸好徳五曰考终命【人有寿而后能享诸福故寿先之富者有廪禄也康宁者无患难也攸好徳者乐其道也考终命者顺受其正也以福之急缓为先后】六极一曰凶短折二曰疾三曰忧四曰贫五曰恶六曰弱【凶者不得其死也短折者横夭也祸莫大于凶短折故先言之疾者身不安也忧者心不宁也贫者用不足也恶者刚之过也弱者柔之过也以极之重轻为先后五福六极在君则系于极之建不建在民人则由于训之行不行感应之理微矣】
　　旅獒【西旅贡獒召公以为非所当受作书以戒武王亦训体也因以旅獒名篇今文无古文有】
　　惟克商遂通道于九夷八蛮西旅底贡厥獒太保乃作旅獒用训于王【獒牛刀反○九夷八蛮多之称也职方言四夷八蛮尔雅言九夷八蛮但言其非一而已武王克商之后威徳广被九州之外蛮夷戎狄莫不梯山航海而至曰通道云者盖蛮夷来王则道路自通非武王有意于开四夷而斥大境土也西旅西方蛮夷国名犬髙四尺曰獒按説文曰犬知人心可使者公羊传曰晋灵公欲杀赵盾盾躇阶而走灵公呼獒而属之獒亦躇阶而从之则獒能晓解人意猛而善搏人者异于常犬非特以其高大也太保召公奭也史记云与周同姓姬氏此旅獒之本序】曰呜呼明王愼徳四夷咸賔无有远迩毕献方物惟服食器用【谨徳盖一篇之纲领也方物方土所生之物明王谨徳四夷咸賔其所贡献惟服食器用而已言无异物也】王乃昭徳之致于异姓之邦无替厥服分寳玉于伯叔之国时庸展亲人不易物惟徳其物【昭示也徳之致谓上文所贡方物也昭示方物于异姓之诸侯使之无废其职分寳玉于同姓之诸侯使之益厚其亲如分陈以肃愼氏之矢分鲁以夏后氏之璜之类王者以其徳所致方物分赐诸侯故诸侯亦不敢轻易其物而以徳视其物也】徳盛不狎侮狎侮君子罔以尽人心狎侮小人罔以尽其力【尽子忍反○徳盛则动容周旋皆中礼然后能无狎侮之忌言谨徳不可不极其至也徳而未至则未免有狎侮之心狎侮君子则色斯举矣彼必高蹈远引望望然而去安能尽其心狎侮小人虽其微贱畏威易役然至愚而神亦安能尽其力哉】不役耳目百度惟贞【贞正也不役于耳目之所好百为之度惟其正而已】玩人丧徳玩物丧志【玩人即上文狎侮君子之事玩物即上文不役耳目之事徳者己之所得志者心之所之】志以道宁言以道接【道者所当由之理也己之志以道而宁则不至于妄发人之言以道而接则不至于妄受存乎中者所以应乎外制乎外者所以养其中古昔圣贤相受心法也】不作无益害有益功乃成不贵异物贱用物民乃足犬马非其土性不畜珍禽竒兽不育于国不寳远物则远人格所宝惟贤则迩人安【孔氏曰游观为无益竒巧为异物苏氏曰周穆王得白狼白鹿而荒服因以不至此章凡三节至所宝惟贤则益切至矣】呜呼夙夜罔或不勤不矜细行终累大徳为山九仞功亏一篑【或犹言万一也吕氏曰此即谨徳工夫或之一字最有意味一暂止息则非谨徳矣矜矜持之矜八尺曰仞细行一篑指受獒而言也】允迪兹生民保厥居惟乃世王【信能行此则生民保其居而王业可永也盖人主一身实万化之原苟于理有毫发之不尽即遗生民无穷之害而非创业垂统可继之道矣以武王之圣召公所以警戒之者如此后之人君可不深思而加念之哉】
　　金縢【縢徒登反○武王有疾周公以王室未安殷民未服根本易摇故请命三王欲以身代武王之死史録其册祝之文并叙其事之始末合为一篇以其藏于金縢之匮编书者因以金縢名篇今文古文皆有○唐孔氏曰发首至王季文王史叙将告神之事也史乃册祝至屏璧与珪记告神之辞也自乃卜至乃瘳记卜吉及王病瘳之事也自武王既丧已下记周公流言居东及成王迎归之事也】
　　既克商二年王有疾弗豫【记年见其克商之未乆也弗豫不悦豫也】二公曰我其为王穆卜【二公太公召公也李氏曰穆者敬而有和意穆卜犹言共卜也愚谓古者国有大事卜则公卿百执事皆在诚一而和同以听卜筮故名其卜曰穆卜下文成王因风雷之变王与大夫尽并啓金縢之书以卜者是也先儒专以穆为敬而于所谓其勿穆卜则义不通矣】周公曰未可以戚我先王【戚忧恼之意未可以武王之疾而忧恼我先王也盖郤二公之卜】公乃自以为功为三坛同墠为坛于南方北面周公立焉植璧秉珪乃告太王王季文王【墠上演时战二反○功事也筑土曰坛除地曰墠三坛三王之位皆南向三坛之南别为一坛北向周公所立之地也植置也珪璧所以礼神诗言圭璧既卒周礼祼圭以祀先王周公郤二公之卜而乃自以为功者盖二公不过卜武王之安否尔而周公爱兄之切危国之至忠诚恳恳于祖父之前如下文所云者有不得尽焉此其所以自以为功也又二公穆卜则必祷于宗庙用朝廷卜筮之礼如此则上下喧腾而人心摇动故周公不于宗庙而特为坛墠以自祷也】史乃册祝曰惟尔元孙某遘厉虐疾若尔三王是有丕子之责于天以旦代某之身【遘居候反○史太史也册祝如今祝版之类元孙某武王也遘遇厉恶虐暴也丕子元子也旦周公名也言武王遇恶暴之疾若尔三王是有元子之责于天盖武王为天元子三王当任其保防之责于天不可令其死也如欲其死则请以旦代武王之身于天之下疑有缺文旧説谓天责取武王者非是详下文予仁若考能事鬼神等语皆主祖父人鬼为言至于乃命帝庭无坠天之降宝命则言天命武王如此之大而三王不可坠天之宝命文意可见又按死生有命周公乃欲以身代武王之死或者疑之盖方是时天下未安王业未固使武王死则宗社倾危生民涂炭变故有不可胜言者周公忠诚切至欲代其死以输危急其精神感动故卒得命于三王今世之匹夫匹妇一念诚孝犹足以感格鬼神显有应验而况于周公之元圣乎是固不可谓无此理也】予仁若考能多材多艺能事鬼神乃元孙不若旦多材多艺不能事鬼神【周公言我仁顺祖考多材榦多艺能可任役使能事鬼神武王不如旦多材多艺不任役使不能事鬼神材艺但指服事役使而言】乃命于帝庭敷佑四方用能定尔子孙于下地四方之民罔不祗畏呜呼无坠天之降宝命我先王亦永有依归【言武王乃受命于上帝之庭布文徳以佑助四方用能定尔子孙于下地使四方之民无不敬畏其任大其责重未可以死故又叹息申言三王不可坠失天降之寳命庶先王之祀亦永有所赖以存也宝命即帝庭之命也谓之宝者重其事也】今我即命于元尔之许我我其以璧与珪归俟尔命尔不许我我乃屏璧与珪【即就也归俟尔命俟武王之安也屏藏也屏璧与珪言不得事神也盖武王丧则周之基业必坠虽欲事神不可得也其称尔称我无异人子之在膝下以语其亲者此亦终身慕父母与不死其亲之意以见公之逹孝也】乃卜三一习吉啓籥见书乃并是吉【籥与钥通○卜筮必立三人以相叅考三龟者三人所卜之也习重也谓三之兆一同开籥见卜兆之书乃并是吉】公曰体王其罔害予小子新命于三王惟永终是图兹攸俟能念予一人【体兆之体也言视其卜兆之吉王疾其无所害我新受三王之命而永终是图矣兹攸俟者即上文所谓归俟也一人武王也言三王能念我武王使之安也详此言新命于三王不言新命于天以见果非谓天责取武王也】公归乃纳册于金縢之匮中王翼日乃瘳【册祝册也匮藏卜书之匮金縢以金缄之也翼日公归之明日也瘳愈也按金縢之匮乃周家藏卜筮书之物每卜则以告神之辞书于册既卜则纳册于匮而藏之前后卜皆如此故前周公乃卜三龟一习吉啓籥见书者啓此匮也后成王遇风雷之变欲卜啓金縢者亦啓此匮也盖卜筮之物先王不敢防故金縢其匮而藏之非周公始为此匮藏此册祝为后来自解计也】武王既丧管叔及其羣弟乃流言于国曰公将不利于孺子【管叔名鲜武王弟周公兄也羣弟蔡叔度霍叔处也流言无根之言如水之流自彼而至此也孺子成王也商人兄死弟立者多武王崩成王幼周公摄政商人固已疑之又管叔于周公为兄尤所觊觎故武庚管蔡流言于国以危惧成王而动摇周公也史氏言管叔及其羣弟而不及武庚者所以深着三叔之罪也】周公乃告二公曰我之弗辟我无以告我先王【辟读为避郑氏诗传言周公以管蔡流言辟居东都是也汉孔氏以为致辟于管叔之辟谓诛杀之也夫三叔流言以公将不利于成王周公岂容遽兴兵以诛之邪且是时王方疑公公将请王而诛之邪将自诛之也请之固未必从不请自诛之亦非所以为周公矣我之弗辟我无以告我先王言我不辟则于义有所不尽无以告先王于地下也公岂自为身计哉亦尽其忠诚而已矣】周公居东二年则罪人斯得【居东居国之东也郑氏谓避居东都未知何据孔氏以居东为东征非也方流言之起成王未知罪人为谁二年之后王始知流言之为管蔡斯得者迟之之辞也】于后公乃为诗以贻王名之曰鸱鸮王亦未敢诮公【鸱鸮恶鸟也以其破巢取卵比武庚之败管蔡及王室也诮让也上文言罪人斯得则是时成王之疑十已去其四五矣】秋大熟未获天大雷电以风禾尽偃大木斯拔邦人大恐王与大夫尽弁以啓金縢之书乃得周公所自以为功代武王之説【获胡郭反弁皮变反○王与大夫尽弁以发金縢之书将卜天变而偶得周公册祝请命之説也孔氏谓二公倡王啓之者非是按秋大熟系于二年之后则成王迎周公之归盖二年秋也东山之诗言自我不见于今三年则居东之非东征明矣盖周公居东二年成王因风雷之变既亲迎以归三叔怀流言之罪遂胁武庚以叛成王命周公征之其东征往反首尾又自三年也】二公及王乃问诸史与百执事对曰信噫公命【句】我勿敢言【周公卜武王之疾二公未必不知之周公册祝之文二公盖不知也诸史百执事盖卜筮执事之人成王使卜天变者即前日周公使卜武王疾之人也二公及成王得周公自以为功之説因以问之故皆谓信有此事已而叹息言此实周公之命而我勿敢言尔孔氏谓周公使之勿道者非是】王执书以泣曰其勿穆卜昔公勤劳王家惟予冲人弗及知今天动威以彰周公之徳惟朕小子其新迎我国家礼亦宜之【新当作亲成王启金縢之书欲卜天变既得公册祝之文遂感悟执书以泣言不必更卜昔周公勤劳王室我幼不及知今天动威以明周公之徳我小子其亲迎公以归于国家礼亦宜也按郑氏诗传成王既得金縢之书亲迎周公郑氏学出于伏生而此篇则伏生所传当以亲为正亲误作新正犹大学新误作亲也】王出郊天乃雨反风禾则尽起二公命邦人凡大木所偃尽起而筑之嵗则大熟【国外曰郊王出郊者成王自往迎公即上文所谓亲迎者也天乃反风感应如此之速洪范庶征孰谓其不可信哉又按武王疾瘳四年而崩羣叔流言周公居东二年罪人既得成王迎周公以归凡六年事也编书者附于金縢之末以见请命事之首末金縢书之显晦也】大诰【武王克殷以殷余民封受子武庚命三叔监殷武王崩成王立周公相之三叔流言公将不利于孺子周公避位居东后成王悟迎周公归三叔惧遂与武庚叛成王命周公东征以讨之大诰天下书言武庚而不言管叔者为亲者讳也篇首有大诰二字编书者因以名篇今文古文皆有○按此篇诰语多主卜言如曰宁王遗我大宝龟曰朕卜并吉曰予得吉卜曰王害不违卜曰宁王惟卜用曰矧亦惟卜用曰予曷其极卜曰矧今卜并吉至于篇终又曰卜陈惟若兹意邦君御事有曰艰大不可征欲王违卜故周公以讨叛卜吉之义与天命人事之不可违者反复诰谕之也】
　　王若曰猷大诰尔多邦越尔御事弗吊天降割于我家不少延洪惟我幼冲人嗣无疆大历服弗造哲迪民康矧曰其有能格知天命【猷发语辞也犹虞书咨嗟之例按尔雅猷训最多曰谋曰言曰已曰图未知此何训也吊恤也犹诗言不吊昊天之吊言我不为天所恤降害于我周家武王遂丧而不少待也冲人成王也历历数也服五服也哲明哲也格格物之格言大思我幼冲之君嗣守无疆之大业弗能造明哲以导民于安康是人事且有所未至而况言其能格知天命乎】已予惟小子若渉渊水予惟往求朕攸济敷贲敷前人受命兹不忘大功予不敢闭于天降威用【已承上语辞已而有不能已之意若渉渊水者喻其心之忧惧求朕攸济者冀其事之必成敷布贲饰也敷贲者修明其典章法度敷前人受命者増益开大前王之基业若此者所以不忘武王安天下之大功也今武庚不靖天固诛之予岂敢闭抑天之威用而不用讨乎】宁王遗我大宝龟绍天明即命曰有大艰于西土西土人亦不静越兹蠢【宁王武王也下文又曰宁考苏氏曰当时谓武王为宁王以其克殷而安天下也蠢动而无知之貌宁王遗我大寳龟者以其可以绍介天命以定吉凶曩尝即龟所命而其兆谓将有大艰难之事于西土西土之人亦不安静是武庚未叛之时而龟之兆盖已预告矣及此果蠢蠢然而动其卜可验如此将言下文伐殷卜吉之事故先发此以见卜之不可违也】殷小腆诞敢纪其叙天降威知我国有疵民不康曰予复反鄙我周邦【腆他典反疵才支反○腆厚诞大叙绪疵病也言武庚以小厚之国乃敢大纪其既亡之绪是虽天降威于殷然亦武庚知我国有三叔疵隙民心不安故敢言我将复殷业而欲反鄙邑我周邦也】今蠢今翼日民献有十夫予翼以于敉宁武图功我有大事休朕卜并吉【敉音弭○于往敉抚武继也谓今武庚蠢动今之明日民之贤者十夫辅我以往抚定商邦而继嗣武王所图之功也大事戎事左传云国之大事在祀与戎休美也言知我有戎事休美者以朕卜三龟而并吉也按上文即命曰有大艰于西土盖卜于武王方崩之时此云朕卜并吉乃卜于将伐武庚之日先儒合以为一误矣】肆予告我友邦君越尹氏庶士御事曰予得吉卜予惟以尔庶邦于伐殷逋播臣【此举尝以卜吉之故告邦君御事往伐武庚之辞也肆故也尹氏庶官之正也殷逋播臣者谓武庚及其羣臣本逋亡播迁之臣也】尔庶邦君越庶士御事罔不反曰艰大民不静亦惟在王宫邦君室越予小子考翼不可征王害不违卜【此举邦君御事不欲征欲王违卜之言也邦君御事无不反日艰难重大不可轻举且民不静虽由武庚然亦在于王之宫邦君之室谓三叔不睦之故实兆衅端不知不自反害曷也越我小子与父老敬事者皆谓不可征王曷不违卜而勿征乎】肆予冲人永思艰曰呜呼允蠢鳏寡哀哉予造天役遗大投艰于朕身越予冲人不卬自恤义尔邦君越尔多士尹氏御事绥予曰无毖于恤不可不成乃宁考图功【卬五刚反毖音秘○造为卬我也故我冲人亦永思其事之艰大叹息言信四国蠢动害及鳏寡深可哀也然我之所为皆天之所役使今日之事天实以其甚大者遗于我之身以其甚艰者投于我之身于我冲人固不暇自恤矣然以义言之于尔邦君于尔多士及官正治事之臣当安我曰无劳于忧诚不可不成武王所图之功相与戮力致讨可也此章深责邦君御事之避事】已予惟小子不敢替上帝命天休于宁王兴我小邦周宁王惟卜用克绥受兹命今天其相民矧亦惟卜用呜呼天明畏弼我丕丕基【卜伐武庚而吉是上帝命伐之也上帝之命其敢废乎昔天眷武王由百里而有天下亦惟卜用所谓朕梦恊朕卜袭于休祥是也今天相佑斯民避凶趋吉况亦惟卜是用是上而先王下而小民莫不用卜而我独可废卜乎故又叹息言天之明命可畏如此是盖辅成我丕丕基业其可违也天明即上文所谓绍天明者】王曰尔惟旧人尔丕克逺省尔知宁王若勤哉天閟毖我成功所予不敢不极卒宁王图事肆予大化诱我友邦君天棐忱辞其考我民予曷其不于前宁人图功攸终天亦惟用勤毖我民若有疾予曷敢不于前宁人攸受休毕【閟音秘○当时邦君御事有武王之旧臣者亦惮征役上文考翼不可征是也故周公专呼旧臣而告之曰尔惟武王之旧人尔大能逺省前日之事尔岂不知武王若此之勤劳哉閟者否闭而不通毖者艰难而不易言天之所以否闭艰难国家多难者乃我成功之所在我不敢不极卒武王所图之事也化者化其固滞诱者诱其顺从棐辅也宁人武王之大臣当时谓武王为宁王因谓武王之大臣为宁人也民献十夫以为可伐是天辅以诚信之辞考之民而可见矣我曷其不于前宁人而图功所终乎勤毖我民若有疾者四国勤毖我民如人有疾必速攻治之我曷其不于前宁人所受休美而毕之乎按此三节谓不可不卒终毕宁王宁人事功休美之意言宁人则旧人之不欲征者亦可愧矣】王曰若昔朕其逝朕言艰日思若考作室既底法厥子乃弗肯堂矧肯构厥父菑厥子乃弗肯播矧肯获厥考翼其肯曰予有后弗弃基肆予曷敢不越卬敉宁王大命【昔前日也犹孟子昔者之昔若昔我之欲往我亦谓其事之难而日思之矣非轻举也以作室喻之父既底定广狭高下其子不肯为之堂基况肯为之造屋乎以耕田喻之父既反土而菑矣其子乃不肯为之播种况肯俟其成而刈获之乎考翼父敬事者也为其子者如此则考翼其肯曰我有后嗣弗弃我之基业乎盖武王定天下立经陈纪如作室之底法如治田之既菑今三监叛乱不能讨平以终武王之业则是不肯堂不肯播况望其肯构肯获而延绵国祚于无穷乎武王在天之灵亦必不肯自谓其有后嗣而不弃坠其基业矣故我何敢不及我身之存以抚存武王之大命乎按此三节申喻不可不终武功之意】若兄考乃有友伐厥子民养其劝弗救【民养未详苏氏曰养厮养也谓人之臣仆大意言若父兄有友攻伐其子为之臣仆者其可劝其攻伐而不救乎父兄以喻武王友以喻四国子以喻百姓民养以喻邦君御事今王之四国毒害百姓而邦君臣仆乃惮于征役是长其患而不救其可哉此言民被四国之害不可不救援之意】王曰呜呼肆哉尔庶邦君越尔御事爽邦由哲亦惟十人迪知上帝命越天棐忱尔时罔敢易法矧今天降戾于周邦惟大艰人诞邻胥伐于厥室尔亦不知天命不易【肆放也欲其舒放而不畏缩也爽明也爽厥师之爽桀昏徳汤伐之故言爽师受昏徳武王伐之故言爽邦言昔武王之明大命于邦皆由明智之士亦惟乱臣十人蹈知天命及天辅武王之诚以克商受尔于是时不敢违越武王法制惮于征役矧今武王死天降祸于周首大难之四国大近相攻于其室事危势迫如此尔乃以为不可征尔亦不知天命之不可违越矣此以今昔互言责邦君御事之不知天命按先儒皆以十人为十夫然十夫民之贤者尔恐未可以为迪知帝命未可以为越天棐忱所谓迪知者蹈行真知之词也越天棐忱天命已归之词也非乱臣昭武王以受天命者不足以当之况君奭之书周公历举虢叔闳夭之徒亦曰迪知天威于受殷命亦曰若天棐忱详周公前后所言则十人之为乱臣又何疑哉】予永念曰天惟丧殷若穑夫予曷敢不终朕畆天亦惟休于前宁人【天之丧殷若农夫之去草必絶其根本我何敢不终我之田畆乎我之所以终畆者是天亦惟欲休美于前宁人也】予曷其极卜敢弗于从率宁人有指疆土矧今卜并吉肆朕诞以尔东征天命不僭卜陈惟若兹【我何敢尽欲用卜敢不从尔勿征盖率循宁人之功当有指定先王疆土之理卜而不吉固将伐之况今卜而并吉乎故我大以尔东征天命断不僭差卜之所陈盖如此按此篇专主卜言然其上原天命下述得人往推宁王宁人不可不成之功近指成王邦君御事不可不终之责谆谆乎民生之休戚家国之兴丧恻切至不能自已而反复终始乎卜之一説以通天下之志以断天下之疑以定天下之业非聪明睿知神武而不杀者孰能与于此哉】
　　微子之命【微国名子爵也成王既杀武庚封微子于宋以奉汤祀史録其诰命以为此篇今文无古文有】
　　王若曰猷殷王元子惟稽古崇徳象贤统承先王修其礼物作賔于王家与国咸休永世无穷【元子长子也微子帝乙之长子纣之庶兄也崇徳谓先圣王之有德者则尊崇而奉祀之也象贤谓其后嗣子孙有象先圣王之贤者则命之以主祀也言考古制尊崇成汤之徳以微子象贤而奉其祀也礼典礼物文物也修其典礼文物不使废坏以备一王之法也孔子曰夏礼吾能言之杞不足征也殷礼吾能言之宋不足徴也文献不足故也殷之典礼微子修之至孔子时已不足征矣故夫子惜之賔以客礼遇之也振鹭言我客戾止左传谓宋先代之后天子有事膰焉有丧拜焉者也吕氏曰先王之心公平广大非若后世灭人之国惟恐苗裔之存为子孙害成王命微子方且抚助爱养欲其与国咸休永世无穷公平广大气象于此可见】呜呼乃祖成汤克齐圣广渊皇天眷佑诞受厥命抚民以寛除其邪虐功加于时徳垂后裔【齐肃也齐则无不敬圣则无不通广言其大渊言其深也诞大也皇天眷佑诞受厥命即伊尹所谓天监厥徳用集大命者抚民以寛除其邪虐即伊尹所谓代虐以寛兆民允怀者功加于时言其所及者众徳垂后裔言其所传者逺也后裔即微子也此崇徳之意】尔惟践修厥猷旧有令闻恪愼克孝肃恭神人予嘉乃徳曰笃不忘上帝时歆下民祗恊庸建尔于上公尹兹东夏【猷道令善闻誉也微子践履修举成汤之道旧有善誉非一日也恪敬也恪谨克孝肃恭神人指微子实徳而言抱祭器归周亦其一也笃厚也我善汝徳曰厚而不忘也歆飨庸用也王者之后称公故曰上公尹治也宋亳在东故曰东夏此象贤之意】钦哉往敷乃训愼乃服命率由典常以蕃王室乃烈祖律乃有民永绥厥位毗予一人世世享徳万邦作式俾我有周无斁【斁音亦○此因戒勉之也服命上公服命也宋王者之后成汤之庙当有天子礼乐虑有僭拟之失故曰谨其服命率由典常以戒之也宏大律范毗辅式法斁厌也即诗言在此无斁之意○林氏曰偪生于僭僭生于疑非疑无僭非僭无偪谨其服命遵守典常安有偪僭之过哉鲁实侯爵乃以天子礼乐祀周公亦既不谨矣其后遂用于羣公之庙甚至季氏僭八佾三家僭雍彻其原一开末流无所不至成王于宋谨愼如此必无赐周公以天子礼乐之事岂周室既衰鲁窃僭用托为成王之赐伯禽之受乎】呜呼往哉惟休无替朕命【叹息言汝往之国当休美其政而无废弃我所命汝之言也】
　　康诰【康叔文王之子武王之弟武王诰命为卫侯今文古文皆有○按书序以康诰为成王之书今详本篇康叔于成王为叔父成王不应以弟称之説者谓周公以成王命诰故曰弟然既谓之王若曰则为成王之言周公何遽自以弟称之也且康诰酒诰梓材三篇言文王者非一而略无一语以及武王何邪説者又谓寡兄勗为称武王尤为非义寡兄云者自谦之辞寡徳之称苟语他人犹之可也武王康叔之兄家人相语周公安得以武王为寡兄而告其弟乎或又谓康叔在武王时尚幼故不得封然康叔武王同母弟武王分封之时年已九十安有九十之兄同母弟尚幼不可封乎且康叔文王之子叔虞成王之弟周公东征叔虞已封于唐岂有康叔得封反在叔虞之后必无是理也又按汲冡周书克殷篇言王即位于社南羣臣毕从毛叔郑奉明水衞叔封传礼召公奭赞采师尚父牵牲史记亦言卫康叔封布兹与汲书大同小异康叔在武王时非幼亦明矣特序书者不知康诰篇首四十八字为洛诰脱简遂因误为成王之书是知书序果非孔子所作也康诰酒诘梓材篇次当在金縢之前】
　　惟三月哉生魄周公初基作新大邑于东国洛四方民大和防侯甸男邦采卫百工播民和见士于周周公咸勤乃洪大诰治【三月周公摄政七年之三月也始生魄十六日也百工百官也士説文曰事也诗曰勿士行枚吕氏曰斧斤版筑之事亦甚劳矣而民大和防悉来赴役即文王作灵台庶民子来之意苏氏曰此洛诰之文当在周公拜手稽首之上】王若曰孟侯朕其弟小子封【王武王也孟长也言为诸侯之长也封康叔名旧説周公以成王命诘康叔者非是】惟乃丕显考文王克明徳愼罚【左氏曰明徳谨罚文王所以造周也明徳务崇之之谓谨罚务去之之谓明徳谨罚一篇之纲领不敢侮鳏寡以下文王明徳谨罚也汝念哉以下欲康叔明徳也敬明乃罚以下欲康叔谨罚也爽惟民以下欲其以徳行罚也封敬哉以下欲其不用罚而用徳也终则以天命殷民结之】不敢侮鳏寡庸庸祗祗威威显民用肇造我区夏越我一二邦以修我西土惟时怙冒闻于上帝帝休天乃大命文王殪戎殷诞受厥命越厥邦厥民惟时叙乃寡兄朂肆汝小子封在兹东土【殪壹计反○鳏寡人所易忽也于人易忽者而不忽焉以见圣人无所不敬畏也即尧不虐无告之意论文王之徳而首发此非圣人不能也庸用也用其所当用敬其所当敬威其所当威言文王用能敬贤讨罪一听于理而已无与焉故徳着于民用始造我区夏及我一二友邦渐以修治至罄西土之人怙之如父冒之如天明徳昭升闻于上帝帝用休美乃大命文王殪灭大殷大受其命万邦万民各得其理莫不时叙汝寡徳之兄亦勉力不怠故尔小子封得以在此东土也吴氏曰殪戎殷武王之事也此称文王者武王不敢以为己之功也○又按东土云者武王克商分纣城朝歌以北为邶南为鄘东为衞意邶鄘为武庚之封而衞即康叔也汉书言周公善康叔不从管蔡之乱似地相比近之辞然不可考矣】王曰呜呼封汝念哉今民将在祗遹乃文考绍闻衣徳言往敷求于殷先哲王用保乂民汝丕逺惟商耇成人宅心知训别求闻由古先哲王用康保民于天若徳裕乃身不废在王命【遹音聿音述○此下明徳也遹述衣服也今治民将在敬述文考之事继其所闻而服行文王之徳言也往之国也宅心处心也安汝止之意知训知所以训民也由行也曰保乂曰知训曰康保经纬以成文尔武王既欲康叔祗遹文考又欲敷求商先哲王又丕逺惟商耇成人又别闻由古先哲王近述诸今逺稽诸古不一而足以见义理之无尽易曰君子多识前言往行以蓄其徳宏者廓而大之也天者理之所从出也康叔博学以聚之集义以生之真积力乆众理该通此心之天理之所从出者始恢廓而有余用矣若是则心广体胖动无违礼斯能不废在王之命也○吕氏曰康叔力求圣贤问学至于宏于天徳裕身可谓盛矣止能不废王命才可免过而已此见人臣职分之难尽若欲为子必须如舜与曽闵方能不废父命若欲为臣必须如舜与周公方能不废君命】王曰呜呼小子封恫瘝乃身敬哉天畏棐忱民情大可见小人难保往尽乃心无康好逸豫乃其乂民我闻曰怨不在大亦不在小惠不惠懋不懋【恫音通瘝姑还反○恫痛瘝病也视民之不安如疾痛之在乃身不可不敬之也天命不常虽甚可畏然诚则辅之民情好恶虽大可见而小民至为难保汝往之国所以治之者非他惟尽汝心无自安而好逸豫乃其所以治民也古人言怨不在大亦不在小惟在顺不顺勉不勉耳顺者顺于理勉者勉于行即上文所谓往尽乃心无康好逸豫者也】已汝惟小子乃服惟王应保殷民亦惟助王宅天命作新民【服事应和也汝之事惟在广上徳意和保殷民使之不失其所以助王安定天命而作新斯民也此言明徳之终也大学言明徳亦举新民终之】王曰呜呼封敬明乃罚人有小罪非眚乃惟终自作不典式尔有厥罪小乃不可不杀乃有大罪非终乃惟眚灾适尔既道极厥辜时乃不可杀【此下谨罚也式用适偶也人有小罪非过误乃其固为乱常之事用意如此其罪虽小乃不可不杀即舜典所谓刑故无小也人有大罪非是故犯乃其过误出于不幸偶尔如此既自称道尽输其情不敢隐匿罪虽大时乃不可杀即舜典所谓宥过无大也诸葛孔明治蜀服罪输情者虽重必释其既道极厥辜时乃不可杀之意欤】王曰呜呼封有叙时乃大明服惟民其勑懋和若有疾惟民其毕弃咎若保赤子惟民其康乂【有叙者刑罚有次序也明者明其罚服者服其民也左氏曰乃大明服已则不明而杀人以逞不亦难乎勑戒勑也民其戒勑而勉于和顺也若有疾者以去疾之心去恶也故民皆弃咎若保赤子者以保子之心保善也故民其安治】非汝封刑人杀人无或刑人杀人非汝封又曰劓刵人无或劓刵人【刑杀者天之所以讨有罪非汝封得以刑之杀之也汝无或以已而刑杀之刵截耳也刑杀刑之大者劓刵刑之小者兼举小大以申戒之也又曰当在无或刑人杀人之下又按刵周官五刑所无吕刑以为苗民所制】王曰外事汝陈时臬司师兹殷罚有伦【外事未详陈氏曰外事有司之事也臬法也为凖限之义言汝于外事但陈列是法使有司师此殷罚之有伦者用之尔○吕氏曰外事卫国事也史记言康叔为周司防司防王朝之官职任内事故以衞国对言为外事今按篇中言往敷求往尽乃心篇终曰往哉封皆令其之国之辞而未见其留王朝之意但详此篇康叔盖深于法者异时成王或举以任司防之职而此则未必然也】又曰要囚服念五六日至于旬时丕蔽要囚【要囚狱词之要者也服念服膺而念之旬十日时三月为囚求生道也蔽断也】王曰汝陈时臬事罚蔽殷彝用其义刑义杀勿庸以次汝封乃汝尽逊曰时叙惟曰未有逊事【义宜也次次舍之次逊顺也申言敷陈是法与事罚断以殷之常法矣又虑其泥古而不通又谓其刑其杀必察其宜于时者而后用之既又虑其趋时而徇已又谓刑杀不可以就汝封之意既又虑其刑杀虽已当罪而矜喜之心乘之又谓使汝刑杀尽顺于义虽曰是有次叙汝当惟谓未有顺义之事盖矜喜之心生乃怠惰之心起刑杀之所由不中也可不戒哉】已汝惟小子未其有若汝封之心朕心朕徳惟乃知【己者语辞之不能已也小子幼小之称言年虽少而心独善也尔心之善固朕知之朕心朕徳亦惟尔知之将言用罚之事故先发其良心焉】凡民自得罪宼攘奸宄杀越人于货暋不畏死罔弗憝【暋音敏憝徒怼反○越颠越也盘庚云颠越不恭暋强憝恶也自得罪非为人诱陷以得罪也凡民自犯罪为盗贼奸宄杀人顚越人以取财货强狠亡命者人无不憎恶之也用罚而加是人则人无不服以其出乎人之同恶而非即乎吾之私心也特举此以明用罚之当罪】王曰封元恶大憝矧惟不孝不友子弗祗服厥父事大伤厥考心于父不能字厥子乃疾厥子于弟弗念天显乃弗克恭厥兄兄亦不念鞠子哀大不友于弟惟吊兹不于我政人得罪天惟与我民彝大泯乱曰乃其速由文王作罚刑兹无赦【吊音的○大憝即上文之罔弗憝言宼攘奸宄固为大恶而大可恶矣况不孝不友之人而尤为可恶者当商之季礼义不明人纪废坏子不敬事其父大伤父心父不能爱子乃疾恶其子是父子相夷也天显犹孝经所谓天明尊卑显然之序也弟不念尊卑之序而不能敬其兄兄亦不念父母鞠养之劳而大不友其弟是兄弟相赋也父子兄弟至于如此苟不于我为政之人而得罪焉则天之与我民彞必大泯灭而紊乱矣曰者言如此则汝其速由文王作罚刑此无赦而惩戒之不可缓也】不率大戞矧惟外庶子训人惟厥正人越小臣诸节乃别播敷造民大誉弗念弗庸瘝厥君时乃引恶惟朕憝已汝乃其速由兹义率杀【戛讫黠反○戛法也言民之不率敎者固可大寘之法矣况外庶子以训人为职与庶官之长及小臣之有符节者乃别布条敎违道干誉弗念其君弗用其法以病君上是乃长恶于下我之所深恶也臣之不忠如此刑其可已乎汝其速由此义而率以诛戮之可也○按上言民不孝不友则速由文王作罚刑兹无赦此言外庶子正人小臣背上立私则速由兹义率杀其曰刑曰杀若用法峻急者盖殷之臣民化纣之恶父子兄弟之无其亲君臣上下之无其义非防之以法示之以威殷民孰知不孝不义之不可干哉周礼所谓刑乱国用重典者是也然曰速由文王曰速由兹义则其刑其罚亦仁厚而已矣】亦惟君惟长不能厥家人越厥小臣外正惟威惟虐大放王命乃非徳用乂【君长指康叔而言也康叔而不能齐其家不能训其臣惟威惟虐大废弃天子之命乃欲以非徳用治是康叔且不能用上命矣亦何以责其臣之瘝厥君也哉】汝亦罔不克敬典乃由裕民惟文王之敬忌乃裕民曰我惟有及则予一人以怿【汝罔不能敬守国之常法由是而求裕民之道惟文王之敬忌敬则有所不忽忌则有所不敢期裕其民曰我惟有及于文王则予一人以悦怿矣此言谨罚之终也穆王训刑亦曰敬忌云】王曰封爽惟民迪吉康我时其惟殷先哲王徳用康乂民作求矧今民罔迪不适不迪则罔政在厥邦【此下欲其以徳用罚也求等也诗曰世徳作求言明思夫民当开导之以吉康我亦时其惟殷先哲王之徳用以安治其民为等匹于商先王也迪即迪吉康之迪况今民无导之而不从者苟不有以导之则为无政于国矣迪言徳而政言刑也前既严之民又严之臣又严之康叔此则武王之自严畏也】王曰封予惟不可不监告汝徳之説于罚之行今惟民不静未戾厥心迪屡未同爽惟天其罚殛我我其不怨惟厥罪无在大亦无在多矧曰其尚显闻于天【戾止也又言民不安静未能止其心之很疾迪之者虽屡而未能使之上同乎治明思天其殛罚我我何最怨乎惟民之罪不在大亦不在多苟为有罪即在朕躬况曰今庶羣腥秽之徳其尚显闻于天乎】王曰呜呼封敬哉无作怨勿用非谋非彝蔽时忱丕则敏徳用康乃心顾乃徳远乃猷裕乃以民宁不汝瑕殄【此欲其不用罚而用徳也叹息言汝敬哉毋作可怨之事勿用非善之谋非常之法惟断以是诚大法古人之敏徳用以安汝之心省汝之徳逺汝之谋寛裕不迫以待民之自安若是则不汝瑕疵而弃絶矣】王曰呜呼肆汝小子封惟命不于常汝念哉无我殄享明乃服命高乃听用康乂民【肆未详惟命不于常善则得之不善则失之汝其念哉母我殄絶所享之国也明汝侯国服命高其听不可卑忽我言用安治尔民也】王若曰往哉封勿替敬典听朕告汝乃以殷民世享【勿废其所敬之常法听我所命而服行之乃能以殷民而世享其国也世享对上文殄享而言】酒诰【商受酗酒天下化之妹土商之都邑其染恶尤甚武王以其地封康叔故作书诰敎之云今文古文皆有○按吴氏曰酒诰一书本是两书以其皆为酒而诰故误合而为一自王若曰明大命于妹邦以下武王告受故都之书也自王曰封我西土棐徂邦君以下武王告康叔之书也书之体为一人而作则首称其人为众人而作则首称其众为一方而作则首称一方为天下而作则首称天下君奭书首称君奭君陈书首称君陈为一人而作也甘誓首称六事之人汤誓首称格汝众此为众人而作也汤诰首称万方有众大诰首称大诰多邦此为天下而作也多方书为四国而作则首称四国多士书为多士而作则首称多士今酒诰为妹邦而作故首言明大命于妹邦其自为一书无疑按吴氏分篇引证固为明甚但既谓专诰毖妹邦不应有乃穆考文王之语意酒诰专为妹邦而作而妹邦在康叔封圻之内则明大命之责康叔实任之故篇首专以妹邦为称至中篇始名康叔以致诰其曰尚克用文王敎者亦申言首章文王诰毖之意其事则主于妹邦其书则付之康叔虽若二篇而实为一书虽若二事而实相首尾反复参究盖自为书之一体也】
　　王若曰明大命于妹邦【妹邦即诗所谓沬乡篇首称妹邦者诰命专为妹邦发也】乃穆考文王肇国在西土厥诰毖庶邦庶士越少正御事朝夕曰祀兹酒惟天降命肇我民惟元祀【穆敬也诗曰穆穆文王是也上篇言文王明徳则曰显考此篇言文王诰毖则曰穆考言各有当也或曰文王世次为穆亦通毖戒谨也少正官之副贰也文王朝夕勑戒之曰惟祭祀则用此酒天始令民作酒者为大祭祀而已西土庶邦远去商邑文王诰毖亦谆谆以酒为戒则商邑可知矣文王为西伯故得诰毖庶邦云】天降威我民用大乱防徳亦罔非酒惟行越小大邦用丧亦罔非酒惟辜【酒之祸人也而以为天降威者祸乱之成是亦天尔箕子言受酗酒亦曰天毒降灾正此意也民之丧徳君之丧邦皆由于酒丧徳故言行丧邦故言辜】文王诰敎小子有正有事无彝酒越庶国饮惟祀徳将无醉【小子少子之称以其血气未定尤易纵酒丧徳故文王专诰敎之有正有官守者有事有职业者无毋同彞常也毋常于酒其饮惟于祭祀之时然亦必以徳将之无至于醉也】惟曰我民迪小子惟土物爱厥心臧聪听祖考之彝训越小大徳小子惟一【文王言我民亦常训导其子孙惟土物之爱勤稼穑服田畆无外慕则心之所守者正而善日生为子孙者亦当聪听其祖父之常训不可以谨酒为小徳小徳大徳小子惟一视之可也】妹土嗣尔股肱纯其艺黍稷奔走事厥考厥长肇牵车牛逺服贾用孝养厥父母厥父母庆自洗腆致用酒【此武王敎妹土之民也嗣续纯大肇敏服事也言妹土民当嗣续汝四肢之力无有怠惰大修农功服劳田畆奔走以事其父兄或敏于贸易牵车牛远事贾以孝养其父母父母喜庆然后可自洗腆致用酒洗以致其洁腆以致其厚也薛氏曰或大修农功或逺服商贾以养父母父母庆则汝可以用酒也】庶士有正越庶伯君子其尔典听朕敎尔大克羞耇惟君尔乃饮食醉饱丕惟曰尔克永观省作稽中徳尔尚克羞馈祀尔乃自介用逸兹乃允惟王正事之臣兹亦惟天若元徳永不忘在王家【此武王敎妹土之臣也伯长也曰君子者贤之也典常也羞养也言其大能养老也惟君未详丕惟曰者大言也介助也用逸者用以宴乐也言尔能常常反观内省使念虑之发营为之际悉稽乎中正之徳而无过不及之差则徳全于身而可以交于神明矣如是则庶几能进馈祀尔亦可自副而用宴乐也如此则信为王治事之臣如此亦惟天顺元徳而永不忘在王家矣按上文父母庆则可饮酒克羞耇则可饮酒羞馈祀则可饮酒本欲禁絶其饮今乃反开其端者不禁之禁也圣人之教不迫而民从者此也孝养羞耇馈祀皆因其良心之发而利导之人果能尽此三者且为成徳之士矣而何忧其湎酒也哉】王曰封我西土棐徂邦君御事小子尚克用文王敎不腆于酒故我至于今克受殷之命【徂往也辅佐文王往日之邦君御事小子也言文王毖酒之敎其大如此】王曰封我闻惟曰在昔殷先哲王迪畏天显小民经徳秉哲自成汤咸至于帝乙成王畏相惟御事厥棐有恭不敢自暇自逸矧曰其敢崇饮【以商君臣之不暇逸者告康叔也殷先哲王汤也迪畏者畏之而见于行也畏天之明命畏小民之难保经其徳而不变所以处已也秉其哲而不惑所以用人也汤之垂统如此故自汤至于帝乙贤圣之君六七作虽世代不同而皆能成就君徳敬畏辅相故当时御事之臣亦皆尽忠辅翼而有责难之恭自暇自逸犹且不敢况曰其敢尚饮乎】越在外服侯甸男衞邦伯越在内服百僚庶尹惟亚惟服宗工越百姓里居罔敢湎于酒不惟不敢亦不暇惟助成王徳显越尹人祗辟【自御事而下在外服则有侯甸男衞诸侯与其长伯在内服则有百僚庶尹惟亚惟服宗工国中百姓与夫里居者亦皆不敢沈湎于酒不惟不敢亦不暇不敢者有所畏不暇者有所勉惟欲上以助成君徳而使之昭著下以助尹人祗辟而使之益不怠耳成王顾上文成王而言祗辟顾上文有恭而言吕氏曰尹人者百官诸侯之长也指上文御事而言】我闻亦惟曰在今后嗣王酣身厥命罔显于民祗保越怨不易诞惟厥纵滛泆于非彝用燕丧威仪民罔不衋伤心惟荒腆于酒不惟自息乃逸厥心疾很不克畏死辜在商邑越殷国灭无罹弗惟徳馨香祀登闻于天诞惟民怨庶羣自酒腥闻在上故天降丧于殷罔爱于殷惟逸天非虐惟民自速辜【衋乞力反很下垦反罹邻知反○以商受荒腆于酒者告康叔也后嗣王受也受沈酣其身昏迷于政命令不着于民其所祗保者惟在于作怨之事不肯悛改大惟纵滛泆于非彞泰誓所谓奇技滛巧也燕安也用安逸而丧其威仪史记受为酒池肉林使男女裸而相逐其威仪之丧如此此民所以无不痛伤其心悼国之将亡也而受方且荒怠益厚于酒不思自息其逸力行无度其心疾很虽杀身而不畏也辜在商邑虽灭国而不忧也弗事上帝无馨香之徳以格天大惟民怨惟羣酗腥秽之徳以闻于上故上天降丧于殷无有眷爱之意者亦惟受纵逸故也天岂虐殷惟殷人酗酒自速其辜尔曰民者犹曰先民君臣之通称也】王曰封予不惟若兹多诰古人有言曰人无于水监当于民监今惟殷坠厥命我其可不大监抚于时【我不惟如此多言所以言汤言受如此其详者古人谓人无于水监水能见人之妍丑而已当于民监则其得失可知今殷民自速辜既坠厥命矣我其可不以殷民之失为大监戒以抚安斯时乎】予惟曰汝劼毖殷献臣侯甸男衞矧太史友内史友越献臣百宗工矧惟尔事服休服采矧惟若畴圻父薄违农父若保宏父定辟矧汝刚制于酒【劼丘八反圻与畿同○劼用力也汝当用力戒谨殷之贤臣与邻国之侯甸男衞使之不湎于酒也毖殷献臣侯甸男衞与文王毖庶邦庶士同义殷之贤臣诸侯固欲知所谨矣况太史掌六典八法八则内史掌八柄之法汝之所友者及其贤臣百僚大臣可不谨于酒乎太史内史献臣百宗工固欲知所谨矣况尔之所事服休坐而论道之臣服采起而作事之臣可不谨于酒乎曰友曰事者国君有所友有所事也然盛徳有不可友者故孟子曰古之人曰事之云乎岂曰友之云乎服休服采固欲知所谨矣况尔之畴匹而位三卿者若圻父迫逐违命者乎若农父之顺保万民者乎若宏父之制其经界以定法者乎皆不可不谨于酒也圻父政官司马也主封圻农父敎官司徒也主农宏父事官司空也主廓地居民谓之父者尊之也先言圻父者制殷人湎酒以政为急也圻父农父宏父固欲知所谨矣况汝之身所以为一国之视效者可不谨于酒乎故曰矧汝刚制于酒刚制亦劼毖之意刚果用力以制之也此章自逺而近自卑而尊等而上之则欲其自康叔之身始以是为治孰能御之而况毖于酒徳也哉】厥或诰曰羣饮汝勿佚尽执拘以归于周予其杀【羣饮者商民羣聚而饮为奸恶者也佚失也其者未定辞也苏氏曰予其杀者未必杀也犹今法曰当斩者皆具狱以待命不必死也然必立法者欲人畏而不敢犯也羣饮盖亦当时之法有羣聚饮酒谋为大奸者其详不可得而闻矣如今之法有日夜聚晓散者皆死罪盖聚而为妖逆者也使后世不知其详而徒间其名凡民夜相过者辄杀之可乎】又惟殷之迪诸臣惟工乃湎于酒勿庸杀之姑惟敎之【殷受导迪为恶之者臣百工虽湎于酒未能遽革而非羣聚为奸恶者无庸杀之且惟敎之】有斯明享乃不用我敎辞惟我一人弗恤弗蠲乃事时同于杀【有者不忘之也斯此也指敎辞而言享上享下之享言殷诸臣百工不忘敎辞不湎于酒我则明享之其不用我敎辞惟我一人不恤于汝弗洁汝事时则同汝于羣饮诛杀之罪矣】王曰封汝典听朕毖勿辩乃司民湎于酒【辩治也乃司有司也即上文诸臣百工之类言康叔不治其诸臣百工之湎酒则民之湎酒者不可禁矣】
　　梓材【亦武王诰康叔之书谕以治国之理欲其通上下之情寛刑辟之用而篇中有梓材二字比稽田作室为雅故以为简编之别非有他义也今文古文皆有○按此篇文多不类自今王惟曰以下若人臣进戒之辞以书例推之曰今王惟曰者犹洛诰之今王即命曰也肆王惟徳用者犹召诰之肆惟王其疾敬徳王其徳之用也已若兹监者犹无逸嗣王其监于兹也惟王子子孙孙永保民者犹召诰惟王受命无疆惟休也反覆参考与周公召公进戒之言若出一口意者此篇得于简编断烂之中文既不全而进戒烂简有用明徳之语编书者以与罔厉杀人等意合又武王之诰有曰王曰监云者而进戒之书亦有曰王曰监云者遂以为文意相属编次其后而不知前之所谓王者指先王而言非若今王之为自称也后之所谓监者乃监视之监而非啓监之监也其非命康叔之书亦明矣读书者优游涵泳沈潜反覆绎其文义审其语脉一篇之中前则尊谕卑之辞后则臣告君之语盖有不可得而强合者矣】
　　王曰封以厥庶民暨厥臣达大家以厥臣逹王惟邦君【大家巨室也孟子曰为政不难不得罪于巨室孔氏曰卿大夫及都家也以厥庶民暨厥臣逹大家则下之情无不通矣以厥臣逹王则上之情无不通矣王言臣而不言民者率土之滨莫非王臣也邦君上有天子下有大家能通上下之情而使之无闲者惟邦君也】汝若恒越曰我有师师司徒司马司空尹旅曰予罔厉杀人亦厥君先敬劳肆徂厥敬劳肆往奸宄杀人历人宥肆亦见厥君事戕败人宥【恒常也师师以官师为师也尹正官之长旅众大夫也敬劳恭敬劳来也徂往也历人者罪人所过律所谓知情藏匿资给也戕败者毁伤四肢面目汉律所谓疻也此章文多未详】王啓监厥乱为民曰无胥戕无胥虐至于敬寡至于属妇合由以容王其效邦君越御事厥命曷以引养引恬自古王若兹监罔攸辟【监三监之监康叔所封亦受畿内之民当时亦谓之监故武王以先王啓监意而告之也言王者所以开置监国者其治本为民而已其命监之辞盖曰无相与戕杀其民无相与虐害其民人之寡弱者则哀敬之使不失其所妇之穷独者则聨属之使有所归保合其民率由是而容蓄之也且王所以责效邦君御事者其命何以哉亦惟欲其引掖斯民于生养安全之地而已自古王者之命监若此汝今为监其无所用乎刑辟以戕虐人可也】惟曰若稽田既勤敷菑惟其陈修为厥疆畎若作室家既勤垣墉惟其涂塈茨若作梓材既勤朴斵惟其涂丹雘【塈竒寄反雘屋郭反○稽治也敷菑广去草也疆畔也畎通水渠也涂塈泥饰也茨盖也梓良材可为器者雘采色之名敷菑以喻除恶垣墉以喻立国朴斲以喻制度武王之所已为也疆畎塈茨丹雘则望康叔以成终云尔】今王惟曰先王既勤用明徳怀为夹庶邦享作兄弟方来亦既用明徳后式典集庶邦丕享【夹音恊○先王文王武王也夹近也怀逺为近也兄弟言友爱也泰誓曰友邦冢君方来者方方而来也既尽也先王尽勤用明徳而怀来于上诸侯亦尽用明徳而视效于下也后后王也式用也典旧典也集和辑也此章以后若臣下进戒之辞疑简脱误于此】皇天既付中国民越厥疆土于先王【越及也皇天既付中国民及其疆土于先王也】肆王惟徳用和怿先后迷民用怿先王受命【肆今也徳用用明徳也和怿和悦之也先后劳来之也迷民迷惑染恶之民也命天命也用慰悦先王之克受天命者也】已若兹监惟曰欲至于万年惟王子子孙孙永保民【已语辞监视也此人臣祈君永命之辞也按梓材有自古王若兹监罔攸辟之言而编书者误以监为句读而烂简适有已若兹监之语以为语意相类合为一篇而不知其句读之本不同文义之本不类也孔氏依阿其説于篇意无所发明王氏谓成王自言必称王者以觐礼考之天子以正遏诸侯则称王亦强释难通独吴氏以为误简者为得之但谓玉啓监以下即非武王之诰则未必然也】




　　书经集传卷四
<经部,书类,书经集传>
　　钦定四库全书
　　书经集传卷五　　　　　　宋　蔡沈　撰召诰【左传曰武王克商迁九鼎于洛邑史记载武王言我南望三途北望岳鄙顾瞻有河粤瞻洛伊毋逺天室营周居于洛邑而后去则宅洛者武王之志周公成王成之召公实先经理之洛邑既成成王始政召公因周公之归作书致告逹之于王其书拳拳于歴年之久近反复乎夏商之废兴究其归则以諴小民为祈天命之本以疾敬徳为諴小民之本一篇之中屡致意焉古之大臣其为国家长逺虑盖如此以召公之书因以召诰名篇今文古文皆有】
　　惟二月既望越六日乙未王朝步自周则至于丰【日月相望谓之望既望十六日也乙未二十一日也周镐京也去丰二十五里文王庙在焉成王至丰以宅洛之事告庙也】惟太保先周公相宅越若来三月惟丙午朏越三日戊申太保朝至于洛卜宅厥既得卜则经营【朏敷尾反戊音茂○成王在丰使召公先周公行相视洛邑越若来古语辞言召公于丰迤逦而来也朏孟康曰月出也三日明生之名戊申三月五日也卜宅者用卜宅都之地既得吉卜则经营规度其城郭宗庙郊社朝市之位】越三日庚戌太保乃以庶殷攻位于洛汭越五日甲寅位成【庶殷殷之众庶也用庶殷者意是时殷民已迁于洛故就役之也位成者左祖右社前朝后市之位成也】若翼日乙卯周公朝至于洛则达观于新邑营【周公至则徧观新邑所经营之位】越三日丁巳用牲于郊牛二越翼日戊午乃社于新邑牛一羊一豕一【郊祭天地也故用二牛社祭用太牢礼也皆告以营洛之事】越七日甲子周公乃朝用书命庶殷侯甸男邦伯【书役书也春秋传曰士弥牟营成周计丈数揣髙低度厚薄仞沟洫物土方议逺迩量事期计徒庸虑材用书糇粮以令役于诸侯亦此意王氏曰邦伯者侯甸男服之邦伯也庶邦冡君咸在而独命邦伯者公以书命邦伯而邦伯以公命命诸侯也】厥既命殷庶庶殷丕作【丕作者言皆趋事赴功也殷之顽民若未易役使者然召公率以攻位而位成周公用以书命而丕作殷民之难化者犹且如此则其恱以使民可知也】太保乃以庶邦冢君出取币乃复入锡周公曰拜手稽首旅王若公诰告庶殷越自乃御事【吕氏曰洛邑事毕周公将归宗周召公因陈戒成王乃取诸侯贽见币物以与周公且言其拜手稽首所以陈王及公之意盖召公虽与周公言乃欲周公聨诸侯之币与召公之诰并达之王谓洛邑已定欲诰告殷民其根本乃自尔御事不敢指言成王谓之御事犹今称人为执事也】呜呼皇天上帝改厥元子兹大国殷之命惟王受命无疆惟休亦无疆惟恤呜呼曷其奈何弗敬【此下皆告成王之辞托周公逹之王也曷何也其语辞商受嗣天位为元子矣元子不可改而天改之大国未易亡而天亡之皇天上帝其命之不可恃如此今王受命固有无穷之美然亦有无穷之于是叹息言王曷其奈何弗敬乎盖深言不可以弗敬也又按此篇専主敬言敬则诚实无妄视听言动一循乎理好恶用舍不违乎天与天同德固能受天明命也人君保有天命其有要于此哉伊尹亦言皇天无亲克敬惟亲敬则天与我一矣尚何疎之有】天既遐终大邦殷之命兹殷多先哲王在天越厥后王后民兹服厥命厥终智藏瘝在夫知保抱携持厥妇子以哀吁天徂厥亡出执呜呼天亦哀于四方民其眷命用懋王其疾敬德【后王后民指受也此章语多难解大意谓天既欲逺絶大邦殷之命矣而此殷先哲王其精爽在天宜若可恃者而商纣受命卒致贤智者退藏病民者在位民困虐政保抱携持其妻子哀号呼天往而逃亡出见拘执无地自容故天亦哀民而眷命用归于勉德者天命不常如此今王其可不疾敬德乎】相古先民有夏天迪从子保面稽天若今时既坠厥命今相有殷天迪格保面稽天若今时既坠厥命【从子保者从其子而保之谓禹传之子也面乡也视古先民有夏天固啓迪之又从其子而保佑之禹亦面考天心敬顺无违宜若可为后世凭藉者今时已坠厥命矣今视有殷天固啓迪之又使其格正夏命而保佑之汤亦面考天心敬顺无违宜亦可为后世凭藉者今时已坠厥命矣以此知天命诚不可恃以为安也】今冲子嗣则无遗寿耇曰其稽我古人之德矧曰其有能稽谋自天【稽考矧况也幼冲之主于老成之臣尤易疎逺故召公言今王以童子嗣位不可遗弃老成言其能稽古人之德是固不可遗也况言其能稽谋自天是尤不可遗也稽古人之徳则于事有所证稽谋自天则于理无所遗无遗寿耇盖君天下者之要务故召公特首言之】呜呼有王虽小元子哉其丕能諴于小民今休王不敢后用顾畏于民碞【召公叹息言王虽幼冲乃天之元子哉谓其年虽小其任则大也其者期之辞也諴和碞险也王其大能諴和小民为今之休美乎小民虽至微而至为可畏王当不敢缓于敬徳用顾畏于民之碞险可也】王来绍上帝自服于土中旦曰其作大邑其自时配皇天毖祀于上下其自时中乂王厥有成命治民今休【洛邑天地之中故谓之土中王来洛邑继天出治当自服行于土中是时洛邑告成成王始政故召公以自服土中为言又举周公尝言作此大邑自是可以对越上天可以飨答神只自是可以宅中图治成命者天之成命也成王而能绍上帝服土中则庶几天有成命治民今即休美矣○王氏曰成王欲宅洛邑者以天事言则日东景夕多风日西景朝多隂日南景短多暑日北景长多寒洛天地之中风雨之所防隂阳之所和也以人事言则四方朝聘贡赋道里均焉故谓之土中】王先服殷御事比介于我有周御事节性惟日其迈【言治人当先服乎臣也王先服殷之御事以亲近副贰我周之御事使其渐染陶成相观为善以节其骄淫之性则日进于善而不已矣】王敬作所不可不敬徳【言化臣必谨乎身也所处所也犹所其无逸之所王能以敬为所则动静语黙出入起居无往而不居敬矣不可不敬徳者甚言徳之不可不敬也】我不可不监于有夏亦不可不监于有殷我不敢知曰有夏服天命惟有歴年我不敢知曰不其延惟不敬厥徳乃早坠厥命我不敢知曰有殷受天命惟有歴年我不敢知曰不其延惟不敬厥徳乃早坠厥命【夏商歴年长短所不敢知我所知者惟不敬厥徳即坠其命也与上章相古先民之意相为出入但上章主言天眷之不足恃此则直言不敬徳则坠厥命尔】今王嗣受厥命我亦惟兹二国命嗣若功王乃初服【今王继受天命我谓亦惟此夏商之命当嗣其有功者谓继其能敬徳而歴年者也况王乃新邑初政服行教化之始乎】呜呼若生子罔不在厥初生自贻哲命今天其命哲命吉凶命歴年知今我初服【叹息言王之初服若生子无不在于初生习为善则善矣自贻其哲命为政之道亦犹是也今天其命王以哲乎命以吉凶乎命以歴年乎皆不可知所可知者今我初服如何尔初服而敬徳则亦自贻哲命而吉与歴年矣】宅新邑肆惟王其疾敬徳王其徳之用祈天永命【宅新邑所谓初服也王其疾敬徳容可缓乎王其徳之用而祈天以歴年也】其惟王勿以小民淫用非彝亦敢殄戮用乂民若有功【刑者徳之反疾于敬徳则当缓于用刑勿以小民过用非法之故亦敢于殄戮用治之也惟顺导民则可有功民犹水也水泛滥横流失其性矣然壅而遏之则害愈甚惟顺而导之则可以成功】其惟王位在徳元小民乃惟刑用于天下越王显【元首也居天下之上必有首天下之徳王位在徳元则小民皆仪刑用徳于下于王之徳益以显矣】上下勤恤其曰我受天命丕若有夏歴年式勿替有殷歴年欲王以小民受天永命【其亦期之辞也君臣勤劳期曰我受天命大如有夏歴年用勿替有殷歴年欲兼夏殷歴年之永也召公又继以欲王以小民受天永命盖以小民者勤恤之实受天永命者歴年之实也苏氏曰君臣一心以勤恤民庶几王受命歴年如夏商且以民心为天命也】拜手稽首曰予小臣敢以王之雠民百君子越友民保受王威命明徳王末有成命王亦显我非敢勤惟恭奉币用供王能祈天永命【雠民殷之顽民与三监叛者百君子殷之御事庶士也友民周之友顺民也保者保而不失受者受而无拒威命明徳者徳威徳明也末终也召公于篇终致敬言予小臣敢以殷周臣民保受王威命明德王当终有天之成命以显于后世我非敢以此为勤惟恭奉币帛用供王能祈天永命而已盖奉币之礼臣职之所当恭而祈天之实则在王之所自尽也又按恭奉币意即上文取币以锡周公而旅王者盖当时成王将举新邑之祀故召公奉以助祭云】洛诰【洛邑既定周公遣使告卜史氏録之以为洛诰又并记其君臣答问及成王命周公留治洛之事今文古文皆有○按周公拜手稽首以下周公授使者告卜之辞也王拜手稽首以下成王授使者复公之辞也王肇称殷礼以下周公教成王宅洛之事也公明保予冲子以下成王命公留后治洛之事也王命予来以下周公许成王留洛君臣各尽其责难之辞也伻来以下成王锡命毖殷命宁之事也戊辰以下史又记其祭祀册诰等事及周公居洛歳月久近以附之以见周公作洛之始终而成王举祀发政之后即归于周而未尝都洛也】
　　周公拜手稽首曰朕复子明辟【此下周公授使者告卜之辞也拜手稽首者史记周公遣使之礼也复如逆复之复成王命周公往营成周周公得卜复命于王也谓成王为子者亲之也谓成王为明辟者尊之也周公相成王尊则君亲则兄之子也明辟者明君之谓先儒谓成王幼周公代王为辟至是反政成王故曰复子明辟夫有失然后有复武王崩成王立未尝一日不居君位何复之有哉蔡仲之命言周公住冢宰正百工则周公以冢宰总百工而己岂不彰彰明甚矣乎王莽居摄几倾汉鼎皆儒者有以啓之是不可以不辨苏氏曰此上有脱简在康诰自惟三月哉生魄至洪大诰治四十八字】王如弗敢及天基命定命予乃保大相东土其基作民明辟【凡有造基之而后成成之而后定基命所以成始也定命所以成终也言成王幼冲退托如不敢及知天之基命定命予乃继太保而往夫相洛邑其庶几为王始作民明辟之地也洛邑在镐京东故曰东土】予惟乙卯朝至于洛师我卜河朔黎水我乃卜防水东瀍水西惟洛食我又卜瀍水东亦惟洛食伻来以图及献卜【瀍音廛伻补耕反○乙卯即召诰之乙卯也洛师犹言京师也河朔黎水河北黎水交流之内也防水车瀍水西王城也朝防之地瀍水东下都也处商民之地王城在防瀍之闲下都在瀍水之外其地皆近洛水故两云惟洛食也食者史先定墨而灼之兆正食其墨也伻使也图洛之地图也献卜献其卜之兆辞也】王拜手稽首曰公不敢不敬天之休来相宅其作周匹休公既定宅伻来来视予卜休恒吉我二人共贞公其以予万亿年敬天之休拜手稽首诲言【此王授使者复公之辞也王拜手稽首者成王尊异周公而重其礼也匹配也公不敢不敬天之休命来相宅为周匹休之地言卜洛以配周命于无穷也视示也示我以卜之休美而常吉者也二人成王周公也贞犹当也十万曰亿言周公宅洛规模宏逺以我万亿年敬天休命故又拜手稽首以谢周公告卜之诲言】周公曰王肇称殷礼祀于新邑咸秩无文【此下周公告成王宅洛之事也殷盛也与五年再殷祭之殷同秩序也无文祀典不载也言王始举盛礼祀于洛邑皆序其所当祭者虽祀典不载而义当祀者亦序而祭之也吕氏曰定都之初肇举盛礼大飨羣祀虽祀典不载者咸秩序而祭之有告焉有报焉有祈焉始建新都昭假上下告成事也雨旸时若大役以成报神赐也自今以始永奠中土祈鸿休也后世不知祭祀之义鬼神之徳观周公首以祀于新邑为言若阔于事情者抑不知人主临镇新都之始齐祓一心对越天地逹此精明之徳放诸四海无所不凖而助祭诸侯下逮胞翟之贱亦皆有孚颙若收其放而合其离盖格君心萃天下之道莫要于此宜周公以为首务也】予齐百工伻从玉于周予惟曰庶有事【周公言予整齐百官使从成王于周谓将适洛时也予惟谓之曰庶几其有所事乎公但微示其意以待成王自教诏之也】今王即命曰记功宗以功作元祀惟命曰汝受命笃弼【功宗功之尊显者祭法曰圣王之制祭祀也法施于民则祀之以死勤事则祀之以劳定国则祀之能御大灾则祀之能捍大患则祀之盖功臣皆祭于大烝而勲劳之最尊显者则为之冠故谓之元祀周公告成王即命曰记功之尊显者以功作元祀矣又惟命之曰汝功臣受此褒赏之命当益厚辅王室盖作元祀既以慰答功臣而又勉其左右王室益图久大之业也】丕视功载乃汝其悉自教工【丕大视示也功载者记功之载籍也大视功载而无不公则百工效之亦皆公也大视功载而或出于私则百工效之亦皆私也其公其私悉自汝教之所谓乃汝其悉自教工也上章告以褒赏功臣故戒其大视功载者如此】孺子其朋孺子其朋其往无若火始焰焰厥攸灼叙弗其絶【孺子稚子也朋比也上文百工之视效如此则论功行赏孺子其可少徇比党之私乎孺子其少徇比党之私则自是而往有若火然始虽焰焰尚微而其灼烁将次第延爇不可得而扑灭矣言论功行赏徇私之害其初甚微其终至于不可遏絶所以严其辞而禁之于未然也】厥若彝及抚事如予惟以在周工往新邑伻向即有僚明作有功惇大成裕汝永有辞【其顺常道及抚国事常如我为政之时惟用见在周官勿参以私人往新邑使百工知上意向各就有僚明白奋扬而赴功惇厚博大以裕俗则王之休闻亦永有辞于后世矣】公曰已汝惟冲子惟终【周之王业文武始之成王当终之也此上详于记功教工内治之事此下则统御诸侯教养万民之道也】汝其敬识百辟享亦识其有不享享多仪仪不及物惟曰不享惟不役志于享凡民惟曰不享惟事其爽侮【此御诸侯之道也百辟诸侯也享朝享也仪礼物币也诸侯享上有诚有伪惟人君克敬者能识之识其诚于享者亦识其不诚于享者享不在币而在于礼币有余而礼不足亦所谓不享也诸侯惟不用志于享则国人化之亦皆谓上不必享矣举国无享上之诚则政事安得不至于差爽僭侮隳王度而为叛乱哉人君可不以敬存心辨之于早察之于微乎】乃惟孺子颁朕不暇听朕教汝于棐民彝汝乃是不蘉乃时惟不永哉笃叙乃正父罔不若予不敢废乃命汝往敬哉兹予其明农哉彼裕我民无远用戾【蘉莫郎反○此教养万民之道也颁朕不暇未详或曰成王当颁布我汲汲不暇者听我教汝所以辅民常性之道汝于是而不勉焉则民彝泯乱而非所以长久之道矣正父武王也犹今称先正云者笃者笃厚而不忘叙者先后之不紊言笃叙武王之道无不如我则人不敢废汝之命矣吕氏曰武王没周公如武王故天下不废周公之命周公去成王如周公则天下不废成王之命戾至也王往洛邑其敬之哉我其退休田野惟明农事盖公有归老之志矣彼谓洛邑也王于洛邑和裕其民则民将无远而至焉】王若曰公明保予冲子公称丕显徳以予小子扬文武烈奉答天命和恒四方民居师【此下成王答周公及留公也大抵与上章参错相应明显明之也保保佑之也称举也和者使不乖也恒者使可久也居师者宅其众也言周公明保成王举大明徳使其上之不忝于文武仰不愧天俯不怍人也】惇宗将礼称秩元祀咸秩无文【宗功宗之宗也下文宗礼同将大也】惟公徳明光于上下勤施于四方旁作穆穆迓衡不迷文武勤教予冲子夙夜毖祀【旁无方所也因上下四方为言穆穆和敬也迓迎也言周公之徳昭著于上下勤施于四方旁作穆穆以迎治平不迷失文武所勤之教于天下公之徳教加于时者如此予冲子夫何为哉惟早夜以谨祭祀而已盖成王知周公有退休之志故示其所以留之之意也】王曰公功棐迪笃罔不若时【言周公之功所以辅我啓我者厚矣当常如是未可以言去也】王曰公予小子其退即辟于周命公后【此下成王留周公治洛也成王言我退即居于周命公留后治洛盖洛邑之作周公本欲成王迁都以宅天下之中而成王之意则未欲舍镐京而废祖宗之旧故于洛邑举祀发政之后即欲归居于周而留周公治洛谓之后者先成王之辞犹后世留守留后之义先儒谓封伯禽以为鲁后者非是考之费誓东郊不开乃在周公东征之时则伯禽就国盖已久矣下文惟告周公其后其字之义益可见其为周公不为伯禽也】四方迪乱未定于宗礼亦未克敉公功【宗礼即功宗之礼也乱治也四方开治公之功也未定功宗之礼故未能敉公功也敉功者安定其功之谓即下文命宁者也】迪将其后监我士师工诞保文武受民乱爲四辅【将大也周公居洛啓大其后使我士师工有所监视大保文武所受于天之民而治为宗周之四辅也汉三辅盖本诸此今按先言啓大其后而继以乱为四辅则命周公留后于洛明矣】王曰公定予往已公功肃将祗欢公无困哉我惟无斁其康事公勿替刑四方其世享【斁音亦○定尔雅曰止也成王欲周公止洛而自归往宗周言周公之功人皆肃而将之钦而悦之宜镇抚洛邑以慰怿人心毋求去以困我也我惟无厌其安民之事公勿替所以监我士师工者四方得以世世享公之徳也吴氏曰前汉书两引公无困哉皆以哉作我当以我为正】周公拜手稽首曰王命予来承保乃文祖受命民越乃光烈考武王朕恭【此下周公许成王留等事也来者来洛邑也承保乃文祖受命民及光烈考武王者答诞保文武受民之言也责难于君谓之恭朕恭者大其责难之义也】孺子来相宅其大惇典殷献民乱爲四方新辟作周恭先曰其自时中乂万邦咸休惟王有成绩【典典章也殷献民殷之贤者也言当大厚其典章及殷之献民盖文献者为治之大要也乱治也言成王于新邑致治为四方新主也作周恭先者人君恭以接下以恭而倡后王也公又言其自是宅中图治万邦咸底休美则王其有成绩矣此周公以治洛之效望之成王也】予旦以多子越御事笃前人成烈答其师作周孚先考朕昭子刑乃单文祖德【多子者众卿大夫也唐孔氏曰子者有徳之称大夫皆称子师众也周公言我以众卿大夫及治事之臣笃厚文武成功以答天下之众也孚信也作周孚先者人臣信以事上以信而倡后人也考成也昭子犹所谓明辟也亲之故曰子刑仪刑也单殚也言成我明子仪刑而殚尽文王之徳盖周公与羣臣笃前人成烈者所以成成王之刑乃殚文祖徳也此周公以治洛之事自效也】伻来毖殷乃命宁予【絶句】以秬鬯二卣曰明禋拜手稽首休享【秬臼许反鬯丑亮反卣音由禋音因○此谨毖殷民而命宁周公也秬黒黍也一稃二米和气所生鬯郁金香草也卣中尊也明洁禋敬也以事神之礼事公也苏氏曰以黑黍为酒合以郁鬯所以祼也宗庙之礼莫盛于祼王使人来戒敕庶殷且以秬鬯二卣绥宁周公曰明禋曰休享者何也事周公如事神明也古者有大賔客以享礼礼之酒清人渇而不饮肉干人饥而不食也故享有体荐岂非敬之至者则其礼如祭也欤】予不敢宿则禋于文王武王【宿与顾命三宿之宿同禋祭名周公不敢受此礼而祭于文武也】惠笃叙无有遘自疾万年厌于乃徳殷乃引考【遘居候反厌于艶反○此祭之祝辞周公为成王祷也惠顺也笃叙与笃叙乃正父同顺笃叙文武之道身其康强无有遘遇自罹疾害者子孙万年厌饱乃徳殷人亦永寿考也】王伻殷乃承叙万年其永观朕子懐徳【承听受也叙教条次第也王使殷人承叙万年其永观法我孺子而懐其徳也盖周公虽许成王留洛然且谓王伻殷者若曰迁洛之民我固任之至于使其承叙万年则实系于王也亦责难之意与召诰末用供王能祈天永命语脉相类】戊辰王在新邑烝祭歳文王骍牛一武王骍牛一王命作册逸祝册惟告周公其后王賔杀禋咸格王入太室祼【戊音茂祼古玩反○此下史官记祭祀册诰等事以附篇末也戊辰十二月之戊辰日也是日成王在洛举烝祭之礼曰歳云者歳举之祭也周尚赤故用骍宗庙礼太牢此用特牛者命周公留后于洛故举盛礼也逸史佚也作册者册书也逸祝册者史逸为祝册以告神也惟告周公其后者祝册所载更不他及惟告周公留守其后之意重其事也王賔犹虞賔杞宋之属助祭诸侯也诸侯以王杀牲禋祭祖庙故咸至也太室清庙中央室也祼灌也以圭瓒酌秬鬯灌地以降神也】王命周公后作册逸诰在十有二月【逸诰者史逸诰周公治洛留后也在十有二月者明戊辰为十二月日也】惟周公诞保文武受命惟七年【吴氏曰周公自留洛之后凡七年而薨也成王之留公也言诞保文武受民公之复成王也亦言承保乃文祖受命民越乃光烈考武王故史臣于其终计其年曰惟周公诞保文武受命惟七年盖始终公之辞云】
　　多士【商民迁洛者亦有有位之士故周公洛邑初政以王命总呼多士而告之编书者因以名篇亦诰体也今文古文皆有○吴氏曰方迁商民于洛之时成周未作其后王与周公患四方之逺鍳三监之叛于是始作洛邑欲徙周而居之其曰昔朕来自奄大降尔四国民命我乃明致天罚移尔遐逖比事臣我宗多逊者述迁民之初也曰今朕作大邑于兹洛予惟四方罔攸賔亦惟尔多士攸服奔走臣我多逊者言迁民而后作洛也故洛诰一篇终始皆无欲迁商民之意惟周公既诰成王留治于洛之后乃曰伻来毖殷又曰王伻殷乃承叙当时商民已迁于洛故其言如此愚谓武王已有都洛之志故周公黜殷之后以殷民反覆难制即迁干洛至是建成周造庐舍定疆场乃告命与之更始焉尔此多士之所以作也由是而推则召诰攻位之庶殷其已迁洛之民欤不然则受都今卫州也洛邑今西京也相去四百余里召公安得舍近之友民而役逺之雠民哉书序以为成周既成迁殷顽民者谬矣吾固以为非孔子所作也】
　　惟三月周公初于新邑洛用告商王士【此多士之本序也三月成王祀洛次年之三月也周公至洛久矣此言初者成王既不果迁留公治洛至是公始行治洛之事故谓之初也曰商王士者贵之也】王若曰尔殷遗多士弗吊旻天大降丧于殷我有周佑命将天明威致王罚勑殷命终于帝【弗吊未详意其为叹悯之辞当时方言尔也旻天秋天也主肃杀而言叹悯言旻天大降灾害而丧殷我周受眷佑之命奉将天之明威致王罚之公勑正殷命而革之以终上帝之事盖推革命之公以开谕之也】肆尔多士非我小国敢弋殷命惟天不畀允罔固乱弼我我其敢求位【肆与康诰肆汝小子封同弋取也弋鸟之弋言有心于取之也呼多士诰之谓以势而言我小国亦岂敢弋取殷命盖栽者培之倾者覆之固其治而不固其乱者天之道也惟天不与殷信其不固殷之乱矣惟天不固殷之乱故辅我周之治而天位自有所不容辞者我其敢有求位之心哉】惟帝不畀惟我下民秉爲惟天明畏【秉持也言天命之所不与即民心之所秉为民心之所秉为即天威之所明畏者也反覆天民相因之理以见天之果不外乎民民之果不外乎天也诗言秉彝此言秉为者彝以理言为以用言也】我闻曰上帝引逸有夏不适逸则惟帝降格向于时夏弗克庸帝大淫泆有辞惟时天罔念闻厥惟废元命降致罚【引导逸安也降格与吕刑降格同吕氏曰上帝引逸者非有形声之接也人心得其安则亹亹而不能已斯则上帝引之也是理坦然亦何闲于桀第桀丧其良心自不适于安耳帝实引之桀实避之帝犹未遽絶也乃降格灾异以示意向于桀桀犹不知警惧不能敬用帝命乃大肆淫逸虽有矫诬之辞而天罔念闻之仲虺所谓帝用不臧是也废其大命降致其罚而夏祚终矣】乃命尔先祖成汤革夏俊民甸四方【甸治也伊尹称汤旁求俊彦孟子称汤立贤无方盖明俊民分布逺迩甸治区画成汤立政之大经也周公反复以夏商为言者盖夏之亡即殷之亡汤之兴即武王之兴也商民观是亦可以自反矣】自成汤至于帝乙罔不明徳恤祀【明徳者所以修其身恤祀者所以敬乎神也】亦惟天丕建保乂有殷殷王亦罔敢失帝罔不配天其泽【亦惟天大建立保治有殷殷之先王亦皆操存此心无敢失帝之则无不配天以泽民也】在今后嗣王诞罔显于天矧曰其有听念于先王勤家诞淫厥泆罔顾于天显民祗【后嗣王纣也纣大不明于天道况曰能听念商先王之勤劳于邦家者乎大肆淫佚无复顾念天之显道民之敬畏者也】惟时上帝不保降若兹大丧【大丧者国亡而身戮也】惟天不畀不明厥徳【商先王以明徳而天丕建则商后王不明徳而天不畀矣】凡四方小大邦丧罔非有辞于罚【凡四方小大邦国丧亡其致罚皆有可言者况商罪贯盈而周奉辞以伐之者乎】王若曰尔殷多士今惟我周王丕灵承帝事【灵善也大善承天之所为也武成言祗承上帝以遏乱略是也】有命曰割殷告勑于帝【帝有命曰割殷则不得不戡定翦除告其勑正之事于帝也武成言告于皇天后土将有大正于商者是也】惟我事不贰适惟尔王家我适【上帝临汝毋贰尔心惟我事不贰适之谓上帝既命侯于周服惟尔王家我适之谓言割殷之事非有私心一于从帝而无贰适则尔殷王家自不容不我适矣周不贰于帝殷其能贰于周乎盖示以确然不可动摇之意而潜消顽民反侧之情尔然圣贤事不贰适日用饮食莫不皆然盖所以事天也岂特割殷之事而已哉】予其曰惟尔洪无度我不尔动自乃邑【三监倡乱予其曰乃汝大为非法非我尔动变自尔邑犹伊训所谓造攻自鸣条也】予亦念天即于殷大戾肆不正【予亦念天就殷邦屡降大戾纣既死武庚又死故邪慝不正言当迁徙也】王曰猷告尔多士予惟时其迁居西尔非我一人奉徳不康宁时惟天命无违朕不敢有后无我怨【时是也指上文殷大戾而言谓惟是之故所以迁居西尔非我一人乐如是之迁徙震动也是惟天命如此汝毋违越我不敢有后命谓有他罚尔无我怨也】惟尔知惟殷先人有册有典殷革夏命【即其旧闻以开谕之也殷之先世有册书典籍载殷改夏命之事正如是耳尔何独疑于今乎】今尔又曰夏迪简在王庭有服在百僚予一人惟听用徳肆予敢求尔于天邑商予惟率肆矜尔非予罪时惟天命【周公既举商革夏事以谕顽民顽民复以商革夏事责周谓商革夏命之初凡夏之士皆啓迪简拔在商王之庭有服列于百僚之间今周于商士未闻有所简拔也周公举其言以大义折之言尔顽民虽有是言然予一人所听用者惟以徳而已故予敢求尔于天邑商而迁之于洛者以冀率徳改行焉予惟循商故事矜恤于尔而已其不尔用者非我之罪也是惟天命如此盖章徳者天之命今顽民灭徳而欲求用得乎】王曰多士昔朕来自奄予大降尔四国民命我乃明致天罚移尔遐逖比事臣我宗多逊【降犹今法降等云者言昔我来自商奄之时汝四国之民罪皆应死我大降尔命不忍诛戮乃止明致天罚移尔逺居于洛以亲比臣我宗周有多逊之美其罚盖亦甚轻其恩固已甚厚今乃犹有所怨望乎详此章则商民之迁固已久矣】王曰告尔殷多士今予惟不尔杀予惟时命有申今朕作大邑于兹洛予惟四方罔攸賔亦惟尔多士攸服奔走臣我多逊【以自奄之命为初命则此命为申命也言我惟不忍尔杀故申明此命且我所以营洛者以四方诸侯无所賔礼之地亦惟尔等服事奔走臣我多逊而无所处故也详此章则迁民在营洛之先矣吴氏曰来自奄称昔者逺日之辞也作大邑称今者近日之辞也移尔遐逖比臣事我宗多逊者期之之辞也攸服奔走臣我多逊者果能之辞也以此又知迁民在前而作洛在后也】尔乃尚有尔土尔乃尚宁干止【干事止居也尔乃庶几有尔田业庶几安尔所事安尔所居也详此章所言皆仍旧有土田居止之辞信商民之迁旧矣孔氏不得其说而以得反所生释之于文义似矣而事则非也】尔克敬天惟畀矜尔尔不克敬尔不啻不有尔土予亦致天之罚于尔躬【敬则言动无不循理天之所福吉祥所集也不敬则言动莫不违悖天之所祸刑戮所加也岂特窜徙不有尔土而已哉身亦有所不能保矣】今尔惟时宅尔邑继尔居尔厥有干有年于兹洛尔小子乃兴从尔迁【邑四井为邑之邑继者承续安居之谓有营为有夀考皆于兹洛焉尔之子孙乃兴自尔迁始也夫自亡国之末裔为起家之始祖顽民虽愚亦知所择矣】王曰又曰时予乃或言尔攸居【王曰之下当有阙文以多方篇末王曰又曰推之可见时我或有所言皆以尔之所居止为念也申结上文尔居之意】
　　无逸【逸者人君之大戒自古有国家者未有不以勤而兴以逸而废也益戒舜曰罔游于逸罔淫于乐舜大圣也益犹以是戒之则时君世主其可忽哉成王初政周公惧其知逸而不知无逸也故作是书以训之言则古昔必称商王者时之近也必称先王者王之亲也举三宗者继世之君也详文祖者耳目之所逮也上自天命精微下至畎亩艰难闾里怨诅无不具载岂独成王之所当知哉实天下万世人主之鉴也是篇凡七更端周公皆以呜呼发之深嗟永叹其意深逺矣亦训体也今文古文皆有】
　　周公曰呜呼君子所其无逸【所犹处所也君子以无逸为所动静食息无不在是焉作辍则非所谓所矣】先知稼穑之艰难乃逸则知小人之依【先知稼穑之艰难乃逸者以勤居逸也依者指稼穑而言小民所恃以为生者也农之依田犹鱼之依水木之依土鱼无水则死木无土则枯民非稼穑则无以生也故舜自耕稼以至为帝禹稷躬稼以有天下文武之基起于后稷四民之事莫劳于稼穑生民之功莫盛于稼穑周公发无逸之训而首及乎此有以哉】相小人厥父母勤劳稼穑厥子乃不知稼穑之艰难乃逸乃谚既诞否则侮厥父母曰昔之人无闻知【谚疑战反○不知稼穑之艰难乃逸者以逸为逸也俚语曰谚言视小民其父母勤劳稼穑其子乃生于豢养不知稼穑之艰难乃纵逸自恣乃习俚巷鄙语既又诞妄无所不至不然则又讪侮其父母曰古老之人无闻无知徒自劳苦而不知所以自逸也昔刘裕奋农亩而取江左一再传后子孙见其服用反笑曰田舍翁得此亦过矣此正所谓昔之人无闻知也使成王非周公之训安知其不以公刘后稷为田舍翁也】周公曰呜呼我闻曰昔在殷王中宗严恭寅畏天命自度治民祗惧不敢荒宁肆中宗之享国七十有五年【中宗太戊也严则荘重恭则谦抑寅则钦肃畏则戒惧天命即天理也中宗严恭寅畏以天理而自检律其身至于治民之际亦祗敬恐惧而不敢怠荒安宁中宗无逸之实如此故能有享国永年之效也按书序太戊有原命咸又等篇意述其当时敬天治民之事今无所考矣】其在髙宗时旧劳于外爰暨小人作其即位乃或亮隂三年不言其惟不言言乃雍不敢荒宁嘉靖殷邦至于小大无时或怨肆高宗之享国五十有九年【亮音梁隂音庵○高宗武丁也未即位之时其父小乙使久居民间与小民出入同事故于小民稼穑艰难备尝知之也雍和也发言和顺当于理也嘉美靖安也嘉靖者礼乐教化蔚然于安居乐业之中也汉文帝与民休息谓之靖则可谓之嘉则不可小大无时或怨者万民咸和也乃雍者和之发于身嘉靖者和之达于政无怨者和之着于民也余见说命高宗无逸之实如此故亦有享国永年之效也】其在祖甲不义惟王旧爲小人作其即位爰知小人之依能保惠于庶民不敢侮鳏寡肆祖甲之享国三十有三年【史记高宗崩子祖庚立祖庚崩弟祖甲立则祖甲高宗之子祖庚之弟也郑曰高宗欲废祖庚立祖甲祖甲以为不义逃于民间故云不义惟王○按汉孔氏以祖甲为太甲盖以国语称帝甲乱之七世而殒孔氏见此等记载意为帝甲必非周公所称者又以不义惟王与太甲兹乃不义文似遂以此称祖甲者为太甲然详此章旧为小人作其即位与上章爰暨小人作其即位文势正类所谓小人者皆指微贱而言非谓憸小之人也作其即位亦不见太甲复政思庸之意又按邵子经世书高宗五十九年祖庚七年祖甲三十三年世次歴年皆与书合亦不以太甲为祖甲况殷世二十有九以甲名者五帝以太以小以沃以阳以祖别之不应二人俱称祖甲国语传讹承谬旁记曲説不足尽信要以周公之言为正又下文周公言自殷王中宗及高宗及祖甲及我周文王及云者因其先后次第而枚举之辞也则祖甲之为祖甲而非太甲明矣】自时厥后立王生则逸生则逸不知稼穑之艰难不闻小人之劳惟耽乐之从自时厥后亦罔或克寿或十年或七八年或五六年或四三年【过乐谓之耽泛言自三宗之后即君位者生则逸豫不知稼穑之艰难不闻小人之劳惟耽乐之从伐性丧生故自三宗之后亦无能寿考逺者不过十年七八年近者五六年三四年尔耽乐愈甚则享年愈促也凡人莫不欲寿而恶夭此篇专以享年永不永为言所以开其所欲而禁其所当戒也】周公曰呜呼厥亦惟我周太王王季克自抑畏【商犹异世也故又即我周先王告之言太王王季能自谦抑谨畏者盖将论文王之无逸故先述其源流之深长也大抵抑畏者无逸之本纵肆怠荒皆矜夸无忌惮者之为故下文言文王曰柔曰恭曰不敢皆原太王王季抑畏之心发之耳】文王卑服即康功田功【卑服犹禹所谓恶衣服也康功安民之功田功养民之功言文王于衣服之奉所性不存而专意于安养斯民也卑服盖举一端而言宫室饮食自奉之薄皆可类推】徽柔懿恭懐保小民惠鲜鳏寡自朝至于日中昃不遑暇食用咸和万民【徽懿皆美也昃日昳也柔谓之徽则非柔懦之柔恭谓之懿则非足恭之恭文王有柔恭之徳而极其徽懿之盛和易近民于小民则懐保之于鳏寡则惠鲜之惠鲜云者鳏寡之人垂首丧气赉予赒给之使之有生意也自朝至于日之中自中至于日之昃一食之顷有不遑暇欲咸和万民使无一不得其所也文王心在乎民自不知其勤劳如此岂秦始皇衡石程书隋文帝卫士传餐代有司之任者之为哉立政言罔攸兼于庶言庶狱庶慎则文王又若无所事事者不读无逸则无以知文王之勤不读立政则无以知文王之逸合二书观之则文王之所从事可知矣】文王不敢盘于游田以庶邦惟正之供文王受命惟中身厥享国五十年【游田国有常制文王不敢盘游无度上不滥费故下无过取而能以庶邦惟正之供于常贡正数之外无横敛也言庶邦则民可知文王为西伯所统庶邦皆有常供春秋贡于霸主者班班可见至唐犹有送使之制则诸侯之供方伯旧矣受命言为诸侯也中身者汉孔氏曰文王九十七而终即位时年四十七言中身举全数也上文崇素俭恤孤独勤政事戒游佚皆文王无逸之实故其享国有歴年之永】周公曰呜呼继自今嗣王则其无淫于观于逸于游于田以万民惟正之供【则法也其指文王而言淫过也言自今日以徃嗣王其法文王无过于观逸游田以万民惟正赋之供上文言游田而不言观逸以大而包小也言庶邦而不言万民以逺而见近也】无皇曰今日耽乐乃非民攸训非天攸若时人丕则有愆无若殷王受之迷乱酗于酒德哉【无与毋通皇与遑通训法若顺则法也毋自寛假曰今日姑为是耽乐也一日耽乐固若未害然下非民之所法上非天之所顺时人大法其过逸之行犹商人化受而崇饮之类故继之曰毋若商王受之沈迷酗于酒徳哉酗酒谓之徳者德有凶有吉韩子所谓道与德为虚位是也】周公曰呜呼我闻曰古之人犹胥训告胥保惠胥教诲民无或胥诪张爲幻【诪张流反幻音患○胥相训诫惠顺诪诳张诞也变名易实以观者曰幻叹息言古人徳业已盛其臣犹且相与诫告之相与保惠之相与教诲之保惠者保养而将顺之非特诫告而已也教诲则有规正成就之意又非特保惠而已也惟其若是是以视听思虑无所蔽塞好恶取予明而不悖故当时之民无或敢诳诞为幻也】此厥不听人乃训之乃变乱先王之正刑至于小大民否则厥心违怨否则厥口诅祝【否俯久反诅荘助反祝音呪○正刑正法也言成王于上文古人胥训告保惠教诲之事而不听信则人乃法则之君臣上下师师非度必变乱先王之正法无小无大莫不尽取而纷更之盖先王之法甚便于民甚不便于纵侈之君如省刑罚以重民命民之所便也而君之残酷者则必变乱之如薄赋敛以厚民生民之所便也而君之贪侈者则必变乱之厥心违怨者怨之蓄于中也厥口诅祝者怨之形于外也为人上而使民心口交怨其国不危者未之有也此盖治乱存亡之机故周公言之】周公曰呜呼自殷王中宗及高宗及祖甲及我周文王兹四人迪哲【迪蹈哲智也孟子以知而弗去为智之实迪云者所谓弗去是也人主知小人之依而或忿戾之者是不能蹈其知者也惟中宗高宗祖甲文王允蹈其知故周公以迪哲称之】厥或告之曰小人怨汝詈汝则皇自敬德厥愆曰朕之愆允若时不啻不敢含怒【詈力智反○詈骂言也其或有告之曰小人怨汝詈汝汝则皇自敬徳反诸其身不尤其人其所诬毁之愆安而受之曰是我之愆允若时者诚实若是非止隐忍不敢藏怒也盖三宗文王于小民之依心诚知之故不暇责小人之过言且因以察吾身之未至怨詈之语乃所乐闻是岂特止于隐忍含怒不发而已哉】此厥不听人乃或诪张爲幻曰小人怨汝詈汝则信之则若时不永念厥辟不寛绰厥心乱罚无罪杀无辜怨有同是丛于厥身【绰尺约反○绰大丛聚也言成王于上文三宗文王迪哲之事不肯听信则小人乃或诳诞变置虚实曰小民怨汝詈汝汝则听信之则如是不能永念其为君之道不能寛大其心以诳诞无实之言罗织疑似乱罚无罪杀戮无辜天下之人受祸不同而同于怨皆丛于人君之一身亦何便于此哉大抵无逸之书以知小人之依为一篇纲领而此章则申言既知小人之依则当蹈其知也三宗文王能蹈其知故其胷次寛平人之怨詈不足以芥蔕其心如天地之于万物一于长育而已其悍疾愤戾天岂私怒于其间哉天地以万物为心人君以万民为心故君人者要当以民之怨詈为己责不当以民之怨詈为己怒以为己责则民安而君亦安以为己怒则民危而君亦危矣吁可不戒哉】周公曰呜呼嗣王其监于兹【兹者指上文而言也无逸一篇七章章首皆先致其咨嗟咏叹之意然后及其所言之事至此章则于嗟叹之外更无他语惟以嗣王其监于兹结之所谓言有尽而意则无穷成王得无深警于此哉】
　　君奭【召公告老而去周公留之史氏録其告语为篇亦诰体也以周公首呼君奭因以君奭名篇篇中语多未详今文古文皆有○按此篇之作史记谓召公疑周公当国践祚唐孔氏谓召公以周公尝摄王政今复在臣位葛氏谓召公未免常人之情以爵位先后介意故周公作是篇以谕之陋哉斯言要皆为序文所误独苏氏谓召公之意欲周公告老而归为近之然详本篇防意廼召公自以盛满难居欲避权位退老厥邑周公反覆告谕以留之尔熟复而详味之其义固可见也】
　　周公若曰君奭【君者尊之之称奭召公名也古人尚质相与语多名之】弗吊天降丧于殷殷既坠厥命我有周既受我不敢知曰厥基永孚于休若天棐忱我亦不敢知曰其终出于不祥【不祥者休之反也天既下丧亡于殷殷既失天命我有周既受之矣我不敢知曰其基业长信于休美乎如天果辅我之诚耶我亦不敢知曰其终果出于不祥乎○按此篇周公留召公而作此其言天命吉凶虽曰我不敢知然其恻危惧之意天命吉凶之决实主于召公留不留如何也】呜呼君已曰时我我亦不敢宁于上帝命弗永远念天威越我民罔尤违惟人在我后嗣子孙大弗克恭上下遏佚前人光在家不知【尤怨违背也周公叹息言召公已尝曰是在我而已周公谓我亦不敢苟安天命而不永逺念天之威于我民无尤怨背违之时也天命民心去就无常实惟在人而已今召公乃忘前日之言翻然求去使在我后嗣子孙大不能敬天敬民骄慢肆侈遏絶佚坠文武光显可得谓在家而不知乎】天命不易天难谌乃其坠命弗克经歴嗣前人恭明徳【谌时壬反○天命不易犹诗曰命不易哉命不易保天难谌信乃其坠失天命者以不能经歴继嗣前人之恭明徳也吴氏曰弗克恭故不能嗣前人之恭徳遏佚前人光故不能嗣前人之明徳】在今予小子旦非克有正迪惟前人光施于我冲子【吴氏曰小子自谦之辞也非克有正亦自谦之辞也言在今我小子旦非能有所正也凡所开导惟以前人光大之徳使益焜燿而付于冲子而已以前言后嗣子孙遏佚前人光而言也】又曰天不可信我道惟宁王徳延天不庸释于文王受命【又曰者以上文言天命不易天难谌此又申言天不可信故曰又曰天固不可信然在我之道惟以延长武王之徳使天不容舍文王所受之命也】公曰君奭我闻在昔成汤既受命时则有若伊尹格于皇天在太甲时则有若保衡在太戊时则有若伊陟臣扈格于上帝巫咸乂王家在祖乙时则有若巫贤在武丁时则有若甘盘【时则有若者言当其时有如此人也保衡即伊尹也见说命太戊太甲之孙伊陟伊尹之子臣扈与汤时臣扈二人而同名者也巫氏咸名祖乙太戊之孙巫贤巫咸之子也武丁高宗也甘盘见说命吕氏曰此章序商六臣之烈盖勉召公匹休于前人也伊尹佐汤以圣辅圣其治化与天无间伊陟臣扈之佐太戊以贤辅贤其治化克厌天心自其徧覆言之谓之天自其主宰言之谓之帝书或称天或称帝各随所指非有重轻至此章对言之则圣贤之分而深浅见矣巫贤止言其乂王家者咸之为治功在王室精微之蕴犹有愧于二臣也亡书有咸乂四篇其乂王家之实欤巫贤甘盘而无指言者意必又次于巫咸也○苏氏曰殷有圣贤之君七此独言五下文云殷礼陟配天岂配祀于天者止此五王而其臣偕配食于庙乎在武丁时不言傅说岂傅说不配食于配天之王乎其详不得而闻矣】率惟兹有陈保乂有殷故殷礼陟配天多歴年所【陟升遐也言六臣循惟此道有陈列之功以保乂有殷故殷先王终以德配天而享国长久也】天惟纯佑命则商实百姓王人罔不秉徳明恤小臣屏侯甸矧咸奔走惟兹惟徳称用乂厥辟故一人有事于四方若卜筮罔不是孚【佑助也实虚实之实国有人则实孟子言不信仁贤则国空虚是也称举也亦秉持之义事征伐防同之类承上章六臣辅君格天致治遂言天佑命有商纯一而不杂故商国有人而实内之百官着姓与夫王臣之微者无不秉持其徳明致其忧外之小臣与夫藩屏侯甸矧皆奔走服役惟此之故惟徳是举用乂其君故君有事于四方如之卜如蓍之筮天下无不敬信之也】公曰君奭天寿平格保乂有殷有殷嗣天灭威今汝永念则有固命厥乱明我新造邦【吕氏曰坦然无私之谓平格者通彻三极而无间者也天无私寿惟至平通格于天者则寿之伊尹而下六臣能尽平格之实故能保乂有殷多歴年所至于殷纣亦嗣天位乃骤罹灭亡之威天曾不私寿之也固命者不坠之天命也今召公勉为周家久永之念则有天之固命其治效亦赫然明着于我新造之邦而身与国俱显矣】公曰君奭在昔上帝割申劝宁王之徳其集大命于厥躬【申重劝勉也在昔上帝降割于殷申劝武王之徳而集大命于其身使有天下也】惟文王尚克修和我有夏亦惟有若虢叔有若闳夭有若散宜生有若泰颠有若南宫括【虢叔文王弟闳散泰南宫皆氏夭宜生颠括皆名言文王庶几能修治爕和我所有诸夏者亦惟有虢叔等五臣为之辅也康诰言一二邦以修无逸言用咸和万民即文王修和之实也】又曰无能徃来兹迪彝教文王蔑德降于国人【蔑莫结反○蔑无也夏氏曰周公前既言文王之兴本此五臣故又反前意而言曰若此五臣者不能为文王徃来奔走于此导迪其常教则文王亦无徳降及于国人矣周公反覆以明其意故以又曰更端发之】亦惟纯佑秉德迪知天威乃惟时昭文王迪见冒闻于上帝惟时受有殷命哉【言文王有此五臣者故亦如殷为天纯佑命百姓王人罔不秉徳也上既反言文王若无此五臣为迪彝教则亦无徳下及国人故此又正言亦惟天乃纯佑文王盖以如是秉徳之臣蹈履至到实知天威以是昭明文王啓迪其徳使着见于上覆冒于下而升闻于上帝惟是之故遂能受有殷之天命也】武王惟兹四人尚迪有禄后暨武王诞将天威咸刘厥敌惟兹四人昭武王惟冒丕单称徳【单与殚通称平声○虢叔先死故曰四人刘杀也单尽也武王惟此四人庶几迪有天禄其后暨武王尽杀其敌惟此四人能昭武王遂覆冒天下天下大尽称武王之德谓其逹声教于四海也文王冒西土而已丕单称德惟武王为然于文王言命于武王言禄者文王但受天命至武王方富有天下也吕氏曰师尚父之事文武烈莫盛焉不与五臣之列盖一时议论或详或略随意而言主于留召公而非欲为人物评也】今在予小子旦若游大川予徃暨汝奭其济小子同未在位诞无我责收罔朂不及耇造徳不降我则鸣鸟不闻矧曰其有能格【小子旦自谦之称也浮水曰游周公言承文武之业惧不克济若浮大川罔知津涯岂能独济哉予徃与汝召公其共济可也小子成王也成王幼冲虽已即位与未即位同诞大也大无我责上疑有缺文收罔勗不及未详耇造徳不降言召公去则耇老成人之徳不下于民在郊之鳯将不复得闻其鸣矣况敢言进此而有感格乎是时周方隆盛鸣鳯在郊卷阿鸣于高冈者乃咏其实故周公云尔也】公曰呜呼君肆其监于兹我受命无疆惟休亦大惟艰告君乃猷裕我不以后人迷【肆大猷谋也兹指上文所言周公叹息欲召公大监视上文所陈也我文武受命固有无疆之美矣然迹其积累缔造盖亦艰难之大者不可不相与竭力保守之也告君谋所以寛裕之道勿狭隘求去我不欲后人迷惑而失道也○吕氏曰大臣之位百责所萃震撼击撞欲其镇定辛甘燥湿欲其调齐盘错棼结欲其解纾黯闇汚浊欲其茹纳自非旷度洪量与夫患失干没者未尝无翩然舍去之意况召公亲遭大变破斧缺斨之时屈折调护心劳力瘁又非平时大臣之比顾以成王未亲政不敢乞身尔一旦政柄有归浩然去志固人情之所必至然思文武王业之艰难念成王守成之无助则召公义未可去也今乃汲汲然求去之不暇其迫切已甚矣盍谋所以寛裕之道图功攸终展布四体为久大规模使君徳开明未可舍去而听后人之迷惑也】公曰前人敷乃心乃悉命汝作汝民极曰汝明勗偶王在亶乘兹大命惟文王徳丕承无疆之恤【偶配也苏氏曰周公与召公同受武王顾命辅成王故周公言前人敷乃心腹以命汝召公位三公以为民极且曰汝当明勉辅孺子如耕之有偶也在于相信如车之有驭也并力一心以载天命念文考之旧徳以丕承无疆之忧武王之言如此而可以去乎】公曰君告汝朕允保奭其汝克敬以予监于殷丧大否肆念我天威【大否大乱也告汝以我之诚呼其官而名之言汝能敬以我所言监视殷之丧亡大乱可不大念我天威之可畏乎】予不允惟若兹诰予惟曰襄我二人汝有合哉言曰在时二人天休滋至惟时二人弗戡其汝克敬徳明我俊民在让后人于丕时【戡胜也戡堪古通用周公言我不信于人而若此告语乎予惟曰王业之成在我与汝而已汝闻我言而有合哉亦曰在是二人但天休滋至惟是我二人将不堪胜汝若以盈满为惧则当能自敬徳益加寅畏明俊民布列庶位以尽大臣之职业以答滋至之天休毋徒惴惴而欲去为也他日在汝推逊后人于大盛之时超然肥遯谁复汝禁今岂汝辞位之时乎】呜呼笃棐时二人我式克至于今日休我咸成文王功于不怠丕冒海隅出日罔不率俾【周公复叹息言笃于辅君者是我二人我用能至于今日休盛然我欲与召公共成文王功业于不怠大覆冒斯民使海隅日出之地无不臣服然后可也周都西土去东为远故以日出言吴氏曰周公未尝有其功以其留召公故言之盖叙其所已然而勉其所未至亦人所说而从者也】公曰君予不惠若兹多诰予惟用闵于天越民【周公言我不顺于理而若兹谆复之多诰耶予惟用忧天命之不终及斯民之无頼也韩子言畏天命而悲人穷亦此意前言若兹诰故此言若兹多诰周公之告召公其言语之际亦可悲矣】公曰呜呼君惟乃知民徳亦罔不能厥初惟其终祗若兹往敬用治【上章言天命民心而民心又天命之本也故卒章专言民徳以终之周公叹息谓召公践歴谙练之久惟汝知民之徳民徳谓民心之向顺亦罔不能其初今日固罔尤违矣当思其终则民之难保者尤可畏也其祗顺此诰徃敬用治不可忽也此召公已留周公饬遣就职之辞厥后召公既相成王又相康王再世犹未释其政有味于周公之言也夫】蔡仲之命【蔡国名仲字蔡叔之子也叔没周公以仲贤命诸成王复封之蔡此其诰命之辞也今文无古文有○按此篇次叙当在洛诰之前】
　　惟周公位冢宰正百工羣叔流言乃致辟管叔于商囚蔡叔于郭邻以车七乘降霍叔于庶人三年不齿蔡仲克庸祗徳周公以爲卿士叔卒乃命诸王邦之蔡【周公位冢宰正百工武王崩时也郭邻孔氏曰中国之外地名苏氏曰郭虢也周礼六遂五家为邻管霍国名武王崩成王幼周公居冢宰百官总已以听者古今之通道也当是时三叔以主少国疑乘商人之不靖谓可惑以非义遂相与流言倡乱以摇之是岂周公一身之利害乃欲颠覆社稷涂炭生灵天讨所加非周公所得已也故致辟管叔于商致辟云者诛戮之也囚蔡叔于郭邻以车七乘囚云者制其出入而犹从以七乘之车也降霍叔于庶人三年不齿三年之后方齿録以复其国也三叔刑罚之轻重因其罪之大小而已仲叔之子克常敬徳周公以为卿士叔卒乃命之成王而封之蔡也周公留佐成王食邑于圻内圻内诸侯孟仲二卿故周公用仲为卿非鲁之卿也蔡左传在淮汝之间仲不别封而命邦之蔡者所以不絶叔于蔡也封仲以他国则絶叔于蔡矣吕氏曰象欲杀舜舜在侧微其害止于一身故舜得遂其友爱之心周公之位则系于天下国家虽欲遂友爱于三叔不可得也舜与周公易地皆然史臣先书惟周公位冢宰正百工而继以羣叔流言所以结正三叔之罪也后言蔡仲克庸祗徳周公以为卿士叔卒即命之王以为诸侯以见周公蹙然于三叔之刑幸仲克庸祗徳则亟擢用分封之也吴氏曰此所谓冢宰正百工与诗所谓摄政皆在成王谅闇之时非以幼冲而摄而其摄也不过位冢宰之位而已亦非如荀卿所谓摄天子位之事也三年之丧二十五月而毕方其毕时周公固未尝摄亦非有七年而后还政之事也百官总已以听冢宰未知其所从始如殷之高宗已然不特周公行之此皆论周公者所当先知也】王若曰小子胡惟尔率徳改行克慎厥猷肆予命尔侯于东土往即乃封敬哉【胡仲名言仲循祖文王之徳改父蔡叔之行能谨其道故我命汝为侯于东土徃就汝所封之国其敬之哉吕氏曰敬哉者欲其无失此心也命书之辞虽称成王实周公之意】尔尚盖前人之愆惟忠惟孝尔乃迈迹自身克勤无怠以垂宪乃后率乃祖文王之彝训无若尔考之违王命【蔡叔之罪在于不忠不孝故仲能掩前人之愆者惟在于忠孝而已叔违王命仲无所因故曰迈迹自身克勤无怠所谓自身也垂宪乃后所谓迈迹也率乃祖文王之彝训无若尔考之违王命上文所谓率徳改行也】皇天无亲惟徳是辅民心无常惟惠之懐爲善不同同归于治爲恶不同同归于乱尔其戒哉【此章与伊尹申诰太甲之言相类而有深浅不同者太甲蔡仲之有间也善固不一端而无不可行之善恶亦不一端而无可为之恶尔其可不戒之哉】慎厥初惟厥终终以不困不惟厥终终以困穷【惟思也穷困之极也思其终者所以谨其初也】懋乃攸绩睦乃四邻以蕃王室以和兄弟康济小民【勉汝所立之功亲汝四邻之国蕃屏王家和协同姓康济小民五者诸侯职之所当尽也】率自中无作聪明乱旧章详乃视听罔以侧言改厥度则予一人汝嘉【率循也无毋同详审也中者心之理而无过不及之差者也旧章者先王之成法厥度者吾身之法度皆中之所出者作聪明则喜怒好恶皆出于私而非中矣其能不乱先王之旧章乎戒其本于己者然也侧言一偏之言也视听不审惑于一偏之说则非中矣其能不改吾身之法度乎戒其狥于人者然也仲能戒是则我一人汝嘉矣吕氏曰作聪明者非天之聪明特沾沾小智耳作与不作而天人判焉】王曰呜呼小子胡汝徃哉无荒弃朕命【饬往就国戒其毋废弃我命汝所言也】
　　多方【成王即政奄与淮夷又叛成王灭奄归作此篇按费誓言徂兹淮夷徐戎并兴即其事也疑当时扇乱不特殷人如徐戎淮夷四方容或有之故及多方亦诰体也今文古文皆有○苏氏曰大诰康诰酒诰梓材召诰洛诰多士多方八篇虽所诰不一然大略以殷人心不服周而作也予读泰誓武成常怪周取殷之易及读此八篇又怪周安殷之难也多方所诰不止殷人乃及四方之士是纷纷焉不心服者非独殷人也予乃今知汤已下七王之徳深矣方殷之虐人如在膏火中归周如流不暇念先王之徳及天下粗定人自膏火中出即念殷先七王如父母虽以武王周公之圣相继抚之而莫能御也夫以西汉道徳比之殷犹碔砆之与美玉然王莽公孙述隗嚣之流终不能使人忘汉光武成功若建瓴然使周无周公则亦殆矣此周公之所以畏而不敢去也】
　　惟五月丁亥王来自奄至于宗周【成王即政之明年商奄又叛成王征灭之杜预云奄不知所在宗周镐京也吕氏曰王者定都天下之所宗也东迁之后定都于洛则洛亦谓之宗周卫孔悝之鼎铭曰随难于汉阳即宫于宗周是时镐已封秦宗周盖指洛也然则宗周初无定名随王者所都而名耳】周公曰王若曰猷告尔四国多方惟尔殷侯尹民我惟大降尔命尔罔不知【吕氏曰先曰周公曰而复曰王若曰何也明周公传王命而非周公之命也周公之命诰终于此篇故发例于此以见大诰诸篇凡称王曰者无非周公传成王之命也成王灭奄之后告谕四国殷民而因以晓天下也所主殷民故又专提殷侯之正民者告之言殷民罪应诛戮我大降宥尔命尔宜无不知也】洪惟图天之命弗永寅念于祀【图谋也言商奄大惟私意图谋天命自底灭亡不深长敬念以保其祭祀吕氏曰天命可受而不可图图则人谋之私而非天命之公矣此盖深示以天命不可妄干乃多方一篇之纲领也下文引夏商所以失天命受天命者以明示之】惟帝降格于夏有夏诞厥逸不肯慼言于民乃大淫昏不克终日劝于帝之迪乃尔攸闻【言帝降灾异以谴告桀桀不知戒惧乃大肆逸豫忧民之言尚不肯出诸口况望其有忧民之实乎劝勉也迪啓迪也视听动息日用之间洋洋乎皆上帝所以啓迪开导斯人者桀乃大肆淫昏终日之间不能少勉于是天理或几乎息矣况望有惠迪而不违乎此乃尔之所闻欲其因桀而知纣也厥逸与多士引逸不同者犹乱之为乱为治耳逸豫以民言淫昏以帝言各以其义也此章上疑有阙文】厥图帝之命不克开于民之丽乃大降罚崇乱有夏因甲于内乱不克灵承于旅罔丕惟进之恭洪舒于民亦惟有夏之民叨懫日钦劓割夏邑【叨他刀反懫陟利反○此章文多未详丽犹日月丽乎天之丽谓民之所依以生者也依于土依于衣食之类甲始也言桀矫诬上天图度帝命不能开民衣食之原于民依恃以生者一皆抑塞遏絶之犹乃大降威虐于民以増乱其国其所因则始于内嬖蛊其心败其家不能善承其众不能大进于恭而大寛裕其民亦惟夏邑之民贪叨忿懫者则日钦崇而尊用之以戕害于其国也】天惟时求民主乃大降显休命于成汤刑殄有夏【言天惟是为民求主耳桀既不能为民之主天乃大降显休命于成汤使为民主而伐夏殄灭之也○吕氏曰曰求曰降岂真有求之降之者哉天下无统涣散漫流势不得不归其所聚而汤之一徳乃所谓显休命之实一众离而聚之者也民不得不聚于汤汤不得不受斯民之聚是岂人为之私哉故曰天求之天降之也】惟天不畀纯乃惟以尔多方之义民不克永于多享惟夏之恭多士大不克明保享于民乃胥惟虐于民至于百为大不克开【纯大也义民贤者也言天不与桀者大乃以尔多方贤者不克永于多享以至于亡也言桀于义民不能用其所敬之多士率皆不义之民上文所谓叨懫日钦者同恶相济大不能明保享于民乃相与播虐于民民无所措其手足凡百所为无一能达上文所谓不克开于民之丽者政暴民穷所以速其亡也此虽指桀多士尔殷侯尹民尝逮事纣者宁不惕然内愧乎】乃惟成汤克以尔多方简代夏作民主【简择也民择汤而归之】慎厥丽乃劝厥民刑用劝【汤深谨其所依以劝勉其民故民皆仪刑而用劝勉也人君之于天下仁而已矣仁者君之所依也君仁则莫不仁矣】以至于帝乙罔不明徳慎罚亦克用劝【明徳则民爱慕之谨罚则民畏服之自成汤至于帝乙虽歴世不同而皆知明其徳谨其罚故亦能用以劝勉其民也明徳谨罚所以谨厥丽也明徳仁之本也谨罚仁之政也】要囚殄戮多罪亦克用劝开释无辜亦克用劝【徳明之而已罚有辟焉有宥焉故再言辟而当罪亦能用以劝勉宥而赦过亦能用以劝勉言辟与宥皆足以使人勉于善也】今至于尔辟弗克以尔多方享天之命【吕氏曰尔辟谓纣也商先哲王世传家法积累维持如此今一旦至于汝君乃以尔全盛之多方不克坐享天命而亡之是诚可闵也天命至公操则存舍则亡以商先王之多基图之大纣曾不得席其余防其亡忽焉危微操舍之几周公所以示天下深矣岂徒曰慰解之而已哉】呜呼王若曰诰告尔多方非天庸释有夏非天庸释有殷【先言呜呼而后言王若曰者唐孔氏曰周公先自叹息而后称王命以诰之也庸用也有心之谓释去之也上文言夏殷之亡因言非天有心于去夏亦非天有心于去殷下文遂言乃惟桀纣自取灭亡也○吕氏曰周公先自叹息而始宣布成王之诰告以见周公未尝称王也又此篇之始周公曰王若曰复语相承书无此体也至于此章先呜呼而后王若曰书亦无此体也周公居圣人之变史官豫忧来世传疑袭误盖有窃之为口实矣故于周公诰命终篇发新例二着周公实未尝称王所以别嫌明微而谨万世之防也】乃惟尔辟以尔多方大淫图天之命屑有辞【纣以多方之富大肆淫泆图度天命琐屑有辞与多士言桀大淫泆有辞义同殷之亡非自取乎以下二章推之此章之上当有阙文】乃惟有夏图厥政不集于享天降时丧有邦闲之【集萃也享享有之享桀图其政不集于享而集于亡故天降是丧乱而俾有殷代之夏之亡非自取乎】乃惟尔商后王逸厥逸图厥政不蠲烝天惟降时丧【蠲洁烝进也纣以逸居逸淫湎无度故其为政不蠲洁而秽恶不烝进而怠惰天以是降丧亡于殷殷之亡非自取乎此上三节皆应上文非天庸释之语】惟圣罔念作狂惟狂克念作圣天惟五年须暇之子孙诞作民主罔可念听【圣通明之称言圣而罔念则为狂矣愚而能念则为圣矣纣虽昏愚亦有可改过迁善之理故天又未忍遽絶之犹五年之久须待暇寛于纣觊其克念大为民主而纣无可念可听者五年必有指实而言孔氏牵合歳月者非是或曰狂而克念果可为圣乎曰圣固未易为也狂而克念则作圣之功知所向方太甲其庶几矣圣而罔念果至于狂乎曰圣固无所谓罔念也禹戒舜曰无若丹朱傲惟慢游是好一念之差虽未至于狂而狂之理亦在是矣此人心惟危圣人拳拳告戒岂无意哉】天惟求尔多方大动以威开厥顾天惟尔多方罔堪顾之【纣既罔可念听天于是求民主于尔多方大警动以祲祥谴告之威以开发其能受眷顾之命者而尔多方之众皆不足以堪眷顾之命也】惟我周王灵承于旅克堪用徳惟典神天天惟式教我用休简畀殷命尹尔多方【典主式用也克堪者能胜之谓也徳輶如毛民鲜克举之言徳举者莫能胜也文武善承其众克堪用徳是诚可以为神天之主矣故天式教文武用以休美简择畀付殷命以正尔多方也吕氏曰式教用休者如之何而教之也文武既得乎天天徳日新左右逢原其思也若或起之其行也若或翼之乃天之所以教而用以昌大休明者也非谆谆然而教之也此章深论天下向者天命未定眷求民主之时能者则得之孰有遏汝者乃无一能当天之眷今天既命我周而定于一矣尔犹汹汹不靖欲何为耶明指天命而詟服四海奸雄之心者莫切于是】今我曷敢多诰我惟大降尔四国民命【言今我何敢如此多诰我惟大降宥尔四国民命举其宥过之恩而责其迁善之实也】尔曷不忱裕之于尔多方尔曷不夹介乂我周王享天之命今尔尚宅尔宅畋尔田尔曷不惠王熈天之命【夹讫洽反○夹夹辅之夹介賔介之介尔何不诚信寛裕于尔之多方乎尔何不夹辅介助我周王享天之命乎尔之叛乱据法定罪则潴其宅收其田可也今尔犹得居尔宅耕尔田尔何不顺我王室各守尔典以广天命乎此三节责其何不如此也】尔乃迪屡不静尔心未爱尔乃不大宅天命尔乃屑播天命尔乃自作不典图忱于正【尔乃屡蹈不靖自取亡灭尔心其未知所以自爱耶尔乃大不安天命耶尔乃轻弃天命耶尔乃自为不法欲图见信于正者以为当然耶此四节责其不可如此也】我惟时其教告之我惟时其战要囚之至于再至于三乃有不用我降尔命我乃其大罚殛之非我有周秉徳不康宁乃惟尔自速辜【我惟是教告而诲谕之我惟是戒惧而要囚之今至于再至于三矣尔不用我降宥尔命而犹狃于叛乱反覆我乃其大罚殛杀之非我有周持徳不安静乃惟尔自为凶逆以速其罪尔】王曰呜呼猷告尔有方多士暨殷多士今尔奔走臣我监五祀【监监洛邑之迁民者也犹诸侯之分民有君道焉所以谓之臣我监也言商士迁洛奔走臣服我监于今五年矣不曰年而曰祀者因商俗而言也又按成周既成而成王即政成王即政而商奄继叛事皆相因才一二年耳今言五祀则商民之迁固在作洛之前矣尤为明验】越惟有胥伯小大多正尔罔不克臬【臬事也周官多以胥以伯以正为名胥伯小大众多之正盖殷多士授职于洛共长治迁民者也其奔走臣我监亦久矣宜相体悉竭力其职无或反侧偷惰而不能事也】自作不和尔惟和哉尔室不睦尔惟和哉尔邑克明尔惟克勤乃事【心不安静则身不和顺矣身不安静则家不和顺矣言尔惟和哉者所以劝勉之也和其身睦其家而后能协于其邑驩然有恩以相爱粲然有文以相接尔邑克明始为不负其职而可谓克勤乃事矣前既戒以罔不克臬故以克勤乃事期之也】尔尚不忌于凶徳亦则以穆穆在乃位克阅于乃邑谋介【忌畏也穆穆和敬貌顽民诚可畏矣然如上文所言尔多士庶几不至畏忌顽民凶徳亦则以穆穆和敬端处尔位以潜消其悍逆悖戾之气又能简阅尔邑之贤者以谋其助则民之顽者且革而化矣尚何可畏之有哉成王诱掖商士之善以化服商民之恶其转移感动之机微矣哉】尔乃自时洛邑尚永力畋尔田天惟畀矜尔我有周惟其大介赉尔迪简在王庭尚尔事有服在大僚【尔乃自时洛邑庶几可以保有其业力畋尔田天亦将畀予矜怜于尔我有周亦将大介助赉锡于尔啓迪简防置之王朝矣其庶几勉尔之事有服在大僚不难至也多士篇商民尝以夏迪简在王庭有服在百僚为言故此因以劝励之也】王曰呜呼多士尔不克劝忱我命尔亦则惟不克享凡民惟曰不享尔乃惟逸惟颇大远王命则惟尔多方探天之威我则致天之罚离逖尔土【诰告将终乃叹息言尔多士如不能相劝信我之诰命尔亦则惟不能享上凡尔之民亦惟曰上不必享矣尔乃放逸颇僻大违我命则惟尔多士自取天威我亦致天之罚播流荡析俾尔离远尔土矣尔虽欲宅尔宅畋尔田尚可得哉多方疑当作多士上章既劝之以休此章则董之以威商民不惟有所慕而不敢违越且有所畏而不敢违越矣】王曰我不惟多诰我惟祗告尔命【我岂若是多言哉我惟敬告尔以上文劝勉之命而已】又曰时惟尔初不克敬于和则无我怨【与之更始故曰时惟尔初也尔民至此苟又不能敬于和犹复乖乱则自底诛戮毋我怨尤矣开其为善禁其为恶周家忠厚之意于是篇尤为可见○吕氏曰又曰二字所以形容周公之惓惓斯民命已毕而犹有余情诰已终而犹有余语顾盻之光犹晔然溢于简册也】
　　立政【吴氏曰此书戒成王以任用贤才之道而其防意则又上戒成王专择百官有司之长如所谓常伯常任准人等云者盖古者外之诸侯一卿已命于君内之卿大夫则亦自择其属如周公以蔡仲为卿士伯冏谨简乃僚之类其长既贤则其所举用无不贤者矣葛氏曰诰体也今文古文皆有】
　　周公若曰拜手稽首告嗣天子王矣用咸戒于王曰王左右常伯常任准人缀衣虎贲周公曰呜呼休兹知恤鲜哉【缀朱卫丁劣二反贲音奔○此篇周公所作而记之者周史也故称若曰言周公帅羣臣进戒于王赞之曰拜手稽首告嗣天子王矣羣臣用皆进戒曰王左右之臣有牧民之长曰常伯有任事之公卿曰常任有守法之有司曰准人三事之外掌服器者曰缀衣执射御者曰虎贲皆任用之所当谨者周公于是叹息言曰美矣此官然知忧恤者鲜矣言五等官职之美而知忧其得人者少也吴氏曰缀衣虎贲近臣之长也葛氏曰缀衣周礼司服之类虎贲周礼之虎贲氏也】古之人迪惟有夏乃有室大竞吁俊尊上帝迪知忱恂于九徳之行乃敢告教厥后曰拜手稽首后矣曰宅乃事宅乃牧宅乃准兹惟后矣谋面用丕训徳则乃宅人兹乃三宅无义民【恂音荀○古之人有行此道者惟有夏之君当王室大强之时而求贤以为事天之实也迪知者蹈知而非苟知也忱恂者诚信而非轻信也言夏之臣蹈知诚信于九徳之行乃敢告教其君曰拜手稽首后矣云者致敬以尊其为君之名也曰宅乃事宅乃牧宅乃准兹惟后矣云者致告以叙其为君之实也兹者此也言如此而后可以为君也即臯陶与禹言九徳之事谋面者谋人之面貌也言非迪知忱恂于九徳之行而徒谋之面貌用以为大顺于徳乃宅而任之如此则三宅之人岂复有贤者乎苏氏曰事则向所谓常任也牧则向所谓常伯也准则向所谓准人也一篇之中所论宅俊者参差不齐然大要不出是三者其余则皆小臣百执事也吴氏曰古者凡以善言语人皆谓之教不必自上教下而后谓之教也】桀徳惟乃弗作往任是惟暴徳罔后【夏桀恶徳弗作往昔先王任用三宅而所任者乃惟暴徳之人故桀以丧亡无后】亦越成汤陟丕厘上帝之耿命乃用三有宅克即宅曰三有俊克即俊严惟丕式克用三宅三俊其在商邑用协于厥邑其在四方用丕式见徳【亦越者继前之辞也耿光也汤自七十里升为天子典礼命讨昭著于天下所谓陟丕厘上帝之光命也三宅谓居常伯常任准人之位者三俊谓有常伯常任准人之才者克即者言汤所用三宅实能就是位而不旷其职所称三俊实能就是徳而不浮其名也三俊说者谓他日次补三宅者详宅以位言俊以徳言意其储养待用或如説者所云也惟思式法也汤于三宅三俊严思而丕法之故能尽其宅俊之用而宅者得以效其职俊者得以着其才贤智奋庸登于至治其在商邑用协于厥邑近者察之详其情未易齐畿甸之协则纯之至也其在四方用丕式见徳远者及之难其徳未易徧观法之同则大之至也至纯至大治道无余蕴矣曰邑曰四方者各极其逺近而言耳】呜呼其在受徳暋惟羞刑暴徳之人同于厥邦乃惟庶习逸徳之人同于厥政帝钦罚之乃伻我有夏式商受命奄甸万姓【暋音敏奄衣检反○羞刑进任刑戮者也庶习备诸众丑者也言纣徳强暴又所与共国者惟羞刑暴徳之诸侯所与共政者惟庶习逸徳之臣下上帝敬致其罚乃使我周有此诸夏用商所受之命而奄甸万姓焉甸者井牧其地什伍其民也】亦越文王武王克知三有宅心灼见三有俊心以敬事上帝立民长伯【三宅三俊文武克知灼见皆曰心者即所谓迪知忱恂而非谋面也三宅已授之位故曰克知三俊未任以事故曰灼见以是敬事上帝则天职修而上有所承以是立民长伯则体统立而下有所寄人君位天人之两间而俯仰无怍者以是也夏之尊帝商之丕厘周之敬事其义一也长如王制所谓五国以为属属有长伯如王制所谓二百一十国以为州州有伯是也】立政任人准夫牧作三事【言文武立政三宅之官也任人常任也准夫准人也牧常伯也以职言故曰事】虎贲缀衣趣马小尹左右携仆百司庶府【此侍御之官也趣马掌马之官小尹小官之长携仆携持仆御之人百司若司裘司服庶府若内府太府之属也】大都小伯艺人表臣百司太史尹伯庶常吉士【此都邑之官也吕氏曰大都小伯者谓大都之伯小都之伯也大都言都不言伯小伯言伯不言都互见之也艺人者卜祝巫匠执技以事上者表臣百司表外也表对里之词上文百司盖内百司若内府内司服之属所谓里臣也此百司盖外百司若外府外司服之属所谓表臣也太史者史官也尹伯者有司之长如庖人内饔膳夫则是数尹之伯也钟师尹钟磬师尹磬大师司乐则是数尹之伯也凡所谓官吏莫不在内外百司之中至于特见其召者则皆有意焉虎贲缀衣趣马小尹左右携仆以扈卫亲近而见庶府以冗贱人所易忽而见艺人恐其或兴淫巧机诈以荡上心而见太史以奉讳恶公天下后世之是非而见尹伯以大小相维体统所系而见若大都小伯则分治郊畿不预百司之数者既条陈歴数文武之众职而总结之曰庶常吉士庶众也言在文武之廷无非常徳吉士也】司徒司马司空亚旅【此诸侯之官也司徒主邦教司马主邦政司空主邦土余见牧誓言诸侯之官莫不得人也诸侯之官独举此者以其名位通于天子欤】夷微卢烝三亳阪尹【此王官之监于诸侯四夷者也微卢见经亳见史三亳蒙为北亳谷熟为南亳偃师为西亳烝或以为众或以为夷名阪未详古者险危之地封疆之守或不以封而使王官治之参错于五服之间是之谓尹地志载王官所治非一此特举其重者耳自诸侯三卿以降惟列官名而无他语承上庶常吉士之文以内见外也夫上自王朝内而都邑外而诸侯远而夷狄莫不皆得人以为官使何其盛欤】文王惟克厥宅心乃克立兹常事司牧人以克俊有徳【文王惟能其三宅之心能者能之也知之至信之笃之谓故能立此常任常伯用能俊有徳也不言准人者因上章言文王用人而申克知三有宅心之説故略之也】文王罔攸兼于庶言庶狱庶慎惟有司之牧夫是训用违【庶言号令也庶狱狱讼也庶慎国之禁戒储备也有司有职主者牧夫牧人也文王不敢下侵庶职惟于有司牧夫训勅用命及违命者而已汉孔氏曰劳于求才逸于任贤】庶狱庶慎文王罔敢知于兹【上言罔攸兼则犹知之特不兼其事耳至此罔敢知则若未尝知有其事盖信任之益专也上言庶言此不及者号令出于君有不容不知者故也吕氏曰不曰罔知于兹而曰罔敢知于兹者徒言罔知则是荘老之无为也惟言罔敢知然后见文王敬畏思不出位之意毫厘之辨学者宜精察之】亦越武王率惟敉功不敢替厥义徳率惟谋从容徳以并受此丕丕基【率循也敉功安天下之功义徳义徳之人容徳容徳之人盖义徳者有拨乱反正之才容徳者有休休乐善之量皆成徳之人也周公上文言武王率循文王之功而不敢替其所用义徳之人率循文王之谋而不敢违其容徳之士意如虢叔闳夭散宜生泰颠南宫括之徒所以辅成王业者文用之于前武任之于后故周公于君奭言五臣克昭文王受有殷命武王惟兹四人尚迪有禄正犹此叙文武用人而言并受此丕丕基也】呜呼孺子王矣继自今我其立政立事准人牧夫我其克灼知厥若丕乃俾乱相我受民和我庶狱庶慎时则勿有间之【我者指王而言若顺也周公既述文武基业之大叹息而言曰孺子今既为王矣继此以徃王其于立政立事准人牧夫之任当能明知其所顺顺者其心之安也孔子曰察其所安人焉廋哉察其所顺者知人之要也夫既明知其所顺果正而不他然后推心而大委任之使展布四体以为治相助左右所受之民和调均齐狱慎之事而又戒其勿以小人间之使得终始其治此任人之要也民而谓之受者言民者乃受之于天受之于祖宗非成王之所自有也】自一话一言我则末惟成徳之彦以乂我受民【末终惟思也自一话一言之间我则终思成徳之美士以治我所受之民而不敢斯须忘也】呜呼予旦已受人之徽言咸告孺子王矣继自今文子文孙其勿误于庶狱庶慎惟正是乂之【前所言禹汤文武仕人之事无非至美之言我闻之于人者已皆告孺子王矣文子文孙者成王武王之文子文王之文孙也成王之时法度彰礼乐着守成尚文故曰文误失也有所兼有所知不付之有司而以已误之也正犹康诰所谓正人与宫正酒正之正指当职者为言不以已误庶狱庶慎惟当职之人是治之下文言其勿误庶狱惟有司之牧夫即此意】自古商人亦越我周文王立政立事牧夫准人则克宅之克由绎之兹乃俾乂【自古及商人及我周文王于立政所以用三宅之道则克宅之者能得贤者以居其职也克由绎之者能防绎用之而尽其才也既能宅其才以安其职又能绎其才以尽其用兹其所以能俾乂也欤】国则罔有立政用憸人不训于徳是罔显在厥世继自今立政其勿以憸人其惟吉士用劢相我国家【劢音迈○自古为国无有立政用憸利小人者小人而谓之憸者形容其沾沾便防之状也憸利小人不顺于徳是无能光显以在厥世王当继今以徃立政勿用憸利小人其惟用有常吉士使勉力以辅相我国家也吕氏曰君子阳类用则升其国于明昌小人隂类用则降其国于晻昧隂阳升降亦各从其类也】今文子文孙孺子王矣其勿误于庶狱惟有司之牧夫【始言和我庶狱庶慎时则勿有间之继言其勿误于庶狱庶慎惟正是乂之至是独曰其勿误于庶狱惟有司之牧夫盖刑者天下之重事挈其重而独举之使成王尤知刑狱之可畏必专有司牧夫之任而不可以已误之也】其克诘尔戎兵以陟禹之迹方行天下至于海表罔有不服以觐文王之耿光以扬武王之大烈【诘治也治尔戎服兵器也陟升也禹迹禹服旧迹也方四方也海表四裔也言徳威所及无不服也觐见也耿光徳也大烈业也于文王称徳于武王称业各于其盛者称之吕氏曰兵刑之大也故既言庶狱而继以治兵之戒焉或曰周公之训稽其所弊得无啓后世好大喜功之患乎曰周公诘兵之训继勿误庶狱之后犴狱之间尚恐一刑之误况六师万众之命其敢不审而误举乎推勿误庶狱之心而奉克诘戎兵之戒必非得已不已而轻用民命者也】呜呼继自今后王立政其惟克用常人【并周家后王而戒之也常人常徳之人也臯陶曰彰厥有常吉哉常人与吉士同实而异名者也】周公若曰太史司宼苏公式敬尔由狱以长我王国兹式有慎以列用中罚【此周公因言慎罚而以苏公敬狱之事告之太史使其并书以为后世司狱之式也苏国名也左传苏忿生以温为司宼周公告太史以苏忿生为司宼用能敬其所由之狱培植基本以长我王国令于此取法而有谨焉则能以轻重条列用其中罚而无过差之患矣】



　　书经集传卷五
<经部,书类,书经集传>
　　钦定四库全书
　　书经集传卷六　　　　　　宋　蔡沈　撰周官【成王训迪百官史録其言以周官名之亦训体也今文无古文有○按此篇与今周礼不同如三公三孤周礼皆不载或谓公孤兼官无正职故不载然三公论道经邦三孤贰公化非职乎职任之大无逾此矣或又谓师氏即太师保氏即太保然以师保之尊而反属司徒之职亦无是理也又此言六年五服一朝而周礼六服诸侯有一嵗一见者二嵗一见者三嵗一见者亦与此不合是固可疑然周礼非圣人不能作也意周公方条治事之官而未及师保之职所谓未及者郑重而未及言之也书未成而公亡其间法制有未施用故与此异而冬官亦缺要之周礼首木未备周公未成之书也惜哉读书者参互而考之则周公经制可得而论矣】
　　惟周王抚万邦巡侯甸四征弗庭绥厥兆民六服羣辟罔不承德归于宗周董正治官【此书之本序也庭直也葛氏日弗庭弗来庭者六服侯甸男采衞并畿内为六服也禹贡五服通畿内周制五服在王畿外也周礼又有九服侯甸男采卫蛮夷镇蕃与此不同宗周镐京也董督也治官凡治事之官也言成王抚临万国巡狩侯甸四方征讨不庭之国以安天下之民六服诸侯之君无不奉承周德成王归于镐京督正治事之官外根之功举而益严内治之修也唐孔氏曰周制无万国惟伐淮夷非四征也大言之尔】王曰若昔大猷制治于未乱保邦于未危【治去声○若昔大道之世制治保邦于未乱未危之前即下文明王立政是也】曰唐虞稽古建官惟百内有百揆四岳外有州牧侯伯庶政惟和万国咸宁夏商官倍亦克用乂明王立政不惟其官惟其人【倍薄亥反○百揆无所不总者四岳总其方岳者州牧各总其州者侯伯次州牧而总诸侯者也百揆四岳总治于内州牧侯伯总冶于外内外相承体统不紊故庶政惟和而万国咸安夏商之时世变事繁观其会通制其繁简官数加倍亦能用治明王立政不惟其官之多惟其得人而已】今予小子祗勤于德夙夜不逮仰惟前代时若训廸厥官【逮徒耐反又汤亥大计二反○逮及时是若顺也成王祗勤于德早夜若有所不及然盖修德者任官之本也】立太师太傅太保兹惟三公论道经邦燮理隂阳官不必备惟其人【立始辞也三公非始于此立为周家定制则始于此也贾谊日保者保其身体傅者传之德义师道之教训此所谓三公也隂阳以气言道者隂阳之理恒而不变者也易曰一隂一阳之谓道是也论者讲明之谓经者经纶之谓燮理者和调之也非经纶天下之大经参天地之化育者岂足以任此责故官不必备惟其人也】少师少傅少保曰三孤贰公化寅亮天地弼予一人【少失照反○孤特也三少虽三公之贰而非其属官故曰孤天地以形言化者天地之用运而无迹者也易曰范围天地之化是也者张而大之寅亮者敬而明之也公论道孤化公燮理隂阳孤寅亮天地公论于前孤弼于后公孤之分如此】冢宰掌邦治统百官均四海【冢大宰治也天官卿治官之长是为冢宰内统百官外均四海葢天子之相也百官异职管摄使归于一是之谓统四海异宜调剂使得其平是之谓均】司徒掌邦教敷五典扰兆民【扰驯也地官卿主国教化敷君臣父子夫妇长防朋友五者之教以驯扰兆民之不顺者而使之顺也唐虞司徒之官固已职掌如此】宗伯掌邦礼治神人和上下【春官卿主邦礼治天神地祗人鬼之事和上下尊卑等列春官于四时之序为长故其官谓之宗伯成周合乐于礼官谓之和者葢以乐而言也】司马掌邦政统六师平邦国【夏官卿主戎马之事掌国征伐统御六军平治邦国平谓强不得陵弱众不得暴寡而人皆得其平也军政莫急于马故以司马名官何莫非政独戎政谓之政者用以征伐而正彼之不正王政之大者也】司寇掌邦禁诘奸慝刑暴乱【秋官卿主寇贼法禁羣行攻劫曰寇诘奸慝刑强暴作乱者掌刑不曰刑而曰禁者禁于未然也吕氏曰奸慝隐而难知故谓之诘推鞠穷诘而求其情也暴乱显而易见直刑之而已】司空掌邦土居四民时地利【冬官卿主国空土以居士农工商四民顺天时以兴地利按周礼冬官则记考工之事与此不同盖本阙冬官汉儒以考工记当之也】六卿分职各率其属以倡九牧阜成兆民【六卿分职各率其属官以倡九州之牧自内达之于外政治明教化洽兆民之众莫不阜厚而化成也按周礼毎卿六十属六卿三百六十属也吕氏曰冢宰相天子统百官则司徒以下无非冡宰所统乃均列一职而并数之为六者纲在网中也乾坤之与六子并列于八方冢宰之与五卿并列于六职也】六年五服一朝又六年王乃时巡考制度于四岳诸侯各朝于方岳大明黜陟【五服侯甸男采衞也六年一朝会京师十二年王一巡狩时巡者犹舜之四仲巡狩也考制度者犹舜之协时月正日同律度量衡等事也诸侯各朝方岳者犹舜之肆觐东后也大明黜陟者犹舜之黜陟幽明也疏数异时繁简异制帝王之治因时损益者可见矣】王曰呜呼凡我有官君子钦乃攸司慎乃出令令出惟行弗惟反以公灭私民其允怀【建官之体统前章既训迪之矣此则居守官职者咸在曰凡有官君子者合尊卑小大而同训之也反者令出不可行而壅逆之谓言敬汝所主之职谨汝所出之令令出欲其行不欲其壅逆而不行也以天下之公理灭一已之私情则令行而民莫不敬信怀服矣】学古入官议事以制政乃不迷其尔典常作之师无以利口乱厥官蓄疑败谋怠忽荒政不学墙面莅事惟烦【蓄勑六反○学古学前代之法也制裁度也迷错谬也典常当代之法也周家典常皆文武周公之所讲画至精至备凡莅官者谨师之而已不可喋喋利口更改而纷乱之也积疑不决必败其谋怠惰忽略必荒其政人而不学其犹正墙面而立必无所见而举错烦扰也○苏氏曰郑子产铸刑书晋叔向讥之曰昔先王议事以制不为刑辟其言葢取诸此先王人法并任而任人为多故律设大法而已其轻重之详则付之人临事而议以制其出入故刑简而政清自唐以前治罪科条止于今律令而已人之所犯日变无穷而律令有限以有限治无穷不闻有所阙岂非人法兼行吏犹得临事而议乎今律令之外科条数万而不足于用有司请立新法者日益不已呜呼任法之弊一至于此哉】戒尔卿士功崇惟志业广惟勤惟克果断乃罔后艰【断都玩反○此下申戒卿士也王氏曰功以志崇业以勤广断以勇克此三者天下之达道也吕氏曰功者业之成也业者功之积也崇其功者存乎志广其业者存乎勤勤由志而生志待勤而遂虽有二者当几而不能果断则志与勤虚用而终蹈后艰矣】位不期骄禄不期侈恭俭惟德无载尔伪作德心逸日休作伪心劳日拙【载作代反○贵不与骄期而骄自至禄不与侈期而侈自至故居是位当知所以恭飨是禄当知所以俭然恭俭岂可以声音笑貌为哉当有实得于己不可从事于伪作德则中外惟一故心逸而日休休焉作伪则揜护不暇故心劳而日着其拙矣或曰期待也位所以崇德非期于为骄禄所以报功非期于为侈亦通】居宠思危罔不惟畏弗畏入畏【居宠盛则思危辱当无所不致其祗畏苟不知祗畏则入于可畏之中矣后之患失者与思危相似然思危者以宠利为忧患失者以宠利为乐所存大不同也】推贤让能庶官乃和不和政庬举能其官惟尔之能称匪其人惟尔不任【推通回切庬莫江切○贤有德者也能有才者也王氏曰道二义利而已推贤让能所以为义大臣出于义则莫不出于义此庶官所以不争而和蔽贤害能所以为利大臣出于利则莫不出于利此庶官所以争而不和庶官不和则政必杂乱而不理矣称亦举也所举之人能修其官是亦尔之所能举非其人是亦尔不胜任古者大臣以人事君其责如此】王曰呜呼三事曁大夫敬尔有官乱尔有政以佑乃辟永康兆民万邦惟无斁【辟必益反斁音亦○三事即立政三事也乱治也篇终叹息上自三事下至大夫而申戒勑之也其不及公孤者公孤德尊位隆非有待于戒勑也】
　　君陈【君陈臣名唐孔氏曰周公迁殷顽民于下都周公亲自监之周公既殁成王命君陈代周公此其策命之词史録其书以君陈名篇今文无古文有】
　　王若曰君陈惟尔令德孝恭惟孝友于兄弟克施有政命汝尹兹东郊敬哉【言君陈有令德事亲孝事上恭惟其孝友于家是以能施政于邦孔子曰居家理故治可移于官陈氏曰天子之国五十里为近郊自王城言之则下都乃东郊之地故君陈毕命皆指下都为东郊】昔周公师保万民民怀其德往愼乃司兹率厥常懋昭周公之训惟民其乂【周公之在东郊有师之尊有保之亲师教之保安之民怀其德君陈之往但当谨其所司率循其常勉明周公之旧训则民其治矣葢周公既殁民方思慕周公之训君陈能发明而光大之固宜其翕然听顺也】我闻曰至治馨香感于神明黍稷非馨明德惟馨尔尚式时周公之猷训惟日孜孜无敢逸豫【吕氏曰成王既勉君陈昭周公之训复举周公精防之训以告之至治馨香以下四语所谓周公之训也既言此而揭之以尔尚式时周公之猷训则是四言为周公之训明矣物之精华固无二体然形质止而气臭升止者有方升者无间则馨香者精华之上达者也至治之极馨香发闻感格神明不疾而速凡昭荐黍稷之苾芬是岂黍稷之馨哉所以苾芬者实明德之馨也至治举其成明德循其本非有二声香也周公之训固为精防而举以告君陈尤当其可自殷顽民言之欲其感格非可刑驱而势迫所谓洞达无间者葢当深省也自周公法度言之典章虽具苟无前人之德则索然萎薾徒为陈迹也故勉之以用是猷训惟日孜孜无敢逸豫焉是训也至精至微非日新不已深致敬笃之功孰能与于斯】凡人未见圣若不克见既见圣亦不克由圣尔其戒哉尔惟风下民惟草【未见圣如不能得见既见圣亦不能由圣人情皆然君陈亲见周公故特申戒以此君子之德风也小人之德草也草上之风必偃君陈克由周公之训则商民亦由君陈之训矣】图厥政莫或不艰有废有兴出入自尔师虞庶言同则绎【师众虞度也言图谋其政无小无大莫或不致其难有所当废有所当兴必出入反覆与众共虞度之众论既同则又防绎而深思之而后行也葢出入自尔师虞者所以合乎人之同庶言同则绎者所以断于己之独孟子曰国人皆曰贤然后察之国人皆曰可杀然后察之庶言同则绎之谓也】尔有嘉谋嘉猷则入告尔后于内尔乃顺之于外曰斯谋斯猷惟我后之德呜呼臣人咸若时惟良显哉【言切于事谓之谋言合于道谓之猷道与事非二也各举其甚者言之良以德言显以名言或曰成王举君陈前日已陈之善而叹息以美之也○葛氏曰成王殆失斯言矣欲其臣善则称君人臣之细行也然君既有是心至于有过则将使谁执哉禹闻善言则拜汤改过不吝端不为此言矣呜呼此其所以为成王欤】王曰君陈尔惟周公丕训无依势作威无倚法以削寛而有制从容以和【从七恭反○此篇言周公训者三曰懋昭曰式时至此则周公之丕训欲其益张而大之也君陈何至依势以为威倚法以侵削者然势我所有也法我所用也喜怒予夺毫髪不于人而于己是私意也非公理也安能不作威以削乎君陈之世当寛和之时也然寛不可一于寛必寛而有其制和不可一于和必从容以和之而后可以和厥中也】殷民在辟予曰辟尔惟勿辟予曰宥尔惟勿宥惟厥中【辟毘亦反○上章成王虑君陈之徇已此则虑君陈之徇君也言殷民之在刑辟者不可徇君以为生杀惟当审其轻重之中也】有弗若于汝政弗化于汝训辟以止辟乃辟【其有不顺于汝之政不化于汝之训刑之可也然刑期无刑刑而可以止刑者乃刑之此终上章之辟】狃于奸宄败常乱俗三细不宥【狃女九反○狃习也常典常也俗风俗也狃于奸宄与夫毁败典常坏乱风俗人犯此三者虽小罪亦不可宥以其所关者大也此终上章之宥】尔无忿疾于顽无求备于一夫【无忿疾人之所未化无求备人之所不能】必有忍其乃有济有容德乃大【孔子曰小不忍则乱大谋必有所忍而后能有所济然此犹有坚制力蓄之意若洪裕寛绰恢恢乎有余地者斯乃德之大也忍言事容言德各以深浅言也】简厥修亦简其或不修进厥良以率其或不良【王氏曰修谓其职业良谓其行义职业有修与不修当简而别之则人劝功进行义之良者以率其不良则人励行】惟民生厚因物有迁违上所命从厥攸好尔克敬典在德时乃罔不变允升于大猷惟予一人膺受多福其尔之休终有辞于永世【言斯民之生其性本厚而所以浇薄者以诱于习俗而为物所迁耳然厚者既可迁而薄则薄者岂不可反而厚乎反薄归厚特非声音笑貌之所能为尔民之于上固不从其令而从其好大学言其所令反其所好则民不从亦此意也敬典者敬其君臣父子兄弟夫妇朋友之常道也在德者得其典常之道而着之于身也葢知敬典而不知在德则典与我犹二也惟敬典而在德焉则所敬之典无非实有诸已实之感人防于桴鼓所以时乃罔不变而信升于大猷也如是则君受其福臣成其美而有令名于永世矣】
　　顾命【顾还视也成王将崩命羣臣立康王史序其事为篇谓之顾命者郑云囘首曰顾临死囘顾而发命也今文古文皆有○吕氏曰成王经三监之变王室几摇故此正其终始特详焉顾命成王所以正其终康王之诰康王所以正其始】
　　惟四月哉生魄王不怿【始生魄十六日王有疾故不悦怿】甲子王乃洮颒水相被冕服凭玉几【洮音桃颒音悔○王发大命临羣臣必齐戒沐浴今疾病危殆故但洮颒面扶相者被以衮冕凭玉几以发命】乃同召太保奭芮伯彤伯毕公衞侯毛公师氏虎臣百尹御事【召直笑反芮如税反彤音仝○同召六卿下至御治事者太保芮伯彤伯毕公卫侯毛公六卿也冢宰第一召公领之司徒第二芮伯为之宗伯第三彤伯为之司马第四毕公领之司宼第五卫侯为之司空第六毛公领之太保毕毛三公兼也芮彤毕卫毛皆国名入为天子公卿师氏大夫官虎臣虎贲氏百尹百官之长及诸御治事者平时则召六卿使率其属此则将发顾命自六卿至御事同以王命召也】王曰呜呼疾大渐惟几病日臻既弥留恐不获誓言嗣兹予审训命汝【此下成王之顾命也自叹其疾大进惟危殆病日至既弥甚而留连恐遂死不得誓言以嗣续我志此我所以详审发训命汝统言曰疾甚言曰病】昔君文王武王宣重光奠丽陈敎则肄肄不违用克达殷集大命【武犹文谓之重光犹舜如尧谓之重华也奠定丽依也言文武宣布重明之德定民所依陈列教条则民习服习而不违天下化之用能达于殷邦而集大命于周也】在后之侗敬迓天威嗣守文武大训无敢昏逾【侗音同○侗愚也成王自称言其敬迎上天威命而不敢少忽嗣守文武大训而无敢昏逾天威天命也大训述天命者也于天言天威于文武言大训非有二也】今天降疾殆弗兴弗悟尔尚明时朕言用敬保元子钊济于艰难【钊音昭○钊康王名成王言今天降疾我身殆将必死弗兴弗梧尔庶几明是我言用敬保元子钊大济于艰难曰元子者正其统也】柔逺能迩安劝小大庶邦【懐来驯扰安宁劝导皆君道所当尽者合逺迩小大而言又以见君德所施公平周溥而不可有所偏滞也】思夫人自乱于威仪尔无以钊冒贡于非几【乱治也威者有威可畏仪者有仪可象举一身之则而言也葢人受天地之中以生是以有动作威仪之则成王思夫人之所以为人者自治于威仪耳自治云者正其身而不假于外求也贡进也成王又言羣臣其无以元子而冒进于不善之几也葢几者动之防而善恶之所由分也非几则发于不善而陷于恶矣威仪举其着于外者而勉之也非几举其发于中者而戒之也威仪之治皆本于一念一虑之微可不谨乎孔子所谓知几子思所谓谨独周子所谓几善恶者皆致意于是也成王垂絶之言而拳拳及此其有得于周公者亦深矣○苏氏曰死生之际圣贤之所甚重也成王将崩之一日被冕服以见百官出经逺保世之言其不死于燕安妇人之手也明矣其致刑措宜哉】兹既受命还出缀衣于庭越翼日乙丑王崩【还音旋○缀衣幄帐也羣臣既退彻出幄帐于庭丧大记云疾病君彻悬东首于北牖下是也于其明日王崩】太保命仲桓南宫毛俾爰齐侯吕伋以二干戈虎贲百人逆子钊于南门之外延入翼室恤宅宗【桓毛二臣名伋太公望子为天子虎贲氏延引也翼室路寝旁左右翼室也太保以冢宰摄政命桓毛二臣使齐侯吕伋以二干戈虎贲百人逆太子钊于路寝门外引入路寝翼室为忧居宗主也吕氏日发命者冢宰传命者两朝臣承命者勲戚显诸侯体统尊严枢机周宻防危虑患之意深矣入自端门万姓咸覩与天下共之也延入翼室为忧居之宗示天下不可一日无统也唐穆敬文武以降阉寺执国命易主于宫掖而外廷犹不闻然后知周家之制曲尽备豫虽一条一节亦不可废也】丁卯命作册度【命史为册书法度传顾命于康王】越七日癸酉伯相命士须材【伯相召公也召公以西伯为相须取也命士取材木以供防用】狄设黼扆缀衣【扆隐岂反○狄下士祭统云狄者乐吏之贱者也防大记狄人设阶葢供防役而典设张之事者也黼扆屏风画为斧文者设黼扆幄帐如成王生存之日也】牖闲南向敷重篾席黼纯华玉仍几【篾莫结反○此平时见羣臣觐诸侯之坐也敷设重席所谓天子之席三重者也篾席桃竹枝席也黼白黒杂绘纯缘也华彩色也华玉以饰几仍因也因生时所设也周礼吉事变几凶事仍几是也】西序东向敷重底席缀纯文贝仍几【此旦夕听事之坐也东西厢谓之序底席蒲席也缀杂彩文贝有文之贝以饰几也】东序西向敷重丰席画纯雕玉仍几【此养国老飨羣臣之坐也丰席笋席也画彩色雕刻镂也】西夹南向敷重笋席纷纯漆仍几【此亲属私燕之坐也西厢夹室之前笋席竹席也纷杂也以黒之色杂为之缘漆漆几也牖闲两序西夹其席有四牖戸之闲谓之扆天子负扆朝诸侯则牖闲南向之席坐之正也其三席各随事以时设也将传先王顾命知神之在此乎在彼乎故兼设平生之坐也】越玉五重陈宝赤刀大训璧琬琰在西序大玉夷玉天球河图在东序之舞衣大贝鼖鼓在西房兑之戈和之弓垂之竹矢在东房【于东西序坐北列玉五重及陈先王所宝器物赤刀赤削也大训三皇五帝之书训诰亦在焉文武之训亦日大训璧大璧也琬琰圭名夷常也球呜球也河图伏羲时龙马负图出于河一六位北二七位南三八位东四九位西五十居中者易大传所谓河出图是也国名国所制舞衣大贝如车渠鼖鼔长八尺兑和皆古之巧工垂舜时其工舞衣鼖鼔戈弓竹矢皆制作精巧中法度故歴代传宝之孔氏曰璧琬琰大玉夷玉天球玉之五重也吕氏日西序所陈不惟赤刀璧而大训参之东序所陈不惟太玉夷玉而河图参之则其所宝者断可识矣愚谓寳玉器物之陈非徒以为国容观美意者成王平日之所观阅手泽在焉陈之以象其生存也杨氏中庸传曰宗器于祭陈之示能守也于顾命陈之示能传也】大辂在賔阶面缀辂在阼阶面先辂在左塾之前次辂在右塾之前【大辂玉辂也缀辂金辂也先辂木辂也次辂象辂革辂也王之五辂玉辂以祀不以封为最贵金辂以封同姓为次之象辂以封异姓为又次之革辂以封四卫为又次之木辂以封蕃国为最贱其行也贵者宜自近贱者宜逺也王乘玉辂缀之者金辂也故金辂谓之缀辂最逺者木辂也故卞辂谓之先辂以木辂为先辂则革辂象辂为次辂矣賔阶西阶也阼阶东阶也面南向也塾门侧堂也五辂陈列以象成王之生存也周礼典辂云若有大祭祀则出辂大丧大賔客亦如之是大丧出辂为常礼也又按所陈宝玉器物皆以西为上者成王殡在西序故也】二人雀弁执惠立于毕门之内四人綦弁执戈上刃夹两阶戺一人冕执刘立于东堂一人冕执钺立于西堂一人冕执戣立于东垂一人冕执瞿立于西垂一人冕执鋭立于侧阶【戺鉏里反戣音逵○弁士服雀升赤色弁也綦弁以文鹿子皮为之惠三隅矛路寝门一名毕门上刃刃外向也堂廉曰戺冕大夫服刘钺属戣瞿皆防属鋭当作鈗説文曰鈗侍臣所执兵从金允声周书曰一人冕执鈗读若允东西堂路寝东西厢之前堂也东西垂路寝东西序之阶上也侧阶北陛之阶上也○吕氏曰古者执戈防以宿衞王宫皆士大夫之职无事而奉燕私则从容养德而有膏泽之润有事而司御侮则坚明守义而无腹心之虞下及秦汉陛楯执防尚余一二此制既废人主接士大夫者仅有视朝数刻而周庐陛楯或环以椎埋嚚悍之徒有志于复古者当深绎也】王麻冕黼裳由賔阶隮卿士邦君麻冕蚁裳入即位【隮牋西反○麻冕三十升麻为冕也隮升也康王吉服自西阶升堂以受先王之命故由賔阶也蚁色公卿大夫及诸侯皆同服亦庙中之礼不言升阶者从王賔阶也入即位者各就其位也○吕氏曰麻冕黼裳王祭服也卿士邦君祭服之裳皆纁今蚁裳者盖无事于奠祝不欲纯用吉服有位于班列不可纯用凶服酌吉凶之闲示礼之变也】太保太史太宗皆麻冕彤裳太保承介圭上宗奉同瑁由阼阶隮太史秉书由賔阶隮御王册命【太宗宗伯也彤纁也太保受遗太史奉册太宗相礼故皆祭服也介大也大圭天子之守长尺有二寸同爵名祭以酌酒者瑁方四寸邪刻之以冒诸侯之珪璧以齐瑞信也太保宗伯以先王之命奉符宝以传嗣君有主道焉故升自阼阶太史以册命御王故持书由賔阶以升苏氏曰凡王所临所服用皆曰御】曰皇后凭玉几道扬末命命汝嗣训临君周邦率循大卞燮和天下用答扬文武之光训【成王顾命之言书之册矣此太史口陈者也皇大后君也言大君成王力疾亲凭玉几道临终之命命汝嗣守文武大训曰汝者父前子名之义卞法也临君周邦位之大也率循大卞法之大也燮和天下和之大也居大位由大法致大和然后可以对文武之光训也】王再拜兴答曰眇眇予末小子其能而乱四方以敬忌天威【眇小而如乱治也王拜受顾命起答太史曰眇眇然予微末小子其能如祖父治四方以敬忌天威乎谦辞退托于不能也顾命有敬迓天威嗣守文武大训之语故太史所告康王所答皆于是致意焉】乃受同瑁王三宿三祭三咤上宗曰飨【咤陟嫁反○王受瑁为主受同以祭宿进爵也祭祭酒也咤奠爵也礼成于三故三宿三祭三咤葛氏曰受上宗同瑁则受太保介圭可知宗伯曰飨者传神命以飨告也】太保受同降盥以异同秉璋以酢授宗人同拜王答拜【酢疾各反○太保受王所咤之同而下堂盥冼更用他同秉璋以酢酢报祭也祭礼君执圭瓒祼尸太宗执璋瓒亚祼报祭亦亚祼之类故亦秉璋也以同授宗人而拜尸王答拜者代尸拜也宗人小宗伯之属相太保酢者也太保供王故宗人供太保】太保受同祭哜宅授宗人同拜王答拜【哜才诣反○以酒至齿曰哜太保复受同以祭饮福至齿宅居也太保退居其所以同授宗人又拜王复答拜太保饮福至齿者方在丧疚歆神之赐而不甘其味也若王则丧之主非徒不甘味虽饮福亦废也】太保降收诸侯出庙门俟【太保下堂有司收撤器用庙门路寝之门也成王之殡在焉故曰庙言诸侯则卿士以下可知俟者俟见新君也】
　　康王之诰【今文古文皆有但今文合于顾命】
　　王出在应门之内太保率西方诸侯入应门左毕公率东方诸侯入应门右皆布乘黄朱賔称奉圭兼币曰一二臣衞敢执壤奠皆再拜稽首王义嗣德答拜【汉孔氏曰王出毕门立应门内郑氏曰周礼五门一曰臯门二日雉门三日库门四曰应门五曰路门路门一曰毕门外朝在路门外则应门之内葢内朝所在也周中分天下诸侯主以二伯自陜以东周公主之自陜以西召公主之召公率西方诸侯葢西伯旧职毕公率东方诸侯则继周公为东伯矣诸侯入应门列于左右布陈也乘四马也诸侯皆陈四黄马而朱其鬛以为庭实或曰黄朱若篚厥黄之类賔诸侯也称举也诸侯举所奉圭兼币曰一二臣卫一二见非一也为王蕃卫故曰臣衞敢执壌地所出奠防皆再拜首至地以致敬义宜也义嗣德云者史氏之辞也康王宜嗣前人之德故答拜也呉氏日穆公使人吊公子重耳重耳稽颡而不拜穆公曰仁夫公子稽颡而不拜则未为后也盖为后者拜不拜故未为后也吊者含者襚者升堂致命主孤拜稽颡成为后者也康王之见诸侯若以为不当拜而不拜则疑未为后也且纯乎吉也答拜既正其为后且知其以丧见也】太保暨芮伯咸进相揖皆再拜稽首曰敢敬告天子皇天改大邦殷之命惟周文武诞受羑若克恤西土【冢宰及司徒与羣臣皆进相揖定位又皆再拜稽首陈戒于王曰敢敬告天子示不敢轻告且尊称之所以重其听也曰大邦殷者明有天下不足恃也羑若未详苏氏曰羑羑里也文王出羑里之囚天命自是始顺或曰羑若即下文之厥若也羑厥或字有讹谬西土文武所兴之地言文武所以大受命者以其能恤西土之众也进告不言诸侯以内见外】惟新陟王毕协赏罚戡定厥功用敷遗后人休今王敬之哉张皇六师无坏我高祖寡命【陟升遐也成王初崩未葬未諡故曰新陟王毕尽协合也好恶在理不在我故能尽合其赏之所当赏罚之所当罚而克定其功用施及后人之休美今王嗣位其敬勉之哉皇大也张皇六师大戒戎备无废坏我文武艰难寡得之基命也按召公此言若王以尚威武者然守成之世多溺宴安而无立志苟不诘尔戎兵奋扬武烈则废弛怠惰而陵迟之渐见矣成康之时病正在是故周公于立政亦恳恳言之后世坠先王之业忘祖父之雠上下苟安甚至于口不言兵亦异于召公之见矣可胜叹哉】王若曰庶邦侯甸男衞惟予一人钊报诰【报诰而不及羣臣者以外见内康王在防故称名春秋嗣王在防亦书名也】昔君文武丕平富不务咎底至齐信用昭明于天下则亦有熊罴之士不二心之臣保乂王家用端命于上帝皇天用训厥道付畀四方【丕平富者溥博均平薄敛富民言文武德之广也不务咎者不务咎恶省刑罚言文武罚之谨也底至者推行而底其至也齐信者兼尽而极其诚也文武务德不务罚之心推行而底其至兼尽而极其诚内外充实故光辉发越用昭明于天下葢诚之至者不可揜也而又有熊罴武勇之士不二心忠实之臣戮力同心保义王室文武用受正命于天上天用顺文武之道而付之以天下之大也康王言此者求助羣臣诸侯之意】乃命建侯树屏在我后之人今予一二伯父尚胥暨顾绥尔先公之臣服于先王虽尔身在外乃心罔不在王室用奉恤厥若无遗鞠子羞【天子称同姓诸侯曰伯父康王言文武所以命建侯邦植立蕃屏者意葢在我后之人也今我一二伯父庶几相与顾绥尔祖考所以臣服于我先王之道虽身守国在外乃心当常在王室用奉上之忧勤其顺承之毋遗我稚子之耻也】羣公既皆听命相揖趋出王释冕反丧服【始相揖者揖而进也此相揖者揖而退也苏氏曰成王崩未葬君臣皆冕服礼欤曰非礼也谓之变礼可乎曰不可礼变于不得已嫂非溺终不援也三年之丧既成服释之而即吉无时而可者曰成王顾命不可以不传既传不可以丧服受也曰何为其不可也孔子曰将冠子未及期日而有齐衰大功之丧则因丧服而冠冠吉礼也犹可以丧服行之受顾命见诸侯独不可以丧服乎太保使太史奉册授王于次诸侯入哭于路寝而见王于次王丧服受教戒諌哭踊答拜圣人复起不易斯言矣春秋传曰郑子皮如晋葬晋平公将以币行子产曰丧安用币子皮固请以行既葬诸侯之大夫欲因见新君叔向辞之曰大夫之事毕矣而又命孤孤斩焉在衰绖之中其以嘉服见则丧礼未毕其以丧服见是重受吊也大夫将若之何皆无辞以退今康主既以嘉服见诸侯而又受乘黄玉帛之币使周公在必不为此然则孔子何取此书也曰至矣其父子君臣之间教戒深切着明足以为后世法孔子何为不取哉然其失礼则不可不辨】
　　毕命【康王以成周之众命毕公保厘此其册命也今文无古文有○唐孔氏曰汉律歴志云康王毕命丰刑曰惟十有二年六月庚午朏王命作册书丰刑此伪作者传闻旧语得其年月不得以下之辞妄言作丰刑耳亦不知丰刑之言何所道也】
　　惟十有二年六月庚午朏越三日壬申王朝歩自宗周至于丰以成周之众命毕公保厘东郊【康王之十二年也毕公尝相文王故康王就丰文王庙命之成周下都也保安厘理也保厘即下文旌别淑慝之谓葢一代之治体一篇之宗要也】王若曰呜呼父师惟文王武王敷大德于天下用克受殷命【毕公代周公为太师也文玉武王布大德于天下用能受殷之命言得之之难也】惟周公左右先王绥定厥家毖殷顽民迁于洛邑密迩王室式化厥训既歴三纪世变风移四方无虞予一人以宁【十二年曰纪父子日世周公左右文武成王安定国家谨毖顽民迁于洛邑密近王室用化其教既歴三纪世已变而风始移今四方无可虞度之事而予一人以宁言化之之难也】道有升降政由俗革不臧厥臧民罔攸劝【有升有降犹言有隆有汚也周公当世道方降之时至君陈毕公之世则将升于大猷矣为政者因俗变革故周公毖殷而谨厥始君陈有容而和厥中皆由俗为政者当今之政旌别淑慝之时也苟不善其善则民无所劝慕矣】惟公懋德克勤小物弼亮四世正色率下罔不祗师言嘉绩多于先王予小子垂拱仰成【懋盛大之义予懋乃德之懋小物犹言细行也言毕公既有盛德又能勤于细行辅导四世风采凝峻表仪朝着若大若小罔不祗服师训休嘉之绩葢多于先王之时矣今我小子复何为哉垂衣拱手以仰其成而已康王将付毕公以保厘之寄故叙其德业之盛而归美之也】王曰呜呼父师今予祗命公以周公之事往哉【今我敬命公以周公化训顽民之事公其往哉言非周公所为不敢屈公以行也】旌别淑慝表厥宅里彰善瘅恶树之风声弗率训典殊厥井疆俾克畏慕申画郊圻慎固封守以康四海【瘅多旱反守舒究反○淑善慝恶瘅病也旌善别恶成周今日由俗革之政也表异善人之居里如后世旌表门闾之类显其为善者而病其为不善者以树立为善者风声使显于当时而传于后世所谓旌淑也其不率训典者则殊异其井里疆界使不得与善者杂处礼记曰不变移之郊不变移之遂即其法也使能畏为恶之祸而慕为善之福所谓别慝也圻与畿同郊圻之制昔固规画矣曰申云者申明之也封域之险昔固有守矣曰谨云者戒严之也疆域障塞嵗久则易湮世平则易玩时缉而屡省之乃所以尊严王畿王畿安则四海安矣】政贵有恒辞尚体要不惟好异商俗靡靡利口惟贤余风未殄公其念哉【恒胡登反○对暂之谓恒对常之谓异趣完具而已之谓体众体所会之谓要政事纯一辞令简实深戒作聪明趋浮末好异之事凡论治体者皆然而在商俗则尤为对病之药也苏氏曰张释之諌汉文帝秦任刀笔之吏争以亟疾苛察相高其弊徒文具无恻隐之实以故不闻其过陵夷至于二世天下土崩今以啬夫口辩而超迁之臣恐天下随风靡争口辩无其实凡释之所论则康王以告毕公者也】我闻曰世禄之家鲜克由礼以荡陵德实悖天道敝化奢丽万世同流【鲜上声悖蒲没反○古人论世禄之家逸乐豢养其能由礼者鲜矣既不由礼则心无所制肆其骄荡陵蔑有德悖乱天道敝坏风化奢侈美丽万世同一流也康王将言殷士怙侈灭义之恶故先取古人论世族者发之】兹殷庶士席宠惟旧怙侈灭义服美于人骄淫矜侉将由恶终虽收放心闲之惟艰【侉枯瓜反○吕氏曰殷士凭藉光宠助发其私欲者有自来矣私欲公义相为消长故怙侈必至灭义义灭则无复羞恶之端徒以服饰之美侉之于人而身之不美则莫之耻也流而不反骄淫矜侉百邪并见将以恶终矣洛邑之迁式化厥训虽已收其放心而其所以防闲其邪者犹甚难也】资富能训惟以永年惟德惟义时乃大训不由古训于何其训【言殷士不可不训之也资资财也资富而能训则心不迁于外物而可全其性命之正也然训非外立教条也惟德惟义而已德者心之理义者理之宜也德义人所同有也惟德义以为训是乃天下之大训然训非可以已私言也当稽古以为之説葢善无证则民不从不由古以为训于何以为训乎】王曰呜呼父师邦之安危惟兹殷士不刚不柔厥德允修【是时四方无虞矣蕞尔殷民化训三纪之余亦何足虑而康王拳拳以邦之安危惟系于此其不苟于小成者如此文武周公之泽其深长也宜哉不刚所以保之不柔所以厘之不刚不柔其德信乎其修矣】惟周公克慎厥始惟君陈克和厥中惟公克成厥终三后协心同底于道道洽政治泽润生民四夷左衽罔不咸頼予小子永膺多福【殊厥井疆非治之成也使商民皆善然后可谓之成此曰成者预期之也三后所治者洛邑而施殳四夷王畿四方之本也呉氏曰道者致冶之道也始之中之终之虽时有先后皆能即其行事观其用心而有以济之若出于一时若成于一人谓之协心如此】公其惟时成周建无穷之基亦有无穷之闻子孙训其成式惟乂【闻音问○建立训顺式法也成周指下都而言吕氏曰毕公四世元老岂区区立后世名者而勲德之隆亦岂少此康王所以望之者盖相期以无穷事业乃尊敬之至也】呜呼罔曰弗克惟既厥心罔曰民寡惟慎厥事钦若先王成烈以休于前政【苏氏曰曰弗克者畏其难而不敢为者也曰民寡者易其事以为不足为者也前政周公君陈也】
　　君牙【君牙臣名穆王命君牙为大司徒此其诰命也今文无古文有】
　　王若曰呜呼君牙惟乃祖乃父世笃忠贞服劳王家厥有成绩纪于太常【王穆王也康王孙昭王子周礼司勲云凡有功者铭书于王之太常司常云日月为常画日月于旌旗也】惟予小子嗣守文武成康遗绪亦惟先王之臣克左右乱四方心之忧危若蹈虎尾渉于春氷【绪统绪也若蹈虎尾畏其噬若渉春氷畏其陷言忧危之至以见求助之切也】今命尔予翼作股肱心膂缵乃旧服无忝祖考【膂也旧服忠贞服劳之事忝辱也欲君牙以其祖考事先王者而事我也】敷五典式和民则尔身克正罔敢弗正民心罔中惟尔之中【敷者大而布之也式和者敬而和之也则有物有则之则君臣之义父子之仁夫妇之别长防之序朋友之信是也典以设教言故曰敷则以民彛言故曰式和此司徒之教也然教之本则在君牙之身正也中也民则之体而人之所同然也正以身言欲其所处无邪行也中以心言欲其所存无邪思也孔子曰子率以正孰敢不正周公曰率自中此告君牙以司徒之职也】夏暑雨小民惟曰怨咨冬祁寒小民亦惟曰怨咨厥惟艰哉思其艰以图其易民乃宁【祁大也暑雨祁寒小民怨咨自伤其生之艰难也厥惟艰哉者叹小民之诚为艰难也思念其难以图其易民乃安也艰者饥寒之艰易者衣食之易司徒敷五典扰兆民兼教养之职此又告君牙以养民之难也】呜呼丕显哉文王谟丕承哉武王烈啓佑我后人咸以正罔缺尔惟敬明乃训用奉若于先王对扬文武之光命追配于前人【丕大谟谋烈功也文显于前武承于后日谟曰烈各指其实而言之咸以正者无一事不出于正咸罔缺者无一事不致其周宻若顺对答配匹也前人君牙祖父】王若曰君牙乃惟由先正旧典时式民之治乱在兹率乃祖考之攸行昭乃辟之有乂【先正君牙祖父也君牙由祖父旧职而是法之民之治乱在此而已法则治否则乱也循汝祖父之所行而显其君之有乂复申戒其守家法以终之按此篇专以君牙祖父为言曰缵旧服曰由旧典曰无忝曰追配曰由先正旧典曰率祖考攸行然则君牙之祖父尝任司徒之职而其贤可知矣惜载籍之无传也陈氏曰康王时芮伯为司徒君牙岂其后邪】冏命【冏俱永反○穆王命伯冏为太仆正此其诰命也今文无古文有○吕氏曰陪仆暬御之臣后世视为贱品而不之择者曾不知人主朝夕与居气体移养常必由之潜消黙夺于冥冥之中而明争显谏于昭昭之际抑末矣自周公作立政而叹缀衣虎贲知恤者鲜则君德之所系前此知之者亦罕矣周公表而出之其选始重穆王之用太仆正特作命书至与大司徒略等其知本哉】
　　王若曰伯冏惟予弗克于德嗣先人宅丕后怵惕惟厉中夜以兴思免厥愆【怵勅律反○伯冏臣名穆王言我不能于德继前人居大君之位恐惧危厉中夜以兴思所以免其咎过】昔在文武聪明齐圣小大之臣咸懐忠良其侍御仆从罔匪正人以旦夕承弼厥辟出入起居罔有不钦发号施令罔有不臧下民祗若万邦咸休【从才用反○侍给侍左右者御车御之官仆从太仆羣仆凡从王者承承顺之谓弼正救之谓虽文武之君聪明齐圣小大之臣咸怀忠良固无待于侍御仆从之承弼者然其左右奔走皆得正人则承顺正救亦岂小补哉】惟予一人无良实頼左右前后有位之士匡其不及绳愆纠谬格其非心俾克绍先烈【无良言其质之不善也匡辅助也绳直纠正也非心非僻之心也先烈文武也】今予命汝作大正正于羣仆侍御之臣懋乃后德交修不逮【大正太仆正也周礼太仆下大夫也羣仆谓祭仆仆戎仆齐仆之类穆王欲伯冏正其羣仆侍御之臣以勉进君德而交修其所不及或曰周礼下大夫不得为正汉孔氏以为太御中大夫葢周礼大御最长下又有羣仆与此所谓正于羣仆者合且与君同车最为亲近也】慎简乃僚无以巧言令色便辟侧媚其惟吉士【便毘连反辟匹亦反○巧好令善也好其言善其色外饰而无质实者也便者顺人之所欲辟者避人之所恶侧者奸邪媚者谀説小人也吉士君子也言当谨择汝之僚佐无任小人而惟用君子也之按此言谨简乃僚则成周之时凡为官长者皆得自举其属不特辟除府史胥徒而已】仆臣正厥后克正仆臣谀厥后自圣后德惟臣不德惟臣【自圣自以为圣也仆臣之贤否系君德之轻重如此吕氏曰自古小人之败君德为昏为虐为侈为纵曷其有极至于自圣犹若浅之为害穆王独以是蔽之者葢小人之蛊其君必使之虚美熏心傲然自圣则谓人莫已若而欲予言莫之违然后法家拂士日逺而快意肆情之事亦莫或龃龉其间自圣之证既见而百疾从之昏虐侈纵皆其枝叶而不足论也】尔无昵于憸人充耳目之官迪上以非先王之典【汝无比近小人充我耳目之官导君上以非先王之典盖穆王自量其执德未固恐左右以异端进而荡其心也】非人其吉惟货其吉若时瘝厥官惟尔大弗克祗厥辟惟予汝辜【戒其以货贿任羣仆也言不于其人之善而惟以货贿为善则是旷厥官汝大不能敬其君而我亦汝罪矣】王曰呜呼钦哉永弼乃后于彝宪【彝宪常法也吕氏曰穆王卒章之命望于伯冏者深且长矣此心不继造父为御周逰天下将必有车辙马迹导其侈者果出于仆御之间抑不知伯冏犹在职乎否也穆王豫知所戒忧思深长犹不免躬自蹈之人心操舍之无常可惧哉】
　　吕刑【吕侯为天子司冦穆王命训刑以诘四方史録为篇今文古文皆有○按此篇专训赎刑盖本舜典金作赎刑之语今详此书实则不然盖舜典所谓赎者官府学校之刑尔若五刑则固未尝赎也五刑之寛惟处以流鞭扑之寛方许其赎今穆王赎法虽大辟亦与其赎免矣汉张敞以讨羗兵食不继建为入谷赎罪之法初亦未尝及夫杀人及盗之罪而萧望之等犹以为如此则富者得生贫者独死恐开利路以伤治化曾谓唐虞之世而有是赎法哉穆王巡游无度财匮民劳至其末年无以为讣乃为此一切权宜之术以敛民财夫子録之盖亦示戒然其一篇之书哀矜恻怛犹可以想见三代忠厚之遗意云尔又按书传引此多称甫刑史记作甫侯言于王作修刑辟吕后为甫欤】
　　惟吕命王享国百年耄荒度作刑以诘四方【惟吕命与惟説命语意同先此以见训刑为吕侯之言也耄老而昏乱之称荒忽也孟子曰从兽无厌谓之荒穆王享国百年车辙马迹遍于天下故史氏以耄荒二字发之亦以见赎刑为穆王耄荒所训耳苏氏曰荒大也大度作刑犹禹曰予荒度土功荒当属下句亦通然耄亦贬之之辞也】王曰若古有训蚩尤惟始作乱延及于平民罔不宼贼鸱义奸宄夺攘矫防【蚩充之反鸱处脂反○言鸿荒之世浑厚敦庞蚩尤始开暴乱之端驱扇熏炙延及平民无不为宼为贼鸱义者以鸱张跋扈为义矫防者矫诈防刘也】苖民弗用灵制以刑惟作五虐之刑曰法杀戮无辜爰始淫为劓刵椓黥越兹丽刑并制罔差有辞【劓牛例反刵而志反椓竹角反黥渠京反○苗民承蚩尤之暴不用善而制以刑惟作五虐之刑名之曰法以杀戮无罪于是始过为劓鼻刵耳防窍黥面之法于丽法者必刑之并制无罪不复以西直之辞为差别皆刑之也】民兴胥渐泯泯棼棼罔中于信以覆诅盟虐威庶戮方告无辜于上上帝监民罔有馨香德刑发闻惟腥【棼敷文反又音纷○泯泯昏也棼棼乱也民相渐染为昏为乱无复诚信相与反覆诅盟而已虐政作威众被戮者方各告无罪于天天视苖民无有馨香德而刑戮发闻莫非腥秽吕氏曰形于声嗟穷之反也动于气臭恶之熟也馨香阳也腥秽隂也故德为馨香而刑发腥秽也】皇帝哀矜庶戮之不辜报虐以威遏絶苖民无世在下【皇帝舜也以书考之治苖民命伯夷禹稷臯陶皆舜之事报苖之虐以我之威絶灭也谓鼠与分比之类遏絶之使无继世在下国】乃命重黎絶地天通罔有降格羣后之逮在下明明棐常鳏寡无盖【重少昊之后黎高阳之后重即羲黎即和也吕氏曰治世公道昭明为善得福为恶得祸民晓然知其所由则不求之眇茫冥昧之间当三苗昏虐民之得罪者莫知其端无所控诉相与听于神祭非其鬼天地人神之典杂揉渎乱此妖诞之所以兴人心之所以不正也在舜当务之急莫先于正人心首命重黎修明祀典天子然后祭天地诸侯然后祭山川高卑上下各有分限絶地天之通严幽明之分焄蒿妊诞之説举皆屏息羣后及在下之羣臣皆精白一心辅助常道民卒善而得福恶而得祸虽鳏寡之防亦无有盖蔽而不得自伸者也○按国语曰少皥氏之衰九黎乱德民神杂揉家为巫史民渎齐盟祸灾荐臻颛顼受之乃命南正重司天以属神北正黎司地以属民使无相侵渎其后三苗复九黎之德尧复育重黎之后不忘旧者使复典之】皇帝清问下民鳏寡有辞于苖德威惟畏德明惟明【清问虚心而问也有辞声苗之过也苖以虐为咸以察为明帝反其道以德威而天下无不畏以德明而天下无不明也】乃命三后恤功于民伯夷降典折民惟刑禹平水土主名山川稷降播种农殖嘉谷三后成功惟殷于民【恤功致忧民之功也典礼也伯夷降天地人之三礼以折民之邦妄苏氏曰失礼则入刑礼刑一物也伯夷降典以正民心禹平水土以定民居稷降播种以厚民生三后成功而致民之殷盛富庶也呉氏曰二典不载有两刑官葢传闻之谬也愚按臯陶未为刑官之时岂伯夷实兼之欤下文又言伯夷播刑之廸不应如此谬误】士制百姓于刑之中以教祗德【命臯陶为士制百姓于刑辟之中所以检其心而教以祗德也○呉氏曰臯陶不与三后之列遂使后世以刑官为轻后汉杨赐拜廷尉自以代非法家言曰三后成功惟殷于民臯陶不与葢吝之也是后世非独人臣以刑官为轻人君亦以为轻矣观舜之称臯陶曰刑期于无刑民协于中时乃功又曰俾予从欲以治四方风动惟乃之休其所系乃如此是可轻哉吕氐曰吕刑一篇以刑为主故歴叙本末而归之于臯陶之刑势不得与伯夷禹稷杂称言固有賔主也】穆穆在上明明在下灼于四方罔不惟德之勤故乃明于刑之中率乂于民棐彝【穆穆者和敬之容也明明者精白之容也灼于四方者穆穆明明辉光发越而四达也君臣之德昭明如是故民皆观感动荡为善而不能自已也如是而犹有未化者故士师明于刑之中使无过不及之差率又于民辅其常性所谓刑罚之精华也】典狱非讫于威惟讫于富敬忌罔有择言在身惟克天德自作元命配享在下【讫尽也威权势也富贿赂也当时典狱之官非惟得尽法于权势之家亦惟得尽法于贿赂之人言不为威屈不为利诱也敬忌之至无有择言在身大公至正纯乎天德无毫髪不可举以示人者天德在我则大命自我作而配享在下矣在下者对天之辞葢推典狱用刑之极功而至于与天为一者如此】王曰嗟四方司政典狱非尔惟作天牧今尔何监非时伯夷播刑之迪其今尔何惩惟时苖民匪察于狱之丽罔择吉人观于五刑之中惟时庶威夺货断制五刑以乱无辜上帝不蠲降咎于苗苗民无辞于罚乃絶厥世【司政典狱汉孔氏曰诸侯也为诸侯主刑狱而言非尔诸侯为天牧养斯民乎为天牧民则今尔何所监惩所当监者非伯夷乎所当惩者非有苗乎伯夷布刑以啓迪斯民舍臯陶而言伯夷者探本之论也丽附也苗民不察于狱辞之所丽又不择吉人俾观于五刑之中惟是贵者以威乱政富者以货夺法断制五刑乱虐无罪上帝不蠲贷而降罚于苗苗民无所辞其罚而遂殄灭之也】王曰呜呼念之哉伯父伯兄仲叔季弟幼子童孙皆听朕言庶有格命今尔罔不由慰日勤尔罔或戒不勤天齐于民俾我一日非终惟终在人尔尚敬逆天命以奉我一人虽畏勿畏虽休勿休惟敬五刑以成三德一人有庆兆民頼之其宁惟永【此告同姓诸侯也格至也参错讯鞫极天下之劳者莫若狱苟有毫髪怠心则民有不得其死者矣罔不由慰日勤者尔所用以自慰者无不以日勤故职举而刑当也尔罔或戒不勤者刑罚之用一成而不可变者也苟顷刻之不勤则刑罚失中虽深戒之而已施者亦无及矣戒固善心也而用刑岂可以或戒也哉且刑狱非所侍以为治也天以是整齐乱民使我为一日之用而已非终即康诰犬罪非终之谓言过之当宥者惟终即康诰小罪惟终之谓言故之当辟者非终惟终皆非我得轻重惟在夫人所犯耳尔当敬逆天命以承我一人畏威古通用威辟之也休宥之也我虽以为辟尔惟勿辟我虽以为宥尔惟勿宥惟敬乎五刑之用以成刚柔正直之德则君庆于上民赖于下而安宁之福其永乆而不替矣】王曰吁来有邦有土告尔祥刑在今尔安百姓何择非人何敬非刑何度非及【有民社者皆在所告也夫刑凶器也而谓之祥者刑期无刑民恊于中其祥莫大焉及逮也汉世诏狱所逮有至数万人者审度其所当逮者而后可逮之也曰何曰非问答以发其意以明三者之决不可不尽心也】两造具备师听五辞五辞简孚正于五刑五刑不简正于五罚五罚不服正于五过【两造者两争者皆至也周官以两造听民讼具备者词证皆在也师众也五辞丽于五刑之辞也简核其实也孚无可疑也正质也五辞简核而可信乃质于五刑也不简者辞与刑参差不应刑之疑者也罚赎也疑于刑则质于罚也不服者辞与罚又不应也罚之疑者也过误也疑于罚则质于过而宥免之也】五过之疵惟官惟反惟内惟货惟来其罪惟均其审克之【疵病也官威势也反报德怨也内女谒也货贿赂也来干请也惟此五者之病以出入人罪则以人之所犯坐之也审克者察之详而尽其能也下文屡言以见其丁宁忠厚之至疵于刑罚亦然但言于五过者举轻以见重也】五刑之疑有赦五罚之疑有赦其审克之简孚有众惟貌有稽无简不听具严天威【刑疑有赦正于五罚也罚疑有赦正于五过也简核情实可信者众亦惟考察其容貌周礼所谓色听是也然听狱以简核为本苟无情实在所不听上帝临汝不敢有毫髪之不尽也】墨辟疑赦其罚百锾阅实其罪劓辟疑赦其罚惟倍阅实其罪剕辟疑赦其罚倍差阅实其罪宫辟疑赦其罚六百锾阅实其罪大辟疑赦其罚千锾阅实其罪墨罚之属千劓罚之属千剕罚之属五百宫罚之属三百大辟之罚其属二百五刑之属三千上下比罪无僭乱辞勿用不行惟察惟法其审克之【锾胡关反○墨刻颡而湼之也劓割鼻也剕刖足也宫淫刑也男子割势妇人幽闭大辟死刑也六两曰锾阅视也倍二百锾也倍差倍而又差五百锾也属类也三千总计之也周礼司刑所掌五刑之属二千五百刑虽増旧然轻罪比旧为多而重罪比旧为减也比附也罪无正律则以上下刑而比附其罪也无僭乱辞勿用不行未详或曰乱辞辞之不可听者不行旧有是法而今不行者戒其无差误于僭乱之辞勿用今所不行之法惟详明法意而审克之也○今按臯陶所谓罪疑惟轻者降一等而罪之耳今五刑疑赦而直罚之以金是大辟宫剕劓墨皆不复降等用矣苏氏谓五刑疑各入罚不降当因古制非也舜之赎刑官府学校鞕扑之刑耳夫刑莫轻于鞕扑入于鞭扑之刑而又情法犹有可议者则是无法以治之故使之赎特不欲遽释之也而穆王之所谓赎虽大辟亦赎也舜岂有是制哉详见篇题】上刑适轻下服下刑适重上服轻重诸罚有权刑罚世轻世重惟齐非齐有伦有要【事在上刑而情适轾则服下刑舜之宥过无大康诰所谓大罪非终者是也事在下刑而情适重则服上刑舜之刑故无小康诰所谓小罪非者是也若诸罚之轻重亦皆有权焉权者进退推移以求其轻重之宜也刑罚世轻世重者周官刑新国用轻典刑乱国用重典刑平国用中典随世而为轻重者也轻重诸罚有权者权一人之轻重也刑罚世轻世重者权一世之轻重也惟齐非齐者法之权也有伦有要者法之经也言刑罚虽惟权变是适而齐之以不齐焉至其伦要所在葢有截然而不可紊者矣此两句总结上意】罚惩非死人极于病非佞折狱惟良折狱罔非在中察辞于差非从惟从哀敬折狱明啓刑书胥占咸庶中正其刑其罚其审克之狱成而孚输而孚其刑上备有并两刑【罚以惩过虽非致人于死然民重出赎亦甚病矣佞口才也非口才辩给之人可以折狱惟温良长者视民如伤者能折狱而无不在中也此言听狱者当择其人也察辞于差者辞非情实终必有差听狱之要必于其差而察之非从惟从者察辞不可偏主犹曰不然而然所以审轻重而取中也哀敬折狱者恻怛敬畏以求其情也明啓刑书胥占者言详明法律而与众占度也咸庶中正者皆庶几其无过忒也于是刑之罚之又当审克之也此言听狱者当尽其心也若是则狱成于下而民信之狱输于上而君信之其刑上备有并两刑者言上其断狱之书当备情节一人而犯两事罪虽从重亦并两刑而上之也此言谳狱者当备其辞也】王曰呜呼敬之哉官伯族姓朕言多惧朕敬于刑有德惟刑今天相民作配在下明清于单辞民之乱罔不中听狱之两辞无或私家于狱之两辞狱货非宝惟府辜功报以庶尤永畏惟罚非天不中惟人在命天罚不极庶民罔有令政在于天下【此总告之也官典狱之官也伯诸侯也族同族姓异姓也朕之于刑言且多惧况用之乎朕敬于刑者畏之至也有德惟刑厚之至也今天以刑相治斯民汝实任责作配在下可也明清以下敬刑之事也狱辞有单有两单辞者无证之辞也听之为尤难明者无一毫之蔽清者无一点之汚曰明曰清诚敬笃至表里洞彻无少私曲然后能察其情也乱治也狱货鬻狱而得货也府聚也辜功犹云罪状也报以庶尤者降之百殃也非天不中惟人在命者非天不以中道待人惟人自取其殃祸之命尔此章文有未详者姑缺之】王曰呜呼嗣孙今往何监非德于民之中尚明听之哉哲人惟刑无疆之辞属于五极咸中有庆受王嘉师监于兹祥刑【此诏来世也嗣孙嗣世子孙也言今往何所监视非用刑成德而能全民所受之中者乎下文哲人即所当监者五极五刑也明哲之人用刑而有无穷之誉葢由五刑咸得其中所以有庆也嘉善师众也诸侯受天子良民善众当监视于此祥刑申言以结之也】
　　文侯之命【幽王为犬戎所杀晋文侯与郑武公迎太子宜臼立之是为平王迁于东都平王以文侯为方伯赐以秬鬯弓矢作防书命之史録为篇今文古文皆有】
　　王若曰父义和丕显文武克慎明德昭升于上敷闻在下惟时上帝集厥命于文王亦惟先正克左右昭事厥辟越小大谋猷罔不率从肆先祖怀在位【同姓故称父文侯名仇义和其字不名者尊之也丕显者言其德之所成克谨者言其德之所修昭升敷闻言其德之所至也文武之德如此故上帝集厥命于文王亦惟尔祖父能左右昭事其君于小大谋猷无敢背违故先王得安在位】呜呼闵予小子嗣造天丕愆殄资泽于下民侵戎我国家纯即我御事罔或耆寿俊在厥服予则罔克曰惟祖惟父其伊恤朕躬呜呼有绩予一人永绥在位【叹而自痛伤也闵怜也嗣造天丕愆者嗣位之初为天所大谴父死国败也殄絶纯大也絶其资用惠泽于下民本既先拨故戎狄侵陵为我国家之害甚大今我御事之臣无有老成俊杰在厥官者而我小子又材劣无能其何以济难又言诸侯在我祖父之列者其谁能恤我乎又叹息言有能致功予一人则可永安厥位矣葢悲国之无人无有如上文先正之昭事而先王得安在位也】父义和汝克昭乃显祖汝肇刑文武用会绍乃辟追孝于前文人汝多修扞我于艰若汝予嘉【扞侯杆反○显祖文人皆谓唐叔即上文先正昭事厥辟者也后罔或耆寿俊在厥服则刑文武之道絶矣今刑文武自文侯始故曰肇刑文武防者合之而使不离绍者继之而使不絶前文人犹云前宁人汝多所修完扞衞我于艰难若汝之功我所嘉美也】王曰父义和其归视尔师宁尔邦用赉尔秬鬯一卣彤弓一彤矢百卢弓一卢矢百马四匹父往哉柔远能迩惠康小民无荒宁简恤尔都用成尔显德【师众也黒黍曰秬酿以鬯草卣中尊也诸侯受锡命当告其始祖故赐鬯也彤赤卢黒也诸侯有大功赐弓矢然后得专征伐马供武用四匹日乘侯伯之赐无常以功大小为度也简者简阅其士恤者惠侐其民都者国之都鄙也○苏氏曰予读文侯篇知东周之不复兴也宗周倾覆祸败极矣平王宜若衞文公越句践然今其书乃旋旋焉与平康之世无异春秋传曰厉王之祸诸侯释位以间王政宣王有志而后効官读文侯之命知平王之无志也愚按史记幽王娶于申而生太子宜臼后幽王嬖褒姒废申后去太子申侯怒与绘西夷犬戎攻王而杀之诸侯即申侯而立故太子宜臼是为平王平王以申侯立已为有德而忘其弑父为当诛方将以复雠讨贼之众而为戌申戌许之举其忘亲防义得罪于天已甚矣何怪其委靡頽堕而不自振也哉然则是命也孔子以其犹能言文武之旧而存之欤抑亦以示戒于天下后世而存之欤】费誓【费地名淮夷徐戎并起为冦鲁侯征之于费誓众故以费誓名篇今文古文皆有○吕氏曰伯禽抚封于鲁夷戎妄意其未更事且乘其新造之隙而伯禽应之者甚整暇有序先治戎备次之以除道路又次之以严部伍又次之以立期防先后之序皆不可紊又按费誓秦誓皆侯国之事而系于帝王书末者犹诗之録商颂鲁颂也】
　　公曰嗟人无哗听命徂兹淮夷徐戎并兴【汉孔氏曰徐戎淮夷并起宼鲁伯禽为方伯帅诸侯之师以征叹而敕之使无喧哗欲其静听誓命苏氏曰淮夷叛已久矣及伯禽就国又胁徐戎并起故曰徂兹淮夷徐戎并兴徂兹者犹曰往者云】善乃甲胄敿乃干无敢不吊备乃弓矢鍜乃戈予砺乃锋刃无敢不善【速条反敿举夭反吊音的锻都玩反○缝完也缝完其甲胄勿使断毁敿郑氏云犹系也王肃云敿楯当有纷系持之吊精至也鍜淬砺磨也甲胄所以衞身弓矢戈矛所以克敌先自衞而后攻人亦其序也】今惟淫舍牿牛马杜乃擭敜乃穽无敢伤牿牿之伤汝则有常刑【牿音谷擭胡化反敜乃结反穽疾郢反○淫大也牿闲牧也擭机槛也敜塞也师既出牛马所舍之闲牧大布于野当窒塞其擭穽一或不谨而伤闲牧之牛马则有常刑此令军在所之居民也举此例之凡川梁薮泽险阻屏翳有害于师屯者皆在矣此除道路之事】马牛其风臣妾逋逃无敢越逐祗复之我商赉汝乃越逐不复汝则有常刑无敢宼攘逾垣墙窃马牛诱臣妾汝则有常刑【役人贱者男日臣女日妾马牛风逸臣妾逋亡不得越军垒而逐之失主虽不得逐而人得风马牛逃臣妾者又当敬还之我商度多寡以赏汝如或越逐而失伍不复而攘取皆有常刑有故窃夺逾垣墙窃人牛马诱人臣妾者亦有常刑此严部伍之事】甲戌我惟征徐戎峙乃糗粮无敢不逮汝则有大刑鲁人三郊三遂峙乃桢干甲戌我惟筑无敢不供汝则有无余刑非杀鲁人三郊三遂峙乃刍茭无敢不多汝则有大刑【峙丈理反糗去九反桢音贞刍牕俞反茭音交○甲戌用兵之期也峙储备也糗粮食也不逮若今之乏军兴淮夷徐戎并起今所攻独徐戎者葢量敌之坚瑕缓急而攻之也国外曰郊郊外曰遂天子六军则六乡六遂大国三军故鲁三郊三遂也桢榦板筑之木题曰桢墙端之木也旁曰榦墙两边障土者也以是日征是日筑者彼方御我之攻势不得扰我之筑也无余刑非杀者刑之非一但不至于杀尔刍茭供军牛马之用军以期防刍粮为急故皆服大刑桢榦刍茭独言鲁人者地近而致便也】
　　秦誓【左传杞子自郑使告于秦曰郑人使我掌其北门之管若潜师以来国可得也穆公访诸蹇叔蹇叔曰不可公辞焉使孟明西乞白乙伐郑晋襄公帅师败秦师于殽囚其三帅穆公悔过誓告羣臣史録为篇今文古文皆有】
　　公曰嗟我士听无哗予誓告汝羣言之首【首之为言第一义也将举古人之言故先发此】古人有言曰民讫自若是多盘责人斯无难惟受责俾如流是惟艰哉【讫尽盘安也凡人尽自若是多安于狥已其责人无难惟受责于人俾如流水略无扞格是惟难哉穆公悔前日安于自狥而不听蹇叔之言深有味乎古人之语故举为誓言之首也】我心之忧日月逾迈若弗云来【已然之过不可追未迁之善犹可及忧岁月之逝若无复有来日也】惟古之谋人则曰未就予忌惟今之谋人姑将以为亲虽则云然尚猷询兹黄髪则罔所愆【忌疾姑且也古之谋人老成之士也今之谋人新进之士也非不知其为老成以其不就已而忌疾之非不知其新进姑乐其顺便而亲信之前日之过虽已云然然尚谋询兹黄髪之人则庶罔有所愆葢悔其既往之失而冀其将来之善也】番番良士旅力既愆我尚有之仡仡勇夫射御不违我尚不欲惟截截善谝言俾君子易辞我皇多有之【番音波谝毗俾缅二反○番番老貌仡仡勇貌截截辩给貌谝巧也皇遑通旅力既愆之良士前日所诋墓木既拱者我犹庶几得而有之射御不违之勇夫前日所夸过门超乘者我庶几不欲用之勇夫我尚不欲则辩给善巧言能使君子变易其辞説者我遑暇多有之哉良士谓蹇叔勇夫谓三帅谝言谓杞子先儒皆谓穆公悔用孟明详其誓意葢深悔用杞子之言也】昧昧我思之如有一介臣断断猗无他技其心休休焉其如有容人之有技若已有之人之彦圣其心好之不啻如自其口出是能容之以保我子孙黎民亦职有利哉【断都玩反○昧昧而思者深潜而静思也介独也大学作个断断诚一之貌猗语辞大学作兮休休易直好善之意容有所受也彦美士也圣通明也技才圣德也心之所好甚于口之所言也职主也】人之有技冐疾以恶之人之彦圣而违之俾不达是不能容以不能保我子孙黎民亦曰殆哉【冐大学作媢忌也违背违之也达穷达之达殆危也苏氏曰至哉穆公之论此二人也前一人似房龄后一人似李林甫后之人主监此足矣】邦之杌陧曰由一人邦之荣懐亦尚一人之庆【杌陧不安也懐安也言国之危殆系于所任一人之非国之荣安系于所任一人之是申缴上二章意】








　　书经集传卷六
