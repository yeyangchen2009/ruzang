　　钦定四库全书　　　　　经部八
　　四书通证总目　　　　　四书类
　　大学章句或问通证一卷
　　论语集注通证二卷
　　孟子集注通证二卷
　　中庸章句或问通证一卷
　　臣等谨案四书通证六卷元张存中撰存中字徳庸新安人初胡炳文作四书通释义理而畧名物存中因排纂旧説成此书以附其后故名曰四书通证炳文为之序称北方杜缑山有语孟旁通平水薛夀之有四书引证皆失之太繁且各有未完存中能删冗从简去非取是又曰学者于余之通知四书用意之深于通证知四书用事之审推之可谓至矣今核其书凡引经数典字字必着所出而夏曰瑚商曰琏承包氏之悮者乃置此一条不引礼记以证之盖不免有所回防不知朱子之学在明圣道之正传区区训诂之间不足为之累亦不必为之讳也又如三让引吴越春秋泛及杂説而厯代史事乃置正史而引通鉴亦非根本之学然大概徴引详明于人人习读不察者一一具标出处可省检阅之烦于学者亦不为无补也乾隆四十三年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀






　　四书通证原序
　　北方杜缑山有语孟旁通平水薛夀之有四书引证皆失之太繁且其中各有未完防观者病焉今友人张徳庸精加讐校删冗而从简去非而从是又能完其所未完者合而名之曰四书通证以附余通之后学者于余之通知四书用意之深于通证知四书用事之审徳庸此书诚有补云泰定戊辰正月壬辰云峰老人胡炳文序








　　钦定四库全书
　　四书通证凡例
　　一四书集注明理用事简明为尚至集成而理愈晦矣云峰胡先生去其晦而取其明则理通矣今笺义出而事益繁矣存中不揆僭越去其繁而从其简则事亦通矣此二书之所以作也
　　一旁通杜氏以朱张语孟为之今只证朱子所引事者其余皆不复出
　　一引证薛氏所集与旁通同时如语孟所引者则一而薛氏训诂太繁又引四书互证四书似此类皆不复出
　　一标题四书熊氏以旁通増益而已凡旁通未有者今皆参考増附于此
　　一四书笺义赵氏所辑与旁通标题相类而过于繁冗如集注本自明白者不必引可也今亦参考増附
　　一凡四书通内已注释者此不复出如大学序王宫有学及礼乐射御书数之类取熊氏标题及齐氏六艺説已明白矣其余详其所难知畧其所易见如旁通引证有遗缺者辄纪一二然所引经子史集则一故不标系某人所纪虑其繁也
　　一存中指摘先辈深惧不韪然不从简俾初学之士夸多务靡玩物丧志至不为心身之求则无益矣校之旁通诸书此三之一尔然犹自以为繁惟同志之士是正幸甚







　　四书通证
　　羣书总目
　　周易　　　　　尚书
　　毛诗　　　　　周礼
　　仪礼　　　　　春秋
　　大戴礼　　　　礼记
　　尔雅　　　　　左氏传
　　公羊传　　　　谷梁传
　　尚书大传　　　韩诗外传
　　左传注疏　　　家语
　　老子　　　　　列子
　　庄子　　　　　楚辞
　　荀子　　　　　贾谊论策
　　淮南子　　　　抱朴子
　　扬子　　　　　史记
　　春秋国语　　　吴越春秋
　　战国防　　　　两汉书
　　魏志　　　　　蜀志
　　南史　　　　　唐书
　　帝王通厯　　　资治通鉴
　　世説　　　　　刘向説苑
　　新序　　　　　博雅
　　黄帝素问　　　杜少陵诗集
　　韩昌黎文集　　周濓溪文集
　　邵康节文集　　　温公潜虚易
　　近思録　　　　　正蒙书
　　道学语録　　　　宋齐丘化书
　　隂阳金匮书　　　四书标题
　　语孟旁通　　　　四书引证
　　四书笺义


　　钦定四库全书
　　大学章句或问通证　　　元　张存中　撰
　　章句序
　　司徒之职典乐之官所由设也
　　书舜典帝曰契百姓不亲五品不逊汝作司徒敬敷五教在寛防命汝典乐敎胄子直而温寛而栗刚而无虐简而无傲诗言志歌永言声依永律和声八音克谐无相夺伦神人以和防曰于予击石拊石百兽率舞
　　周礼地官司徒惟王建国辨方正位体国经野设官分职以为民极乃立地官司徒使帅其属而掌邦敎以佐王安扰邦国
　　记诵词章之习
　　礼学记记问之学不足以为人师【记问谓豫诵襍难襍説至讲时为学者论之此或时师不心解或学者所未能问按近思録谢显道云尝録古人善行别作一册明道先生曰是玩物丧志胡安国云谢先生初以记问为学自负该博对明道举史书成篇不遗一字明道曰贤却记得许多可谓玩物丧志谢闻此语汗流浃背及防明道读史又却逐行看过谢甚不服后来省悟却将此事作话头接引博学之士】
　　虚无寂灭之敎
　　通鉴汉骠骑将军霍去病出陇西过焉【音烟】耆山得休屠王祭天金人顔师古曰今佛像是其遗法也初帝闻西域有神其名曰佛因遣蔡愔等之天竺求其道得书及沙门以来其书大抵以虚无为宗贵慈悲不杀以为人死不灭复受形生时所行善恶皆有报应故所贵修錬精神以至为佛
　　传十章
　　楚书楚语
　　国语楚语王孙圉聘于晋【圉楚大夫也】定公飨之赵简子鸣玉以相【赵鞅鸣其佩玉以相礼】问于王孙圉曰楚之白珩犹在乎【珩佩玉之横者】对曰然简子曰其为宝也几何矣曰未尝为宝楚之为宝者曰观射父【言以贤为寳】能作训辞以行事于诸侯使无以寡君为口实又有左史倚相能道训典以叙百物以朝夕献善败于寡君使寡君无忘先王之业又能上下説于鬼神顺道其欲恶【説媚也】使神无有怨痛于楚国【痛疾也】又有薮曰云梦连徒洲金木竹箭之所生也【楚有云梦薮泽名也连属也徒洲洲名也】龟珠角齿皮革羽毛所以备赋用以戒不虞者也【龟所以备吉凶珠所以御火灾角所以为弓齿所以为弭皮虎豹皮也所以为茵鞬革犀兕也所以为甲胄羽乌羽也所以为旌毛牦牛尾也所以注竿首】所以共币帛以賔享于诸侯者也【享献也】若诸侯之好币具而导之以训辞有不虞之备而皇神相之寡君其可以免罪于诸侯而国民保焉此楚国之寳也若夫白珩先王之玩也何寳之焉圉闻国之寳六而已明王圣人能议制百物以辅相国家则寳之玉足以庇防嘉谷使无水旱之灾则寳之【祭祀之玉】龟足以宪臧否则寳之珠足以御火灾则寳之【水精御火灾】金足以御兵乱则寳之山林薮泽足以备财用则寳之若夫哗嚣之美楚虽蛮夷不能寳也【哗嚣刺简子鸣玉以相也】
　　事见檀弓
　　晋献公之丧秦穆公使人吊公子重【平声】耳【献公杀其世子申生重耳避难出奔是时在狄就吊之】且曰寡人闻之亡国恒于斯得国恒于斯虽吾子严然在忧服之中丧亦不可久也时亦不可失也孺子其圗之【严本作俨丧去声】以告舅犯【舅犯重耳之舅狐偃也字子犯】舅犯曰孺子其辞焉丧人无寳仁亲以为宝父死之谓何又因以为利【欲反国求为后是利父死】而天下其孰能説之孺子其辞焉【説犹解也】公子重耳对客曰君惠吊亡臣重耳身丧父死不得与于哭泣之哀以为君忧【与音预】父死之谓何或敢有他志以辱君义稽颡而不拜哭而起起而不私【他志谓私也】子显以致命于穆公穆公曰仁夫公子重耳夫稽颡而不拜则未为后也故不成拜哭而起则爱父也起而不私则逺利也
　　丧祭用氷者也
　　礼丧大记君设大盘造氷焉大夫设夷盘造氷焉士并瓦盘无氷设牀襢笫有枕含一牀袭一牀迁尸于堂又一牀皆有枕席君大夫士一也【造犹纳也襢笫袒箦也谓无席如浴时牀也礼自仲春之后尸既袭既小敛先纳氷盘中乃设牀于其上不施席而迁尸焉秋凉而止士不用冰以瓦为盘并以盛水耳】
　　周礼天官凌人掌氷正岁十有二月令斩氷三其凌春始治鉴凡外内饔之膳羞鉴焉凡酒浆之酒醴亦如之祭祀共氷鉴賔客共氷【凌氷室也鉴如甀大口以盛氷置食物酒醴于中以御热气防变色失味也甀音缒今大瓦盆属】大丧共夷盘氷【郑氏曰夷之言尸也实氷于盘中置之尸牀之下所以寒尸尸之盘曰夷槃牀曰夷牀衾曰夷食移尸曰夷于堂皆依尸而为言】
　　或问
　　经一章
　　其所以固其肌肤之防筋骸之束
　　礼礼运故礼义也者人之大端也所以讲信修睦而固人肌肤之防筋骸之束也
　　周子所谓无极之真二五之精妙合而凝者
　　太极圗説无极之真二五之精妙合而凝乾道成男坤道成女二气交感化生万物万物生生而变化无穷焉
　　格者极至之谓如格于文祖之格
　　书舜典
　　弊车羸马亦为人耳
　　唐书循吏传贾敦颐【曹州人】贞观时数【音朔】厯州刺史资亷絜入朝常尽室行车一乗【去声】敝甚羸马绳羁【羸瘦羁鞅以防为之不用装饰昭其俭也】
　　传二章
　　周武王践祚之初受师尚父丹书之戒退而于其几席觞豆刀剑户牖莫不铭焉今其遗语尚幸颇见于礼书大戴礼武王践祚篇武王践祚三日【践犹登也祚位也人君登寳位谓之践祚也】召士大夫而问焉曰恶【平声】有藏之约而行之万世可以为子孙常者乎皆曰未得闻也然后召师尚父而问焉【尚父大公望吕氏详见孟子离娄上】曰黄帝颛帝之道可得而见与【平声】师尚父曰在丹书王欲闻之则齐【侧皆反下同】矣王齐三日王端冕师尚父亦端冕奉书而入王东面而立尚父西面道书之言曰敬胜怠者吉怠胜敬者灭义胜欲者从欲胜义者凶凡事不强则枉弗敬则不正枉者灭废敬者万世王闻书之言惕若恐惧而为戒书于席四端为铭焉铭曰安乐必敬无行可悔一反一侧亦不可不志殷监不逺视尔所代几铭曰皇皇惟敬口口生敬口生垢口戕口　鉴铭曰见尔前虑尔后　盘铭曰与其溺于人也宁溺于渊溺于渊犹可防也溺于人不可救也　楹铭曰毋曰胡残其祸将然毋曰胡害其祸将大毋曰胡伤其祸将长　杖铭曰于乎危亡于忿疐于乎失道于嗜欲于乎相忘于富贵【于乎之于音乌】　带铭曰火灭修容慎戒必共共【并音恭】则夀　屦铭曰慎之劳劳则富　觞豆铭曰食自杖食自杖戒之骄骄则逸　户铭曰夫名难得而易失无勤弗志而曰我知之乎无勤弗及而曰我知之乎扰阻以泥之若风将至先摇摇虽有圣人不能为谋　牖铭曰随天之时以地之财敬祀皇天敬以先时　劒铭曰带之以为服动必行徳行德则兴倍德则崩　弓铭曰屈申【与伸同】之义废之行之无忘息过　矛铭曰造矛造矛少间弗忍终身之羞余一人所闻以戒万世子孙
　　传三章
　　亦未必不为尾生白公之为也
　　庄子盗跖篇尾生与女子期于梁下【尾生一本作微生与女子相期约于桥梁之下】女子不来水至不去抱梁柱而死【又出抱朴子】左传哀公十六年楚太子建之遇谗也【楚平王太子名建费无极为少师不得宠爱于太子故谗谮太子于平王】自城父奔宋【城父今防城城父县故使太子居之无极言于楚王曰建与伍奢将以方城之外叛自以为犹宋郑也王信之使城父司马奋扬杀太子末至奋扬知大子寃故遣令去太子建弃城父而出奔宋】又辟华氏之乱于郑【宋华氏向氏为乱建辟而奔郑】郑人甚善之又适晋与晋人谋袭郑乃求复焉郑人复之如初晋人使谍于子木【子木即太子建晋人使谍伺之】请行而期焉子木暴虐于其私邑邑人诉之郑人省之得晋谍焉遂杀子木其子曰胜在吴子西欲召之【楚令尹子西即公子申】叶【音摄】公曰【即叶公子髙沈诸梁也】吾闻胜也诈而乱无乃害乎子西曰吾闻胜也信而勇不为不利舍诸边竟【音境】使卫藩焉叶公曰周仁之谓信率义之谓勇吾闻胜也好复言【言之所许必欲复行之不顾道理】而求死士殆有私乎复言非信也期死非勇也子必悔之弗从召之使处吴竟为白公【白楚邑楚邑宰皆僭称公】请伐郑子西曰楚未节也【言楚国新复政今犹未得节制】不然吾不忘也他日又请许之未起师晋人伐郑楚救之与之盟胜曰郑人在此雠不逺矣胜自厉劔子期之子平见之曰王孙何自厉也曰胜以直闻不告女【音汝】庸为直乎将以杀尔父平以告子西子西曰胜如卵余翼而长之楚国第【且楚国用士之次第】我死令尹司马非胜而谁胜闻之曰令尹之狂也得死乃非我子西不悛胜谓石乞【石乞胜之徒党】曰王与二卿士皆五百人当之则可矣乞曰不可得也曰【白公曰】市南有熊宜僚者若得之可以当五百人矣乃从白公而见之与之言説告之故辞承之以劔不动胜曰不为【去声】利谄不为威惕不泄人言以求媚者去之吴人伐慎白公败之请以战备献【白公请以与吴战之所得铠仗兵器皆出而献之欲因以作乱】许之遂作乱秋七月杀子西子期于朝而刼惠王
　　传五章
　　所谓思曰睿睿作圣董子所谓彊勉学问则闻见博而智益明
　　书洪范二五事一曰貌二曰言三曰视四曰听五曰思貌曰防言曰从视曰明听曰聪思曰睿防作肃从作乂明作哲聪作谋睿作圣【思而作睿则无所不通而成圣】
　　西汉董仲舒传【广川人也】仲舒以贤良对策曰彊【上声】勉学问则闻见博而智益明彊勉行道则徳日起而大有功此皆可使还至而立有效者也
　　文言所谓学聚问辨
　　易乾卦君子学以聚之问以辨之寛以居之仁以行之【学聚问辨进德事也寛居仁行居业事也】
　　刘子所谓天地之中【刘子周顷王季子定王弟】
　　左传成公十三年刘康公成肃公防晋侯伐秦【刘成食采之邑名康肃皆諡】成子受脤【市轸反】于社【成子即成肃公脤宜社之肉也盛以脤器故曰脤】不敬刘子曰吾闻之民受天地之中以生所谓命也是以有动作礼义威仪之则【则法也】以定命也能者养之以福不能者败以取祸
　　程子所谓天然自有之中
　　近思録伊川曰凡物有本末不可分本末为两段事洒扫应对是其然也必有所以然杨子拔一毛不为墨子又摩顶放踵为之此皆是不得中至如子莫执中欲执此二者之中不知怎麽执得识得则事事物物上皆天然有个中在那上不待人安排也安排着则不中矣
　　张子所谓万物之一原
　　正蒙书诚明篇性者万物之一原非有我之得私也惟大人为能尽其道
　　邵子所谓道之形体者
　　文集性者道之形体也道妙而无形性则仁义礼智具而体着矣
　　欲藏形匿景
　　庄子渔父篇人有畏影恶【去声】迹而去之走者举足愈数【音朔】而迹愈多走愈疾而影不离身自以为尚迟疾走不休絶力而死不知处隂以休影处静以息迹愚亦甚矣
　　速贫速朽之论【详见滕文公上】
　　乐毅所谓慊于志
　　史记列传乐毅遗燕恵王书略曰【毅先祖乐羊为魏文侯将后为灵夀人】自五伯已来功未有及先王者也先王以为慊于志
　　汉书所谓嗛栗姬
　　西汉外戚传景帝立齐栗姬男为太子而王夫人男为胶东王长公主嫖有女欲与太子为妃栗姬妬而景帝诸美人皆因长公主见得贵幸栗姬日怨谢长公主不许长公主欲与王夫人王夫人许之防薄皇后废长公主日谮栗姬短景帝尝属诸姬子曰吾百岁后善视之栗姬怒不肯应言不逊景帝心衔之而未发也长公主日誉王夫人男之美帝亦自贤之又耳曩者梦日符计未有所定王夫人知嗛栗姬又隂使人趣大臣立栗姬为皇后大行奏事文曰子以母贵母以子贵今太子母号宜为皇后帝怒曰是乃所当言耶遂案诛大行而废太子为临江王栗姬愈恚【于避反】不得见以忧死卒立王夫人为皇后男为太子
　　仰面贪防鸟回头错应人
　　唐杜少陵漫成诗
　　传九章
　　汉之光武亦贤君也一旦以无罪黜其妻【云云】
　　后汉郅【音质】恽【音蕴】传【恽字君章汝南西平人为太子侍讲再迁长沙太守】郭皇后废【后光武之后也讳圣通真定槖人以宠衰数怀怨怼上怒建武十七年十月废为中山王太后立贵人隂氏为皇后诏曰异常之事非国休福不得上夀称庆】恽乃言于帝曰臣闻夫妇之好父不能得之于子况臣能得之于君乎是臣所不敢言虽然愿陛下念其可否之计无令天下有议社稷而已帝曰恽善恕已量主知我必不有所左右而轻天下也
　　所谓絜之百围
　　庄子人间世篇匠石之齐至于曲辕见栎社树其大蔽牛絜之百围
　　贾子所谓度长絜大
　　过秦论【贾子名谊洛阳人汉文帝时官至博士】试使山东之国与陈涉度【音铎】长絜大比权量力则不可同年而语矣
　　赵由之为守则易尉而为尉则陵守
　　史记酷吏传周阳由者其父赵兼以淮南王舅【兼厉王母弟也】父侯周阳故因姓周阳氏由以宗家任为郎【按与国家有外戚因属比于宗室故曰宗家也】事孝文及景帝景帝时由为郡守武帝即位吏治尚循谨甚然由居二千石中最为暴酷骄恣所爱者挠法活之所憎者曲法诛灭之所居郡必夷其豪为守视都尉如令为都尉必陵太守夺之治与汲黯俱为忮司马安之文恶俱在二千石列同车未尝敢均茵伏【均等也茵车伏慿轼也】由后为河东都尉时与其守胜屠公争权相告言罪【胜屠即申屠也】胜屠公当抵罪义不受刑自杀而由弃市自甯成周阳由之后事益多民巧法大抵吏之治类多成由等矣
　　传十章
　　王肃事上而好人佞已
　　魏志王肃传肃太和中拜散骑常侍【肃朗之子字子雍东海郡人】史评曰刘实以为肃方事上而好下佞已此一反也
　　洪范八政食货为先
　　书洪范三八政一曰食【谓务农重谷之政也】二曰货【谓阜通货财之政】三曰祀四曰司空五曰司徒六曰司冦七曰賔八曰师
　　后世头防箕敛
　　西汉陈余传秦为乱政外内骚动百姓罢【音疲】敝头防箕敛以供军费【秦法吏到民家计人头数出粟以箕敛之为军需之资】财匮力尽
　　商纣以自焚而起钜桥鹿台之财
　　史记纣使师涓作新滛声北里之舞靡靡之乐厚赋税以实鹿台之财而盈钜桥之粟益收狗马竒物充仞宫室益广沙丘苑台多取野兽蜚鸟置其中慢于鬼神大最乐戏于沙丘【徐广曰最一作聚】以酒为池县肉为林为长夜之饮百姓怨望而诸侯有畔者周武王于是遂率诸侯伐纣纣亦发兵距之牧野甲子曰纣兵败纣走入登鹿台衣其寳玉衣赴火而死周武王遂斩纣头县之白旗
　　书武成乃反商政政由旧释箕子囚封比干墓式商容闾散鹿台之财发钜桥之粟大赉于四海而万姓悦服
　　徳宗以出走而丰琼林大盈之积
　　唐书陆贽传【贽字敬舆苏州嘉兴人事徳宗官中书侍郎中书门下平章事赠兵部尚书諡曰宣】始帝播迁府藏委弃【帝徳宗也讳适代宗长子朱泚反帝出走在外】至是天下贡奉稍至乃于行在夹庑署琼林大盈二库别藏贡物防諌以为琼林大盈于古无传今师旅方殷疮痛呻吟之声未息遽以珍贡私别库恐羣下有所觖望【不满所望】请悉出以赐有功给军赏瓌怪纎丽无得以供帝悟即撤其署
　　公仪子拔园葵去织妇
　　史记列传公仪休者鲁博士也以髙第为鲁相【休即公仪子也】食茹而美拔其园葵而弃之【食其菜曰茹谓食禄者不得与下民争利】见其家织布好而疾出其家妇燔其机【燔焚也】云欲令农夫工女安所雠其货乎【雠售也】
　　董子因有与之齿者去其角傅之翼者两其足之喻西汉董仲舒传仲舒以贤良对策曰夫天亦有所分【去声】予【上声】予之齿者去其角【言天生万物赋予有分定谓牛无上齿则有角其余无角者则有上齿】傅其翼者两其足【傅读曰附附着也言鸟不四足】是所受大者不得取小也古之所予禄者不食于力不动于末【末谓工商之业也】是亦受大者不得取小与天同意者也
　　犹有用桑羊孔仅宇文融杨慎矜陈京裴延龄之徒以败其国
　　桑羊【洛阳贾人之子汉武帝时为治粟都尉领大农尽管天下盐铁作平凖之法令逺方各以其物如异时商贾所转贩者为赋而相灌输置平凖于京师都受天下委输大农诸官尽笼天下之货物贵即卖之贱则买之欲使富商大贾无所牟大利又请令吏得入粟补官及罪人赎罪于是赐爵左庶长是时小旱上令官求雨卜式言曰县官当食租衣税而已今羊令吏坐市列肆贩物求利烹羊乃雨后为御史大夫昭帝朝与燕王旦谋反坐诛并宗族悉诛之】
　　孔仅【汉武帝朝为大农丞领盐铁事南阳大冶致生累千金后为大农令同桑羊稍置均输以通货物白金稍贱民不寳用竟废之于是禁郡国无铸钱専令上林三官铸钱令天下非三官钱不得行】宇文融【京兆万年人隋平昌公防裔孙辨给多诈唐宗朝为富平主簿由监察御史陈便宜请校天下籍取匿戸羡田佐用度宗除为覆田劝农使钩检帐符得伪勲亡丁甚众擢兵部员外郎兼侍御史括正州县丘亩招徕户口而分业之又兼租地安辑戸口使于是诸道收没戸八十万田亦称是岁终羡钱数百万缗帝悦引拜御史中丞广置使额以侈上心百姓怨恐有司劾融交不逞作威福其息受赇馈狼藉乃贬融平乐尉岁余司农发融在汴州给隠官息钱巨万给事中冯绍烈深文推证诏流于嵓州道广州惶恐而卒】
　　杨慎矜【隋齐正暕曽孙唐宗朝为御史知杂事议输物有汗伤责州县偿所直转轻赍入京师自此天下调发始烦后拔御史中丞以蓄谶纬妖言赐死】
　　陈京【字庆复陈宜都王叔明五世孙事唐徳宗帝讨李希烈财用阙京为给事中与戸部侍郎赵赞请税民屋架籍贾人赀力以率贷之内怨外忿后以事罢为秘书少监卒】
　　裴延龄【河中河东人唐徳宗朝为司农少卿领度支不善财计乃广钩距取宿奸老吏与谋以固帝幸因建言左藏天下岁入不赀耗登不可校请列别舍以检盈虚于是以天下宿负八万缗析为负库抽贯三百万缗为賸库様物三十万缗为季库帛以素出以色入者为月库帝皆可之然天下负皆穷人偿入无期抽贯与给皆尽样物与帛固有籍又请以京兆苗钱市草千万俾民输诸苑延龄资苛刻又劫于利専剥下附上肆骋谲怪时人侧目属疾卧第载度攴官物输之家无敢言死人语以相安惟帝悼不已册赠太子太傅上柱国諡曰缪】





　　大学章句或问通证
　　钦定四库全书
　　论语集注通证卷上　　　元　张存中　撰
　　序说
　　周礼牛人读为樴义与杙同【樴音特又余式之式二反杙余式反】
　　地官司徒上牛人掌养国之公牛以待国之政令凡祭祀共其享牛求牛以授职人而刍之【享牛前祭一日之牛也求牛祷于鬼神祈求福之牛也职读为樴樴谓之杙可以系牛樴人者谓牧人充人与刍牲之刍牛人择于公牛之中而以授养之】
　　鲁世家以此以上皆为十二年事
　　史记十二年使子路毁三桓城收其甲兵孟氏不肯堕城【堕毁也隳同】伐之不克而止季桓子受齐女乐孔子去
　　史记以论语归与之叹为在此时
　　孔子世家季康子于是使使召冉求冉求将行孔子曰鲁人召求非小用之将大用之也是日孔子曰归乎归乎吾党之小子狂简斐然成章吾不知所以裁之
　　史记云书社地七百里
　　孔子世家孔子使子贡至楚楚昭王兴师迎孔子然后得免昭王将以书社地七百里封孔子【索隐曰古者二十五家为里里则各立社则书社者书其社之人名于籍盖以七百里书社之人封孔子也故冉求云虽累千社而夫子不利是也饶氏曰书社犹今人所谓书防也盖卿大夫所当得底地谓之采地如这个却是君之所特与故谓之书社地言以此养其徒也便如齐王欲中国授孟子室养弟子以万钟相似】
　　弟子顔子最贤蚤死后唯曽子得传孔子之道
　　史记仲尼弟子列传顔回者鲁人也字子渊少孔子三十歳年二十九发尽白蚤死【按家语亦云年二十九而发白三十二早死孔子曰自吾有回门人日益以德行著名孔子称其仁焉】孔子哭之恸曰自吾有回门人益亲
　　家语弟子解曽参南武城人字子与【史记字子与】少孔子四十六歳志存孝道故孔子因之以作孝经【史记云孔子以为能通孝道故授之业作孝经】
　　韩文原道惟孟子师子思子思之学出于曽子自孔子没独孟子之传得其宗【详见孟子序説】
　　学而篇
　　学而时习章
　　坐如尸立如齐【侧皆反】
　　曲礼上坐如尸【视貌正】立如齐【磬耳听】
　　不见是而无闷
　　乾卦文言
　　道千乗之国章
　　节以制度不伤财不害民
　　节卦彖辞
　　礼之用章
　　礼胜则离乐胜则流
　　礼乐记乐胜则流礼胜则离合情饰貌者礼乐之事也
　　富而好礼章
　　安处善乐循理
　　董仲舒策孔子曰天地之性人为贵明于天性知自贵于物知自贵于物然后知仁义知仁义然后重礼节重礼节然后安处善安处善然后乐循理乐循理然后谓之君子
　　子贡货殖
　　家语子贡家富累千金好贩与时转货【买贱卖贵以殖其货】为政篇
　　为政以德章
　　北极天之枢也
　　晋天文志天体如鸟卵天包地外地居其中犹卵之裹黄天半覆地上半在地下见隐各一百八十二度强北极出地上三十六度南极入地下亦三十六度嵩髙正当天之中极南五十五度当嵩髙之上南北极持其两端天与日月星辰皆斜而回转【熊氏曰北极当地上常见不隐经星随天左旋日月五纬右转更迭隐见皆若环绕而归向之也】
　　诗三百章
　　鲁颂駉篇之辞
　　卒章駉駉牡马在坰之野薄言駉者有骃【音因】有騢【音遐】有驔【音簟】有鱼以车袪袪【起居反】思无邪思马斯徂
　　经礼三百曲礼三千亦可以一言蔽之曰毋不敬礼噐礼有大有小有显有微大者不可损小者不可益显者不可揜微者不可大也故经礼三百曲礼三千其致一也【经礼仪礼也如士诸侯冠礼之类此是大节有三百条曲礼礼记也如冠礼始加再加三加坐如尸之类此是小目有三千余条】曲礼上毋不敬【毋者禁止之辞敬者主一无适之谓言毋得不敬也此一句乃礼书纲领也】
　　吾十有五章
　　声为律身为度
　　史记夏纪禹为人敏给克勤其德不违其仁可亲其言可信声为律身为度
　　色难章
　　孝子之有深爱者【六云】
　　礼祭义
　　子奚不为政章
　　孔子不仕故或人疑其不为政也
　　史记孔子世家定公立五年鲁自大夫以下皆僭离于正道故孔子不仕退而修诗书礼乐弟子弥众至自逺方莫不受业焉
　　子张问十世章
　　三统谓夏正建寅为人统商正建丑为地统周正建子为天统
　　前汉律歴志天统之正始于子半日萌色赤地统受之于丑初日肇化而黄至丑半日芽化而白人统受之于寅初曰孽成而黒至寅半曰生成而青
　　礼檀弓夏后氏尚黒殷人尚白周人尚赤【防曰夏正物之始生其色尚黒以寅为朔殷正物之芽其色尚白以鸡鸣为朔周正其色尚赤以夜半为朔郑康成以为自古皆改正朔孔安国曰汤承尧舜禅代之后革命朔制是汤始改朔】
　　八佾篇
　　季氏八佾舞于庭章
　　天子八诸侯六大夫四士二
　　左传隐公五年九月考仲子之宫将万焉公问羽数于众【音终】仲对曰天子用八诸侯用六大夫用四士二夫【平声】舞所以节八音而行八风故自八以下公从之【杜预曰人如佾数服虔曰每佾八人】
　　林放问礼之本章
　　礼始诸饮食故污尊而抔饮
　　礼运夫礼之初始诸饮食其燔黍捭【音擘】豚污【音蛙】尊而抔【歩侯反】饮蒉【苦怪反】桴而土鼓犹若可以致其敬于鬼神【古未有釡甑释米捭肉加于烧石之上而食之耳污尊凿地为尊也抔饮丰掬之也蒉读为由堛也谓搏土为桴也土鼓筑土为鼓也】
　　径情而直行
　　礼檀弓下子游曰礼有微情者【节哭踊】有以故兴物者【弃绖之制】有直情而径行者戎狄之道也【哭踊无节衣服无制】
　　季氏旅于泰山章
　　礼诸侯祭封内山川
　　王制天子祭天地诸侯祭社稷大夫祭五祀天子祭天下名山大川五岳视三公四渎视诸侯【视者视其牲噐之数】诸侯祭名山大川之在其地者【鲁人祭泰山晋人祭河是也】
　　巧笑倩兮章
　　考工记曰绘画之事后素功
　　周礼冬官考工记上画缋之事青与赤谓之文赤与白谓之章白与黒谓之黼黒与青谓之黻五采备谓之绣凡画缋之事后素功
　　甘受和白受采忠信之人可以学礼
　　礼礼噐君子曰甘受和白受采忠信之人可以学礼苟无忠信之人则礼不虚道【道犹行也】
　　禘自既灌而徃者章
　　禘王者之大祭也
　　礼丧服小记王者禘其祖之所自出以其祖配之【禘大祭也始祖感天神灵而生祭天则以祖配之】
　　大传礼不王不禘王者禘其祖之所自出以其祖配之
　　成王以周公有大勲劳赐鲁重祭
　　礼明堂位昔殷纣乱天下脯鬼侯以飨诸侯【以人肉为荐羞恶之甚也】是以周公相武王以伐纣武王崩成王幼弱周公践天子之位以治天下六年朝诸侯于明堂制礼作乐颁度量而天下大服【度谓丈尺量谓豆区斗斛筐筥】七年致政于成王成王以周公为有勲劳于天下是以封周公于曲阜地方七百里革车千乘【曲阜鲁地革车兵车也】命鲁公世世祀周公以天子之礼乐
　　祭统昔者周公有勲劳于天下周公既没成王康王追念周公之所以勲劳者而欲尊鲁故赐之以重祭外祭则郊社是也内祭则大尝禘是也夫大尝禘升歌清庙下而管象朱干玉戚以舞大武八佾以舞大夏此天子之乐也康周公故以赐鲁也
　　夫子尝曰我欲观夏道又曰我欲观周道
　　礼礼运孔子曰我欲观夏道是故之杞而不足徴也吾得夏时焉【得夏四时之书也其书存者有夏小正】我欲观殷道是故之宋而不足徴也吾得坤干焉【得殷隂阳之书也其书存者有归藏】坤干之义夏时之等吾以是观之　孔子曰呜呼哀哉我观周道幽厉伤之吾舍鲁何适矣鲁之郊禘非礼也周公其衰矣
　　祭如在章
　　七日戒三日齐必见所祭者
　　礼坊记子云七日戒三日齐【侧皆反】承一人焉【戒谓散齐也承犹事也】
　　祭义致齐于内散齐于外齐之日思其居处思其笑语思其志意思其所乐思其所嗜齐三日乃见其所为齐者【致齐思此五者也散齐七日不御不乐不吊其见所为齐者思之熟也所嗜素所欲饮食也春秋传曰屈到耆芰】祭之日僾【音爱】然必有见乎其位周还【音旋】出户肃然必有闻乎其容声出户而听忾【音慨】然必有闻乎其叹息之声
　　宁媚于灶章
　　灶五祀之一
　　礼月令孟春之月其祀户祭先脾孟夏之月其祀灶祭先肺中央土其祀中霤祭先心孟秋之月其祀门祭先肝孟冬之月其祀行祭先肾
　　子入大庙章
　　鲁周公庙
　　公羊传文公十三年周公称大庙鲁公称世室羣公称宫周公何以称大庙于鲁封鲁以为周公也周公拜乎前鲁公拜乎后【始受封时拜于文王庙也】曰生以养周公死以为周公主
　　射不主皮章
　　记曰武王克商
　　乐记武王克殷反商济河而西散军而郊射【散军则不废农事郊射则不忘武备射宫在郊故曰郊射】左射貍首右射驺虞而贯革之射息也【贯革者射穿甲革所以主皮也以乐为节则无事乎贯革矣】
　　子贡欲去告朔之饩羊章
　　季冬颁来歳十二月之朔
　　周礼春官大史正歳年以序事颁之于官府及都鄙颁告朔于邦国【天子颁朔于诸侯诸侯藏之祖庙至朔朝于庙告而受行之郑司农云颁读为班班布也以十二月朔布告天下诸侯】
　　特羊告庙
　　礼玉藻天子端而朝日于东门之外听朔于南门之外闰月则阖门左扉立于其中【端当为冕字之误也凡听朔必以特牲告其帝及神配以文王武王防曰天子告朔以特牛诸侯告朔以羊其朝享各依四时常礼故用太牢】
　　鲁自文公始不视朔
　　春秋文公六年闰月不告月犹朝于庙左传闰月不告朔非礼也闰以正时时以作事事以厚生生民之道于是乎在矣不告闰朔弃时政也何以为民公羊文公十六年夏五月公四不视朔公曷为四不视朔公有疾也何言乎公有疾不视朔自是公无疾不视朔然则曷为不言公有疾不视朔有疾犹可言也无疾不可言也
　　管仲之噐小哉章
　　三归台名事见说苑
　　刘向说苑善说篇齐桓公立仲父致大夫曰善吾者入门而右不善吾者入门而左有中门而立者桓公问焉对曰管子之知可与谋天下其强可与取天下君恃其信乎内政委焉外事断焉民而归之是亦可夺也桓公曰善乃谓管仲政则卒归于子矣政之所不及唯子是匡管仲故筑三归之台以自伤于民【仲乃乙娶三姓而备九女故筑三归之台观以处之是自伤于民力也】
　　扬雄所谓大噐
　　扬子先知篇或曰齐得夷吾而霸仲尼曰小噐请问大噐大噐其犹规矩准绳乎先自治而后治人之谓大噐【规矩先自方圆然后能使物方圎准绳先自平直然后能使物平直此之谓大噐管子不知礼岂足以为大噐哉】
　　桓公内嬖六人
　　左传僖公十七年齐侯之夫人三王姬徐嬴蔡姬皆无子齐侯好内【内女色也】多内宠内嬖如夫人者六人长衞姬生武孟【有衞姬二故长少别之武孟即公子无亏】少衞姬生惠公【恵公即公子元】郑姬生孝公【孝公即公子昭】葛嬴生昭公【昭公即公子潘】密姬生懿公【懿公即公子商】宋华子生公子雍【宋华氏子姓之女生公子雍】
　　何患于丧乎章
　　丧欲速贫【见滕文公上】
　　里仁篇
　　观过斯知仁矣章
　　后汉吴祐谓掾以亲故受污辱之名
　　吴祐传【祐字季英陈留长垣人】顺帝时以光禄四行迁胶东侯相【四行谓敦厚质朴逊让节俭也】祐政唯仁简以身率物吏人怀而不欺啬夫孙性私赋民钱市衣以进其父【啬夫小吏也执役之贱职者姓孙名性为啬夫私敛民钱五百市买单衣以进与父】父得而怒曰有君如是何忍欺促归伏罪【促廹性令徃祐所出受私赋之罪】性慙惧诣阁持衣自首【性慙恧恐惧遵父命持单衣诣祐阁下伏罪出首】祐屛【音丙】左右问其故性具谈父言祐曰掾以亲故受污秽之名所谓观过斯知仁矣使归谢父还以衣遗【去声】之【使性归家谢父教命仍以所市衣违其父怜其孝也】
　　无适也章
　　春秋传曰吾谁适从
　　左传僖公五年晋侯使士蒍【音委】为【去声】二公子筑蒲与屈士蒍退而赋曰狐裘厖【音防】茸【音戎以狐腋为裘贵者之裘也厖茸乱貌言贵者之多】一国三公【蒲屈大都耦国故献公与二公子鼎立为三公】吾谁适从【言城不坚则为公子所诉坚之则为固仇不忠无以事君故不知所适从】
　　事父母几谏章
　　与内则之言相表里
　　礼内则父母有过下气怡色柔声以谏谏若不入起敬起孝说【音恱】则复谏不说与其得罪于乡党州闾寜孰谏父母怒不说而挞之流血不敢疾怨起敬起孝公冶篇
　　孟武伯问子路仁乎章
　　谓悉索【音色】敝赋是也
　　左传襄公八年郑乃及楚平使王子伯骈告于晋曰君命敝邑修而车赋【修治而汝赋兵也】儆而师徒【儆戒师旅徒众也】以讨乱略蔡人不从敝邑之人不敢寜处悉索敝赋【索尽也悉尽敝邑之兵赋】以讨于蔡获司马燮献于邢丘
　　襄公三十一年十月子产相郑伯如晋子产使尽壊其馆之垣而纳车马焉士文伯让之对曰以敝邑褊【必浅反】小介于大国【介间也】诛求无时【诛责也】是以不敢宁居悉索敝赋以来防时事
　　孔文子何以谓之文也章
　　孔文子使太叔疾出其妻而妻之
　　左传哀公十一年冬衞太叔疾出奔宋【太叔疾即太叔齐】初疾娶于宋子朝【子朝宋人衞大夫】其娣嬖子朝出孔文子使疾出其妻【出宋朝之女】而妻之疾使侍人诱其初妻之娣寘于犂【犂衞邑】而为之一宫如二妻文子怒欲攻之仲尼止之遂夺其妻【孔文子遂夺其女不嫁太叔疾】或淫于外州外州人夺之轩以献【外州人夺太叔疾之轩车以献于君】耻是二者【太叔疾以夺妻夺轩二事为耻】故出衞人立遗【遗疾之弟】使室孔姞【其一反孔姞即孔文子之女疾之妻也使太叔遗室之】孔文子之将攻太叔也访于仲尼仲尼曰胡簋之事【胡簋礼噐名夏曰胡周曰簋】则尝学之矣甲兵之事未之闻也退命驾而行
　　諡法有以勤学好问为文非经天纬地之文
　　史记諡法解惟周公太公嗣王业建功于牧野终将葬乃制諡遂叙諡法諡者行之迹号者功之表【古者有大功则赐之善号以为称也】车服者位之章也是以大行受大名细行受细名行出于己名生于人【名谓号諡】经纬天地文【经纬天地相错而成如织之成文也】道徳博闻文勤学好问文慈惠爱民文愍民惠礼文锡民爵位文【公叔文子之文锡民爵位之文顺理而成章之谓】
　　子产有君子之道四焉章
　　如都鄙有章上下有服
　　左传襄公三十年郑子皮授子产政子产使都鄙有章上下有服田有封洫庐井有伍大人之忠俭者从而与之泰侈者因而毙之从政一年舆人诵之曰取我衣冠而褚之【褚畜也奢侈者畏法故畜藏】取我田畴而伍之孰杀子产吾其与之及三年又诵之曰我有子弟子产诲之我有田畴子产殖之【殖生也】子产而死谁其嗣之【嗣续也】
　　臧文仲章
　　不仁者三不知者三是也
　　左传文公三年秋八月丁卯大事于太庙跻僖公逆祀也【僖是闵兄不得为父子尝为臣位应在下令居闵上故曰逆祀】仲尼曰臧文仲其不仁者三不知者三下展禽【展禽栁下惠也文仲知桞下惠之贤而使在下位不与立于朝也非己欲立而立人之道】废六关【塞关阳关之属凡六关所以禁絶来逰而废之】妾织蒲【以蒲为席是与民争利也】三不仁也作虚噐【谓居蔡之室而山节藻棁也有其噐无其位故曰虚】纵逆祀【听夏父弗忌跻僖公】祀爰居三不知也【按家语顔回篇曰置六关王肃云六关关名鲁本无此关文仲置之以税行客故为不仁传曰废六关未知孰是姑并録之】
　　臧文仲居蔡章
　　祀爰居之义
　　国语鲁语海鸟曰爰居【海鸟似鳯大如马驹一名杂县海有大风冬暖之灾来辟之】止于鲁东门之外三日【鲁国东门外栖止凡三日】臧文仲使国人祭之【文仲以为神命人祭之非国典也难以为仁且智】
　　令尹子文三仕为令尹章
　　子文姓鬬名谷于莵
　　左传宣公四年秋七月戊戌楚子与若敖氏战于臯浒【音虎臯浒楚地】遂灭若敖氏【越椒战败而死庄王遂灭其族】初若敖娶于防【音云又作郧若敖楚之入世祖娶防国之女】生鬭伯比若敖卒从其母畜【音蓄】于防淫于防子之女【伯比私淫于防子之女】生子文焉防夫人使弃诸梦【音防又如字】中【防女之母夫人知之使弃所生之子于梦泽之中】虎乳之防子田见之惧而归夫人以告【言其女私通伯比所生】遂使收之楚人谓乳谷【奴口反】谓虎于莵【音乌徒】故命之曰鬭谷于莵以其女妻【去声】伯比实为令尹子文【鬭氏始自子文为令尹】
　　崔子弑齐君
　　春秋襄公二十五年夏五月乙亥齐崔杼弑其君光左传齐棠公之妻东郭偃之姊也【棠公齐棠邑大夫】东郭偃臣崔武子棠公死偃御武子以吊焉见棠姜而美之遂取之庄公通焉骤如崔氏以崔子之冠赐人侍者曰不可公曰不为崔子其无冠乎【言虽不为崔子犹自应有冠】崔子因是又以其间【去声】伐晋也【间晋之难而伐之】曰晋必将报欲弑公以说于晋而不获间公鞭侍人贾举而又近之乃为崔子间公【伺公间隙】五月莒子朝子齐甲戌飨诸北郭崔子称疾不视事【欲使公来】乙亥公问崔子【问疾】遂从姜氏姜入于室与崔子自侧户出公拊楹而歌【歌以命姜】侍人贾举止众从者而入闭门甲兴公登台而请弗许请盟弗许请自刃于庙弗许皆曰君之臣杼疾病不能听命近于公宫【谓崔子宫近公宫或淫者诈称公】陪臣干【胡旦反】掫【将侯反】有淫者不知二命【干掫行夜言行夜得淫人受崔子命讨之不知他命夜戒有所击也】公逾墙又射之中股反队【与坠同】遂弑之
　　子文之相楚所谋者无非僭王猾夏之事
　　左传庄公三十年楚杀令尹子元以鬭谷于莵为令尹僖公二十三年楚成得臣伐陈取焦夷子文以为功使子玉为令尹【子文为令尹凡二十八年　杜氏曰按庄公三十年楚成王立九年矣僖公二十三年即成王之三十六年也楚自武王三十七年僭称王鲁桓公之八年也武王五十一年卒子文王立文王十三年卒子堵敖立堵敖五年卒弟成王立僖公元年楚成王之十四年也楚伐郑郑即齐故也五年楚鬬谷于莵灭六年楚子围许许男靣缚衘璧乃释之十二年楚人灭黄十五年楚人伐随二十年随以汉东诸侯叛楚楚鬬谷于莵帅师伐随取成而还二十一年宋人为鹿上之盟以求诸侯于楚楚人许之诸侯防宋公于盂楚执宋公以伐宋已而释之二十二年楚人伐宋宋公及楚人战于宋师败绩公伤股明年宋襄公死二十三年楚师伐陈讨其贰于宋也此僭王猾夏之事也】
　　又不数歳而复反于齐焉
　　左传襄公二十七年宋向戍欲弭诸侯之兵以为名【欲获息民之名】如晋告赵孟晋人许之如楚楚亦许之如齐齐人难之陈文子曰晋楚许之我焉得已且人曰弭兵而我弗许则固擕吾民矣将焉用之齐人许之【杜氏曰按襄公二十五年崔杼弑齐君是时陈文子出奔二十六年不经见至二十七年文子有弭兵之说则文子自出奔复反于齐凡二年】
　　三思而后行章
　　使晋而求遭丧之礼以行
　　左传文公六年秋季文子将聘于晋使求遭丧之礼以行其人曰将焉【音烟】用之文子曰备豫不虞古之善教也求而无之实难过求何害【过求不用何害于事此所谓季文子三思而后行也】
　　宣公簒立文子不能讨反为使齐而纳赂焉
　　左传文公十八年二月公薨文公二妃敬嬴生宣公敬嬴嬖而私事襄仲宣公长而属诸襄仲襄仲欲立之叔仲不可【叔仲惠伯】仲见于齐侯而请之齐侯新立而欲亲鲁许之冬十月仲杀恶及视而立宣公【恶太子视其母弟杀视不书贱之也】宣公元年夏季文子如齐纳赂以请防【宣公簒立未列于防故以赂请之】会于平州【平州齐地在太山牟县西】以定公位【簒立者诸侯既与之防则不得讨臣子杀之与弑君同故公与齐防而位定】
　　寗武子其知可及也其愚不可及也章
　　成公无道至于失国而武子周旋其间尽心竭力不避艰险
　　左传僖公二十八年衞侯闻楚师败【楚成王与晋文公战于城濮卫地也楚师败绩衞成公闻之】惧出奔楚【初晋侯将伐曹假道于衞衞弗许晋伐衞衞侯请盟晋人弗许衞侯欲与楚国人不欲故出其君以说于晋衞侯闻楚败出居襄牛之地以避晋而遂奔楚】遂适陈使元咺奉叔武以受盟【元咺衞大夫叔武衞侯弟奉叔武使摄君事以受盟于践土】癸亥王子虎盟诸侯于王庭或诉元咺于衞侯曰立叔武矣其子角从公公使杀之咺不废命奉夷叔以入守【音狩夷叔即武叔】六月晋人复衞侯寗武子与衞人盟于宛濮【寗武子寗俞也时从衞侯在外故与衞人盟于宛濮之地】曰【载书曰】天祸衞国君臣不协以及此忧也今天诱其衷使皆降心以相从也不有居者谁守社稷不有行者谁捍牧圉不协之故用昭乞盟于尔大神以诱天衷自今日以徃既盟之后行者无保其力居者无惧其罪有渝此盟以相及也明神先君是纠是殛国人闻此盟也而后不贰衞侯先期入寗子先【寗武子患公之欲速故先入欲安喻国人】长牂【音賍】守门以为使【去声】也与之乗【去声】而入【长牂与寗子共载而入国】公子歂【市专也】犬华【去声】仲前驱【衞侯遂驱掩寗子未备二子并衞大夫】叔武将沐闻君至喜捉发走出前驱射而杀之公知其无罪也枕【去声】之股而哭之歂犬走出公使杀之元咺出奔晋冬防于温讨不服也衞侯与元咺讼寗武子为辅鍼【音钳】庄子为坐【坐狱为主】士荣为大士【大士治狱官也周礼命夫命妇不躬坐狱讼元咺又不宜与君对坐故使鍼庄子为坐又使衞之忠臣及其狱官质正元咺传曰王叔之宰与伯舆之大夫坐狱于王庭各不身亲盖今勘吏有罪先验吏卒之义】衞侯不胜【三子辞屈故不胜】杀士荣刖【音月】鍼庄子谓寗俞忠而免之执衞侯归之于京师寘诸深室寗子职纳槖【音托】饘【音旃】焉【寗俞以君在幽隘故亲以衣食为己职槖衣囊饘糜也言其忠至所虑者深】元咺归于衞【衞侯既执故元咺得归于衞】立公子瑕【瑕衞公子适也元咺立之以为君】僖公三十年夏晋侯使医衍酖【音鸩】衞侯【衍医名晋文实怨衞侯欲杀之而罪不及死故使医因治疾而加酖毒】寗俞货医【寗武子视衞侯衣食得知其谋乃以货贿纳赂于医】使薄其酖不死公为【去声】之请【鲁僖公与衞同好故为之请】纳玉于王与晋侯皆十瑴【与珏同二玉相合曰瑴襄王与晋侯皆玉十珏】王许之【襄王许之】秋乃释衞侯【论语记寗武子此其愚不可及也　杜氏曰按左氏僖公二十五年衞文公卒子成公立僖二十六年即衞成公元年也经称公防衞寗速盟于向速寗庄子则庄子逮事成公矣至僖公二十八年传称寗武子与衞人盟于宛濮名俞速子即成公即位之三年也以此考之寗庄子当死于成公二年左右而子俞为大夫则武子未尝事文公而集注谓武子仕衞当文公成公之时与此少异】
　　盍各言尔志章
　　易曰劳而不伐是也
　　系辞上子曰劳而不伐有功而不德厚之至也
　　伯夷叔齐孤竹君之二子【见下泰伯篇】
　　雍也篇
　　雍也可使南面章
　　庄周所称子桑户者
　　庄子大宗师篇子桑户孟子反子琴张三人相与友
　　伯子不衣冠而处夫子讥其欲同人道于牛马
　　刘向说苑修文篇孔子见子桑伯子【伯子鲁人子桑户也】子桑伯子不衣冠而处弟子曰夫子何为见此人乎曰其质美而无文吾欲说而文之【说音税下同】孔子去子桑伯子门人不说曰何为见孔子乎曰其质美而文繁吾欲说而去其文故曰文质修者谓之君子有质而无文谓之易野【易简易野鄙野也】子桑伯子易野欲同人道于牛马故仲弓曰大简
　　哀公问弟子孰为好学章
　　若舜之诛四凶
　　书舜典流共工【穷竒】于幽州放驩兜【浑敦】于崇山窜三苗【饕餮】于三危殛鲧【梼杌】于羽山四罪而天下咸服
　　伯牛有疾章
　　礼病者居北牖下君视之则迁于南牖下
　　丧大记疾病外内皆埽君大夫彻县【音】士去琴瑟寝东首于北牖下【防曰病者虽恒在北牖下若君来视之时则暂时移向南牖下东首令君得南面而视之】
　　子游为武城宰章
　　如饮射读法之类
　　周礼地官党正春秋祭禜【音荣五百家为一党其正于春秋二时禜祭日月星辰水旱之类】国索鬼神而祭祀【歳十二月大蜡之时索鬼神万物而】则以礼属民而饮酒于序【祭之序学名合聚其党之民而行乡饮】以正齿位壹命齿于乡里【之礼于序一命为下士以】再命齿于父族【年与众賔相次再命为中士则以年与族人相次而】三命而不齿【众賔不敢与之齿矣三命为上士则虽父族亦不得】
　　乡大夫以乡射之礼五物询众庶【而齿焉故席于尊东物犹事也谋于众庶复求贤能】一曰和【养于乡学】二曰容【以补所兴】三曰主皮【之缺发而】四曰和容【中节动皆合】五曰兴舞【礼不失正】州长春秋以礼防民而射于州序【鹄容体】
　　州长各掌其州之教治政令之法【比于和节比于乐解同上有教则有治政令则】正月之吉各属【所以辅教】其州之民而读法【治者法则其条目也音祝下同属犹合也】
　　党正四时之孟月吉日则属民而读邦法【聚合其州之民读教法而示之如】族师各掌其族之戒令政事【州长之礼三月在州三时在党百家为族戒以勅】月吉则属民而读邦法【其怠忽令所以辅戒而政事则次之属民读法州】闾胥各掌其闾之征令【长以正月党正以孟月族师则每】以歳时各数其闾之众寡辨其施舍既比【必二反】则读法【既比人数之后则读法以戒数之】
　　孟之反不伐章
　　事在哀公十一年
　　左传哀公十一年齐国书髙无防【与丕同】帅师伐我孟孺子泄帅右师【孺子孟懿子之子武伯彘也】冉求帅左师师及齐师战于郊右师奔齐人从之【逐右师】孟之侧后入以为殿【之侧孟氏族也字反】抽矢策其马曰马不进也
　　子见南子章
　　孔子至衞南子请见
　　史记孔子世家孔子适衞灵公夫人有南子者使人谓孔子曰四方之君子不辱欲与寡君为弟兄者必见寡小君寡小君愿见孔子辞谢不得已而见之夫人在絺帷中孔子入门北面稽首夫人自帷中再拜环佩玉声璆然孔子曰吾乡【音向】为弗见见之礼答焉子路不说【音恱】孔子矢之曰子所不【浮九反】者天厌之天厌之居衞月余灵公与夫人同车宦者雍渠参乗出使孔子为次乗招揺市过之【招揺翺翔也】孔子曰吾未见好【去声下同】德如好色者也于是丑之去衞
　　有见其小君之礼
　　春秋庄公二十四年八月丁丑夫人姜氏入戊寅大夫宗妇觌用币【哀姜齐襄公之女也宗妇同姓大夫之妇礼小君至大夫执贽以见明臣子之道庄公欲奢夸夫人故使大夫宗妇同贽俱见】
　　如云所不与崔庆者之类
　　左传襄公二十五年齐崔杼【名】弑庄公立景公而相之庆封为左相盟国人于大【音太】宫曰所不与崔庆者晏子仰天叹曰婴所不唯忠于君利社稷是与有如上帝乃防【盟书云所不与崔庆者有如上帝读书未终晏子抄答易其辞因自歃】述而篇
　　述而不作章
　　老彭商贤大夫见大戴礼
　　虞德篇有商老彭之语【薛氏曰老彭殷贤大夫即庄子所谓彭祖也名铿尧臣封于彭城歴虞夏至商年七百歳故以久夀见世本云姓籛名铿在商为守藏史在周为柱下史年八百歳】
　　自行束脩以上章
　　相见必执贽以为礼
　　礼曲礼下凡挚天子鬯诸侯圭卿羔大夫雁士雉庶人之挚匹【音木】童子委挚而退【挚之言至也童子委挚而退不与成人为礼也匹鹜也】野外军中无挚以缨拾矢可也【缨马繁缨也拾为射韝】妇人之挚椇榛脯脩枣栗
　　子之所慎章
　　齐之为言齐也
　　礼祭统及时将祭君子乃齐齐【侧皆反】之为言齐【如字下同】也齐不齐以致齐者也
　　子在齐闻韶章
　　史记三月上有学之二字
　　孔子世家鲁乱孔子适齐为髙昭子家臣欲以通乎景公与齐大师语乐闻韶音学之三月不知肉味齐人称之
　　夫子为衞君乎章
　　伯夷叔齐逊国而逃谏伐而饿
　　史记伯夷叔齐传伯夷叔齐孤竹君之二子也【索隐曰孤竹君是殷汤所封相传至夷齐之父名初字子朝伯夷名元字公信叔齐名致字公逹夷齐諡也伯仲又其长少之字也地理志孤竹城在辽西今支县应劭云盖伯夷之国君姓墨胎氏正义曰姓防氏括地志云孤竹古城在卢龙县南十二里殷时诸侯孤竹国也】武王载木主号为文王东伐纣伯夷叔齐叩马而谏曰父死不葬爰及干戈可谓孝乎以臣弑君可谓仁乎左右欲兵之【兵杀之也】太公曰【武王田子渭得吕尚父谓曰吾太公望子久矣号曰太公望】此义人也扶而去之武王已平殷乱天下宗周而伯夷叔齐耻之义不食周粟【谓不食周禄也】隐于首阳山【首阳山即雷首山之阳在河东府河东县南】采薇而食之遂饿而死
　　加我数年章
　　史记作假我数年若是我于易则彬彬矣
　　孔子世家孔子晚而喜易序彖系象说卦文言读易韦编三絶曰假我数年若是我于易则彬彬矣
　　不知老之将至云尔章
　　俛焉曰有孳孳而不知年数之不足
　　礼表记小雅曰髙山仰止景行行止子曰诗之好仁如此乡道而行中道而废忘身之老也不知年数之不足也俛焉日有孳孳毙而后已
　　陈司败问昭公知礼乎章
　　不娶同姓谓吴孟子者
　　礼坊记取【去声】妻不取同姓以厚别也【厚犹逺也】故买妾不知其姓则卜之以此坊民鲁春秋犹去夫人之姓曰吴其死曰孟子卒【鲁昭公娶于吴吴亦姬姓故讳曰吴孟子者假托以为子姓也】
　　子路请祷章
　　士丧礼疾病行祷五祀
　　仪礼士丧礼记士处适寝寝东首于北牖下有疾病者齐【音剂忧也正情性也适寝者不齐不居其室】养者皆齐彻琴瑟疾病外内皆埽彻防衣加新衣御者四人皆坐持体【为不能自转侧御者今时侍从之人】男女改服属纩以俟絶气【纩今之新緜易揺动置口鼻之上以为候】男子不絶于妇人之手妇人不絶于男子之手乃行祷于五祀【谓门户灶行中霤尽孝子之情五祀博言之士二祀曰门曰行】乃卒
　　泰伯篇
　　泰伯其可谓至德也已矣章
　　泰伯不从事见春秋传
　　吴越春秋古公三子【古公周大王之本号也后乃尊为大王名亶父公刘九世孙也有三子】长曰太伯次曰仲雍一名虞仲【仲雍字孰哉】少曰季歴季歴娶大任【列女传曰大姜有台氏之女大任挚任氏之中女王季之妃文王之母也】生子昌有圣瑞【尚书帝命验云季秋之月甲子赤爵御丹书入于鄷止于昌户其书云敬胜怠者吉怠胜敬者灭义胜欲者从欲胜义者凶凡事不强则不枉不敬则不正枉者废灭敬者万世以仁得之以仁守之其量百世以不仁得之以仁守之其量十世以不仁得之不仁守之不及其世此盖圣瑞】古公知昌圣欲传国以及昌【意欲传国于季歴以及于昌】曰兴王业者其在昌乎因名曰季歴太伯仲雍望风知指【言二子知其意】曰歴者适也知古公欲以国及昌古公病二人托名采药于衡山【太伯仲雍托与大王采药治病于衡山而让国】遂之荆蛮【荆者楚之旧号以州而言曰荆蛮者阅地南夷之名也正义曰太伯奔吴所居城在苏州北五十里常州无锡县界梅里村其城及冡兄存而云亡荆蛮者楚灭越其地属楚秦灭楚其地属秦秦讳楚故曰荆故通号吴越之地为荆及北人史加云蛮势之然也】断发文身【俗常在水中故断其发文其身以象龙子故不见伤害】为夷狄之服示不可用古公卒太伯仲雍归赴丧毕还荆蛮国民而君事之自号为勾吴【吴言勾者夷之发声犹言于越耳吴名始于太伯明以前未有吴号地在越楚之界故称荆蛮也】吴人或问何像为勾吴太伯曰吾以伯长居国絶嗣者也其当有封者吴仲也故自号勾吴非其方乎荆蛮义之从而归之者千有余家共立以为勾吴数年之间民人殷富遭殷之末世衰中国侯王数用兵恐及于荆蛮故太伯起城周三里二百歩外郭三百余里在西北隅名曰故吴人民皆耕田其中古公病将卒令季歴让国于太伯而三让不受故云太伯三以天下让
　　左传僖公五年宫之竒曰太伯虞仲太王之昭也太伯不从是以不嗣【杜预曰不从父命俱让适吴仲雍支子别封西吴虞公其后也】
　　曽子有疾章
　　君子曰终小人曰死
　　礼檀弓上君子曰终小人曰死吾今日其庶几乎
　　父母全而生之子全而归之
　　礼祭义乐正子春下堂而伤其足数月不出犹有忧色门弟子曰夫子之足瘳矣数月不出犹有忧色何也乐正子春曰善如尔之问也善如尔之问也吾闻诸曽子曽子闻诸夫子曰天之所生地之所养无人为大父母全而生之子全而归之可谓孝矣不亏其体不辱其身可谓全矣故君子顷歩而弗敢忘孝也今予忘孝之道予是以有忧色也【顷当为跬声之误也大蘃反】
　　立于礼章
　　固人肌肤之防筋骸之束【见大学或问】
　　民可使由之章
　　朝四暮三之术
　　列子黄帝篇宋有狙公者【善养猿猴之人故号曰狙公】爱狙养之成羣能解狙之意狙亦得公之心损其家口充狙之欲俄而匮焉将限其食恐众狙之不驯于己也先诳之曰与若芧【芧栗也一云橡子也芋音序】朝三而暮四足乎众狙皆起而怒俄而曰与若芧朝四而暮三足乎众狙皆伏而喜物之以能鄙相笼皆犹此也
　　子罕篇
　　拜下礼也章
　　臣与君行礼当拜于堂下
　　仪礼燕礼为君燕卿大夫之礼公坐取大夫所酳觯兴以酬賔降西阶下再拜稽首公命小臣辞賔升成拜【升成拜复再拜稽首也】
　　子畏于匡章
　　阳虎曽暴于匡
　　史记孔子世家孔子去衞将适陈过匡顔刻为仆以其策指之曰昔吾入此由彼缺也匡人闻之以为鲁之阳虎阳虎尝暴匡人匡人于是遂止孔子孔子状类阳虎拘焉五曰顔渊后子曰吾以汝为死矣顔渊曰子在囬何敢死匡人拘孔子益急弟子惧孔子曰文王既没文不在兹乎天之将丧斯文也后死者不得与于斯文也天之未丧斯文也匡人其如子何孔子使从者为寗武子臣于衞然后得去【索隐曰家语子路弹劔而歌孔子和之曲三终匡人解围而去今此取论语文王既没之文及从者臣寗武子然后得去盖夫子再厄匡人或说辞以解围或弹劔而释难今此合论语家语之文以为一事故彼此文交互耳】
　　太宰问于子贡曰章
　　太宰官名或吴或宋
　　史记孔子世家孔子自楚反乎衞是歳也孔子年六十三而鲁哀公六年也其明年吴与鲁防绘徴百牢太宰嚭召季康子康子使子贡徃然后得已
　　宋世家殇公立以孔父嘉为司马华督为太宰至平公以向带为太宰鱼府为少宰【杜氏曰按春秋之时以太宰名官者惟吴宋与鲁耳吴有太宰嚭宋有太宰华督事殇公其后九世至平公乃以向带为太宰平公即位之歳距孔子过宋歴二公八十余年其间或废或不虽未可知然左氏及史记亦不复载不可考也况孔子过宋时遭桓司马之厄遂微服而去岂复有问子贡者欤疑此太宰即吴嚭也吴与鲁防缯嚭召季康子康子使子贡徃焉则此当是吴太宰而亦当在此年也鲁自公子巩请于隐公欲杀桓以求太宰其后不复见】
　　欲罢不能章
　　非所谓窈冥昬黙
　　庄子在宥篇黄帝曰敢问治身柰何而可以长乆广成子蹷【音厥】然而起曰善哉问乎来吾语【去声】女至道至道之精窈窈【乌了反】冥冥至道之极昬昬黙黙无视无听抱神以静
　　且子与其死于臣之手也章
　　曽子将死起而易箦曰吾得正而毙焉斯已矣
　　礼檀弓曽子寝疾病【疾重曰病】乐正子春坐于牀下【子春曽子弟子】曽元曽申坐于足【元申曽子之子】童子隅坐而执烛童子曰华而晥【华板反华画也晥明貌】大夫之箦与【平声下同】子春曰止曽子闻之瞿【音句】然曰呼【瞿然惊貌呼虚惫之声】曰华而晥大夫之箦与曽子曰然斯季孙之赐也我未之能易也元起易箦曽元曰夫子之病革矣【革急也】不可以变【变变动】幸而至于旦请敬易之曽子曰尔之爱我也不如彼君子之爱人也以德细人之爱人也以姑息吾何求哉吾得正而毙焉斯已矣【毙仆也】举扶而易之反席未安而没
　　子欲居九夷章
　　东方之夷有九种
　　后汉东夷传夷有九种【竹书纪年曰后芬即位三年九夷来御也】曰畎夷于夷方夷黄夷白夷赤夷夷风夷阳夷【竹书纪年曰后池二十一年命畎夷赤夷夷风夷阳夷后相即位二年征黄戾七年于夷来賔后少康即位方夷来賔也】一曰东夷九类莵乐浪髙骊蒲饰鳬吏索豕东屠倭人天鄙
　　吾未见好德如好色者也章
　　史记孔子居衞灵公与夫人同车【见前子见南子下】
　　后生可畏章
　　曽子曰五十而不以善闻则不闻矣
　　修身篇曽子曰年三十四十之间而无艺则无艺矣五十而不以善闻则不闻矣七十而未坏虽有后过亦可以免矣
　　衣敝緼袍章
　　袍衣有著者也【着音贮】
　　礼玉藻纩【音旷】为茧緼为袍【衣有着之异名也纩谓今之新绵也緼谓今纩及旧絮也】襌【音丹】为防【音烱有衣裳而无里】帛为褶【有表里而无着】
　　未可与权章
　　易九卦终于巽以行权
　　系辞下履以和行谦以制礼复以自知恒以一德损以逺害益以兴利困以寡怨井以辨义巽以行权乡党篇
　　朝与下大夫言章
　　王制诸侯上大夫卿下大夫五人
　　礼王制王者之制禄爵公侯伯子男凡五等诸侯之上大夫卿下大夫上士中士下士凡五等天子三公九卿二十七大夫八十一元士【此夏制也明堂位曰夏后氏之官百举成数也】大国三卿皆命于天子下大夫五人上士二十七人次国三卿二卿命于天子一卿命于其君下大夫五人上士二十七人小国二卿皆命于其君下大夫五人上士二十七人
　　揖所与立章
　　上公九命
　　周礼春官大宗伯以九仪之命正邦国之位【毎命异仪贵贱之位乃正春秋传曰名位不同礼亦异数】壹命受职【始见命为正吏谓列国之士于子男为大夫王之下士亦一命受职治职事】再命受服【受服受祭衣服为上士此受冕之服列国之大夫再命于子男为卿卿大夫自冕而下如孤之服王之中士亦再命则爵弁服】三命受位【受下大夫之位此列国之卿始有列位于王为王之臣也王之上士亦三命】四命受噐【受祭噐为上大夫此公之孤始得有祭噐者也礼运曰大夫具官祭噐不假声乐皆具非礼也王之下大夫亦四命】五命赐则【则者法也地未成国之名王之下大夫四命出封加一等五命赐之以方百里二百里之地者方三百里以上为成国王莽时以二十五城为则方五十里合今俗说子男之地独刘子骏等识古有此制焉】六命赐官【子男入为卿治一官也此王六命之卿赐官者使得自置其臣治家邑】七命赐国【王之卿六命出封加一等者出就侯伯之国】八命作牧【谓侯伯有功徳者加命得专征伐于诸侯一州之牧王之三公亦八命】九命作伯【上公有功德者加命为二伯得征五侯九命者长诸侯为方伯】
　　摈用命数之半
　　周礼秋官司宼大行人以九仪辨诸侯之命等诸臣之爵以同邦国之礼而待其賔客【九仪谓命者五公侯伯子男也爵者四孤卿大夫士也】上公之礼执桓圭九寸冕服九立早介九人礼九牢摈者五人诸侯之礼执信圭七寸冕服七章介七人礼七牢摈者四人诸伯执躬圭其他皆如诸侯之礼诸子执谷璧五寸冕服五章介五人礼五牢摈者三人诸男执蒲璧其他皆如诸子之礼
　　又摈相之容
　　周礼司仪掌九仪之賔客摈相之礼以诏仪容辞令揖让之节【出接賔曰摈入赞礼曰相以诏者以礼告王】
　　入公门章
　　人君宁立之处
　　礼曲礼下天子当依而立诸侯北面而见天子曰觐天子当宁而立诸公东面诸侯西面曰朝【当依而立者依状如屏风以绛为质髙八尺东西当户牖之间綉为斧文也亦曰斧依尔雅曰门屏之间谓之宁】
　　两手抠衣使去地尺
　　礼曲礼上两手抠衣去齐尺
　　气容肃也
　　礼玉藻君子之容舒迟见所尊者齐【音咨】遫【音速谦恭貌也遫谓蹙蹙也】足容重手容恭目容端口容止声容静头容直气容肃【似不息也】立容德色容庄
　　执圭鞠躬如也章
　　诸侯命圭
　　周礼冬官考工记镇圭尺有二寸天子守之命圭九寸谓之桓圭公守之命圭七寸谓之信圭侯守之命圭七寸谓之躬圭伯守之【命圭者王所命之圭也朝觐执焉居则守之子守谷璧男守蒲璧不言之者阙耳】
　　使大夫执以通信
　　礼郊特牲朝觐大夫之私觌非礼也大夫执圭而使所以申信也【其君亲来其臣不敢私见于主国君以君命聘则有私见】不敢私觌所以致敬也
　　执轻如不克
　　礼曲礼下凡执主噐执轻如不克
　　举前曳踵
　　礼玉藻执玉举前曳踵蹜蹜如也【踵谓足后跟也谓曳足跟行不离地也】
　　既聘而享用圭璧有庭实又曰发气满容
　　仪礼聘礼公受享币摈者出请【摈谓主国之君所使出接賔客者也摈出请賔不必賔事之有无】賔裼【禓者免上衣见禓衣】奉束帛加璧享摈者入告出许【许受之】庭实【工庭中所陈设之物下文皮币马是也工庭门屏之内】皮则摄之毛在内内摄之入设也【皮虎豹之皮摄之者右手并执前足左手并执后足毛在内不欲文之豫见也内摄之者两手相向也入设亦参分庭一在南言则者或以马也凡君于臣臣于君麋鹿皮可也】　记及享发气焉盈容【发气舍气也】众介北面跄【七羊反】焉【众介者士也跄容貌舒扬也】
　　君子不以绀緅饰章
　　诗所谓蒙彼绉絺是也
　　君子偕老瑳兮瑳兮其之展也防彼绉絺是袣袢也
　　玉不去身
　　礼曲礼下君无故玉不去身
　　觽砺之属
　　礼内则子事父母鸡初鸣咸盥潄栉縰笄緫拂髦冠緌缨端韠绅搢笏左右佩用左佩纷帨刀砺小觽金燧【纷帨拭物之巾也刀砺小刀及厉砻也小觽解小结也觽貌如锥以象骨为之金燧可取火于日】右佩玦捍管遰【音滞】大觽木燧【捍谓拾也言可以捍也管笔彄也遰刀韠也木燧钻火也】偪【偪行滕】屦着綦【綦屦系也】
　　食不厌精章

　　礼少仪牛与羊鱼之腥聂【直渉反】而切之为脍【聂之为言防也先藿叶切之复报切之则成脍】麋鹿为菹野豕为轩皆聂而不切【轩音献菹类也】
　　五谷不成果实未熟之类
　　礼王制五谷不时果实未熟不粥于市【物未成不利人】木不中伐不粥于市【伐之非时不中用周礼仲冬斩阳木仲夏斩隂木】禽兽鱼鼈不中杀不粥于市【杀之非时不中用月令季冬始渔周礼春献龞蜃】
　　汉陆续之母切肉未尝不方
　　后汉陆续传【续字智初防稽吴人也】续诣洛阳诏狱【汉明帝时楚王英谋反连及太守尹兴及续时为尹兴椽故坐就狱】续被掠考肌肉消烂终无异辞续母逺至京师觇候消息狱事持急无縁与续相闻【觇丑亷反】母但作馈食付门卒以进之续虽见考苦毒而辞色慷慨未尝易容唯对食悲泣不能自胜【得食知母至悲泣不能自胜】使者怪而问其故续曰母来不得相见故泣耳使者大怒以为狱门吏卒通传意气召将案之【使者欲召守狱门吏案问之】续曰因食饷羮识母自调和故知来耳非人告也使者问何以知母所作乎续曰母尝截肉未尝不方断葱以寸为度是以知之使者问诸谒舍【谒舍所谓停主人之舍也】续母果来于是隂嘉之上书说续行状帝即赦兴等事还里禁锢终身续以老病卒
　　用酱各有所宜
　　礼内则濡豚包苦实蓼濡鸡醢酱实蓼濡鱼卵酱实蓼濡鼈醢酱实蓼【凡濡为烹之以汁和也苦苦荼也用以包豚杀其气卵读为鲲鲲鱼子】腵【丁乱反】脩蚳【直其反】醢【腵修捶脯施姜桂也蚳蚍蜉子也】脯羹兎醢麋肤鱼醢鱼脍芥酱麋腥醢酱
　　酒以为人合懽
　　礼乐记先王因为酒礼壹献之礼賔主百拜终日饮酒而不得醉焉此先王之所以备酒祸也【一献士饮酒之礼百拜以喻多】故酒食者所以懽合也
　　肺为气主
　　素问五藏生成篇诸脉者皆属于目诸髓者皆属于脑诸筋者皆属于节诸血者皆属于心诸气者皆属于肺【肺藏主气故也】
　　六十杖于乡
　　礼王制五十杖于家六十杖于乡七十杖于国八十杖于朝九十者天子欲有问焉则就其室以珍从乡饮酒之礼六十者坐五十者立侍以听政役所以明尊长也六十者三豆七十者四豆八十者五豆九十者六豆所以明养老也【愚谓朱子独引六十杖于乡不曰七十八十九十者省文也言六十则七十以上者可知盖六十杖于乡而于乡字切言于国于朝则于乡不必言也杖于家者则未可杖于郷故立侍以听政役此见集注释之精也】
　　周礼方相氏掌之
　　夏官方相氏【方相犹言放想可畏怖之貌防熊皮黄金四目衣朱裳执戈扬盾可畏怖也】帅【与同】率百隶【同】而时难【音难帅领百之人而歳除难】以索室敺疫【以索室中疫鬼而驱遣之月令季冬命国傩索搜也】
　　君赐食章
　　或馂余故不以荐
　　礼曲礼上馂余不祭父不祭子夫不祭妻【履齐孙氏曰所谓馂余者食物之余虽妻子皆卑而父与夫亦不以食余之物而祭之嫌其黩也然则非食物之余焉有不祭者乎】
　　周礼王日一举膳夫授祭品尝食
　　天官膳夫掌王之食饮膳羞以养王及后世子【食饭也饮酒浆也膳牲肉也羞有滋味者凡养之具大略有四】王曰一举鼎十有二物皆有爼【杀牲盛馔曰举王一日举以朝食也后与王同庖鼎十有二牢鼎九陪鼎三谓物牢鼎之实亦九爼】以乐侑食膳夫授祭品尝食王乃食【侑犹劝也祭谓刌肺赉也礼饮食必祭示有所先品者毎物皆尝之道尊者也刌寸本反】卒食以乐彻于造
　　人惟万物之灵而王者之所天也
　　前汉郦食【音异】其【音基陈留髙阳人事髙祖】曰王者以民为天而民以食为天【天者人资而生者也王资民力而生不可忽也食得之则生弗得则死故民以食为天】
　　献民数于王王拜受之
　　周礼秋官司民掌登万民之数自生齿以上皆书于版辨其国中与其都鄙及其郊野异其男女岁登下其死生【登上也男八月女七月而生齿版今户籍也下犹去也每岁更着生去死】及三年大比以万民之数诏司宼司宼及孟冬祀司民之日献其数于王王拜受之登于天府
　　若有疾风迅雷甚雨则必变虽夜必兴衣服冠而坐礼玉藻君子之居恒当户【乡明】寝恒东首【首生气也】若有疾风迅雷甚雨则必变虽夜必兴衣服冠而坐【敬天之怒】
　　顾不过毂
　　礼曲礼车上不广欬不妄指立视五嶲【立平视也嶲犹规也谓轮转之度】式视马尾顾不过毂【毂车毂也若转头不得过毂过毂则掩后人私也】
　　色斯举矣章
　　嗅当作狊古閴反张两翅也见尔雅
　　尔雅释兽湏属兽曰衅【许靳反兽之自奋迅动作名衅】人曰挢【纪小反人之罢倦频仲夭挢舒展屈折名挢】鱼曰湏【鱼之鼓动两颊若人之欠湏导其气息者名湏】鸟曰狊【鸟之张两翅狊狊然揺动者名狊此皆气倦体罢所湏若此故题云湏属也】






　　论语集注通证卷上
<经部,四书类,四书通证__论语集注通证>
　　钦定四库全书
　　论语集注通证卷下　　　元　张存中　撰先进篇
　　南容三复白圭章
　　一日三复此言事见家语
　　弟子行独居思仁公言思义其于诗也则一日三复白圭之玷是宫縚之行也孔子信其能仁以为异士
　　顔路请子之车章
　　脱骖以赙之
　　礼檀弓孔子之卫遇旧舘人之丧入而哭之哀出使子贡説【音脱】骖【音参】而赙【音附】之【騑马曰骖赙助也以马助丧用也】
　　门人欲厚葬之章
　　丧具称家之有无
　　礼檀弓子游问丧具夫子曰称家之有无子游曰有无恶乎齐夫子曰有无过礼苟亡矣敛手足形还葬县【音】棺而封人岂有非之者哉
　　闵子侍侧章
　　子路卒死于卫孔悝之难
　　左传哀公十五年卫孔圉取太子蒯聩之姊生悝【孔圉孔文子也蒯聩姊孔伯娣】太子自戚入适伯姬氏既食孔伯姬杖戈而先太子与五人介舆豭从之【介被甲舆豭豚欲以盟】迫孔悝于厠强盟之【孔氏专政故刼孔悝欲令逐辄】遂刼以登台栾宁闻乱使告季子【季子子路也为孔氏邑宰】召获奉卫侯輙来奔季子将入遇子羔将出【子羔卫大夫髙柴孔子弟子将出奔】曰门已闭矣季子曰吾姑至焉子羔曰弗及不践其难【言政不及已可不须践其难】季子曰食焉不辟其难子羔遂出子路入及门有使者出乃入曰太子焉用孔悝虽杀之必或继之且曰太子无勇若燔台半必舍孔叔太子闻之惧下石乞孟黡敌子路【太子蒯瞆党敌当也】以戈击之断缨子路曰君子死冠不免结缨而死
　　由之瑟章
　　家语云子路鼔瑟有北鄙杀伐之声
　　辩乐解子路鼓瑟孔子闻之谓冉有曰甚矣由之不才也夫先王之制音也奏中声以为节流入于南不居于北夫南者生育之乡北者杀伐之城故君子之音温柔居中以养生育之气忧愁之感不加于心也暴厉之动不在于体也夫然者乃所谓治安之风也小人之音则不然亢厉防末以象杀伐之气中和之感不载于心温和之动不存于体夫然者乃所以为乱之风
　　柴也愚章
　　家语记其足不履影啓蛰不杀方长不折避难而行不径不窦
　　弟子行髙柴自见孔子出入于户未尝越履往来过之足不履影啓蛰不杀方长【上声】不折执亲之丧泣血三年未尝见齿是髙柴之行也孔子曰柴于亲丧则难能也啓蛰不杀则顺人道方长不折则恕仁也成汤恭而以恕是以日跻【跻升也】致思蒯瞆之乱季羔逃之走郭门守门者谓季羔曰彼有季羔曰君子不逾又曰彼有窦季羔曰君子不隧【隧従窦出】又曰于此有室季羔乃入焉
　　亿则屡中章
　　夫子尝曰赐不幸言而中
　　左传定公十五年邾隠公来朝【邾子益】子贡观焉邾子执玉髙其容仰公受玉卑其容俯【玉朝者之贽】子贡曰以礼观之二君者皆有死亡焉夫礼死生存亡之体也将左右周旋进退俯仰于是乎取之朝祀丧戎于是乎观之今正月相朝而皆不度【不合法度】心已亡矣嘉事不体何以能久【嘉事朝礼】髙仰骄也卑俯替也骄近乱替近疾君为主其先亡乎【为此年公薨哀七年师宵掠以邾子益来献于亳社】夏五月壬申公薨仲尼曰赐不幸言而中是使赐多言者也
　　子畏于匡章
　　民生于三事之如一
　　国语晋语栾共【音恭】子曰【栾共子名成谥曰共】民生于三事之如一父生之师教之君食之非父不生非食不长非教不知【非师则无以开示训诲虽生而不知所以俱生之理与禽兽何以异哉】生之族也【族类也谓君之养已师之所以教已与生我之恩同类也】故壹事之唯其所在则致死焉【在父为父在师为师在君为君子畏于匡以顔渊为死是时顔路尚在此在师为师也史传纪忠义凡死于君事者皆不得顾其亲盖移事父之道以事君忠孝无两全之理此在君为君也】报生以死报赐以力人之道也
　　子路使子羔为费宰章
　　古者学而后入政
　　左传襄公三十一年侨闻学而后入政未闻以政学者也
　　宗庙之事如防同章
　　时见曰防众覜曰同
　　周礼春官大宗伯春见曰朝夏见曰宗秋见曰觐冬见曰遇时见曰防殷见曰同【此六礼者以诸侯见王为文六服之内四方以时分来或朝春或宗夏或觐秋或遇冬名殊礼异更递而徧朝犹朝也欲其来之早宗尊也欲其尊王觐之言勤也欲其勤王之事遇偶也欲其若不期而偶至时见者言无常期诸侯有不顺服者王将有征讨之事则既朝觐王为坛于国外合诸侯而命事焉春秋传曰有事而防不协而盟是也殷有众也十二嵗王如不廵守则六服尽朝朝礼既毕王亦为坛合诸侯以命政焉所命之政如王廵守殷见四方四时分来终嵗则徧】时聘曰问殷覜曰视【时聘者亦无常期天子有事乃聘之焉竟外之臣既非朝嵗不敢渎为小礼殷覜谓一服朝之嵗以朝者少诸侯乃使卿以大礼众聘焉一服朝在元年七年十一年】
　　防尔何如章
　　以齿为序则防当次对
　　史记仲尼弟子传仲由字子路卞人也少孔子九嵗曽防字晳与子参皆侍孔子【按史记家语载曽参少孔子四十六嵗则曽防必少孔子二十余嵗合居其次】冉求字子有仲弓之族也少孔子二十九嵗公西赤字子华鲁人少孔子四十二嵗顔渊篇
　　顔渊问仁章
　　如事事之事
　　书説命惟事事乃其有备有备无患
　　史记曹参传卿大夫已下吏及賔客见参不事事【不事丞相之事】
　　人皆有兄弟章
　　子夏哭子丧明
　　礼檀弓上子夏丧其子而丧其明
　　肤受之愬章
　　如易所谓剥牀以肤切近灾者也
　　剥六四象曰
　　盍彻乎章
　　鲁自宣公税亩
　　春秋宣公十五年初税亩【公田之法十取其一今又履其千亩复十収其一故哀公曰二吾犹不足遂以为常故曰初】左传初税亩非礼也谷出不过籍【周法民耕百畆公田中畆借民力而治之税不过此】以丰财也
　　齐景公问政章
　　孔子适齐
　　史记孔子世家孔子年三十五而季平子与郈昭伯以鬬鸡故得罪鲁昭公昭公率师击平子平子与孟氏叔孙氏三家共攻昭公昭公师败奔于齐齐处昭公干侯其后顷之鲁乱孔子适齐为髙昭子家臣欲以通乎景公景公问政于孔子
　　陈氏厚施于国
　　左传昭公二年晋少姜卒【少姜齐女晋侯嬖妾】三年齐侯使晏婴请继室于晋既成昏晏子受礼叔向从之宴相与语叔向曰齐其何如晏子曰此季世也吾弗知齐其为陈氏矣【不知其他唯知齐将为陈氏】公弃其民而归于陈氏齐旧四量【音亮】豆区【乌侯反】釜钟四升为豆各自其四以登于釜【四豆为区区斗六升四区为釜釜六斗四升登成也】釜十则钟【六斛四斗】陈氏三量皆登一焉钟乃大矣【登加也加一谓加旧量之一也以五升为豆五豆为区五区为釜则区二斗釜八斗钟八斛释文旧本以五升为豆四豆为区四区为釜直加豆为五升而区釜自大故杜云区二斗釜八斗是也本或作五豆为区五区为釜者为加旧豆区为五亦与杜预注相合非于五升之豆又五五而加也】以家量贷而以公量收之【贷厚而收薄】山木如市弗加于山鱼盐蜃蛤弗加于海【贾如在山海不加贵】民参【七南反】其力二入于公而衣食其一【言公重赋敛】公聚朽蠧而三老冻馁【三老谓上夀中夀下夀皆八十以上不见养遇】国之诸市屦贱踊贵【踊刖足者屦也刖足者多故屦贱无用踊有用故贵】民人疾痛而或燠【于位反】休【虚位反】之【燠休痛念之声谓陈氏也】其爱之如父母而归之如流水欲无获民将焉辟之
　　二十六年齐侯与晏子坐于路寝公叹曰羙哉室其谁有此乎【景公自知徳不能久有国故叹也】晏子曰敢问何谓也公曰吾以为在徳对曰如君之言其陈氏乎陈氏虽无大徳而有施【式豉反】于民豆区釜钟之数其取之公也薄【谓以公量收】其施之民也厚【谓以私量贷】公厚敛焉陈氏厚施焉民归之矣诗曰虽无徳与女式歌且舞【诗小雅义取虽无大徳要有喜悦之心欲歌舞之式用也】陈氏之施民歌舞之矣后世若少惰陈氏而不亡则国其国也己公曰善哉是可若何对曰唯礼可以已之在礼家施不及国民不迁农不移工贾不变【守常业】士不滥【不失职】官不滔【滔慢也】大夫不收公利【不作福】公曰善哉我不能矣吾今而后知礼之可以为国也
　　景公又多内嬖而不立太子
　　左传哀公五年齐燕姬生子不成而死【燕姬景公夫人不成未冠也】诸子鬻姒之子荼嬖【诸子庶子也鬻姒景公妾荼安孺子】诸大夫恐其为太子也言于公曰君之齿长矣未有太子若之何公曰二三子间【音闲】于忧虞则有疾疢亦姑谋乐何忧于无君【景公意欲立荼而未发故以此言塞大夫请】公疾使国惠子髙昭子立荼【惠子国夏昭子髙张】寘羣公子于莱【莱齐东鄙邑】秋景公卒冬公子嘉公子驹公子黔奔卫公子鉏公子阳生来奔【皆景公子在莱者】六年八月陈僖子使召公子阳生而立之【是为悼公】公使朱毛迁孺子于骀不至杀诸野幕之下
　　啓陈氏弑君篡国之祸
　　史记田敬仲完世家完五世孙田厘子乞事齐景公为大夫其收赋税于民以小斗受之其粟子民以大斗行隂徳于民而景公弗禁由此田氏得齐众心宗族益强民思田氏景公太子死后有宠姬曰芮子生子荼景公病命其相国惠子髙昭子以荼为太子景公卒两相髙国立荼是为晏孺子而田乞不悦欲立景公他子阳生阳生素与乞欢晏孺子之立也阳生奔鲁田乞鲍牧与大夫以兵入公室攻髙昭子杀之惠子奔莒晏孺子奔鲁田乞使人迎阳生至齐遂立阳生于田乞之家是为悼公乃使人杀孺子荼悼公既立田乞为相专齐政四年田乞卒子恒代立是为田成子鲍牧与齐悼公有隙弑悼公齐人共立其子壬是为简公田恒与监止【一作阚】俱为左右相相简公田恒心害监止监止幸于简公权弗能去于是田恒复修厘子之政以大斗出贷以小斗收齐人歌之曰妪乎采芑归乎田成子田恒击杀子我及监止简公出奔田氏之徒遂杀简公于徐州恒立简公之弟骜是为平公平公即位田恒为相田恒言于平公曰徳施人之所欲君其行之刑罚人之所恶臣请行之行之五年齐国之政皆归田恒田恒于是尽诛鲍晏及公族之强者而割齐自安平以东至琅邪自为封邑封邑大于平公之所食田恒卒子襄子盘代立襄子卒子庄子白代立庄子卒子太公和立田和迁齐康公于海上食一城以奉其先祀康公之十九年田和立为齐侯列于周室纪元年齐侯太公和立二年卒子桓公午立六年桓公卒子威王因齐立二十六年自称为王以令天下
　　子路无宿诺章
　　小邾射以句绎奔鲁
　　左传哀公十四年小邾射【音亦】以句绎【音勾亦】来奔【射小邾大夫句绎地名】曰使季路要我吾无盟矣【子路信诚故欲得与相要誓而不须盟】使子路子路辞季康子使冉有谓之曰千乗之国不信其盟而信子之言子何辱焉对曰鲁有事于小邾不敢问故死其城下可也彼不臣而济其言是义之也由弗能
　　季康子患盗章
　　康子夺嫡事见春秋传
　　左传哀公三年秋季孙有疾命正常曰无死【正常桓子之宠臣欲付以后事故勅令勿从已死】南孺子之子男也则以告而立之【南孺子季桓子之妻言若生男告公而立之】女也则肥也可【肥康子也】季孙卒康子即位既葬康子在朝【在公朝也】南氏生男正常载以如朝告曰夫子有遗言命其圉臣曰南氏生男则以告于君与大夫而立之今生矣男也敢告遂奔衞康子请退【退辞位也】公使共刘视之【共刘鲁大夫】则或杀之矣乃讨之【讨杀者】召正常正常不反【畏康子也】
　　子路篇
　　子适卫冉有仆章
　　明帝尊师重傅临雍拜老
　　东汉礼仪志明帝永平二年三月上始帅羣臣躬养三老五更于辟雍【三老老人知天地人事五更老人知五行更代之事者名三五者取象三辰五星天所因以昭明天下者明帝纪三老谓李躬年耆学明五更谓桓荣授帝尚书也帝帅羣下之臣则奉养之于辟雍天子之学】三老五更皆服都纻大袍单衣皂縁领袖中衣冠进贤【吉缁布冠也又儒者之服也前髙二寸后髙三寸长八寸公侯三梁太傅司空司徒着进贤冠三梁冠黒介帻】扶玉杖【防玉饰之杖】五更亦如之不杖皆斋于太学讲堂其日【吉日也】乗舆先到辟雍礼殿御坐东厢遣使者安车迎三老五更【安车坐乗之车也以蒲裹轮令老者坐而安穏也遣使者以此车迎三老五更就车】天子迎于门屏交礼【报拜也】道自阼阶三老升自賔阶至阶天子揖如礼三老升东面三公设几九卿正履天子亲袒割牲执醤而馈执爵而酳【音潄也】祝鲠在前祝饐在后【老人食多哽咽故置人于前后祝之令其不哽咽也】五更南面三公进供礼亦如之明日皆诣阙谢恩以见礼遇大尊显故也
　　唐太宗大召名儒増广生员
　　唐书儒学传贞观六年诏罢周公祠【初祀周公至此乃罢】更以孔子为先圣顔氏为先师尽召天下惇师老徳以为学官数临幸观释菜命祭酒博士讲论经义赐以束帛【太宗幸国子监观释奠孔圣之礼命祭酒孔頴逹讲孝经赐祭酒以下至诸生髙弟币帛有差】生能通一经者得署吏广学舍千二百区诸生员至三千二百自武屯营飞骑皆给博士受经能通一经者听入贡限四方秀艾挟防负素坌【去声】集京师文治煟【于贵反】然勃兴于是新罗【新罗弁韩苗裔也汉乐浪地横千里纵三千里东距长人东南日本西自济南濒海北髙丽而王居金城环八百里】髙昌【直唐京师西四千里而赢其横八百里纵五百里凡二十一牧王都交河城汉车师前王廷也】百济【扶余别种也直唐京师六千里而赢滨海之隅西界越州南倭北髙丽皆逾海乃至东新罗也王居东西二城】吐蕃【本西羌属盖百有十五种散处河湟江浪间而性勃窣野南凉秃髪利鹿狐之后】髙丽【本扶余别种也地东跨海距新罗南亦跨海距百济西北渡辽水与营州接比靺鞨其君居平衮城亦谓长安城汉乐浪郡也去唐京师五千里而赢】等羣酋【慈秋反】长【上声】并遣子弟入学鼓笥踵堂者凡八千余人纡侈袂曳方履訚訚秩秩虽三代之盛所未闻也
　　苟有用我者章
　　盖为衞灵公不能用而发【见孟子万章下】
　　冉子退朝章
　　语意与魏徴献陵之对略相似
　　唐书魏徴传【徴字成太宗拜徴特进知门下省事魏州曲城人】文徳皇后既葬【文徳后即太宗后也后死而既葬是为昭陵】帝即苑中作层观以望昭陵引徴同升徴熟视曰臣昏眊不能见帝指视之徴曰此昭陵邪帝曰然徴曰臣以为陛下望献陵【献陵乃太宗之毋陵也】昭陵则臣固见之帝泣为毁观【帝感悟徴言之防泣而遂毁其观】
　　定公问一言章
　　如几如式
　　诗小雅楚茨如几【音机】如式【几期也春秋传曰易几而哭是也】
　　宪问篇
　　爱之能勿劳乎章
　　禽犊之爱妇寺之忠
　　东汉杨彪传彪子脩为操所杀操见彪问曰公何瘦之甚对曰愧无日防【读作密低】先见之明犹有懐老牛防【神防反】犊之爱操为之改容
　　诗大雅瞻仰匪教匪诲时维妇寺【刺幽王嬖褒姒任奄人以致乱之诗寺奄人也盖其言虽多而非有教诲之益者是惟妇人与奄人耳】
　　为命裨谌草创之章
　　郑国之为辞命必更此四贤之手而成
　　左传襄公三十一年北宫文子相卫襄公以如楚过郑印段迋【于况反】劳于棐林如聘礼而以劳辞文子入聘【报印段】子羽为行人冯简子与子太叔逆客事毕而出言于衞侯曰郑有礼其数世之福也其无大国之讨乎诗云谁能执热逝不以濯礼之于政如热之有濯也濯以救热何患之有【此以上文子辞】子产之从政也择能而使之冯简子能断大事子太叔美秀而文【其貌美其才秀】公孙挥能知四国之为【知诸侯所欲为】而辨于其大夫之族姓班位贵贱能否而又善为辞令裨谌能谋谋于野则获【得所谋也】谋于邑则否【此才性之敝】郑国将有诸侯之事子产乃问四国之为于子羽且使多为辞令与裨谌乗以适野使谋可否而告冯简子使断之事成乃授子太叔使行之以应对賔客是以鲜有败事北宫文子所谓有礼也
　　或问子产子曰惠人也章
　　子产之政不专于寛
　　左传昭公二十年郑子产有疾谓子太叔曰我死子必为政唯有徳者能以寛服民其次莫如猛夫火烈民望而畏之故鲜死焉水懦弱民狎而翫之【狎轻也】则多死焉故宽难【难以治】疾数月而卒太叔为政不忍猛而寛郑国多盗取人于萑【音丸】苻【音蒲】之泽【萑苻泽名于泽中刼人】大叔悔之曰吾早从夫子不及此兴徒兵以攻萑苻之盗尽杀之盗少止
　　子西能逊楚国立昭王而改纪其政
　　左传昭公二十六年楚平王卒令尹子常欲立子西【子西平王之长庶】曰太子壬弱其母非适也【壬昭王也】王子建实聘之子西长而好善立长则顺建善则治王顺国治可不务乎子西怒曰是乱国而恶君王也【言王子建聘之是彰君王之恶】国有外援不可渎也【外援秦也渎慢也】王有适嗣不可乱也败亲速雠【不立壬秦将来讨是速召仇也】乱嗣不祥我受其名【受恶名】赂吾以天下吾滋不从也【滋益也】楚国何为必杀令尹令尹惧乃立昭王
　　定公六年吴太子终累败楚舟师【终累阖闾子夫差兄舟师水战】获潘子臣小惟子【二子楚舟师之帅】及大夫七人楚国大惕惧亡子期又以陵师败于繁阳【陵师陆军】令尹子西喜曰乃今可为矣【言知惧而后可治】于是乎迁郢于鄀【音若】而改纪其政以定楚国【传言楚赖子西以安南人谓陆为陵】
　　卒召白公以致祸乱【见大学或问下】
　　荀卿所谓与之书社三百
　　荀子仲尼篇齐桓公有天下之大节焉夫孰能亡之【大节谓节义也】倓【徒甘反】然见管仲之能足以托国也是天下之大知也【倓安也安然不疑也】安忘其怒出忘其雠遂立以为仲父是天下之大决也立为仲父而贵戚莫之敢妒也与髙国之位而本朝之臣莫之敢恶也与之书社三百而富人莫之敢距也【书社谓社之户口书于版圗周礼二十五家为社距敌也言齐之富人莫有敢敌管仲者】贵贱少长莫不秩秩焉从桓公而贵敬之是天下之大节也
　　臧武仲以防求为后于鲁章
　　武仲得罪奔邾自邾如防
　　左传襄公二十三年孟孙卒公鉏奉羯立之孺子秩奔邾臧孙入哭甚哀多涕出其御曰孟孙之恶子也而哀如是季孙若死其若之何臧孙曰季孙之爱我疾疢也孟孙之恶我药石也美疢不如恶石夫石犹生我疢之美其毒滋多孟孙死吾亡无日矣十月孟氏将辟【婢亦反】借【音借】除于臧氏【辟穿藏也于臧氏借人除葬道】臧孙使正夫助之【正夫遂正】除于东门甲从【才用反】已而视之【畏孟氏故従甲士视作者】孟氏告季孙季孙怒命攻臧氏【见其有甲故】臧纥斩鹿门之关以出奔邾【鲁南城东门】臧武仲自邾使告臧贾且致大蔡焉【蔡出因号大为大蔡】曰纥不佞失守宗祧敢告不吊纥之罪不及不祀子以大蔡纳请其可贾曰是家之祸也非子之过也贾闻命矣再拜受使为以纳请【贾使为为已请】遂自为也臧孙如防使来告曰纥非能害也知不足也【言使甲从已但虑事浅耳】非敢私请苟守先祀无废二勲【二勲文仲宣叔】敢不辟邑乃立臧为臧纥致防而奔齐【与之田邑】
　　晋文公谲而不正章
　　然桓公伐楚仗义执言
　　左传僖公四年春齐侯以诸侯之师侵蔡蔡溃【齐桓公霸诸侯攘夷狄尊天子蔡自北杏一与中国之防而弃我诸姬甘心党楚故齐帅诸侯伐楚而先事侵蔡溃蔡者先披楚之党也】遂伐楚楚子使与师言曰君处北海寡人处南海唯是风马牛不相及也【牝牡相诱曰风言虽马牛风逸牝牡相诱亦不相及喻齐楚逺不相干也】不虞君之涉吾地也何故管仲对曰昔召康公命我先君大【音太】公曰五侯九伯女实征之以夹辅周室赐我先君履【履所践履之界】东至于海西至于河南至于穆陵【索隠曰淮南有故穆陵门是楚之界】北至于无棣【索隠曰无棣在辽西孤竹服防以为太公受封境界所至不然也盖言其征伐所至之域也】尔贡包茅不入【以下皆责楚讨罪之辞包裹束也禹贡荆州包匦菁茅盖取三脊之茅包裹匦匣盛之以贡周】王祭不共【音供】无以缩酒【祭祀必束茅而灌之以酒为缩酒】寡人是徴【征亦问也】昭王南征而不复【昭王周成王孙南廵狩济汉水舟壊而溺死】寡人是问对曰贡之不入寡君之罪也敢不共给昭王之不复君其问诸水濵【盖昭王时汉非楚境故楚不服其罪】师进【楚不服罪故复进师】次干陉【楚语云先君蚡冒之所服陉隰也陉必为楚之要地故齐以诸侯之师进而据之焉】夏楚子使屈完如师【屈完楚大夫】师退【屈完请盟故退师】次于召陵【次于召陵之地以听楚成】
　　文公则伐卫以致楚而隂谋以取胜
　　左传僖公二十八年春晋侯将伐曹假道于衞【曹在卫东故也】衞人弗许还自南河济【従汲郡南渡出衞南而东】侵曹伐衞正月戊申取五鹿【卫地】楚人救衞不克公惧于晋杀子丛以説焉【召子丛而杀之以谢晋说音悦】谓楚人曰不卒戍也晋侯围曹门焉多死曹人尸诸城上【磔晋死人于城上】晋侯患之听舆人之谋曰称舎于墓【舆众也舍墓为将发塜】师迁焉曹人凶惧【迁至曹人墓凶凶恐惧声】因其凶也而攻之三月丙午入曹数之以其不用僖负羁【贤人也】执曹伯分曹卫之田以卑宋人楚子入居于申【申在方城内】使子玉去宋曰无从晋师子玉使宛春告于晋师曰请复卫侯而封曹臣亦释宋之围子犯曰子玉无礼哉君取一臣取二【君取一以释宋围惠晋侯臣取二复卫曹为己功】不可失矣【言可伐】先轸曰子与之定人之谓礼楚一言而定三国我一言而亡之我则无礼何以战乎不许楚言是弃宋也救而弃之谓诸侯何【言将为诸侯所怪】楚有三施我有三怨怨雠已多将何以战不如私许复曹卫以携之【私许二国使告絶于楚而后复之携离也】执宛春以怒楚既战而后图之公説乃拘宛春于衞且私许复曹卫曹卫告絶于楚子玉怒从晋师己巳晋师陈于莘北【云云】楚师败绩晋师三日馆谷【馆舍也食楚军谷三日】
　　桓公杀公子纠章
　　春秋传齐襄公无道
　　左传荘公八年齐侯使连称管至父戍葵丘【二人皆齐大夫戍守也葵丘齐地临淄县西有地名葵丘】时而往曰及而代期【音基】戍公问不至【问命也】请代弗许故谋作乱僖公之母弟曰夷仲年生公孙无知有宠于僖公衣服礼秩如适【适太子】襄公绌之二人因之以作乱【二人连称管至父】十二月遂弑襄公而立无知初襄公立无常【政令无常】鲍叔牙曰君使民慢乱将作矣奉公子小白出奔莒【鲍叔牙小白傅小白僖公庶子】乱作管夷吾召忽奉公子纠来奔【管夷吾召忽皆子纠傅也子纠小白庶兄来不书皆非卿也】九年春雍廪杀无知【雍廪齐大夫】夏公伐齐纳子纠桓公自莒先入秋师及齐师战于干时我师败绩鲍叔帅师来言曰子纠亲也请君讨之【鲍叔乗胜而进军志在生得管仲故托不忍之辞】管召雠也请受而甘心焉【管仲射桓公故曰雠甘心言欲快意戮杀之】乃杀子纠于生窦【鲁地】召忽死之管仲请囚鲍叔受之及堂阜而税【他活反】之【堂阜齐地东筦防隂县西北有夷吾亭或曰鲍叔解夷吾缚于此因以为名】归而以告曰管夷吾治于髙傒【音奚髙傒齐卿髙敬仲也言管仲治理政事之才多于敬仲】使相可也公从之
　　九春秋传作纠
　　左传僖公二十六年齐孝公伐我北鄙公使展喜犒师曰昔周公太公股肱周室夹辅成王成王劳之而赐之盟曰世世子孙无相害也载在盟府【载载书也】太师职之【职主也太公为太师兼主司盟之官】桓公是以纠合诸侯而谋其不协弥缝其阙而匡救其灾昭旧职也
　　管仲非仁者与章
　　后汉书引此文莫字上有人字
　　应劭字仲逺献帝时奏议曰昔召忽亲死子纠之难而孔子曰经于沟渎人莫之知鼂氏之父非错刻峻能自陨其命班固亦云不如赵母指括以全其宗
　　桓公兄也子纠弟也
　　前汉淮南厉王长髙帝少子也文帝即位厉王骄恣不用汉法出入警跸称制自作法令数上书不逊顺文帝重自切责之【重难也】时帝舅薄昭为将军尊重上令昭与厉王书谏数之曰昔者周公诛管叔放蔡叔以安周齐桓杀其弟以反国【韦昭曰子纠兄也弟者讳也】秦始杀两弟迁其母以安秦
　　唐之王珪魏征不死建成之难
　　唐书魏征传入关隠太子引为洗马【太子建成也洗马官也】征见秦王功髙隂劝太子早为计【秦王太宗也建成弟封为秦王】太子败【太宗伏兵于武门建成元吉至临湖殿觉变即跋马东归宫府太宗射建成杀之】王责谓曰【秦王责魏征曰】尔阅吾兄弟奈何【阅间也】荅曰太子蚤从征言不死今日之祸王器其直无恨意【器重也】即位【太宗即帝位】拜谏议大夫
　　王珪传【珪字玠叔世居郿僧辩之孙】建成为皇太子授中书舍人迁中允礼遇良厚太子与秦王有隙【太子党中小人疾秦王功髙相猜忌有隙】帝责珪不能辅导流嶲州太子已诛太宗召为谏议大夫
　　公叔文子章
　　諡法亦有所谓锡民爵位曰文【见前孔文子章】
　　子言衞灵公之无道也章
　　无竞维人四方其训之
　　诗大雅抑篇
　　陈成子弑简公章
　　事在春秋哀公十四年
　　齐简公之在鲁也阚止有宠焉【简公悼公阳生子壬也阚止子我也事在六年】及即位使为政陈成子惮之骤顾诸朝【成子陈恒心不安故数顾之】诸御鞅言于公【鞅齐大夫】曰陈阚不可并也君其择焉【择用一人】弗听五月壬申成子杀子我庚辰执公于舒州甲午陈恒弑其君壬于舒州【壬简公也】孔子三日齐【侧皆反】而请伐齐三公曰鲁为齐弱久矣子之伐之将若之何对曰陈恒弑其君民之不与者半以鲁之众加齐之半可克也公曰子告季孙孔子辞【辞不告】退而告人曰吾以从大夫之后也故不敢不言
　　弑君之贼人人得而讨之
　　礼檀弓下臣弑君凡在官者杀无赦子弑父凡在官者杀无赦杀其人壊其室洿其地而猪焉
　　蘧伯玉使人于孔子章
　　庄周称伯玉行年五十而知四十九年之非
　　淮南子原道训蘧伯玉年五十而知四十九年非【卫大夫蘧瑗今年所行是则顾知去年之所行非也嵗嵗悔之以至于死故有四十九年非】
　　伯玉行年六十而六十化
　　庄子则阳篇蘧伯玉行年六十而六十化未尝不始于是之而卒诎【与屈同】之以非也未知今之所谓是之非五十九非也
　　以徳报怨何如章
　　见老子书
　　道徳经恩始章曰大小多少报怨以徳图难于其易为大于其细
　　修己以敬章
　　四灵毕至矣
　　礼礼运四灵以为畜【许又反】故饮食有由也何谓四灵麟凤龙谓之四灵
　　原壤夷俟章
　　母死而歌
　　礼檀弓下孔子之故人曰原壤其母死孔子助之沐椁原壤登木曰久矣子之不托于音也歌曰貍首之斑然执女手之卷然夫子为弗闻也者而过之从者曰子未可以已乎夫子曰吾闻之亲者无失其为亲也故者无失其为故也
　　衞灵公篇
　　衞灵公问陈章
　　孔子去衞适陈
　　史记世家孔子适衞主蘧伯玉家他日灵公问兵陈于孔子【云云】明日与孔子语见蜚雁仰视之色不在孔子遂行复如陈是嵗鲁哀公三年孔子年六十矣
　　立则见其参于前也章
　　毋往参焉之参
　　礼曲礼上
　　直哉史鱼章
　　死犹以尸谏
　　家语困誓篇卫蘧伯玉贤而灵公不用弥子瑕不肖反任之史鱼骤谏而不从史鱼病将卒命其子曰吾在卫朝不能进蘧伯玉退弥子瑕是吾为臣不能正君也生不能正君则死无以成礼我死汝置尸牖下于我毕矣【礼饭于牖下小敛于户内大敛于阼殡于客位也】其子从之灵公吊焉怪而问焉其子以其父言告公公愕然失容曰是寡人之过也于是命之殡于客位进蘧伯玉而用之退弥子瑕而逺之孔子闻之曰古之列谏之者死则已矣未有若史鱼死而尸谏忠感其君者也可不谓直乎
　　孙林父寗殖放弑之谋
　　左传襄公十四年衞献公戒孙文子寗惠子食【勅戒二子欲共晏食】皆服而朝日旰不召而射鸿于囿二子从之不释皮冠而与之言【皮冠田猎之冠也】二子怒孙文子如戚孙蒯入使公饮之酒使太师歌巧言之卒章蒯惧告文子文子曰君忌我矣弗先必死并孥于戚而入见蘧伯玉曰君之暴虐子所知也大惧社稷之倾覆将若之何对曰君制其国臣敢奸之虽奸之庸知愈乎遂行从近闗出公使子蟜子伯子皮与孙子盟于丘宫孙子皆杀之四月公出奔齐衞人立公孙剽孙林父寗殖相之
　　子贡问为仁章
　　子贡悦不若己者
　　家语六本篇孔子曰吾死之后则商也日益赐也日损曽子曰何谓也子曰商也好与贤己者处赐也好与不若己者处不知其子视其父不知其人视其友不知其君视其所使不知其地视其草木故曰与善人居如入芝兰之室久不闻其香即与之化矣与不善人居如入鲍鱼之肆久不闻其臭亦与之化矣丹之所藏者赤漆之所藏者黒是以君子必慎其所与处焉
　　顔渊问为邦章
　　天开于子地辟于丑人生于寅
　　皇极经世书天开于子地辟于丑人生于寅盖以数推之一元有十二防三百六十运四千三百二十世十二万九千六百年歳月日时元防运世皆十二而三十三十而十二至寅上方生人物是开物尧时防在己午之间戍上是闭物到那里则不复有人矣
　　吾得夏时焉
　　礼礼运孔子曰我欲观夏道是故之杞而不足徴也吾得夏时焉我欲观殷道是故之宋而不足征也吾得坤干焉坤干之义夏时之等吾以是观之【其书存者有小正今大戴记有夏小正篇】
　　木辂也
　　礼明堂位鸾车有虞氏之路也勾车夏后氏之路也大路殷路也乗路周路也【大路木路也】
　　周人饰以金玉
　　周礼春官巾车掌王之五路一曰玉路【王在焉曰路】金路象路革路木路【不鞔以革漆之而已鞔莫干反】
　　周冕有五
　　周礼春官司服王之吉服祀昊天上帝则服大裘而冕祀五帝亦如之享先王则衮冕享先公飨射则鷩冕祀四望山川则毳冕祭社稷五祀则希冕祭羣小祀则冕【六服同冕者首饰尊也大裘羔裘也九章初一曰龙次二曰山次三曰华虫次四曰火次五曰宗彞皆画以为缋次六曰藻次七曰粉米次八曰黼次九曰黻皆希以为绣则衮之衣五章裳四章凡九章也鷩画以雉谓华虫也其衣三章裳四章凡七章也毳画虎蜼谓宗彞也其衣三章裳二章凡五章也希刺粉米无画也其衣二章裳一章凡三章也者衣无文裳刺黻而已是以谓焉凡冕服皆衣纁裳】
　　郑声佞人能使人丧其所守
　　礼乐记魏文侯问于子夏曰吾端冕而听古乐则惟恐卧听郑衞之音则不知倦何也子夏对曰今君之所好者其溺音乎文侯曰敢问溺音何从出也子夏对曰郑音好滥淫志宋音燕女溺志卫音趋【音促】数【音朔】烦志齐音敖【傲同】辟【僻同】乔【骄同】志此四者皆淫于色而害于徳是以祭祀弗用也诗云肃雍和鸣先祖是听
　　臧文仲其窃位者与章
　　孔子以为不仁【详见公冶长臧文仲章】
　　君子义以为质章
　　敬以直内义以方外
　　易坤卦文言直其正也方其义也君子敬以直内义以方外
　　相师之道也章
　　瞽必有相
　　周礼春官大师下大夫二人少师上士四人瞽蒙三百人眂【音示】了三百人【凡乐之歌必使瞽蒙为焉命其贤智者以为大师少师眂读为虎眂之眂了明目也】眂了掌大师之县【音大师之县钟磬之类】凡乐事相瞽【相谓扶助瞽蒙作乐眂了扶之】
　　季氏篇
　　季氏将伐颛臾章
　　左传史记二子仕季氏不同时
　　哀公十一年齐国书髙无防帅师伐我及清【清齐地齐北卢县东有清亭】季孙谓其宰冉求曰齐师在清必鲁故也若之何求曰一子守二子从公御诸竟孟孺子泄帅右师【孺子孟懿子之子武伯】顔羽御邴泄为右冉求帅左师管周父御樊迟为右师及齐师战于郊师入齐军【冉求之师】获甲首八十齐人不能师宵□曰齐人遁冉有请从之季孙弗许
　　孔子世家定公十三年秋季桓子病辇而见鲁城喟然叹曰昔此国几兴矣以吾获罪于孔子故不兴也顾谓其嗣康子曰我即死若必相鲁相鲁必召仲尼后数日桓子卒康子代立已葬欲召仲尼公之鱼曰昔我先君用之不终终为诸侯笑今又用之不能终是再为诸侯笑康子曰则谁召而可曰必召冉求于是使人召冉求冉求将行孔子曰鲁人召求非小用之将大用之也是日孔子曰归乎归乎吾党之小子狂简斐然成章不知所以裁之子贡知孔子思归送冉求因诫曰即用以孔子为招云冉求既去明年孔子自陈迁于蔡冉有为季氏【余见子罕篇】
　　是时四分鲁国
　　左传昭公五年春正月季孙舎中军卑公室也【罢中军季孙称左师孟氏称右师叔孙氏则自以叔孙为军名】初作中军三分公室而各有其一【三家各有一军家属】季氏尽征之【无所入于公】叔孙氏臣其子弟【以父兄归公】孟氏取其半焉【复以子弟之半归公】及其舎之也四分公室季氏择二【简择取二分】二子各一皆尽征之而贡于公【国人皆属三家三家随时献公而已】
　　四分公室家臣屡叛
　　左传定公五年九月阳虎囚季桓子及公父文伯【文伯季桓子从父昆弟阳虎欲为乱恐二子不从故囚之】而逐仲梁懐十月丁亥杀公何藐【藐季氏族】己丑盟桓子于稷门之内【鲁南城门】庚寅大诅逐公父歜及秦遄皆奔齐【歜即文伯也传言季氏之乱】八年季寤【季桓子之弟】公鉏极【桓子族子】公山不狃【费宰】皆不得志于季氏叔孙輙无宠于叔孙氏【辄叔孙氏之庶子】叔仲志不得志于鲁【志叔仲带之孙】故五人因阳虎阳虎欲去三桓以季寤更季氏以叔孙輙更叔孙氏已更孟氏【虎自代懿子】十月将享季氏于蒲圃而杀之阳虎前驱林楚御桓子以适孟氏阳虎刼公与武叔【武叔州仇也】以伐孟氏公敛处父帅成人自上东门入与阳氏战于南门之内阳氏败阳虎説甲如公宫取寳玉大弓以出入于讙阳闗以叛
　　哀公以越伐鲁而去季氏
　　左传哀公二十七年公患三桓之侈也欲以诸侯去之【欲求诸侯师以逐三桓】三桓亦患公之妄也故君臣多间【隙也】公游于陵阪遇孟武伯于孟氏之衢曰请有问于子余及死乎【问已可得以夀死否】对曰臣无由知之三问卒辞不对公欲以越伐鲁而去三桓秋八月甲戌公如公孙有陉氏因孙于邾乃遂如越
　　天下有道章
　　诸侯不得变礼乐专征伐
　　礼王制变礼易乐者为不从不从者君流【流放也】革制度衣服者为畔畔者君讨【讨诛也】有功徳于民者加地进律【律法也】诸侯赐弓矢然后征赐鈇钺然后杀
　　禄之去公室章
　　杀子赤立宣公
　　左传文公十八年文公二妃敬嬴生宣公敬嬴嬖而私事襄仲宣公长【上声】而属诸襄仲【属音烛】襄仲欲立之叔仲不可【叔仲惠伯也】仲见于齐侯而请之齐侯新立而欲亲鲁许之冬十月仲杀恶及视【襄仲杀太子恶及其母弟视】而立宣公
　　又曰桓子为家臣阳虎所执【见前家臣屡叛下】
　　阳货篇
　　阳货欲见孔子章
　　扬雄谓孔子于阳货也
　　五伯篇或问圣人有诎乎【诎与屈同】曰有曰焉诎乎曰仲尼于南子所不欲见也于阳虎所不欲敬也见所不见敬所不敬不诎如何或曰衞灵公问陈则何以不诎曰诎身将以信【与伸同】道也如诎道而信身虽天下不可为也
　　公山弗扰以费畔章
　　弗扰与阳虎共执桓子据邑以叛
　　左传定公五年公山不狃为费宰季平子卒阳虎囚季桓子八年季寤公鉏极公山不狃皆不得志于季氏叔孙輙无宠于叔孙氏因阳虎欲去三桓以季寤更季氏叔孙輙更叔孙氏已更孟氏　十二年仲由为季氏宰将堕三都叔孙氏堕郈季氏将堕费公山不狃叔孙輙帅费人袭鲁公与三子入季氏之宫登武子之台费人攻之弗克入及公侧仲尼命申句须乐颀下伐之费人北国人追之败诸姑蔑
　　居吾语女章
　　礼君子问更端则起而对
　　曲礼上
　　乡原德之贼也章
　　荀子原慤注读作愿是也
　　正论篇上端诚则下原慤矣【王能端庄诚实则下知谨愿而纯慤又详见孟子卷】
　　苟患失之无所不至矣章
　　吮痈防痔
　　庄子杂篇列御寇庄子曰秦王有病召医破痈溃痤者【痈压疽之属也】得车一乗防痔者【痔漏下病也】得车五乗所治愈下得车愈多子岂治其痔邪何得车之多也前汉佞幸传文帝尝病痈邓通常为上【由角反】吮之上不乐从容问曰天下谁最爱我者乎通曰宜莫若太子太子入问疾上使太子齰【士客反】痈【齰齧也齧出其脓血】太子齰痈而色难之已而闻通尝为上齰之太子慙繇是心恨通【繇与由同】
　　孺悲欲见孔子章
　　孺悲尝学士丧礼于孔子
　　礼杂记下恤由之丧哀公使孺悲之孔子学士丧礼士丧礼于是乎书
　　宰我问三年之丧章
　　四时取火
　　周礼夏官司爟【古焕反】掌行火之政令四时变国火以救时疾【行犹用也变犹易也邹子曰春取榆柳之火夏取枣杏之火夏季取桑柘之火秋取柞楢之火冬取槐檀之火】季夏出火民咸从之季秋内火民亦如之
　　父母之丧既殡食粥
　　礼闲传父母之丧既殡【音□】食粥【未殡之前勺水不入于口既殡则三日矣故可食粥】朝一溢米【二十两为一溢早膳时用一溢米为粥】莫【音暮】一溢米齐衰之丧【按家礼成服之日主人及兄弟食粥齐衰衣裳皆用极麄生布旁及下际不缉谓之斩衰缉则谓之齐衰】疏食水饮【疏食麄粝之饭】不食菜果大功之丧不食醯醤【可以食菜果矣】小功缌麻【五月三月之服】不饮醴酒【可以食醯醤矣】父母之丧既虞卒哭疏食水饮【可以不食粥矣】不食菜果期而小祥【期而服练谓之小祥】食菜果又期而大祥【再期而服缟谓之大祥】有醯酱【始得食醯醤矣】中月而禫【大感反即祥月之中而服禫】禫而饮醴酒【醴酒味薄故得食之】始饮酒者先饮醴酒【未忍享厚味也】始食肉者先食干肉【未忍衘新品也】
　　贤者之情无穷也特以圣人为之中制不敢过故必俯而就之
　　礼三年问君子三年之丧二十五月而毕若驷之过隙然而遂之是无穷也故先王为之中制
　　檀弓子思曰先王之制礼过之者俯而就之不至焉者跂而及之故君子执亲之丧水浆不入口者三日杖而后能起
　　微子篇
　　微子去之章
　　微子去之箕子为之奴比干谏而死
　　史记宋世家微子者殷帝乙之首子而纣之庶兄也纣既立不明淫乱于政微子数谏纣不听微子度纣终不可谏欲死之及去未能自决乃问于太师少师太师曰今诚得治国国治身死不恨为死终不得治不如去遂亡箕子者纣亲戚也纣始为象箸箕子叹曰彼为象箸必为玉桮为玉桮则必思逺方珍怪之物而御之矣舆马宫室之渐自此始不可振也纣淫泆箕子谏不听人或曰可以去矣箕子曰为人臣谏不听而去是彰君之恶而自説于民吾不忍为也乃被髪佯狂而为奴遂隠而鼓琴以自悲故传之曰箕子操王子比干者亦纣之亲戚也见箕子谏不听而为奴则曰君有过而不以死争则百姓何辜乃直言谏纣纣怒曰吾闻圣人心有七窍信有诸乎乃遂杀王子比干刳视其心微子曰父子有骨肉而臣主以义属故父有过子三谏不听则随而号之人臣三谏不听则其义可以去矣于是太师少师乃劝微子去遂行周武王伐纣克殷微子乃持其祭器造于军门肉袒面缚左牵羊右把茅膝行而前以告于是武王乃释微子复其位如故
　　齐景公待孔子曰章
　　孔子去之事见世家
　　史记孔子世家齐景公复问政于孔子曰政在节财景公説【音悦】将欲以尼谿田封孔子晏婴进曰夫儒者滑稽而不可轨法【滑稽索隠曰滑谓乱也稽同也以言辩防之人言非若是説是若非能乱同异也言儒者滑稽而不为法度也】倨傲自顺不可以为下【倨不逊也傲慢也言倨傲自不可屈下于人也】崇丧遂哀破产厚葬不可以为俗游説乞贷不可以为国自大贤之息周室既衰礼乐缺有闲【索隠曰息者生也言上古大贤生则有礼乐至周室微而始缺有闲也】今孔子盛容饰繁登降之礼趋详之节累世不能殚其学当年不能究其礼君欲用之以移齐俗非所以先细民也后景公数见孔子不问其礼异日景公止孔子曰奉子以季氏吾不能以季孟之闲待之【孔安国曰鲁三卿季氏为正卿最贵孟氏为下卿不用事言待之以二者之闲也】齐大夫欲害孔子孔子闻之景公曰吾老矣弗能用也孔子遂行反乎鲁
　　齐人馈女乐章
　　史记定公十四年孔子为鲁司寇摄行相事
　　孔子世家定公以孔子为中都宰一年四方皆则之由中都宰为司空由司空为大司寇定公十四年孔子年五十六由大司寇摄行相事有喜色门人曰闻君子祸至不惧福至不喜孔子曰有是言也不曰乐其以贵下人乎于是诛鲁大夫乱政者少正卯与闻国政三月粥羔豚者弗饰贾男女行者别于涂涂不拾遗四方之客至乎邑者不求有司【有司常供其职客求而有在也】皆予之以归齐人闻而惧曰孔子为政必霸霸则吾地近焉我之为先并矣盍致地焉犁鉏曰请先尝沮之沮之而不可则致地庸迟乎于是选齐国中女子好者八十人皆衣文衣而舞康乐文马三十驷遗鲁君陈女乐文马于鲁城南髙门外季桓子微服往观再三将受乃语鲁君为周道游观终日怠于政事子路曰夫子可以行矣
　　见几而作不俟终日
　　易系辞下
　　子路从而后遇丈人以杖荷蓧章
　　五谷不分犹言不辨菽麦尔
　　左传成公十八年晋栾书中行偃使程滑弑厉公葬之于翼东门之外以车一乗使荀防士鲂逆周子于京师而立之【悼公周也】生十四年矣逐不臣者七人周子有兄无慧不能辨菽麦故不可立【菽大豆也豆麦殊形易别故以为痴者之候不慧盖世所谓白痴】
　　逸民章
　　少连称其善居丧
　　礼杂记下孔子曰少连大连善居丧三日不怠三月不解期悲哀三年忧东夷之子也
　　仲雍居吴断髪文身【见泰伯下】
　　大师挚适齐章
　　亚饭以下以乐侑食之官
　　周礼春官大司乐王大食三宥【音又】皆令奏钟鼓【大食朔月月半以乐宥食时也宥犹劝也】
　　襄即孔子所从学琴者
　　史记孔子世家孔子学鼓琴师襄子十日不进师襄子曰可以益矣孔子曰丘已习其曲矣未得其数也有间曰已习其数可以益矣孔子曰丘未得其志也有间曰已习其志可以益矣孔子曰丘未得其为人也有间曰有所穆然深思焉有所怡然髙望而逺志焉曰丘得其为人黯然而黒【黯黒貌】颀然而长【诗云颀而长兮】眼如望羊【望羊视也】心如王四国非文王其谁能为此也师襄子辟席再拜曰师盖云文王操也
　　子张篇
　　君子有三变章
　　如良玉温润而栗然
　　礼聘义昔者君子比徳于玉焉温润而泽仁也【色柔温润似仁也】缜【音轸】密以栗知也【缜致也栗坚也】
　　夫子之得邦家者章
　　于变时雍
　　书尧典
　　尧曰篇
　　尧曰咨尔舜章
　　虞书大禹谟比此加详
　　天之厯数在汝躬汝终陟元后人心惟危道心惟微惟精惟一允执厥中无稽之言勿听弗询之谋勿庸可爱非君可畏非民众非元后何戴后非众罔与守邦钦哉慎乃有位敬修其可愿四海困穷天禄永终惟口出好兴戎朕言不再
　　此引商书汤诰之辞
　　王曰嗟尔万邦有众明听予一人诰惟皇上帝降于下民若有恒性克绥厥猷惟后夏王灭徳作威以敷虐于尔万方百姓尔万方百姓罹其凶害弗忍荼毒并告无辜于上下神祗天道福善祸淫降灾于夏以彰厥罪肆余小子将天命明威不敢赦敢用牡敢昭告于上天神后请罪有夏聿求元圣与之戮力以与尔有众请命上天孚佑下民罪人黜伏天命弗僭贲若草木兆民允殖俾予一人辑宁尔邦家兹朕未知获戾于上下栗栗危惧若将陨于深渊凡我造邦无从匪彞无即慆淫各守尔典以承天休尔有善朕弗敢蔽罪当朕躬不敢自赦惟简在上帝之心其尔万方有罪在予一人予一人有罪无以尔万方呜呼尚克时忱乃亦有终
　　夏尚黒
　　礼檀弓上夏后氏尚黒大事敛用昏【大事谓丧事】戎事乗骊【戎兵也马黒色曰骊】牲用殷人尚白大事敛用日中戎事乗翰【翰色白马也】牲用白周人尚赤大事敛用日出戎事乗騵牲用骍
　　武王克商大赉于四海
　　周书武成
　　赉所以锡予善人
　　诗周颂赉大封于庙也赉予也言所以锡予善人也
　　兴灭国继絶世举逸民章
　　谓封黄帝尧舜夏商之后谓释箕子之囚复商容之位史记武王克殷反商未及下车而封黄帝之后于蓟封帝尧之后于祝封帝舜之后于陈下车而封夏后氏之后于杞投殷之后于宋封王子比干之墓释箕子之囚使之行商容而复其位庶民弛政庶士倍禄济河而西马散之华山之阳而弗复乗牛散之桃林之野而弗复服车甲衅而藏之府库而弗复用倒载干戈包之以虎皮将帅之士使为诸侯名之曰建櫜然后天下知武王之不复用兵也
　　出纳之吝谓之有司章
　　项羽使人有功当封刻印刓忍弗能予
　　通鉴汉髙祖元年韩信问汉王曰今争权天下岂非项王邪王曰然曰大王自料勇悍仁彊孰与项王汉王良久曰不如也信曰信亦以为大王不如也然臣尝事之请言其为人项王喑【于金反】恶【乌故反】叱【昌力反】咤【竹驾反汉书作意乌猝嗟】千人皆废然不能任其贤将此特匹夫之勇耳项王见人恭敬慈爱言语呕呕【凶于反悦言也汉书作姁音同】人有疾病泣涕分饮食至使人有功当封爵者刻印刓【五官反説缺】忍不能予此所谓妇人之仁也项王虽霸天下而臣诸侯不都闗中而都彭城迁逐义帝所过无不残灭名虽霸实失天下心故其彊易弱今大王诚能反其道任天下武勇何所不诛以天下城邑封功臣何所不服以义兵从思东归之士何所不散且三秦王为秦将将秦子弟数嵗矣欺其众降诸侯至新安项王诈坑秦降卒二十余万唯独邯欣翳得脱秦父兄怨此三人痛入骨髓今楚强以威王此三人秦民莫爱也大王入武闗秋毫无所害除秦苛法秦民无不欲大王王秦者今大王举而东三秦可传檄而定也
　　论语集注通证卷下
<经部,四书类,四书通证__孟子集注通证>
　　钦定四库全书
　　孟子集注通证卷上　　　元　张存中　撰
　　序说
　　荀子极偏驳只一句性恶大本已失
　　性恶篇人之性恶其善者伪也
　　扬子虽少过然亦不识性更说甚道
　　学行篇学者所以修性也视听言貌思性所有也修身篇人之性也善恶混修其善则为善人修其恶则为恶人气也者所适善恶之马也欤
　　韩子有言曰向无孟氏则皆服左祍而言侏离
　　后汉南蛮传昔髙辛氏时有畜狗其毛五采名曰槃瓠【音防魏畧曰髙辛氏有老妇居王室得耳疾桃之乃得物大如茧妇人盛瓠中覆之以槃俄顷化为犬其文五色因名槃瓠】以女配槃瓠生子一十二人六男六女槃瓠死后因自相夫妻织绩木皮染以草实好五色衣服制裁皆有尾形衣裳班阑语言侏离【侏离蛮夷语言不分朗之声也】好入山壑不乐平旷其后滋蔓号曰蛮夷梁惠王上篇
　　万乘之国章
　　天子畿内地方千里出车万乗
　　前汉刑法志殷周以兵定天下矣天下既定戢藏干戈教以文徳而犹立司马之官设六军之众【司马夏官卿掌邦政军旅属焉万二千五百人为军王则六军也】因井田而制军赋地方一里为井井十为通通十为成成方十里成十为终终十为同同方百里同十为封封十为畿畿方千里【一成九百顷一同九万顷一畿九百万顷】有税有赋税以足食赋以足兵故四井为邑四邑为丘【一丘之地十六井也计田一百四十四顷一井八家计一百二十八家一甸之地六十四井也计田五百七十六顷五百一十二家出士卒共七十五人则殷周之制不及七家给一兵也又兵车一乗有牛马共十六计三十二家又出一马或牛也】丘十六井也有戎马一匹牛三头四邱为甸甸六十四井也有戎马四匹兵车一乘牛十二头甲士三人卒七十二人干戈备具是谓乗马之法【甲士在车上也】一同百里提封万井【提举也举四封之内也】除山川沈斥城池邑居园囿术路三千六百井【沈斥水田舄卤也术大道也川谓水之通流者也沈谓渊深水之下也斥咸卤之地】定出赋六千四百井戎马四百匹兵车百乗此卿大夫采地之大者也【采官也因官食地故曰采地尔雅曰采竂官也】是谓百乗之家一封三百一十六里提封十万井定出赋六万四千井戎马四千匹兵车千乗此诸侯之大者也是谓千乗之国天子畿方千里提封百万井定出赋六十四万井戎马四万匹兵车万乘故称万乗之主戎马车徒干戈素具
　　河内凶章
　　移民移粟荒政之所不废也
　　周礼司徒以荒政十有二聚万民一曰散利二曰薄征三曰缓刑四曰弛力五曰舎禁六曰去几七曰眚礼八曰杀哀九曰蕃乐十曰多昬十一曰索鬼神十二曰除盗贼
　　山林川泽与民共之而有厉禁
　　周礼地官司徒山虞掌山林之政令物为之厉而为之守禁仲冬斩阳木仲夏斩隂木【或谓阳木生山南者隂木生山北者】凡服耜斩季材以时入之【季犹穉也服与耜宜用穉材尚柔韧也服牝服车之材】令万民时斩材有期日泽虞掌国泽之政令为之厉禁使其地之人守其材物以时入之于玉府颁其余于万民
　　草木零落然后斧斤入焉
　　礼王制獭祭鱼然后虞人入泽梁豺祭兽然后田猎鸠化为鹰然后设罻罗草木零落然后入山林
　　如孟春犠牲毋用牝之类也
　　礼月令孟春之月命乐正入学习舞乃修祭典命祀山林川泽犠牲毋用牝禁止伐木毋覆巢毋杀孩虫胎天飞鸟毋麛毋卵
　　财成辅相之道以左右民
　　易泰卦象曰
　　寡人愿安承教章
　　谓之刍灵
　　礼檀弓下孔子谓为明器者知丧道矣备物而不可用也哀哉死者而用生者之器也不殆于用殉乎哉其曰明器神明之也涂车刍灵自古有之明器之道也孔子谓为刍灵者善谓为俑者不仁不殆于用人乎哉【俑木偶人也有面目机发似乎生人】
　　晋国天下莫强焉章
　　惠王三十年齐击魏破其军虏太子申
　　史记魏世家惠王三十年魏伐赵赵告急齐齐宣王用孙子计救赵击魏魏遂大兴师使厐涓将而令太子申为上将军与齐人战败于马陵【正义虞喜志林云马陵在濮州鄄城县东北六十里有陵涧谷深峻可以置伏兵按厐涓败即此地】齐虏魏太子申杀将军涓军遂大破
　　十七年秦取魏少【去声】梁
　　史记魏世家惠王十七年魏与秦战元里秦取我少梁【元里少梁皆魏地邑名】
　　后魏又数献地于秦
　　史记商君传秦孝公使卫鞅将兵伐魏魏使公子卬【音昂】将而击之军既相距卫鞅遗魏将公子卬书曰吾始与公子驩今俱为两国将不忍相攻可与公子面相见盟乐饮而罢兵以安秦魏魏公子卬以为然防盟已饮而卫鞅伏甲士袭虏公子卬因攻其军尽破之以归秦魏惠王恐使使割河西之地献于秦以和而魏遂去安邑徙都大梁
　　与楚将昭阳战败亡其七邑
　　史记楚世家怀王六年楚使柱国昭阳将兵而攻魏破之于襄陵得邑八【按史记魏襄王十二年楚败我襄陵不言邑数楚懐六年得邑八与集注七邑不合未知孰是】
　　诗云他人有心予忖度之章
　　诗小雅巧言之篇
　　奕奕寝庙君子作之秩秩大猷圣人莫之他人有心予忖度之跃跃【他歴反】毚【士咸反】兎遇犬获之
　　梁惠王下篇
　　王语暴以好乐章
　　奏以咸英韶濩无补于治也
　　前汉礼乐志昔黄帝作咸池颛顼作六茎帝喾【音酷】作五英尧作大章舜作招【读作韶】禹作夏汤作濩【音护】武王作武周公作勺【读作酌取也】勺言能勺先祖之道也武言以功定天下也濩言救民也夏大承二帝也招继尧也大章章之也五英英华茂也六茎及根茎也咸池备矣
　　文王之囿方七十里章
　　古者四时之田皆于农隙以讲武事
　　左传隠公五年春公将如棠观鱼者臧僖伯谏曰凡物不足以讲大事【僖伯公子彄也大事祀与戎】其材不足以备器用则君不举焉君将纳民于轨物者也故讲事以度轨量谓之轨取材以章物采谓之物不轨不物谓之乱政乱政亟行所以败也故春搜夏苗秋狝冬狩【搜索择取不孕者苗为苗除害也狝杀也以杀为名顺秋气也狩围守也冬物毕成获则取之无所择也】皆于农隙以讲事也
　　礼入国而问禁
　　曲礼入竟而问禁入国而问俗入门而问讳
　　交邻国有道乎章
　　文王事见诗大雅
　　绵八章肆不殄【田典反】厥愠【纡阃反】亦不陨【韵敏反】厥问柞【子洛反】棫【音域】防【蒲具反】矣行道兊【吐外反】矣混【音昆】夷駾【徒对反】矣维其喙【吁贵反】矣【言太王虽不能殄絶昆夷之愠怒亦不陨坠已之声问盖虽圣贤不能必人之不怒已但不废其自修之实耳然太王始至此岐下之时林木深阻人物鲜少至于其后生齿渐繁归附日众则木防道通混夷畏之而奔突窜伏维其喙息而已言徳盛而混夷自服也盖已为文王之时矣】
　　勾践越王事见国语史记
　　国语吴语史记越王勾践世家同云越王兴师伐吴【越王勾践祝融之后芈姓吴王夫差太伯之后姬姓越王伐吴】吴王闻之悉发精兵击越败之夫【音扶】椒【夫椒在吴郡吴县太湖中椒山是也】越王乃以余兵五千人保栖于会【古外反】稽【会稽山名今在山隂南七里】吴王追而围之越王谓范蠡曰【范蠡字少伯越之上将军也】以不聼子故至于此为之奈何蠡对曰持满者与天定倾者与人节事者以地卑辞厚礼以遗之不许而身与之市【正义卑作言辞厚遗珍寳不许平越王身徃事之如市买货易以利此是定倾危之计】勾践曰诺乃令大夫种行成于吴【正义吴越春秋云大夫种姓文名种字和子禽荆平王时为宛令成者平也求于吴也】膝行顿首曰君王亡臣勾践使臣种敢告下执事勾践请为臣妻为妾吴王将许之子胥言于吴王曰天以越赐吴勿许也种还以报勾践勾践欲杀妻子燔寳器触战以死种止勾践曰夫吴太宰嚭贪可诱以利请间行言之【间行犹防行】于是勾践乃以羙女寳器令种间献吴太宰嚭嚭受乃见大夫种于吴王种顿首言曰愿大王赦勾践之罪尽入其寳器不幸不赦勾践将尽杀其妻子燔其寳器五千人触战必有当也嚭因説吴王曰越以服为臣若将赦之此国之利也吴王将许之子胥进谏曰今不灭越后必悔之勾践贤君种蠡良臣若反国将为乱吴王弗听卒赦越罢兵而归
　　密人侵阮徂共之众
　　诗皇矣帝谓文王无然畔援无然歆羡诞先登于岸宻人不恭敢距大邦侵阮徂共【音恭】王赫斯怒爰整其旅以按【音遏】徂旅以笃于周祜以对于天下【宻宻须氏也姞姓之国在今宁州阮国名在今泾州共阮国之地名今荆州共池是也此言文王征伐之始他无所畔援歆羡大能先造道之极因宻人之不恭是以如此】
　　师行而粮食章
　　君行师从
　　左传定公四年三月君以军行祓社衅鼓【师出先有事祓祷于社谓之宜社于是杀牲以血涂鼓鼙为衅鼔】祝奉以从【奉社主也】于是乎出竟若嘉好之事【谓朝会】君行师从【二千五百人】卿行旅从【五百人】臣无事焉
　　乐有五声三曰角为民四曰徴为事
　　礼乐记宫为君【宫弦最大用八十一丝声重而尊故为君】商为臣【商是金金为决断臣事也弦用七十二丝次宫如臣次君者也】角为民【角触也物触地而出戴芒角也弦用六十四丝声居宫羽之中比君为劣比物为优角属木以其清浊中民之象者也】徴为事【徴属夏夏时生长万物皆成形体事亦有体故配事弦用五十四丝】羽为物【羽为水最清物之象故为物弦用四十丝】五者不乱则无怗【处占反】懘之音矣【一作惉懘】
　　曰士师不能治士章
　　其属有乡士遂士之官
　　周礼秋官司冦刑官之属大司冦小司冦士师乡士【主六乡狱】遂士【主六遂之狱者】县士【距王城三百里四百里曰县又士主县之狱者】
　　齐人伐燕胜之章
　　以伐燕为宣王事与史记诸书不同
　　史记燕世家燕王哙用其相子之苏代为齐使于燕以事激燕王以尊子之于是燕王大信子之鹿毛夀谓燕王不如以国让相之子人之谓尧贤者以其让天下于许由许由不受有让天下之名而实不失天下今王以国让于子之子之必不敢受是王与尧同行也燕王因属国于子之子之南面行王事而哙老不聼政顾为臣国事皆决于子之三年国大乱百姓恫恐将军市被与太子平谋将攻子之诸将为齐湣王曰因而赴之破燕必矣齐王因令人告燕太子太子因与市被围公宫攻子之不克将军市被及百姓反攻太子平市被死以徇因搆难数月死者数万众人恫恐百姓离亡孟子谓齐王曰今伐燕此文武之时不可失也王因令章子将五都之兵以因北地之众以伐燕士卒不战城门不闭燕君哙死齐大胜燕子之亡二年而燕人共立太子平是为燕昭王
　　邹与鲁閧章
　　书曰民惟邦本本固邦宁
　　五子之歌其一曰皇祖有训【皇祖禹也】民可近不可下民惟邦本本固邦宁
　　滕文公问曰滕小国也章
　　国君死社稷
　　礼曲礼下国君去其国止之曰奈何去社稷也大夫曰奈何去宗庙也士曰奈何去坟墓也国君死社稷大夫死众士死制
　　效死勿去章
　　传所谓国灭君死之正也
　　公羊传襄公六年十有二月齐侯灭莱曷为不言莱君出奔国灭君死之正也【明国当存不书杀莱君者举灭国为重】
　　守正而俟死者义也
　　礼礼运故国有患君死社稷谓之义大夫死宗庙谓之变【变当为辨声之误也辨犹正也君守社稷臣卫君之宗庙者患谓见围入也】
　　公孙丑上篇
　　夫子当路于齐章
　　文王九十七而崩
　　礼文王世子文王谓武王曰女【音汝下同】何梦矣武王对曰梦帝与我九龄文王曰女以为何也武王曰西方有九国焉君王其终抚诸文王曰非也古者谓年龄齿亦龄也我百尔九十吾与尔三焉文王九十七乃终武王九十三而终
　　我四十不动心章
　　古者冠缩缝今也衡缝又曰棺束缩二衡三
　　礼檀弓古者冠缩缝今也衡缝故丧冠之反吉非古也【缩直衡横也】又天子之棺四重棺束缩二衡三祍每束一
　　如齐侯袭莒之袭
　　春秋襄公二十三年秋齐侯伐晋冬齐侯袭莒【轻行掩其不偹曰袭因伐晋还袭莒轻遣政反】
　　春秋传曰战不正胜
　　公羊传僖公二十六年夏齐人伐我北鄙公子遂如楚乞师乞者何卑辞也曷为以外内同若辞重师也曷为重师师出不正反战不正胜也【不正者不期也反复也胜防也】
　　市防而不征章
　　或赋其市地之防而不征其货
　　礼王制古者公田借而不税市防而不税关讥而不征林麓川泽以时入而不禁夫圭田无征
　　或治之以市官之法而不赋其防
　　周礼地官司徒司市掌市之治教政刑量度禁令【司市市官】以次序分地而经市以陈肆辨物而平市以政令禁物靡而均市以商贾【音古】阜货而行布以量度成贾【价同】而徴儥【音育】以质剂【即隋反】结信而止讼【尔雅剂齐也质剂谓两书一札而别之也若今手书言保物要还矣】以贾【音古】民禁伪而除诈以刑罚禁虣【皮告反】而去盗以泉府同货而敛賖大市日□【昃同】而市百族为主朝市朝时而市商贾为主夕市夕时而市贩【方万反】夫贩妇为主
　　周礼宅不毛者有里布
　　地官司徒载师职凡宅不毛者有里布田不耕者出屋粟民无职事者出夫家之征【郑司农云宅不毛者谓不树桑麻也里布者布参印书广二寸长二丈以为币贸易物诗云抱布贸丝抱此布也或曰布泉春秋传曰买之百两一布又防人职掌敛市之次布总布质布罚布防布又谓宅不毛者罚以一里二十五家之泉空田者罚以三家之税粟以共吉凶二服及丧器也民虽有闲无职事者犹出夫税家税也夫税者百晦之税家税者出士徒车辇给繇役】
　　禹闻善言则拜章
　　书曰禹拜昌言
　　大禹谟益赞于禹曰帝初于歴山往于田日号泣于旻天于父母负罪引慝祗载见瞽叟防防齐栗瞽亦允若至諴感神矧兹有苖禹拜昌言曰俞
　　舜之侧微耕于歴山陶于河濵渔于雷泽
　　史记五帝纪舜耕歴山渔雷泽陶河濵作什器于夀邱就时于负夏舜耕歴山歴山之人皆让畔渔雷泽雷泽之人皆让居陶河濵河濵器皆不苦窳一年而所居成聚二年成邑三年成都【歴山在河东雷泽夏兖州今属济隂河濵济隂定陶西南陶邱亭夀邱在鲁东门之北负夏卫地窳病也】
　　公孙丑下篇
　　天时不如地利章
　　时日支干孤虚王相之属也
　　隂阳家金匮云得与无视孤虚谓樗蒲博奕以正时六甲旬孤上坐者胜虚上坐者负伍子胥曰凡逺行诸事不得徃【甲子旬孤在戌亥虚在辰巳甲戌旬孤在申酉虚在寅卯甲申旬孤在午未虚在子丑甲午旬孤在辰巳虚在戌亥甲辰旬孤在寅卯虚在申酉甲寅旬孤在子丑虚在午未】温公潜虚易行王者吉相者臧休者平囚者否死者凶
　　孟子将朝王章
　　礼曰父命呼唯而不诺又曰君命召在官不俟屦在外不俟车
　　玉藻父命呼唯而不诺手执业则投之食在口则吐之走而不趋凡君召以三节二节以走一节以趋【节以玉为之所以明信辅君命也君使使召臣有二节时有一节故合云三也急则持二缓则持一周礼曰镇圭以徴守其余未闻也汉使者拥节】在官不俟屦在外不俟车
　　孟子之平陆章
　　邑有先君之庙曰都
　　左传荘公二十八年筑郿非都也凡邑有宗庙先君之主曰都无曰邑邑曰筑都曰城【周礼四县为都四井为邑然宗庙所在则虽邑曰都尊之也】
　　燕人畔章
　　后二年燕人共立太子平为王【见前以伐燕为宣王事下】
　　尹士闻之曰士诚小人也章
　　于此见君子忧则违之之情
　　易乾卦初九文言
　　滕文公上篇
　　滕定公薨章
　　丧礼三日始食粥既葬乃防食
　　礼丧大记君之丧子大夫公子众士皆三日不食子大夫公子众士食粥纳财朝一溢米莫【音暮】一溢米食之无筭士防食水饮食之无筭夫人世妇诸妻皆防食水饮食之无筭【纳食用也财谷米也二十两曰溢于粟米之法一溢为米一升二十四分升之一诸妻御妾也同言无筭则是皆一溢米或粥或饭居丧困病不能顿食随需则食故无筭】大夫之丧主人室老子姓皆食粥众士防食水饮妻妾防食水饮【室老其贵臣也众士所谓众臣】士亦如之既葬主人防食水饮不食莱果妇人亦如之君大夫士一也练而食菜果祥而食肉
　　诸侯五月而葬未葬居倚庐于中门之外
　　左传隠公元年天子七月而葬同轨毕至【言同轨以别四夷之国】诸侯五月同盟至【同在方岳之盟】大夫三月同位至士逾月外姻至【逾月度月姻亲也此言赴吊各以逺近为差因为葬节】
　　礼丧大记父母之丧居倚庐不涂寝苫枕凷非丧事不言
　　周法兼用贡助
　　周礼冬官考工下匠人为沟洫九夫为井井间广四尺深四尺谓之沟方十里为成成间广八尺深八尺为之洫方百里为同同间广二寻深二仭谓之浍【此畿内采地之制九夫为井井方一里九夫所治之田也畿内用贡法者乡遂及公邑之吏旦夕从民事为其促之以公使不得恤其私邦国用助法者诸侯専一国之政为其贪暴税民无艺周之畿内税有轻重诸侯谓之彻者通其率以十一为正】
　　滕文公问为国章
　　周制为十一分而取其一
　　前汉食货志理民之道地着为本【地着谓安土】故必建歩立畮正其经界六尺为歩歩百为畮畮百为夫夫三为屋屋三为井井方一里是为九夫八家共之各受私田百畮公田十畮是为八百八十畮余二十畮以为庐舎【庐田中屋也春夏居之秋冬则去】出入相友守望相助疾病相救民是以和睦而教化齐同力役生产可得而平也民受田上田夫百畮中田夫二百畮下田夫三百畮嵗耕种者为不易上田休一嵗者为一易中田休二嵗者为再易下田三嵗更耕之自爰其处【爰于也更互也】农民户人已受田其家众男为余夫亦以口受田如比【比例也必寐反】士工商家受田五口乃当农夫一人此谓平土可以为法者也若山林薮泽原陵淳卤之地【淳尽也舃卤之田不生五谷】各以肥硗多少为差有赋有税税谓公田什一及工商衡虞之入也【赋谓讣口发财税谓收其田入】赋共车马甲兵士徒之役充实府库赐予之用税给郊社宗庙百神之祀天子奉飬百官禄食庶事之费民年二十受田六十归田在野曰庐在邑曰里【庐各在其田中而里聚居也】五家为邻五邻为里四里为族五族为党五党为州五州为乡乡万二千五百户也邻长位下士自此以上稍登一级至乡而为卿也于里有序而乡有庠序以明教庠则行礼而视化焉【视读为示】八嵗入小学学六甲五方书计之事【辨五方之名及书艺也】始知室家长防之节十五入大学学先圣礼乐而知朝廷君臣之礼其有秀异者移乡学于庠序庠序之异者移国学于少学诸侯嵗贡少学之异者于天子学于大学命曰造士行同能偶则别之以射然后爵命焉民三年耕则余一年之畜衣食足而知荣辱亷让生而争讼息故三载考绩三考黜陟余三年食进业曰登【进上农工诸事业名曰登】再登曰平余六年食三登曰泰平二十十嵗余九年食然后王徳流洽礼乐成焉
　　诸侯未逾年之称也
　　左传僖公九年春宋桓公卒未葬而襄公会诸侯故曰子凡在丧王曰小童公侯曰子【子者继父之辞公侯位尊上连王者下絶伯子男春秋例凡公侯卒未越一年有王事而皆称子也】
　　公羊传九月晋侯诡诸卒冬晋里克杀其君之子奚齐此未逾年之君其言弑君之子奚齐何弑未逾年君之号也
　　国中郊门之内乡遂之地也
　　周礼司徒乡老【六乡地在逺郊之内则居四同郑云百里内为六乡外为六遂万二千五百家为乡六乡七万五千家也遂亦如之】遂人【遂人主六遂若司徒之于六乡也六遂之地自逺郊以逹于畿中有公邑家邑小都大都焉遂谓王国百里外也】
　　田不井受但为沟洫
　　大司徒遂人凡治野夫间有遂遂上有径十夫有沟沟上有畛【之忍反】百夫有洫【况域反】洫上有涂千夫有浍浍【古外反】上有道万夫有川川上有路以逹于畿
　　有为神农之言者许行章
　　史迁所谓农家者流也
　　前汉艺文志农家者流盖出于农稷之官播百谷劝耕桑以足衣食
　　犹隂阳医方称黄帝之説也
　　黄帝泰素二十篇【六国时韩诸公子所作刘向别录云言隂阳五行以为黄帝之道故曰泰素】
　　书曰天叙有典勅我五典五惇哉此之谓也
　　臯陶谟
　　古者为师心丧三年若丧父而无服也
　　礼檀弓上事亲有隠而无犯【隠谓不称扬其过失也无犯不犯顔而諌论语曰事父母几諌】左【去声】右就飬【去声】无方【左右谓扶持之方犹常也】服勤至死致丧三年【勤劳辱之事也致谓戚容称其服也凡此以恩为制】事君有犯而无隠【既谏人有问其国政者可以语其得失若齐晏子为晋叔向之言】左右就飬有方【各有常职】服勤至死方丧三年【方丧资于事父凡此以义为制】事师无犯无隠左右就飬无方服勤至死心丧三年【心丧戚容如父而无服也凡此以恩义之间为制】又曰孔子之丧门人疑所服子贡曰昔者夫子之丧顔渊若丧子而无服丧子路亦然请丧夫子若丧父而无服
　　如檀弓所记子游谓有若之言似夫子之类是也礼檀弓上有子问于曾子曰闻丧【去声下同】于夫子乎【丧谓仕失位也鲁昭公孙于齐曰丧】曰闻之矣丧欲速贫死欲速朽有子曰是非君子之言也曾子曰参也闻诸夫子也有子又曰是非君子之言也曾子曰参也与子游闻之有子曰然然则夫子有为【去声】言之也曾子以斯言告于子游子游曰甚哉有子之言似夫子也昔者夫子居于宋见桓司马自为石椁三年而不成【桓司马宋向戌之孙名魋】夫子曰若是其靡也死不如速朽之愈也死之欲速朽为桓司马言之也南宫敬叔反必载寳而朝【敬叔鲁孟僖子之子仲孙阅盖尝失位去鲁得反载其寳来朝于君】夫子曰若是其货也丧不如速贫之愈也丧之欲速贫为敬叔言之也曾子以子游之言告于有子有子曰然吾固知非夫子之言也曾子曰子何以知之有子曰夫子制于中都四寸之棺五寸之椁以斯知不欲速朽也【中都鲁邑名也孔子尝为之宰为民作制孔子由中都宰为司空由司空为司防】昔者夫子失鲁司防将之荆【将应聘于楚】盖先之以子夏又申之以冉有以斯知不欲速贫也【言汲汲于仕得禄】
　　墨者夷之章
　　庄子曰墨子生不歌死无服桐棺三寸而无椁
　　天下篇古之丧礼贵贱有仪上下有等天子棺椁七重诸侯五重大夫三重士再重今墨子独生不歌死无服桐棺三寸而无椁以为法式
　　滕文公下篇
　　古之君子仕乎章
　　如士则执雉也
　　周礼春官大宗伯以禽作六挚以等诸侯【挚之为言至也所执以自致也亦作贽】孤执皮帛卿执羔大夫执雁士执雉庶人执鹜【音木】工商执鸡【皮帛者束帛而表以皮为之饰皮虎豹皮帛如今璧色缯也羔小羊取其羣而不失其类雁取其候时而行雉取其守介而死不失其节鹜取其不飞迁鸡取其守时而动】
　　诸侯为借百亩
　　礼祭义昔者天子为借千亩冕而朱纮躬秉耒诸侯为借百亩冕而青纮躬秉耒以事天地山川社稷先古以为醴酪齐【音咨】盛于是乎取之敬之至也【借借田也】
　　而庶人助以终亩
　　周礼天官甸师掌帅其属而耕耨王借以时入之以共齐盛【王以孟春躬耕帝借天子三推三公五推诸侯九推庶人终于亩庶人谓徒三百人借之言借也王一耕之而使庶人耘耔终之齐盛祭祀所用谷也粢稷也谷以稷为长在器曰盛】
　　收而藏之御廪
　　谷梁传桓公十四年天子亲耕以共粢盛王后亲蚕以供祭服甸粟而内三宫三宫米而藏之御廪【甸甸师掌田之官也三宫三夫人也宗庙之礼君亲割夫人亲舂】未尝必有兼甸之事焉【夫人亲舂是兼甸之事】
　　使世妇蚕于公桑蚕室
　　礼祭义古者天子诸侯必有公桑蚕室近川而为之筑宫仭有三尺棘墙而外闭之及大昕之朝君皮弁素积卜三宫之夫人世妇之吉者使入蚕于蚕室奉种浴于川桑于公桑风戾以食之【大昕季春朔日之朝也诸侯夫人三宫半王后也风戾之者及早凉脃采之风戾之使露气燥乃以食蚕蚕性恶湿】嵗既单矣世妇卒蚕奉茧以示于君遂献茧于夫人夫人曰此所以为君服与遂副祎【音挥】而受之因少牢以礼之【嵗单谓三月月尽之后也言嵗者蚕嵗之大功事毕于此也副祎王后之服】古之献茧者其率用此与及良日夫人缫三盆手遂布于三宫夫人世妇之吉者使缫遂朱縁之黄之以为黼黻文章服既成君服以祀先王先公敬之至也【三盆手者三淹也凡缫毎淹大緫而手振之以出绪也】
　　士有田则祭
　　礼王制天子社稷皆大牢诸侯社稷皆少牢大夫士宗庙之祭有田则祭无田则荐庶人春荐韭夏荐麦秋荐黍冬荐稻
　　宋小国也章
　　宋王偃尝灭滕伐薛败齐楚魏之兵
　　史记宋世家剔成弟偃攻袭剔成剔成败奔齐偃自立为宋君偃十一年自立为王东败齐取五城南败楚取地三百里西败魏军乃与齐魏为敌国盛血以韦囊悬而射之命曰射天淫于酒妇人羣臣谏者輙射之于是诸侯皆曰桀宋宋其复为纣所为不可不诛告齐伐宋王偃四十七年齐湣王与魏楚伐宋杀王偃遂灭宋而三分其地
　　离娄上篇
　　离娄之明章
　　六律截竹为筩隂阳各六
　　前汉律歴志曰十二律黄帝之所作也黄帝使泠沦自大夏之西昆命之隂取竹之解谷生其窍厚均者【大夏西戎之国昆仑谷名】断两节间而吹之以为黄钟之宫制十二筩【音同】以听鳯之鸣其雄鸣为六雌鸣亦六比黄钟之宫而皆可以生之是为律本【此合也】律十有二阳六为律隂六为吕律以统气类物一曰黄钟二曰太族【七豆反】三曰姑洗四曰防賔五曰夷则六曰亡射【上音无下音亦】吕以旅阳宣气一曰林钟二曰南吕三曰应钟四曰大吕五曰夹钟六曰中吕【中读曰仲】有三统之义焉
　　梁武帝终日一食蔬素宗庙以麫为犠牲
　　通鉴梁武帝天监十六年诏以宗庙用牲牢有累冥道宜皆以麫为之于是朝野諠哗以为宗庙去牲乃是不复血食帝竟不从八坐乃议以大脯代一元大武　十月诏以宗庙犹用脯脩更议代之于是以大饼代大脯其余尽用蔬果自天监中用释氏法长斋断鱼肉日止一食惟菜羮粝饭而已或遇事繁日移中则嗽口以过身衣布衫木绵皁帐一冠三载一衾二年后宫贵妃以下衣不曵地
　　为政不难章
　　麦丘邑人祝齐桓公曰愿主君无得罪于羣臣百姓刘向新序杂事篇桓公田至于麦丘【麦丘齐地桓公齐君名小白田获也公获于麦丘之地】见麦丘邑人问之子何为者也对曰麦丘邑人也公曰年几何对曰八十有三矣公曰美哉寿乎子其以子寿祝寡人麦丘邑人祝曰主君使主君甚寿金玉是贱人为寳桓公曰善哉至徳不孤善言必再吾子复之麦丘邑人曰祝主君使主君无羞学无恶下问贤者在傍谏者得人桓公曰善哉至徳不孤善言必三吾子复之麦丘邑人曰祝主君使主君无得罪于羣臣百姓桓公怫【鬱也音佛】然作色曰吾闻之子得罪于父臣得罪于君未尝闻君得罪于臣者也此一言者非夫二言者之匹也子更【平声】之麦丘邑人坐拜而起曰此一言者夫二言之长也子得罪于父可以因姑姐妹叔父而解之父能赦之臣得罪于君可以因便嬖左右而谢之君能赦之昔桀得罪于汤纣得罪于武王此则君之得罪于臣也【昔者夏桀商纣之为君行无道成汤放桀于南巢武王杀纣以灭其国此二君是得罪于臣者也】莫为谢至今得罪公曰善頼国家之福社稷之灵使寡人得吾子于此扶而载之自御以归礼之于朝封之以麦丘而断政焉
　　裴度所谓韩舆疾讨贼承宗敛手削地
　　唐书皇甫镈【音博】传【镈泾州临泾人以中郎累迁司农卿判度支改户部侍郎】宪宗方伐蔡急于用度镈裒会严亟以办济师帝恱进兼御史大夫蔡平之明年遂拜同中书门下平章事犹领度支镈以吏道进既由聚敛句剥为宰相至虽市道皆嗤之崔羣裴度以闻帝怒不听度乃表罢政事极语镈奸邪苛刻天下怨之将食其肉且言天下安否系朝廷朝廷轻重在辅相今承宗敛手削地【承宗边镇王士真之子拒命以常山叛朝廷厌兵布衣柏耆杖防诣淮西行营谒裴度且言愿得天子一节驰入镇可掉舌下之度为言乃以左拾遗往既至以大谊动承宗泣下乃与献徳棣二州以二子入质上从之】韩舆疾讨贼【滑州匡城人宪宗方用兵淮西拜淮西诸军行营都统司扞两河而令李光顔乌重击贼不亲屯遣子公武领兵三千属光顔吴元济既平以功加兼侍中封许国公李师道诛大惧因请入朝再拜司徒中书令以足疾命中人掖拜固愿留京师帝从之】非力能制之顾朝廷处置能服其心也若相镈则四方觧矣请授以浙西观察使其辞切至上不听
　　天下有道章
　　犹所谓难为兄难为弟云尔
　　世説徳行篇后汉陈元方子长文有英才【元方名纪其子长文名羣】与季方子孝先【季方名谌纪之长弟也子孝先名忠】各论父功徳争之不能决谘于太丘【太丘名寔字仲弓颖川人尝除太丘长故曰太丘乃羣忠柤父也】太丘曰元方难其兄季方难其弟【言元方难为季方之兄季方难为元方之弟言二子俱有贤徳】
　　桀纣之失天下也章
　　晁错所谓人情莫不欲寿
　　西汉晁错【音厝】传【错頴川人】错贤良防对文帝曰愚臣窃以古之三王明之臣闻三王臣主俱贤故合谋相辅计安天下莫不本于人情人情莫不欲寿三王生而不伤也人情莫不欲富三王厚而不困也人情莫不欲安三王扶而不危也人情莫不欲逸三王节其力而不尽也
　　伯夷辟纣章
　　太公姜姓吕氏名尚
　　史记齐世家太公望吕尚者东海人【吕氏春秋曰东夷之士】其先祖尝为四岳佐禹平水土甚有功虞夏之际封于吕【吕在南阳宛县西】或封于申姓姜氏夏商之时申吕或封枝庶子孙或为庶人尚其后苖裔也本姓姜氏从其封姓故曰吕尚西伯出猎遇于渭之阳曰自吾先君太公望子乆矣故号之曰太公望
　　萧何所谓飬民致贤以图天下者暗与此合
　　通鉴汉髙帝元年二月项羽立沛公为汉王王巴蜀汉中都南郑而三人分关中王秦降将章邯等三人以距汉路汉王怒欲攻项羽周勃灌婴樊哙皆劝之萧何谏曰虽王汉中之恶不犹愈于死乎能诎【与屈同】于一人之下而信【伸同】于万乗之上者汤武是也臣愿大王王汉中飬其民以致贤人收用巴蜀还定三秦天下可图也
　　辟草莱任土地者次之章
　　如李悝【音恢】尽地力
　　前汉食货志陵夷至于战国贵诈力而贱仁义先富有而后礼譲是时李悝为魏文侯作尽地力之教以为地方百里提封九万顷除山泽邑居参分去一为田六百万畮治勤谨则畮益三升【服防曰与之三升也臣瓉曰当言三斗谓治田勤则畮加三斗也师古曰计数而言字当为斗瓉説是也】不勤则损亦如之地方百里之增减輙为粟百八十万石矣又曰籴甚贵伤民【谓士工商也】甚贱伤农民伤则离散农伤则国贫故甚贵与甚贱其伤一也善为国者使民无伤而农益劝今一夫挟五口治田百畮嵗收畮一石半为粟百五十石除十一之税十五石余百三十五石食人月一石半五人终嵗为粟九十石余有四十五石石三十为钱千三百五十除社闾尝新春秋之祠用钱三百余千五十衣人率用钱三百五人终嵗用千五百不足四百五十不幸疾病死丧之费及上赋敛又未与此此农夫所以常困有不劝耕之心而令籴至于甚贵者也
　　商鞅开阡陌之类也
　　通鉴周显王一十九年【秦孝公十二年也】秦商鞅筑冀阙宫庭于咸阳徙都之令民父子兄弟同室内息者为禁并诸小乡聚集为一县县置令丞凡三十一县废井田开阡陌【路南北曰阡东西曰陌刘伯庄云开田界道使不相干】平斗甬权衡丈尺
　　男女授受不亲章
　　古礼男女不亲授受
　　内则男不言内女不言外非祭非丧不相授器其相授则女授以篚其无篚则皆坐奠之而后取之
　　人不足与适也章
　　书曰格其非心
　　冏命匡其不及绳愆紏缪格其非心俾克绍先烈
　　昔者孟子三见齐王而不言事
　　荀子大略篇孟子三见齐王而不言事门人曰曷为三遇齐王而不言事孟子曰我先攻其邪心
　　天下大恱章
　　书所谓不格奸亦允若是也
　　尧典克谐以孝烝烝乂不格奸
　　大禹谟祗载见瞽叟防防齐栗瞽亦允若












　　孟子集注通证卷上
　　钦定四库全书
　　孟子集注通证卷下　　　元　张存中　撰离娄下篇
　　子产听郑国之政章
　　十月成梁
　　夏令曰九月除道十月成梁营室之中土功其始【见国语】
　　诸葛武侯尝言治世以大徳不以小惠
　　蜀志诸葛亮之相蜀也【亮名孔明字也琅琊阳都人諡忠武侯】有言公惜赦者亮荅曰治世以大徳不以小惠
　　辟辟除也如周礼阍【音昏】人为之辟之辟
　　周礼天官阍人【主晨昏启闭】掌守王宫之中门之禁凡外内命夫命妇出入则为之辟【辟开左右行者】
　　礼为旧君有服章
　　仪礼曰以道去君而未絶者服齐衰三月
　　丧服传曰大夫为旧君何以服齐衰三月也大夫去君归其宗庙故服齐衰三月也言与民同也何大夫之谓乎言其以道去君而犹未絶也
　　如晋锢栾盈也
　　春秋襄公二十一年秋晋栾盈出奔楚冬公会晋侯齐侯宋公卫侯郑伯曹伯莒子邾子子商任【商任地阙任音壬】左传栾桓子娶于范宣子生怀子【桓子栾黡怀子盈也】范鞅以其亡也怨栾氏【十四年栾黡强逐范鞅使奔秦】故与栾盈为公族大夫而不相能桓子卒栾祁与其老州賔通【栾祁桓子妻范宣子女盈之母也】几亡室矣怀子患之祁惧其讨也愬诸宣子曰盈将为乱范鞅为之徴【证其有此】怀子好施士多归之宣子畏其多士也信之怀子为下卿宣子使城着而遂逐之【着晋邑在外易逐】秋栾盈出奔楚冬防于商任锢栾氏也【禁锢栾盈使诸侯不得受】
　　二十二年冬公会晋侯齐侯宋公卫侯郑伯曹伯莒子邾子薛伯杞伯小邾子于沙随左传秋栾盈自楚适齐晏平仲言于齐侯曰商任之会受命于晋【受锢栾氏之命】今纳栾氏将安用之小所以事大信也失信不立君其图之弗听○冬会于沙随复锢栾氏也【晋知栾盈在齐故复锢也】
　　养生者不足以当大事章
　　必诚必信不使少有后日之悔也
　　礼檀弓上子思曰丧三日而殡凡附于身者必诚必信勿之有悔焉耳矣三月而葬凡附于棺者必诚必信勿之有悔焉耳矣
　　王者之迹熄章
　　谓黍离降为国风而雅亡也
　　诗王黍离谱申侯与犬戎攻宗周杀幽王于戏晋文侯郑武公迎太子冝臼于申而立之是为平王以乱故徙居东都王城于是王室之尊与诸侯无异其诗不能复雅故贬之谓之王国之变风
　　必表年以首事
　　左传序故史之所记必表年以首事年有四时故错举以为所记之名也
　　公羊传作其辞则丘有罪焉尔
　　昭公十二年春秋之信史也其序则齐桓晋文其会则主防者为之也其辞则丘有罪焉尔
　　游夏不能賛一辞者也
　　史记孔子世家孔子在位听讼文辞有可与人共者弗独有也至于为春秋笔则笔削则削子夏之徒不能賛一辞
　　君子之泽五世而斩章
　　四世而缌服之穷也
　　礼大传四世而缌服之穷也五世袒免【音问】杀【去声】同姓也六世亲属竭矣
　　逄蒙学射于羿章
　　然夷羿篡弑之贼
　　左传襄公四年魏绛曰昔有夏之方衰也后羿自鉏迁于穷石因夏民以代夏政恃其射也不修民事而淫于原兽弃武罗伯因熊髠尨【莫邦反】圉而用寒浞【土角反】寒浞伯明氏之谗子弟也伯明后寒弃之夷羿收之信而使之以为已相浞行媚于内【内宫人】而施赂于外愚防其民而虞羿于田树之诈慝以取其国家外内咸服羿犹不悛将归自田家众杀而烹之以食【音嗣】其子其子不忍食诸死于穷门靡奔有鬲氏【靡夏遗臣事羿者有鬲国名今平原鬲县是也】浞因羿室【就其妃妾】生浇【五吊反】及豷恃其谗慝诈伪而不徳于民使浇用师灭斟灌及斟寻氏【二国夏同姓诸侯仲康之子后相所依乐安夀光县东南有灌亭北海平寿县东南有斟亭】处浇于过【古禾反】处豷于戈【过戈皆国名】靡自有鬲氏收二国之烬【烬遗民也】以灭浞而立少康【少康夏后相之子】少康灭浇于过后杼灭豷于戈【后杼少康子】有穷由是遂亡
　　天下之言性也章
　　所谓天下之故者也
　　易系辞易无思也无为也寂然不动感而遂通天下之故
　　所谓善言天者必有騐于人也
　　荀子性恶篇善言天者必有徴于人
　　以上古十一月甲子朔夜半冬至为歴元也
　　新唐歴志治厯之本必推上元日月如合璧五星如连珠夜半甲子朔旦冬至自此七曜散行不复余分普尽緫防如初　五代司天考夫天人之际逺哉微矣而使一艺之士布筭积分上求数千万嵗之前必得甲子朔旦夜半冬至而日月五星皆防于子谓之上元以为厯始盖自汉而后其説始详见于世其源流所自止于如此是果尧舜三代之法欤皆不可得而考矣然自是以来厯家之术虽世多不同而未始不本于此
　　公行子有子之防章
　　周礼凡有爵者之丧礼
　　春官宗伯职防掌诸侯【职防者掌守诸侯之防礼言诸侯者谓畿内王子毋弟得称诸侯者】及卿大夫士凡有爵者之防以国之防礼涖其禁令序其事
　　万章上篇
　　万章问曰舜徃于田章
　　事见虞书大禹谟篇【见上卷禹拜昌言下】
　　史记云二女妻之以观其内九男事之以观其外五帝纪舜年二十以孝闻三十而帝尧问可用者四岳咸荐虞舜曰可于是尧乃以二女妻【七计反】舜【二女娥皇女英也娥皇无子女英生商均舜升天子娥皇为后女英为妃也】以观其内使九男与处以观其外舜居妫汭内行弥谨【妫源汭水出蒲州河东南山水涯曰汭按地记云河东青山东山中有二泉下南流者妫水北流者汭水二水异泉合流出谷西注河妫水北曰汭】尧二女不敢以贵骄事舜亲戚【亲戚谓父瞽叟后母弟象妹颗手等也】甚有妇道尧九男皆益笃【惇厚谨敬也】
　　楚词战国防所谓防艾义与此同
　　离骚九歌大司命孔盖兮翠旍登九天兮抚彗【音遂】星怂【息拱反】长劒兮拥防艾荪独冝兮为民正【防少也艾羙好也】战国防赵孝成王篇建信君贵于赵公子魏牟过赵赵王迎之顾反至坐前有尺帛且令工人以为冠工见客来也因迎赵王曰公子乃驱后车幸以临人愿闻所以为天下魏牟曰王能重王之国若此尺帛则王之国大治矣赵王不説形于顔色曰先王不知寡人不肖使奉社稷岂敢轻国若此魏牟曰王无怒请为王説之曰王有此尺帛何不令前郎中以为冠王曰郎中不知为冠魏牟曰为冠而败之奚亏于王之国而王必待工而后乃使之今为天下之工或非也社稷为虚戾先王不血食而王不以予工乃与防艾【艾美好也】
　　伊尹以割烹要汤章
　　伊尹欲行道以致君而无由乃为有莘氏之媵臣负鼎爼以滋味説汤致于王道
　　史记殷纪阿衡欲干汤而无由【阿衡即伊尹也】乃为有莘氏媵【康剰反】臣负鼎爼以滋味説汤致于王道或曰伊尹处士汤使人聘迎之五反然后肯徃从汤言素王及九主之事
　　孔子于衞主痈疽章
　　痈疽痬医也
　　周礼天官痬【音羊】医【痬创痈也】掌肿痬溃痬金痬折【时设反】痬之祝【之树反】药劀【音刖】杀之齐【才细反】
　　史记作顔浊邹孔子遂行适衞月余去衞适宋
　　孔子世家定公十四年孔子适衞主于子路妻兄顔浊邹家衞灵公问孔子居鲁得禄几何对曰奉粟六万衞人亦致粟六万居顷之或谮孔子孔子去衞将适陈过匡为匡入所拘孔子反乎衞主蘧伯玉家居衞月余去衞适宋与弟子习礼大树下
　　百里奚自鬻于秦章
　　晋欲伐虢
　　左传僖公二年晋荀息请屈产之乗与垂棘之璧假道于虞以伐虢【荀惠荀叔也屈地生良马垂棘出美玉故以为名四马曰乗自晋适虢途出于虞故借道】公曰是吾寳也对曰若得道于虞犹外府也公曰宫之竒存焉【宫之竒虞忠臣】对曰宫之竒之为人也懦而不能强諌【懦弱也】且少长于君君昵之虽諌将不听【亲而狎之必轻其言】乃使荀息假道于虞虞公许之且请先伐虢【喜于厚赂而欲求媚】宫之竒諌不听遂起师夏晋里克荀息帅师会虞师伐虢灭下阳【下阳虢邑在河东大阳县】五年晋侯复假道于虞以伐虢宫之竒諌曰虢虞之表也虢亡虞必从之晋不可启寇不可翫【翫习也】一之谓甚其可再乎【为二年假晋道灭下阳】谚所谓辅车相依唇亡齿寒者其虞虢之谓也【辅颊辅车牙车】
　　荘周曰百里奚爵禄不入于心放饭牛而牛肥
　　荘子田子方篇百里奚爵禄不入于心【姓孟字百里奚秦之贤士本是虞人虞被晋灭遂入秦国】故饭牛而肥【饭犹食之也】使秦穆公忘其贱与之政也有虞氏死生不入于心故足以动人【内自得者外自全也】
　　万章下篇
　　孔子之谓集大成章
　　书所谓箫韶九成是也
　　益稷篇
　　声宣也如声罪致讨之声
　　左传庄公二十九年夏郑侵许凡师有钟皷曰伐【释例曰鸣钟鼓以声其过曰伐谓鸣钟鼓声其罪徃讨伐之若击皷斩木然】无曰侵轻曰袭
　　玉终诎然也
　　礼聘义昔者君子比徳于玉焉温润而泽仁也缜密以栗知也亷而不刿义也【刿伤音鳜】垂之如队【直位反】礼也叩之其声清越以长其终诎【其物反】然乐也【栾作则有声止则无也越犹扬也诎絶止貌也】
　　故儿寛云惟天子建中和之极兼緫条贯金声而玉振之
　　前汉儿【五奚反】寛封禅对【寛千乘人】惟天子建中和之极兼緫条贯金声而玉振之以顺成天庆垂万世之基
　　北宫锜问章
　　通谓之附庸若春秋邾仪父之类是也
　　隠公元年三月公及邾仪父盟于蔑
　　府史胥徒也
　　周礼天官冡宰大宰卿一人小宰中大夫二人府六人史十有二人【府治藏史掌书者凡府史皆其官长所自辟除】胥十有二人徒百有二十人【此民给摇后者若今衞士矣胥读如谞谓其有才知为什长】
　　愚按此章之説与周礼王制不同
　　周礼地官司徒凡建邦国以土圭土其地而制其域诸公之地封疆方五百里其食者半诸侯之地封疆方四百里其食者参之一诸伯之地封疆方三百里其食者参之一诸子之地封疆方二百里其食者四之一诸男之地封疆方百里其食者四之一【土其地犹言度其地】
　　礼王制王者之制禄爵公侯伯子男凡五等诸侯之上大夫卿下大夫上士中士下士凡五等天子之田方千里公侯田方百里伯七十里子男五十里不能五十里者不合于天子附于诸侯曰附庸天子之三公之田视公侯天子之卿视伯天子之大夫视子男天子之元士视附庸制农田百畆百畆之分上农夫食九人其次食八人其次食七人其次食六人下农夫食五人庶人在官者其禄以是为差也诸侯之下士视上农夫禄足以代其耕也中士倍下士上士倍中士下大夫倍上士卿四大夫禄君十卿禄次国之卿三大夫禄君十卿禄小国之卿倍大夫禄君十卿禄
　　士之不托诸侯何也章
　　谓之寄公
　　礼郊特牲诸侯不臣寓公故古者寓公不继世【寓寄也寄公之子非贤者世不足尊也】
　　丧大记君之丧未小敛为寄公国賔出
　　敢问不见诸侯何义也章
　　田猎之冠也事见春秋传
　　左传昭公二十年十二月齐侯田于沛【沛泽名】招虞人以弓不进公使执之辞曰昔我先君之田也旃以招大夫弓以招士皮冠以招虞人臣不见皮冠故不敢进乃舍之
　　齐宣王问卿章
　　然三仁贵戚不能行之于纣而霍光异姓乃能行之于昌邑【三仁见论语微子篇下】
　　前汉霍光传【光字子孟栗骑将军諡宣成侯去病弟也父中孺河东平阳人也】昌邑王贺【武帝孙昌邑哀王子也】即位行淫乱光忧懑【音满又音闷】独以问所亲故吏大司农田延年延年曰将军为国柱石审此人不可何不建白太后更选贤而立之光曰今欲如是于古尝有此不延年曰伊尹相殷废太甲以安宗庙世称其忠将军若能行此亦汉之伊尹也光乃引延年给事中隂与车骑将军张安世图计光与羣臣俱见白太后具陈昌邑王不可以承宗庙状皇太后乃车驾幸未央承明殿召昌邑王伏前聼诏光与羣臣连名奏王尚书令读毕光令王起拜受诏乃即持其手觧脱其玺组扶王下殿送至昌邑邸已而光奉上皇帝玺绶谒于高庙是为孝宣皇帝【卫太子孙号皇曽孙】告子上篇
　　性犹杞柳也章
　　荀子性恶之説也【见序説】
　　性犹湍水也章
　　扬子善恶混之説【见序説】
　　告子曰性无善无不善也章
　　近世蘓氏胡氏之説
　　东坡蘓氏曰夫善恶者性之所能之而非性之所能有也且夫言性者安以其善恶为哉虽然扬雄之论则固已近之曰人之性也善恶混修其善则为善人修其恶则为恶人此其所以为异者惟其不知性之不能以有夫善恶而以为善恶之皆出乎性也而已夫太古之初夲非有善恶之谕唯天下之所同安者圣人指以为善而一人之所独乐者则名以为恶天下之人固将即其所乐而行之孰知夫圣人唯其一人之独乐不能胜天下之所同安是以有善恶之辨而诸子之意将以善恶为圣人之私説不已踈乎或问性曰性也者天地之所以立也五峯胡氏曰然则孟子氏荀卿氏扬雄氏之以善恶言性也非欤曰性也者天地鬼神之奥也善不足以言之况恶乎或者问曰何谓也曰宏闻之先君子曰孟子所以独出诸儒之表者以其知性也宏请曰何谓也先君子曰孟子道性善善云者叹美之词不与恶对
　　韩子性有三品之説
　　原性性也者与其生俱生也情也者接于物而生也性之品有三而其所以为性者五情之品有三而其所以为情者七何也曰性之品有上中下三上焉者善焉而已矣中焉者可导而上下也下焉者恶焉而已矣
　　赵孟之所贵赵孟能贱之章
　　赵孟晋卿也能以爵禄与人而使之贵则亦能夺之而使之贱
　　通鉴纲目威烈王二十三年初命晋大夫魏斯赵籍韩虔为诸侯【愚按分注赵烈侯好音谓相国公仲连曰寡人有爱可以贵之乎连曰富之可贵之则否君曰然郑歌者枪石二人吾赐之田人万畆连诺而不与烈侯屡问连乃称疾不朝畨吾君谓连曰君实好善而未知所持公仲亦有进士乎连曰未也曰牛畜荀欣徐越皆可连进之畜侍以仁义烈侯逌然明日欣侍以举贤使能明日越侍以节财俭用察度功徳所与无不充君説乃谓连曰歌者之田且止以畜为师欣为中尉越为内史赐连衣二袭此非能使歌者贵能使歌者贱欤又按豫让欲为智伯报仇吞炭漆身其友为之泣曰以子之才臣事赵孟必得近幸子乃为所欲为顾不易邪何乃自苦如此是指赵襄子也襄子有子五人不肯置后立伯鲁之孙完是为献子献子生借是为烈侯然则赵孟晋卿也自襄子至烈侯之通称乎】
　　告子下篇
　　紾兄之臂而夺之食章
　　亦未尝胶柱而调瑟
　　史记亷颇蔺相如传赵孝成王七年秦与赵兵相距长平时赵使亷颇将兵固壁不战王信秦之间言使赵括为将代亷颇蔺相如曰王以名使括若胶柱而鼓瑟耳【瑟乐器也毎一弦有一柱旋移变而取音声之和今以胶定其柱不使变移而鼔之岂能得之和】括徒能读其父书传不知合变也
　　宋牼将之楚章
　　按荘子书有宋钘者【刑坚二音】
　　天下篇不累于俗不饰于物不苟于人不□【音忮逆也】于众愿天下之安宁以活民命人我之飬毕足而止以此白心古之道术有在于是者宋钘尹文闻其风而悦之作为华山之冠以自表接万物以别宥为始语心之容命之曰心之行以聏【而钳二音令也】合欢以调海内请欲置之以为主见侮不辱救民之鬬禁攻寝兵救世之战以此周行天下上説下教虽天下不取强聒而不舍者也
　　先名实者为人也章
　　华周杞梁二人皆齐臣战死于莒其妻哭之哀
　　左传襄公二十三年齐侯袭莒杞殖【市力反】华还【华去声还音旋】载甲夜入且于之隧宿于莒郊明日先遇莒子于蒲侯氏莒子重赂之使无死曰请有盟华周对曰贪货弃命亦君所恶也昬而受命日未中而弃之何以事君莒子亲鼓之从而伐之获杞梁莒人行成齐侯归遇杞梁之妻于郊【梁战死妻行迎丧】使吊之辞曰殖之有罪何辱命焉若免于罪犹有先人之敝庐在下妾不得与郊吊齐侯吊诸其室
　　刘向説苑齐荘公攻莒杞梁与莒战梁遂鬬杀二十七人而死妻闻而哭城为之陁而隅为之崩
　　五霸者三王之罪人也章
　　按春秋传僖公九年葵丘之会陈牲而不杀
　　谷梁传僖公九年九月戊辰诸侯盟于葵丘桓盟不日此何以日美之也为见天子之禁故备之也葵丘之盟陈牲而不杀【盟牲诸侯用牛大夫用豭】读书加于牲上壹明天子之禁【壹犹专也】曰无壅泉【专水利】毋讫籴【讫止也】毋易树子【树子嫡子】毋以妾为妻毋以妇人与国事【与音预】
　　白圭曰吾欲二十而取一章
　　按史记白圭能薄饮食忍耆欲
　　前汉白圭周人也当魏文侯时李克务尽地力而白圭乐观时变故人弃我取人取我予能薄饮食忍嗜欲节衣服与用事僮仆同苦乐趋时若猛兽鸷鸟之发
　　古之君子何如则仕章
　　故与公游于囿公仰视蜚防而后去之
　　史记孔子世家孔子反卫主蘧伯玉家灵公问陈孔子曰俎豆之事则尝闻之军旅之事未之学也明日与孔子语见蜚防仰视之色不在孔子孔子遂行复如陈尽心上篇
　　霸者之民驩虞如也章
　　耕田凿井帝力何有于我
　　帝王通厯帝尧之时有老人击壤于路【风土记云击壤者以木为之长三四寸其形如履腊节撞少以为戏分部以擿博也将戏先侧一壤于地遥于三四十歩以手中壤擿之中者为上】曰吾日出而作日入而息凿井而饮耕田而食帝力于我何哉
　　杨子取为我章
　　列子称其言曰伯成子髙不以一毫利物是也
　　杨朱篇杨子曰伯成子髙不以一毫利物舎国而隠大禹不以一身自利一体偏枯古之人损一毫利天下不与也悉天下奉一身不取也人人不损一毫人人不利天下天下治矣禽子问杨朱曰去子体之一毛以济一世汝为之乎杨朱曰世固非一毛之所济禽子曰假济为之乎杨子弗听
　　恭敬者币之未将者也章
　　诗曰承筐是将
　　小雅鹿鸣章吹笙鼓簧承筐是将人之好我示我周行
　　形色天性也章
　　践如践言之践
　　礼曲礼修身践言谓之善行
　　又曰天生烝民有物有则
　　诗大雅烝民章天生烝民有物有则民之秉彞好【去声】是懿徳
　　齐宣王欲短丧章
　　按仪礼公子为其母练冠麻衣縓縁【縓取绢反】
　　仪礼丧服章记公子为其母练冠麻衣縓縁为其妻縓冠葛绖带麻衣縓縁皆既葬除之【公子君之庶子也其或为母谓妾子也】
　　天下有道以道殉身章
　　殉如殉葬之殉
　　礼檀弓下陈子车死于卫其妻与其家大夫谋以殉【音徇】葬定而后陈子亢至以告曰夫子疾莫飬【去声下同】于下请以殉葬子亢曰以殉葬非礼也虽然则彼疾当飬者孰若妻与宰得已则吾欲已不得已则吾欲以二子者之为之也于是弗果用
　　尽心下篇
　　梓匠轮舆章
　　庄周所论斲轮之意
　　庄子天道篇桓公【齐君名小白】读书于堂上轮扁【音篇匠氏名】斲轮于堂下释椎凿而上问桓公曰敢问公之所读者何言邪公曰圣人之言也曰圣人在乎公曰已死矣曰然则君之所读者古人之糟魄【普各反】已夫桓公曰寡人读书轮人安得议乎有説则可无説则死轮扁曰臣也以臣之事观之斲轮徐则甘而不固疾则苦而不入不徐不疾得之于手而应之于心口不能言有数存焉于其间臣不能以喻臣之子臣之子亦不能受之于臣是以行年七十而老斲轮古之人与【音余】其不可传也死矣然则君之所读者古人之糟魄已夫
　　社稷次之章
　　立坛壝以祀之
　　周礼地官大司徒设其社稷之壝而树之田主各以其野之所宜木遂以名其社与其野
　　封人掌设王之社壝为畿封而树之【聚土曰封壝谓坛及堳埓也按白虎通曰天子社坛方五丈取五方五色土封之诸侯半之各以其所守之方一色土封之皆冐以黄土今通制所议社坛自天子至大夫士一也无降杀与古制稍异】
　　年不顺成八蜡【音乍】不通之意
　　礼郊特牲天子大蜡八伊耆【音其】氏始为蜡蜡也者索也【索音色】歳十二月合聚万物而索飨之也蜡之祭也主先啬【音色】而祭司啬【先啬田祖也】祭百种【上声】以报啬也飨农及邮【音尤】表畷【丁劣反】禽兽【飨亦祭也农为先农也邮表畷田官督约农事之所也禽兽能为田除害也】仁之至义之尽也古之君子使之必报之迎猫【音苗】为其食田防也迎虎为其食田豕也迎而祭之也【迎其神而祭之】祭坊与水庸【坊以止水庸以通水】事也【以其事于我而祭之】八蜡以记四方四方年不顺成八蜡不通【不与诸方相通而祭】以谨民财也顺成之方其蜡乃通以移民也既蜡而收民息已故既蜡君子不兴功
　　稽大不理于口章
　　今按汉书无俚方言
　　前汉季布賛贤者诚重其死夫婢妾贱人感槩而自杀非能勇也其画无俚之至耳【晋灼曰扬雄方言曰俚聊也许慎曰頼也】
　　曰以追蠡章【追音堆蠡音礼】
　　周礼所谓旋虫
　　冬官鳬氏为钟两栾谓之铣铣间谓之于于上谓之鼓鼓上谓之钲钲上谓之舞舞上谓之甬甬上谓之衡钟县谓之旋旋虫谓之干【旋属钟柄所以县之也旋虫者旋以虫为饰也今时旋有蹲熊盘龙辟邪】
　　城中之涂容九轨
　　周礼冬官下匠人营国方九里旁三门国中九经九纬经涂九轨【国中城内也经纬谓涂也经纬之涂皆容方九轨凡八尺为轨广九轨积七十二尺则此涂十二歩也】
　　充实而有光辉之谓大章
　　美在其中而畅于四支发于事业
　　易坤卦文言曰君子黄中通理正位居体美往其中而畅于四支发于事业美之至也
　　言近而指逺者章
　　古人视不下于带
　　礼曲礼下天子视不上于祫【音刼】不下于带凡视上于面则傲下于带则忧倾则奸
　　如琴张曽晳牧皮者章
　　子桑户死琴张临其丧而歌事见庄子
　　大宗师子桑户孟子反子琴张三人相与为友莫然有间而子桑户死未葬孔子闻之使子贡徃行事焉或编曲或鼓琴相和而歌曰嗟来桑户乎而已反其真而我犹为人猗【音依】子贡趋而进曰敢问临尸而歆礼乎二人相视而笑曰是恶【平声】知礼意
　　季武子死曽晳倚其门而歌
　　礼檀弓下季武子寝疾及其丧也曽晳倚门而歌
　　荀子原慤【音殻】字皆读作愿
　　荣辱篇孝悌愿慤以敦比其事业
　　富国篇其臣主百吏污者皆化而修悍者先化而愿躁者先化而慤是明主之功已
　　正论篇上端诚则下原殻矣上公正则下易直矣治辨则易一愿殻则易使
　　阉然媚于世也者章
　　阉【音奄】如奄人之奄
　　周礼春官守祧【他尧反】奄【于检反】八人女祧每庙二人奚四人






　　孟子集注通证卷下
　　钦定四库全书
　　中庸章句或问通证　　　　元　张存中　撰
　　章句序
　　人心惟危道心惟微惟精惟一允执厥中者
　　书大禹谟
　　传十章
　　诗曰矫矫虎臣是也
　　泮水明明鲁侯克明其徳既作泮宫淮夷攸服矫矫虎臣在泮献馘【古获反】淑问如臯陶在泮献囚【矫矫武貌】
　　传十一章至十七章
　　素按汉书当作索
　　前汉艺文志孔子曰索隠行怪后世有述焉吾弗为之矣【师古曰礼记载孔子之言索隠求索隠暗之事而行怪迂之妄令后人有所祖述非我本志弗为之矣耻之也】
　　如孔子问礼问官之类
　　家语观周篇孔子谓南宫敬叔曰【敬叔孟僖子子也】吾闻老【他甘反】博古知今则吾师也今将徃矣敬叔与俱至周问礼于老
　　左传昭公十七年秋郯子来朝公与之晏昭子问焉曰少皥氏鸟名官何故也郯子曰吾祖也我知之昔者黄帝氏以云纪故为云师而云名炎帝氏以火纪故为火师而火名共工氏以水纪故为水师而水名太皡氏以龙纪故为龙师而龙名我髙祖少皥挚【音至】之立也鳯鸟适至故纪于鸟为鸟师而鸟名凤鸟氏厯正也鸟氏司分者也【鸟燕也以春分来秋分去】伯赵氏司至者也【伯赵伯劳也以夏至鸣冬至止】青鸟氏司啓者也【青鸟鸧鹒也以立春鸣立夏止】丹鸟氏司闭者也【丹鸟鷩雉也以立秋来立冬去入大水为蜃上四鸟皆厯正之属官】祝鸠氏司徒也【祝鸠鹪鸠也鹪鸠孝故为司徒主教民鹪音焦】鴡【本作雎】鸠氏司马也【雎鸠王鴡也鸷而有别故为司马主法制】鸤鸠氏司空也【鸤鸠鴶鵴也鸤鸠平均故为司空平水土鴶音戞鵴音菊】爽鸠氏司寇也【爽鸠鹰也鸷故为司寇主盗贼】鹘鸠氏司事也【鹘鸠鹘雕也春来冬去故为司事】五鸠鸠民者也【鸠聚也治民法聚故以鸠为名】五雉为五工正【五雉雉有五种西方曰鷷雉东方曰雕雉南方曰翟雉北方曰鵗雉伊洛之南曰翚雉】利器用正度量夷民者也【夷平声】九扈为九农正【扈有九种也春扈鳻□夏扈窃秋扈窃蓝冬扈窃黄棘扈窃丹行扈唶唶宵扈啧啧桑扈窃脂老扈鷃鷃以九扈为九农之号各随土宜以教民事贾逵云春扈分循相五土之宜趣民耕种者也夏扈窃趣民耘苖者也秋扈窃蓝趣民收敛苖者也冬扈窃黄趣民葢藏者也棘扈窃丹为巢驱鸟者也行扈唶唶昼为民驱鸟者也宵扈啧啧夜为农驱兽者也桑扈窃脂为蚕驱雀者也老扈鷃鷃趣收麦令不得晏起者也】扈民无淫者也【扈止也止民使不淫放】自颛顼以来不能纪逺乃纪于近为民师而命以民事则不能故也仲尼闻之见于郯子而学之【于是仲尼年二十八】既而告人曰吾闻之天子失官学在四夷犹信
　　违去也如春秋传齐师违谷七里之违
　　左传哀公二十七年晋荀瑶帅师伐郑【荀瑶即智襄子】次于桐丘郑驷请于齐乃救郑及留舒【齐地】违谷七里谷人不知及濮【水名】智伯闻之乃还曰我卜伐郑不卜敌齐
　　犹易所谓干事
　　乾卦文言贞者事之干也贞固足以干事
　　孔子曰其气发扬于上为昭明焄蒿凄怆此百物之精也神之着也【详见后】
　　子孙谓虞思陈胡公之属
　　左传哀公元年夏后少康逃奔有虞【夏后相啓孙也少康相之遗腹子也寒浞子浇灭夏后相使臣椒求少康欲杀之少康逃奔有虞有虞虞舜后为诸侯者少康逃而归之也】虞思于是妻【去声】之以二姚【思有虞君也虞思自以二女妻少康姚虞姓也】而邑诸纶【纶虞邑】有田一成有众一旅【方十里为成五百人为旅】左传襄公二十五年晋人问陈之罪【郑子产献入陈之功于晋晋人诘问子产以何罪伐陈】对曰昔虞阏父为周陶正【虞阏父舜之后】以服事我先王我先王赖其利器用也与其神明之后也庸以元女大姬配胡公【庸用也元女武王之长女胡公阏父之子满也是用以武王之长女曰大姬者与阏父之子胡公为配耦按史记陈世家云陈胡公满者虞帝舜之后也舜传禹而舜子商均为封国夏后之时或失续周武王克商求舜后得妫满封之于陈以奉帝舜祀是为胡公】而封诸陈以备三恪【苦洛反周分天下封夏殷二王后又封舜后谓之恪并二王后为三国其礼转降示敬而已故谓三恪】则我周之自出至于今是赖
　　舜年百有十歳
　　书舜典舜生三十徴庸三十在位五十载陟方乃死
　　书云大王肇基王迹
　　武成王若曰呜呼羣后惟先王建邦啓土公刘克笃前烈至于太王肇基王迹王季其勤王家
　　诗云至于大王实始翦商
　　閟宫后稷之孙实维大【音太】王居岐之阳实始翦商至于文武纉大王之绪致天之届于牧之野
　　传十八章
　　先公组绀以上至后稷也
　　史记周本纪后稷别姓姬氏后稷卒子不窋立不窋卒子鞠陶立鞠陶卒子公刘立公刘卒子庆节立国于豳庆节卒子皇仆立皇仆卒子差弗立差弗卒子毁隃立毁隃卒子公非立公非卒子髙圉立髙圉卒子亚圉立亚圉卒子公叔祖类立【索隐曰世本云大公组绀诸盭三代世表称叔类凡四名皇甫谧云公祖一名组绀诸盭字叔类号曰太公也】公叔祖类卒子古公亶父立
　　传十九章
　　祖庙天子七诸侯五大夫三适士二官师一
　　礼王制天子七庙三昭三穆与太祖之庙而七【此周制七者太祖及文王武王之祧与亲庙四太祖后稷殷则六庙契及汤与二昭二穆夏则五庙无太祖禹与二昭二穆而已】诸侯五庙二昭二穆与太祖之庙而五【太祖始封之君王者之后不为始封之君庙】大夫三庙一昭一穆与太祖之庙而三【太祖别子始爵名大传曰别子为祖谓此虽非别子始爵者亦然】士一庙【谓诸侯之中士下士名曰官师者上士二庙】庶人祭于寝【寝适寝也】
　　祭法适士二庙一坛曰考庙曰王考庙享尝乃止显考无庙官师一庙曰考庙王考无庙
　　若周之赤刀大训天球河图之属也
　　书顾命越玉五重陈宝赤刀【赤削也武王诛纣时以赤为饰】大训【三皇五帝之书训诰亦在焉文武之训亦曰大训】璧琬琰在西序大玉夷玉天球【鸣球维州之玉】河图【伏羲时龙马负图出于河一六位北二七位南三八位东四九位西五十居中者是也】在东序
　　如春行羔豚膳膏香之类
　　周礼天官宰庖人凡用禽兽【煎和之以献王】春行羔豚【行犹用也羔羊子豚豕子】膳膏香【膳治也膳膏香谓治羔豕以牛脂】夏行腒【音渠】鱐【音搜腒干雉鱐干鱼】膳膏臊【治腒鱐以犬膏】秋行犊麛【音迷　犊牛子麛鹿子】膳
　　膏腥【治犊麛以鸡膏】冬行鱻【音鲜】羽【鱻鱼也羽鴈也】膳膏羶【治鱻羽以羊脂】
　　尝秋祭也四时皆祭举其一耳
　　礼王制天子诸侯宗庙之祭春曰礿夏曰禘秋曰尝冬曰烝【此盖夏殷之祭名周则改之春曰祠夏曰礿以禘为殷祭诗小雅曰礿祠烝尝于公先王此周四时祭宗庙之名】
　　祭统凡祭有四时春祭曰礿夏祭曰禘秋祭曰尝冬祭曰烝【谓夏殷时礼也】
　　传二十章
　　家语作为政在于得人【详见后】
　　所谓皇建其有极是也
　　书洪范五皇极皇建其有极
　　饩禀稍【去声】食也
　　周礼天官宫正几其出入均其稍食
　　内宰掌书版图之法以治王内之政令均其稍食分其人民以居之【稍食吏禄廪也】
　　如周礼槀人职曰考其弓弩以下上其食是也
　　夏官槀人掌受财于职金以赍【音咨】其工弓六物为三等弩四物亦如之矢八物皆三等箙亦如之【箙盛矢器以兽皮为之】春献素秋献成书其等以飨工乗其事试【音考】其弓穹以下上其食而诛赏乃入功于司弓矢及缮人【槀读为刍槀之槀箭干谓之槀】
　　今以卤莽灭裂之学
　　庄子则阳篇长梧封人问子牢曰君为政焉勿卤莽【卤莽不用心也】治民焉勿灭裂【灭裂轻薄也】昔予为禾耕而卤莽之则其实亦卤莽而报予芸而灭裂之其实亦灭裂而报予
　　又按孔子家语亦载此章而其文尤详
　　哀公问政于孔子孔子对曰文武之政布在方防其人存则其政举其人亡则其政息天道敏生人道敏政地道敏树夫政也者犹蒲卢也待化以成故为政在于得人取人以身修道以仁仁者人也亲亲为大义者宜也尊贤为大亲亲之杀尊贤之等礼所以生也礼者政之本也是以君子不可以不修身思修身不可以不事亲思事亲不可以不知人思知人不可以不知天天下之达道有五其所以行之者三曰君臣也父子也夫妇也昆弟也朋友也五者天下之达道智仁勇三者天下之达徳也所以行之者一也或生而知之或学而知之或困而知之及其知之一也或安而行之或利而行之或勉强而行之及其成功一也公曰子之言美矣至矣寡人实固不足以成之也孔子曰好学近乎智力行近乎仁知耻近乎勇知斯三者则知所以修身知所以修身则知所以治人知所以治人则能成天下国家者矣公曰政其尽此而已乎孔子曰凡为天下国家有九经曰修身也尊贤也亲亲也敬大臣也体羣臣也重庶民也来百工也柔逺人也懐诸侯也夫修身则道立尊贤则不惑亲亲则诸父兄不怨敬大臣则不体羣臣则士之报礼重子庶民则百姓劝来百工则财用足柔逺人则四方归之懐诸侯则天下畏之公曰为之奈何孔子曰斋明盛服非礼不动所以修身也去谗逺色贱利而贵徳所以尊贤也爵其能重其禄同其好恶所以笃亲亲也官盛任使所以敬大臣也忠信重禄所以劝士也时使薄敛所以子百姓也日省月考饩禀称事所以来百工也送徃迎来嘉善而矜不能所以绥逺人也继絶世举废邦治乱持危朝聘以时厚徃而薄来所以懐诸侯也治天下国家有九经其所以行之者一也凡事豫则立不豫则废言前定则不跲【踬也】事前定则不困行前定则不疚道前定则不穷在下位不获于上民弗可得而治矣获于上有道不信于友不获于上矣信于友有道不顺于亲不信于友矣顺于亲有道反诸身不诚不顺于亲矣诚身有道不明于善不诚于身矣诚者天之道也诚之者人之道也夫诚弗勉而中不思而得从容中道圣人之所以定体也诚少者择善而固执之者也公曰子之教寡人备矣敢问行之所始孔子曰立爱自亲始教民睦也立敬自长始教民顺也教以慈睦而民贵有亲教以敬长而民贵用命民既孝于亲又顺以聴命措诸天下无所不可公曰寡人既得闻此言也惧不能果行而获罪咎
　　传二十四章二十六章
　　如执玉髙卑其容俯仰之类【见论语先进下】
　　传二十七章
　　温犹燖温之温
　　左传哀公十二年公防呉于槖臯呉子使太宰嚭请寻盟公不欲使子贡对曰盟所以周信也今呉子曰必寻盟若可寻也亦可寒也【寻温也前盟已寒更温之使热寻亦作燖】
　　杞夏之后
　　史记杞世家东楼公者夏后禹之后苖裔也【索隐曰杞国名东楼公諡号也杞今陈留雍丘县故杞国周武王封禹后为东楼公是也盖周封杞而居雍丘至春秋时杞已迁东国杞后改国号州而称淳于公故春秋桓五年经云州公如曺传曰淳于公如曺是也然杞后代又称子者以微小又僻居东夷故襄二十九年经称杞子来盟】
　　宋殷之后
　　史记宋世家微子开者【孔安国曰微畿内国名子爵也为纣卿士索隠曰按尚书防子之命篇云命防子啓代殷后今此名开者避汉景帝讳也】殷帝乙之首子而纣之庶兄也【索隠曰按尚书亦以为殷王元子而是纣之兄吕氏春秋云生防子时母犹为妾及为妃而生纣防子纣同母庶兄】
　　或问
　　经一章
　　虎狼之父子蜂蚁之君臣豺獭之报本雎鸠之有别庄子天运篇商大宰荡问仁于庄子【大宰官名商人名承字荡】庄子曰虎狼仁也曰何谓也庄子曰父子相亲何为不仁
　　化书曰蜂有君礼也【蜂有两衙应朝其主之所在众蜂为之旋绕如衙诛罚徴令絶严有君臣之义】蝼蚁之有君也一拳之宫与众处之一块之台与众临之一粒之食与众蓄之一虫之肉与众咂之一罪无疑与众戮之
　　礼月令季秋之月豺乃祭兽戮禽【豺説文狼属狗声捕兽祭天】孟春之月鱼上氷獭祭鱼【説文獭兽名水居鱼可取祭而后食】
　　雎鸠【按诗传云雎鸠水鸟一名王雎状类鳬鹥今江淮间有之生有定偶而不相乱偶常并游而不相狎故毛传以为挚而有别挚字与至通言其情意深至也】
　　书之言防怨而曰不见是图礼之言事亲而曰聴于无声视于无形
　　五子之歌一人三失怨岂在明不见是图
　　礼曲礼凡为人子者居不主奥坐不中席行不中道立不中门食飨不为槩祭祀不为尸聴于无声视于无形
　　胎防卵殈
　　礼乐记天地防【熙音反】合隂阳相得煦【许句反】妪【于句反】覆【去声】育万物然后草木茂区【古侯反】萌达羽翼奋【发也】角觡【古伯反】生【无防曰觡生出也】蛰虫昭苏【昭晓也苏醒也】羽者妪伏毛者孕鬻胎生者不防【音独防内败也】而卵生者不殈【呼閴反殈谓裂也】则乐之道归焉耳
　　庄周出怒不怒之言
　　庄子庚桑楚篇敬之而不喜侮之而不怒者唯同乎天和者为然出怒不怒则怒出于不怒矣出为无为则为出于无为矣
　　传之首章至十二章
　　汉之胡广唐之吕温栁宗元者
　　胡广【广字伯始南郡华容人也位至太傅时年八十而心力克壮性温厚谨素常逊言恭色达练事体明解朝章虽无謇直之风屡有补阙之益故京师谚曰万事不理问伯始天下中庸有胡公】吕温【温字和叔一字化光从陆质治春秋贞元末擢进士第后进户部贠外郎文藻精富一时推尚性险躁谲诡好利妄言宰相李吉甫隂事宪宗贬均州再贬道州后徙衡州】
　　栁宗元【宗元字子厚河东人少精敏絶伦为文章卓伟精致一时辈行推仰第进士博学辞科授校书郎后遭贬栁州刺史】
　　七圣皆迷
　　庄子徐无鬼章黄帝将见大隗【音嵬】乎具茨【音慈】之山方明为御昌防骖乗张若謵【伤涉反】朋马前昆阍滑【音骨】稽后车至于襄城之野七圣皆迷【七圣者方明昌防张若謵朋昆阍滑稽及黄帝也此六名皆寓言迷失具茨之道】无所问途
　　传十五章
　　孔子所以告宰予者见于祭义之篇
　　礼祭义宰我曰吾闻鬼神之名不知其所谓子曰气也者神之盛也魄也者鬼之盛也合鬼与神教之至也众生必死死必归土此之谓鬼骨肉毙于下隂为野土其气发扬于土为昭明焄蒿凄怆此百物之精也神之着也因物之精制为之极明命鬼神以为黔首则百众以畏万民以服圣人以是为未足也筑为宫室设为宗祧以别亲踈逺迩教民反古复始不忘其所由生也众之服自此故聴且速也二端既立报以二礼建设朝事燔燎羶芗见以萧光以报气也此敎众反始也荐黍稷羞肝肺首心见间以夹甒【甒瓦尊也】加以鬰鬯以报魄也教民相爱上下用情礼之至也君子反古复始不忘其所由生也是以致其敬发其情竭力从事以报其亲不敢弗尽也
　　易大传所谓精气为物游魂为变
　　系辞上原始反终故知死生之説精气为物游魂为变是故知鬼神之情状
　　书所谓徂落者亦以其升降
　　舜典二十有八载帝乃徂落【魂气升于天曰徂体魄降于地曰落】
　　传十九章
　　尸必以孙
　　礼祭统夫祭之道孙为王父尸【王父祖也】所使为尸者于祭者子行也父北面而事之所以明子事父之道也此父子之伦也
　　叔孙通之舞礼孝明之乱命
　　前汉叔孙通传【叔孙通薛人也事髙恵二帝】孝恵即位【恵帝讳盈之字曰满髙帝太子也母曰髙皇后】乃谓通曰先帝园陵寝庙羣臣莫习徙通为奉常定宗庙仪法又稍定汉诸仪法皆通所论著也恵帝为东朝长乐宫及闲徃数跸烦民廼作复道方筑武库南通奏事因请闲曰陛下何自筑复道髙帝寝衣冠月出游髙庙子孙奈何乗宗庙道上行哉恵帝惧曰急壊之通曰人主无过举今已作百姓皆知之矣愿陛下为原庙渭北衣冠月出游之益广宗庙大孝之本上乃诏有司立原庙
　　后汉明帝纪【帝讳庄字严光武第四子也母隂皇后】十八年秋八月壬子帝崩于东宫前殿年四十八遗诏无起寝庙藏主于光烈皇后更衣别室扫地而祭杅水脯糒而已过百日唯四时设奠置吏卒数人供给洒扫勿开修道敢有所兴作者以擅议宗庙法从事【前书曰擅议宗庙者弃市】
　　传二十章至二十八章
　　贾捐之所谓后宫盛色
　　前汉贾捐之传【捐之字君房贾谊之曽孙也】元帝初元元年珠崖又反发兵击之【里崖在南方海中洲居广袤可千里合十六县户二万三千余】诘问捐之捐之对其略曰至孝文皇帝闵中国未安偃武行文逸游之乐絶竒丽之赂塞郑卫之倡微矣夫后宫盛色则贤者隠处佞人用事则诤臣杜口而文帝不行
　　其或不幸而有赵髙朱异虞世基李林甫之徒焉赵髙【生而隠宫宦人也秦始皇时人二世时官至丞相恃恩専恣以私怨杀人擅利亶害指鹿为马杀二世望夷宫子婴杀之于斋宫】
　　朱异【字彦和呉郡钱塘人梁武帝时官至中领军贪财冒贿欺罔视聴所以伺候人主意不肯进贤黜陟蔑弄朝权轻作威福死赠尚书右仆射】
　　虞世基【字茂世防稽余姚人隋炀帝朝官至金紫光禄大夫参掌朝政鬻官卖狱贿赂公行金宝委积陷主令宇文化及弑逆世基亦见害】
　　李林甫【长平肃王叔良曽孙唐宗朝官至中书令封晋国公性隂宻忍诛杀排搆大臣荡覆天下固宠市权蔽欺天子耳目死赐太尉扬州大都督】
　　邹阳所谓偏聴生奸范睢所谓妒贤疾能
　　史记邹阳传邹阳者齐人也游于梁以谗见禽乃从狱中上书其略曰百里奚乞食于路缪公委之以政寗戚饭牛车下而桓公任之以国此二人者岂借宦于朝假誉于左右然后二主用之哉感于心合于行亲于胶漆昆弟不能离岂惑于众口哉故偏聴生奸独任成乱
　　范睢传范睢者魏人也【字叔相秦昭王号为应侯】説秦昭王曰且夫三代所以亡国者君専授政纵酒驰骋弋猎不聴政事其所授者妒贤嫉能御下蔽上以成其私不为主计而主不悟故失其位国
　　由基之射
　　左传成公十六年潘尫之党【党潘尫之子尫乌黄反】与养由基【由基楚善射者】蹲甲而射之【蹲聚也】彻七札焉以示王曰君有二臣如此何忧于战
　　司徒教民道艺而书居其一外史掌达书名于四方大行人之法每九歳而一谕
　　周礼地官大司徒以乡三物教万民而賔兴之三曰六艺礼乐射御书数【五礼六乐五射五御六书九数】
　　春官外史【犹今之外制即舎人之职也】掌书外令掌四方之志掌三皇五帝之书掌达书名于四方若以书使【使去声】于四方则书其令大行人主之所以抚邦国诸侯者歳徧存三歳徧頫【音眺】五歳徧省七歳属象胥谕言语协辞命九歳属瞽史谕书名【书名所以同其文故使瞽史谕之】聴声音【二者九年一次举行】









　　中庸章句或问通证
