　　钦定四库全书　　　　　经部八
　　论语意原　　　　　　　四书类
　　提要
　　【臣】等谨案论语意原四卷宋郑汝谐撰汝谐字舜举号东名处州人陈振孙书録解题云仕至吏部侍郎浙江通志云中教官科迁知信州召为攷功郎累阶徽猷阁待制振孙去汝谐世近疑通志误也是编前有自序称二程横渠杨谢诸公互相发明然后论语之义显谓诸公有功于论语则可谓论语之义备见于诸公之书则不可予于此书少而诵长而辨研精覃思以求其指归既断以已説复附以诸公之说期归于当而已又称初锓板于赣于洪始意欲以诱掖晚学失之太详辄掇其简要者复锓于池阳则汝谐此书凡再易稿亦可谓刻意研求矣书録解题载论语意原一卷不着撰人宋志因之似乎尚别有一书适与同名然振孙载诗总闻讹为三卷亦云不知撰人及核其解题则确为王质之书疑所载者即汝谐此书偶未考其名也真徳秀序称其学出于伊洛然所说颇与朱子集注异如以卫灵公问陈非不可对乃有托而行以子贱为人沈黙简重非鲁多君子不能取其君子皆足以备一解至以使民战栗为鲁哀公之语以见善如不及二节连下齐景公伯夷叔齐为一章则太奇矣然综其大致则精密者居多故徳秀称其言虽异于先儒而未尝不合义理之正朱子亦曰赣州所刋论语解乃是郑舜举侍郎者中间略看亦有好处是朱子亦不以其异已为嫌矣乾隆四十九年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀















　　钦定四库全书
　　论语意原巻一
　　宋　郑汝谐　撰
　　学而第一
　　子曰学而时习之不亦説乎有朋自逺方来不亦乐乎人不知而不愠不亦君子乎
　　此数语盖孔门入道之要故以为首章古人之学必有入处于所入处而用力焉是之谓习顔子之克己曽子之三省皆习也习曰时习非曰无时不习也当其可之谓时也譬之婴孩其始无一能焉已而学言则能言也已而学歩则能步也已而学揖逊学数与方名又皆能也每进一等则一时也其进之之时岂不大可説乎学者日知其所亡月无忘其所能其知也其能也果何物哉皆习之而有得也所説在我非外慕也在远之朋何自而来耶一气生春万物潜动水必流湿火必就燥志气之合相与涵泳于太和之中其乐顾可量哉至此则举天下之物不足昜吾之乐人之知不知于我无分毫损益也犹之八珍之美虽食焉而后知味彼不我知者盖未尝食也以其未尝食而愠其不知味岂理也哉三千之子所以依依于洙泗之上虽患难穷困不肯舍去者盖深造此境熟知此味也
　　有子曰其为人也孝弟而好犯上者鲜矣不好犯上而好作乱者未之有也
　　周衰之时天理絶灭视犯上作乱之事如蹈袵席然此其祸何自而生哉生于本心之亡也有子推本而言之曰使其孝弟乌能犯上苟不犯上乌能作乱伤之之辞也
　　君子务本本立而道生孝弟也者其为仁之本与道难名也仁可见也故先之以道又申之以仁也仁道至大孝弟乃仁中之一事尔然圣贤之教人必自近者始教之以道与仁彼不知何者为道何者为仁惟告之以孝弟皆知所自入矣孟子又虑为孝弟者无所入乃指疾徐之行以诱之其言愈近其理愈切圣贤立教之意其至矣乎
　　子曰巧言令色鲜矣仁
　　仁者人心之天也不仁者以伪灭天下刚毅木讷何以近仁其本心存也巧言令色何以鲜仁去本心逺矣圣人察其外之所以异而知其中之所存曰鲜曰近有是理也不敢必以其外而防其内也
　　曽子曰吾日三省吾身为人谋而不忠乎与朋友交而不信乎传不习乎
　　为人而谋忠乃在我交乎朋友信乃在我传业于人习乃在我凡与物接者皆以省诸身合彼已之道也执柯伐柯睨而视之犹以为逺者二之也以其成已者而成物一之也三省至矣故以一贯语之三省者用力之地一贯者悟入之时古人之学其始卒皆可攷也
　　子曰道千乗之国敬事而信节用而爱人使民以时道犹大路也谓其必出于此也
　　子曰弟子入则孝出则弟谨而信泛爱众而亲仁行有余力则以学文
　　学有本有文世之为子弟与父兄之教子弟者皆文也非本也能言则学应对之文少长则学进趋之文成童舞勺文也数与方名亦文也进而至于诵诗读书习礼阅乐无非文也文固不可不学其本则固有在矣孝弟谨信博爱亲仁所以为贤君子者者皆自此出必学乎此以其余闲之力而学文是之谓务本
　　子学曰贤贤昜色事父母能竭其力事君能致其身与朋友交言而有信虽曰未学吾必谓之学矣
　　味此数语乃诚慤笃实者之为也凡天资之美者学以进之其不美者学以化之以诚慤笃实之资而行于君臣父子朋友之间不学固不其美学焉则可进于光明盛大之域子夏之言非教人以不必学也言为学之本在是
　　子曰君子不重则不威学则不固主忠信无友不如已者过则勿惮改
　　主忠信尊徳性也择友以辅之改过以成之内外交相养之道
　　曽子曰慎终追逺民徳归厚矣
　　子禽问于子贡曰夫子至于是邦也必闻其政求之与抑与之与子贡曰夫子温良恭俭譲以得之夫子之求之也其诸异乎人之求之与
　　天理之在人心未始亡也利欲惑之则忘其初矣列国之诸侯非必人人为嵬琐为梼杌也乍见圣人盛徳之容其谁不欲与之谋其政乎惟其道大莫能容是以始虽谋之终必弃之当夫子皇皇于七十二国岂可谓无所求也哉然夫子之求非众人之求也求行吾道以泽天下尔
　　子曰父在观其志父没观其行三年无改于父之道可谓孝矣
　　观字微防也宜深味之若曰从其志述其行则不可为通训矣禹不遵治水之绩蔡仲不免于率徳改行父有争子然后不防于不义曰观其志观其行人子当以心体之虽有可改者三年居防之时未可遽改所以立万世之法
　　有子曰礼之用和为贵先王之道斯为美小大由之有所不行知和而和不以礼节之亦不可行也
　　礼之体至敬而其用贵和先王之道以斯为美事无小大皆由此道也其有所不行者以其一于和而不以礼节之是以不可行也下言亦不可行乃申言上文有所不行也
　　有子曰信近于义言可复也恭近于礼逺耻辱也因不失其亲亦可宗也
　　此一节明近似者昜以差也言贵于信行贵于恭学贵于有所因三者皆正理然不可不谨其差也信者守其必然义则权其可否信不近义则其信差矣其言不可复也恭者一于卑逊礼则称物平施恭不近礼则其恭差矣必至于自取辱也因者因于人亲者亲切也孟子之学因于子思子思之学因于曽子因而不失其亲也庄周之学因于田子方子方之学因于子夏因而失其亲也庄周之学传之而孟子之学万世可宗差与不差之间也
　　子曰君子食无求饱居无求安敏于事而慎于言就有道而正焉可谓好学也已
　　子贡曰贫而无謟富而无骄何如子曰可也未若贫而乐富而好礼者也子贡曰诗云如切如磋如琢如磨其斯之谓与子曰赐也始可与言诗已矣告诸往而知来者
　　切磋琢磨学问之事也苟非学问则所乐者何事所好者何礼此子贡能知其所自来也
　　子曰不患人之不已知患不知人也
　　为政第二
　　子曰为政以徳譬如北辰居其所而众星共之
　　居中不动而众星共之然后见北辰之尊在上无为而天下归之然后见圣人之徳以心感心坐制羣动徳之为用大矣哉
　　子曰诗三百一言以蔽之曰思无邪
　　删诗防之以此【案小尔雅蔽防也书经所用蔽字多作防觧如惟先蔽志丕蔽要囚之蔽皆防义也】
　　子曰道之以政齐之以刑民免而无耻道之以徳齐之以礼有耻且格
　　子曰吾十有五而志于学三十而立四十而不惑五十而知天命六十而耳顺七十而从心所欲不逾矩论圣人者皆曰不思而得不勉而中从容中道此成圣之事所以成圣者未有不由学以进也然人之质有上下昏明之异故其进有迟速分量之殊所以必资于学者则一也彼愚而不学者失其本心其少也昧而无知其壮也刚而多欲其老也耄而贪得终身行于血气之中泯焉而后已其有志于学者则以天理而胜人欲或有所未能胜于是有作辍焉有间防焉其上好学若顔子者人欲虽消天理虽复犹未至于从容而中也惟圣人心地明白自志学至于从心皆能次第言之至于不逾矩则与天为一无适而非天也是谓自诚而明是谓至诚无息是谓诚亦不已舍是而论生知非知圣人者也
　　孟懿子问孝子曰无违樊迟御子告之曰孟孙问孝于我我对曰无违樊迟曰何谓也子曰生事之以礼死之以礼祭之以礼孟武伯问孝子曰父母唯其疾之忧子游问孝子曰今之孝者是谓能养至于犬马皆能有养不敬何以别乎子夏问孝子曰色难有事弟子服其劳有酒食先生馔曽是以为孝乎
　　懿子僖子之子也昭公反自楚僖子以不能相礼为病乃讲学之其将死也召其大夫属懿子于孔子使事之而学礼焉懿子以孝为问答之以无违懿子不复致疑者谓夫子教之以无违其父之命而学礼也然圣人之意不止于是故以无违之防吿于樊迟使之终其身不忘其亲也亦使学者知无违之旨非谓惟父令之从也孟武伯懿子之子也彼以其父学于圣人亦从而问孝焉武伯欲圉马于成成宰公孙宿曰孟孙为成之病不圉马焉武伯怒袭成成有司使武伯鞭之懿子之卒成人奔防弗内即此观之武伯贻忧于其亲可知矣推此二事则知吿子防子夏者无非中其事亲之失也
　　子曰吾与回言终日不违如愚退而省其私亦足以发回也不愚
　　顔子见其坚髙见其前后见其所立卓尔不言之际犹有所觉问言而觧尚何俟于辨问乎
　　子曰视其所以观其所由察其所安人焉廋哉人焉廋哉
　　子曰温故而知新可以为师矣
　　至理藏于人心犹渊泉也濬之而益深导之而必逹汨之以尘土则洿溷而已故者昔之所得也新者今之所见也以昔之所得者防绎之温习之而今之所见者又日新焉在我者有所觉斯可以觉他人也
　　子曰君子不器
　　子贡问君子子曰先行其言而后从之
　　不徒言焉而践其实则君子之名从之
　　子曰君子周而不比小人比而不周
　　疑似之际必深辨之骄防和同皆此意也
　　子曰学而不思则罔思而不学则殆
　　子曰攻乎异端斯害也已
　　圣人之所辨者疑似而已若异端之于吾道如黒白如东西夫人皆知之何必攻也后世好与释老辨者葢未识圣人之心也
　　子曰由诲女知之乎知之为知之不知为不知是知也或闻而知之或见而知之闻见未为得也知之而后有得也道犹嘉肴也食焉则知其味得之闻见者皆未食也子路失之过取故告之
　　子张学干禄子曰多闻阙疑慎言其余则寡尤多见阙殆慎行其余则寡悔言寡尤行寡悔禄在其中矣耕也馁在其中耕岂期于馁哉学也禄在其中学岂期于禄哉曰在其中所以平其心也子张堂堂色庄志在务外不致详于言行之际则多闻多见秪以为累尔饮食陈于吾前必择其可食而食焉不择而食病之阶也言行非必得禄也因其问禄以是救其失焉尔
　　哀公问曰何为则民服孔子对曰举直错诸枉则民服举枉错诸直则民不服
　　季康子问使民敬忠以劝如之何子曰临之以庄则敬孝慈则忠举善而教不能则劝
　　澄源正本圣贤之事季康子何足以知此圣人之言不为人贬也
　　或谓孔子曰子奚不为政子曰书云孝乎惟孝友于兄弟施于有政是亦为政奚其为为政
　　子曰人而无信不知其可也大车无輗小车无軏其何以行之哉
　　信存于吾心至隠微也而交于天下者在是信非惟信其言也有一不诚于吾心则非信矣
　　子张问十世可知也子曰殷因于夏礼所损益可知也周因于殷礼所损益可知也其或继周者虽百世可知也
　　以十世为问问其事也百世可知者言其理也使子张能悟此理则知所问之失矣
　　子曰非其鬼而祭之謟也见义不为无勇也
　　二者之心所屈则一
　　八佾第三
　　春秋之辞有微有显有婉有直触于心者有轻重故见于辞者有浅深天之为怒也有疾风有骤雨有雷霆其为物不同其为怒则一八佾一篇无非伤权臣之僭窃痛名分之紊乱其言与春秋相表里有疾之之辞有鄙之之辞有斥之之辞有痛之之辞百世之下诵其言遡其心犹见其凛凛乎不可犯当时之乱臣贼子闻之而不知惧可见天理之絶灭也
　　孔子谓季氏八佾舞于庭是可忍也孰不可忍也天子之礼乐作于前偃然不以动其心不忍之心灭矣疾之也
　　三家者以雍彻子曰相维辟公天子穆穆奚取于三家之堂
　　是诗指天子辟公而言夫人知其不当用而三家者用之其愚甚矣直曰奚取于三家之堂斥之也
　　子曰仁而不仁如礼何人而不仁如乐何
　　仁人心也礼乐之本于人心也不仁则陵犯乖争无所不有尚何取于礼乐乎鄙之也
　　林放问礼之本子曰大哉问礼与其奢也寜俭丧与其昜也寜戚
　　礼之有本末犹之形影源流也后世忘礼之本犹遗形而求影舍源而沿流也礼之始惟俭而已圣人以其太陋也故为之宫室以文其桧巢之居为之俎豆以文其污尊之饮丧之始惟戚而已圣人虑其伤生也故节之以三日之食使之不灭性节之以三年之制示之以有终礼之文丧之节所以纳之于中也后世乃因文以为质因节而为俭以奢视俭以易视戚虽均为失中然戚与俭不失其本而奢与易则末流之也
　　子曰夷狄之有君不如诸夏之亡也
　　诸夏虽有君僭窃陵犯与无同也夷狄不尔而诸夏乃尔伤之也
　　季氏旅于防山子谓冉有曰女弗能救与对曰不能子曰呜呼曽谓防山不如林放乎
　　以知礼之事归之鬼神言在人者见闻习熟皆无足责矣所以深罪冉有也
　　子曰君子无所争必也射乎揖譲而升下而饮其争也君子
　　子夏问曰巧笑倩兮美目盼兮素以为绚兮何谓也子曰绘事后素曰礼后乎子曰予者啇也始可与言诗已矣
　　绚饰也素质也夫有容者皆可为绚饰何以笑之倩目之盼有此素质者而后可为之此子夏之所疑也葢绘画之事以素为先有质而后有文文未有能胜其质者有事君之诚斯可言朝见防同之礼有事亲之诚斯可言温凊定省之礼礼非为可后也所以为礼者固有其本也忠信之人可以学礼之言葢于此
　　子曰夏礼吾能言之不足徴也殷礼吾能言之宋不足徴也文献不足故也足则吾能徴之矣子曰禘自既灌而往者吾不欲观之矣或问禘之説子曰不知也知其説者之于天下也其如示诸斯乎指其掌祭如在祭神如神在
　　夏之后宋啇之后鲁周之后宋亡夏啇之礼以无文献可证也若鲁则不然以文则有典籍以献则有夫子鲁之君臣莫之攷证何也夫子意不在宋托宋以见其意特于鲁则微其辞尔禘大祭也灌祭之始也自灌以往不欲观始末皆失也或人闻之乃以禘为问圣人言之则未免于非鲁故曰不知也终于不言则其义不明故又曰知其説者之于天下也其如示诸斯乎祭如在祭神如神在即灌而不荐之义此深告以禘之説也
　　子曰吾不与祭如不祭
　　再加以子曰与上文意不相属因论祭而类于此
　　王孙贾问曰与其媚于奥寜媚于灶何谓也子曰不然获罪于天无所祷也
　　奥者室之西南隅灶者五祀之一祭五祀者必先祭于其所而后迎尸而祭于奥奥有常尊不若灶为亲近故托祭以为讽圣人亦因祭而对以无所祷也观其辞则正而不迫玩其意则凛然而不可犯虽杂于他书之中亦识其为圣人之言也
　　子曰周监于二代郁郁乎文哉吾从周
　　从周者从文武周公之法度也从先进者不以文灭质也
　　子入太庙每事问或曰孰谓鄹人之子知礼乎入太庙每事问子闻之曰是礼也
　　子曰射不主皮为力不同科古之道也
　　射不主皮乡射礼之言也夫子释之曰所以不主皮者为其力之不同科科等也主皮贯革也不以力强人此古者忠厚之道故思之
　　子贡欲去告朔之饩羊子曰赐也尔爱其羊我爱其礼説者谓自鲁文公不视朔惟用饩羊故子贡欲去之此未之深考也春秋书文公四不视朔皆以疾也使视朔之礼因文公而废则当书不视朔如书献六羽税之类特书四不视朔是余月犹视朔也古者天子以季冬颁来嵗十二月之朔于诸侯藏于祖庙每朔则以特羊告庙请而行之子贡之意谓四时各有祭庙之礼请朔于庙告焉可也不必用饩羊也夫子之意若曰夫礼有其举之莫敢废也告朔用羊其来已久鲁之君臣方其日怠于礼去一饩羊未害也彼谓先王之礼皆可随时而废废之不已将至于泯灭矣是所爱者一羊而于礼则无所爱也识虑之逺近于此可见矣
　　子曰事君尽礼人以为謟也
　　夫子尽礼于其君孟子乃谓用上敬下谓之尊贤孔孟非固为异也孔子尊君孟子尊道孔子之道固尊也不自尊而尊君所以励犯分之臣然不失其为尊道也孟子之道人未之尊也藐其君而自尊所以励枉已之臣亦无害于尊君也
　　定公问君使臣臣事君如之何孔子对曰君使臣以礼臣事君以忠
　　夫子言君使臣臣事君各欲尽其道而已至孟子乃有土芥犬马国人宼雠之喻夫子之时君臣之失道犹未沦胥也至孟子之时君臣直以利合遂相与为施报矣虽然父虽不父子不可以不子君虽不君臣不可以不臣孟子之言固有所激然圣贤之分可见于此
　　子曰关雎乐而不滛哀而不伤
　　未得窈窕则哀之其哀有所止故不伤既得淑女则乐之其乐有所止故不滛出于闺门者其情若此形于家邦者宜其有驺虞之化
　　哀分问社于宰我宰我对曰夏后氏以松殷人以栢周人以栗曰使民战栗子闻之曰成事不説遂事不諌既徃不咎
　　丧国之社则屋之故国存则社存国亡则社亡凡言国之存亡者必曰社稷云夏之社以松啇之社以栢周之社以栗是三木者至坚且久三代以是示社稷久存之义且使后世知所持循保守也哀公心存残忍以栗为使民战栗宰我闻之而不复辨是以责之曰汝欲成遂其残忍之事故不説不諌乎汝以失之于既往而不复咎之乎不能随事正救之宰我之失也
　　子曰管仲之器小哉或曰管仲俭乎曰管氏有三归官事不摄焉得俭然则管仲知礼乎曰邦君树塞门管仲亦树塞门邦君为两君之好有反坫管氏亦有反坫管氏而知礼孰不知礼
　　诸侯僭天子大夫僭诸侯必有无君之心而后动于恶管仲方以礼与信正桓公其肯为是乎此必齐桓公以仲有大功而赐以邦君之礼举国之人皆以为仲所当得仲亦偃然受之不以为过所以特明其器之小也
　　子语鲁太师乐曰乐其可知也始作翕如也从之纯如也皦如也绎如也以成
　　仪封人请见曰君子之至于斯也吾未尝不得见也从者见之出曰二三子何患于丧乎天下之无道也久矣天将以夫子为木铎
　　子谓韶尽美矣又尽善也谓武尽美矣未尽善也称夷齐以为贤叹武乐而未尽善所以深明武王不得已之心而存君臣之大义
　　子曰居上不寛为礼不敬临丧不哀吾何以观之哉刑政法度修矣不寛非所以涖下威仪文物备矣不敬非所以为礼棺椁衣衾美矣不哀非所以居丧寛也敬也哀也皆内心之发也凡不出于内心其末不足观也
　　里仁第四
　　子曰里仁为美择不处仁焉得知
　　圣人于仁智常析而言之至论不能处仁者则以为不智然则以多知为智而未尝知仁非圣人所谓智也里居也
　　子曰不仁者不可以久处约不可以长处乐仁者安仁知者利仁
　　子曰唯仁者能好人能恶人子曰苟志于仁矣无恶也既曰能好能恶又曰无恶盖以是反覆明仁人之心也志于仁者无一念不存乎仁其视万物同为一体体有贵贱皆天理也世岂有好耳目而恶足髀者哉无名之指屈则求信非以其屈而忽之也民之秉彜与我无间不仁而防其良心矜之而已虽谓之无恶可也曰能好恶人所以明性情之正曰无恶也所以明体物之心言虽不同其归则一
　　子曰富与贵是人之所欲也不以其道得之不处也贫与贱是人之所恶也不以其道得之不去也
　　説者谓有得富贵之道有得贫贱之道非也圣人尝言得矣曰见得思义曰戒之在得曰先事后得得之为言谓于利有也两言不以其道得之无一意唯曰富贵固人之所欲不以其道而有得焉得则可富贵矣然君子不处此富贵也贫贱固人之所恶不以其道而有得焉则不贫贱矣然君子不去此贫贱也以富贵贫贱反覆见意欲人人知此理是以互言之也
　　君子去仁恶乎成名君子无终日之间违仁造次必于是颠沛必于是
　　子曰我未见好仁者恶不仁者好仁者无以尚之恶不仁者其为仁矣不使不仁者加乎其身有能一日用其力于仁矣乎我未见力不足者盖有之矣我未之见也仁则公不仁则私公者天理者人欲夫子言仁每每以好恶为言盖人欲之莫甚于好恶也同乎已者好之异乎已者恶之事适于吾心则好之拂于吾心者则恶之好恶百出无非行于人欲之中人欲之胜天理之灭也人皆曰好仁私情乱之故所好者未必仁人皆曰恶不仁私情乱之故所恶者未必不仁如使所好者诚仁不可以有加矣所恶者诚不仁则不善者不能亲其身矣惟其所好非所好所恶非所恶是以终其身不至于仁宜圣人叹其未之见也
　　子曰人之过也各于其党观过斯知仁矣
　　仁人心也不见此心者偏党蔽之也
　　子曰朝闻道夕死可矣
　　道无古今无存亡觉此则死生之变犹夜旦也
　　子曰士志于道而耻恶衣恶食者未足与议也
　　子曰君子之于天下也无适也无莫也义之与比子曰君子懐徳小人懐土君子懐刑小人懐惠
　　上有徳则礼义明教化行固君子之所安也上有刑则善有所怙恶有所惧亦君子之所安也小人则不然有土以居之则苟安重迁徳则非其所知也有恵以私之则乐其所养刑则非其所利也君子小人识虑之逺近用心之公私于此分矣当时之君既无徳政又无刑章何以懐君子争城争地民不得一日安其居重征厚敛未尝有以恵其下又无以懐小人矣君子小人皆失其所是以微示伤叹之意
　　子曰放于利而行多怨
　　子曰能以礼譲为国乎何有不能以礼譲为国如礼何子曰不患无位患所以立不患莫已知求为可知也子曰参乎吾道一以贯之曽子曰唯子出门人问曰何谓也曽子曰夫子之道忠恕而已矣
　　一贯之道物我同归自本根而为枝叶为华实人见其异未尝不一也圣人之道自尽已之性至于尽人之性尽人之性至于尽物之性尽物之性至于赞天地之化育乌有二致哉曽子之于三省用力既到所造亦深矣夫子知其可以语此故呼以告之告而无疑辞闻之而不复致诘以水投水泯然无间此孔门之心学也程氏曰忠者体恕者用谢氏曰忠譬则流而不息恕譬则万物散殊或谓曽子姑以忠恕语门人者此不识忠恕也
　　子曰君子喻于义小人喻于利
　　子曰见贤思齐焉见不贤而内自省也
　　子曰事父母几諌见志不从又敬不违劳而不怨子曰父母在不逺逰逰必有方
　　子曰三年无改于父之道可谓孝矣
　　子曰父母之年不可不知也一则以喜一则以惧子曰古者言之不出耻躬之不逮也
　　子曰以约失之者鲜矣
　　约非止于不防侈也凡为学修身处事应物之理裁之使近于本而不至于放荡虽未合于中其失亦鲜
　　子曰君子欲讷于言而敏于行
　　子曰徳不孤必有邻
　　谓之独行无徒者必非可传可继之行徳者人心所同然安有徳立而无亲近之者乎敬以直内义以方外必以其类应也
　　子游曰事君数斯辱矣朋友数斯疎矣
　　公冶长第五
　　子谓公冶长可妻也虽在缧絏之中非其罪也以其子妻之子谓南容邦有道不废邦无道免于刑戮以其兄之子妻之
　　在缧絏之中而非其罪寡过之人也邦无道免于形戮保身之人也以女妻人所取者如此而已亦足以见圣人不求备之心
　　子谓子贱君子哉若人鲁无君子者斯焉取斯
　　释者谓子贱之贤非得鲁之君子薫染渐渍安取其为君子夫舍其人之善而不称乃归于他人之渐染非圣人忠厚之言葢子贱之为人必沈厚简黙不祈人之知者自非鲁之君子孰能取其为君子也观子贱之为宰不下堂弹琴而化则其气象可知使其生于他邦与谋臣説士混然而竝处则子贱之贤亦无以自见于世矣
　　子贡问曰赐也何如子曰女器也曰何器也曰瑚琏也顔闵以下惟子贡晚年为有所得识夫子性与天道于文章之中知夫子之得邦家立之斯立此非尝试之言有所觉也一旦自以何如为问必其心境昭明以其所以日改月化者就圣人求质之尔许之以器器者成材之称也器有大小有贵贱瑚琏乃清庙可贵之器也
　　或曰雍也仁而不佞子曰焉用佞御人以口给屡憎于人不知其仁焉用佞
　　子使漆雕开仕对曰吾斯之未能信子説
　　子曰道不行乘桴浮于海从我者其由与子路闻之喜子曰由也好勇过我无所取材
　　圣人于羣弟子所得之处时发其机而叩击之警防之彼确然自信者必不惑于圣人之言若漆雕开未之能信是也子路闻乗桴浮海之言跃然而喜是堕于转徙之中矣曰无所取村所以深中其病
　　孟武伯问子路仁乎子曰不知也又问子曰由也千乘之国可使治其赋也不知其仁也求也何如子曰求也千室之邑百乘之家可使为之宰也不知其仁也赤也何如子曰赤也束带立于朝可使与宾客言也不知其仁也
　　子谓子贡曰女与囘也孰愈对曰赐也何敢望回回也闻一以知十赐也闻一以知二子曰弗如也吾与女弗如也
　　圣人拟人必以其伦以囘也孰愈为问可见赐之所得已奔轶于顔子之后矣二子之优劣圣人岂不知之必使赐自言者欲见赐之觉与未觉也闻一知十因始而知终也闻一知二因此而知彼也赐非特自知亦深知顔子之蕴故曰吾与女弗如也使为臆度之説必有以警之而亦弗与之矣
　　宰予昼寝子曰朽木不可雕也粪土之墙不可杇也于予与何诛子曰始吾于人也听其言而信其行今吾于人也听其言而观其行于予与改是
　　裂眦之怒异乎嘻笑责之严所以诲之切不可谓诛絶之也
　　子曰吾未见刚者或对曰申枨子曰枨也欲焉得刚子贡曰吾不欲人之加诸我也吾亦欲无加诸人子曰赐也非尔所及也
　　其言则是其用力则未到故激而进之
　　子贡曰夫子之文章可得而闻也夫子之言性与天道不可得而闻也
　　性与天道至难言也夫子寓之于文章之中惟子贡能闻之至孟子则谆谆然言性善言天道夫子示人以其端欲学者至于自得孟子阐其秘以示人欲天下皆可知夫子之设教元气也雨露所滋万物自遂孟子之设教生物也既栽培之又灌溉之孔孟之心则一所以为圣贤者固有分量也
　　子路有闻未之能行唯恐有闻
　　闻而必行犹饥而必食既食矣惟恐美味至于吾前而食之不逮不几于贪乎
　　子贡问曰孔文子何以谓之文也子曰敏而好学不耻下问是以谓之文也
　　子谓子产有君子之道四焉其行已也恭其事上也敬其养民也恵其使民也义
　　子曰晏平仲善与人交久而敬之
　　子曰臧文仲居蔡山节藻税何如其知也
　　横渠曰山节藻棁为藏之室与祀爰居之义同归于不智矣
　　子张问曰令尹子文三仕为令尹无喜色三已之无愠色旧令尹之政必以告新令尹何如子曰忠矣曰仁矣乎曰未知焉得仁
　　崔子弑齐君陈文子有马十乘弃而违之至于他邦则曰犹吾大夫崔子也违之之一邦则又曰犹吾大夫崔子也违之何如子曰清矣曰仁矣乎曰未知焉得仁季文子三思而后行子闻之曰再斯可矣
　　观文子言备预不虞古之善教想其临事之际必虑而后行故人以三思称之然天下之理不出于善恶利害是非得失之两途思此而复思彼其去取从违可坐判矣再思而加以三思则两者纷乱私情或复生也文子以臧文仲事君之礼奉以周旋终不纳莒仆之奸必思而后行也宣公之立实篡也文子为之纳赂于齐以请防岂未之思与大抵圣人无思感而遂通贤人谨思之力行之如其中无所见且无所守虽多思也奚益曰再斯可矣有不尽之深意
　　子曰寗武子邦有道则知邦无道则愚其知可及也其愚不可及也
　　智而用智智者能之智而用愚非智也几于道也寗武子事衞成公公出奔武子盟国人而复之既而为卫侯争讼于晋晋以武子为忠而免之卒囚卫侯武子职纳槖饘焉成公无道之君也武子事之而不去而又与之周旋于患难之中武子之愚固非尸位避事而窃君之禄也亦非忘君徇身而轻去其国也想其深见逺识行之以无事处之以沈晦虽仕无道之邦亦可以自免后世窃此説而为身谋者非寗武子之愚也
　　子在陈曰归与归与吾党之小子狂简斐然成章不知所以裁之
　　匡人之难则曰文不在兹乎在陈之厄则念斐然成章系辞曰作昜者其有忧患乎不独昜也圣人明忧患与故且知道之不可复行于世也是以述作之心生焉
　　子曰伯夷叔齐不念旧恶怨是用希
　　子贡问夷齐曰怨乎又曰怨是用希每以怨而疑夷齐何也夷齐之父舍长而立少遂使少长俱不立不足于父子之间也二人俱出奔而舍其宗祊不足于兄弟之间也纣为无道辟于北海之濵武王之兴未免叩马而諌不足于君臣之间也不容于国不容于斯世饿于首阳采薇而食凡世之所谓不堪处者夷齐皆甘心矣疑其必有怨也惟夫子洞见其心称之以求仁而得仁夫仁者之念无非天理恶事经于吾心恶人见于吾前如晛消雪未尝凝留夫何怨之有哉
　　子曰孰谓微生髙直或乞醯焉乞诸其邻而与之或谓微生髙委曲以遂其直非失之于径情直行以是取之非也直者真情也直情之中不应有伪所谓委曲者犹水之避碍也苟非有碍何避之有使当时有以急难告微生髙者髙不委曲以应之则为固而不通矣乞醯细故也有无可以情告而乃乞诸邻以与之是为伪以悦人也推此心以徃凡可委曲为伪者皆为之矣圣人于其微者察之知微生髙之非直也
　　子曰巧言令色足恭左丘明耻之丘亦耻之匿怨而友其人左丘明耻之丘亦耻之
　　顔渊季路侍子曰盍各言尔志子路曰愿车马衣轻裘与朋友共敝之而无憾顔渊曰愿无伐善无施劳子路曰愿闻子之志子曰老者安之朋友信之少者懐之子曰已矣乎吾未见能见其过而内自讼者也
　　子曰十室之邑必有忠信如丘者焉不如丘之好学也








　　论语意原卷一
　　钦定四库全书
　　论语意原巻二
　　宋　郑汝谐　撰
　　雍也第六
　　子曰雍也可使南面仲弓问子桑伯子子曰可也简仲弓曰居敬而行简以临其民不亦可乎居简而行简无乃太简乎子曰雍之言然
　　雍闻可使南面之言即以子桑伯子为问子桑伯子之为人必雍平日之所喜者夫子言其为可也简仲因是而悟伯子之简失于不敬也观家语载伯子不衣冠而处其不足于敬可知矣雍之言然非特言中于理而亦深中伯子之失也
　　哀公问弟子孰为好学孔子对曰有顔回者好学不迁怒不贰过不幸短命死矣今也则亡未闻好学者也转徙之谓迁参错之谓贰贰非再也非副也犹黑白间杂而不精纯也凡人之怒其发也勃然志气惑乱未有不转徙者至其昧于自知也善念恶念未有不参错者顔子人欲既去天理自明不能无怒也因物而怒循理而止犹水之激也激之者已其寂然者自若是谓不迁怒有一毫不纯于天理者即过也其过未尝不知知之未尝复行犹玉之污也污之者去其莹然者自若是谓不贰过好学如此异于后之好学是以惜之
　　子华使于齐冉子爲其母请粟子曰与之釜请益曰与之庾冉子与之粟五秉子曰赤之适齐也乘肥马衣轻裘吾闻之也君子周急不继富原思为之宰与之粟九百辞子曰毋以与尔隣里乡党乎
　　子谓仲弓曰犂牛之子骍且角虽欲勿用山川其舎诸或谓仲弓之父必有不善之行非也圣人不因美其子而斥其父也横渠曰犂牛之子虽无全纯然使其色骍且角纵不为大祀所取次祀小祀终必取之矣言大者苟立人所不弃也
　　子曰回也其心三月不违仁其余则日月至焉而己矣仁天理也三月久也久而不违亦有时而违乎顔子守之也非化之也一念不纯于天理乃违乎仁虽违也能复之于初也故曰不贰过其余则或日月至焉人欲去而复生天理存而复失一出一入所以异于顔子
　　季康子问仲由可使从政也与子曰由也果于从政乎何有曰赐也可使从政也与曰赐也达于从政乎何有曰求也可使从政也与曰求也艺于从政乎何有季氏使闵子骞为费宰闵子骞曰善爲我辞焉如有复我者则吾必在汶上矣
　　孔门惟顔闵终于不仕葢磨而不磷涅而不缁未能进于圣人之地顔闵实兢兢于此也其他不足以语此
　　伯牛有疾子问之自牖执其手曰亡之命矣夫斯人也而有斯疾也斯人也而有斯疾也
　　子曰贤哉回也一箪食一瓢饮在陋巷人不堪其忧回也不改其乐贤哉回也
　　人欲浄尽天理浑融而又见其高坚前后见其所立卓尔其未得也企慕焉其既得也跃跃焉举天下之乐孰有大于此者乐字固当玩味程子又曰其字当玩味自有深意然则不改字尤当玩味也凡可改者皆非其至也皆非我有也既至而为我有非不可改也亦自不容改也
　　冉求曰非不説子之道力不足也子曰力不足者中道而废今女画
　　废谓已于此也画犹画为限界非无余地不能辟而充之也
　　子谓子夏曰女为君子儒无爲小人儒
　　子防爲武城宰子曰女得人焉尔乎曰有澹台灭明者行不由径非公事未尝至于偃之室也
　　杨氏曰后世不由径人必以为迂不至其室人必以爲简非孔氏之徒其谁知而取之
　　子曰孟之反不伐奔而殿将入门策其马曰非敢后也马不进也
　　子曰不有祝鮀之佞而有宋朝之美难乎免于今之世矣
　　此言専为卫灵公发其事可考也定之四年刘文公合诸侯卫大夫言于灵公曰防同难其使祝鮀从鮀辞焉不刘文公欲以蔡先卫鮀説苌凡数百言歴数卫之先康叔有徳于周室不能夺卒言于文公而长卫侯其维持卫国鮀实有力焉宋公子朝与灵公夫人南子宣淫灵公为南子召宋朝会于洮太子蒯瞆闻野人之歌羞之将杀南子不克出奔然则灵公之无道不得祝鮀之佞才而有宋朝之美色安能自免于斯世也
　　子曰谁能出不由戸何莫由斯道也
　　子曰质胜文则野文胜质则史文质彬彬然后君子子曰人之生也直罔之生也幸而免
　　横渠曰生理直顺则吉凶莫非正也不直其生者非幸福于回则免难于苟也
　　子曰知之者不如好之者好之者不如乐之者
　　子曰中人以上可以语上也中人以下不可以语上也樊迟问知子曰务民之义敬鬼神而逺之可谓知矣问仁曰仁者先难而后获可谓仁矣
　　告樊迟之言前后若出一意迟之失在于务功利而欲速也智非多知之谓在人之义知所先务敬共鬼神不惑不谄智之事也仁非可以袭而取之也先其所难以去其私后其所不计其效仁之事也以此而尽仁智不可亦不能舍此以求仁智也
　　子曰知者乐水仁者乐山知者动仁者静知者乐仁者寿
　　乐者心与之契也欲学者识仁智之体故以是形容之
　　子曰齐一变至于鲁鲁一变至于道
　　子曰觚不觚觚哉觚哉
　　宰我问曰仁者虽告之曰井有仁焉其后之也子曰何为其然也君子可逝也不可陷也可欺也不可罔也子曰君子博学于文约之以礼亦可以弗畔矣夫子见南子子路不説夫子矢之曰予所否者天厌之天厌之
　　圣人出处非诸弟子所能尽识佛公山弗扰皆畔臣也召子皆欲往而卒不往夫子于卫灵公爲际可之仕虽仕于其国有见小君之礼南子宣淫人所不齿果可见乎三者皆子路之所疑夫子所以告子路者亦皆异其辞于公山拂扰则曰吾其为东周乎于佛肸则曰吾岂匏也哉东周岂公山弗扰所能爲匏岂所以为圣人之况当时欲往之意初不如是然难以语子路姑告之以其端尔惟见南子则曰矢之葢直以心之精防而告之也夫有道则存无道则亡天之道也灵公南子相与为无道而天未厌絶之予其敢厌絶之乎予之所不可者与天同心也然惟圣人可以为此诸弟子则不可爲矣
　　子曰中庸之为徳也其至矣乎民鲜乆矣
　　子贡曰如有博施于民而能济众何如可谓仁乎子曰何事于仁必也圣乎尧舜其犹病诸夫仁者已欲立而立人已欲达而达人能近取譬可谓仁之方也已博施济众乃仁之功用非仁之本体以功用为仁是事于仁也若事于仁必也如圣人乎虽尧舜亦以为病也尧舜何病于此也天下饥尧舜能人人食之乎天下寒尧舜能人人衣之乎亲亲而仁民仁民而爱物尧舜能以亲亲者施之于民以仁民者施之于物乎是皆不能尧舜安得不以为病也何谓仁反而求之吾心推而及于天下能以己之所欲求人之所欲此仁之方也圣人能指其方以教人所谓逺者大者存乎其人之自得尔何事于仁当为断句必也圣乎当属下文之意
　　述而第七
　　子曰述而不作信而好古窃比于我老彭
　　子曰黙而识之学而不厌诲人不倦何有于我哉子曰徳之不修学之不讲闻义不能徙不善不能改是吾忧也
　　子之燕居申申如也夭夭如也
　　子曰甚矣吾衰也久矣吾不复梦见周公
　　时非文武之时其不可爲周公之事业亦明矣然天生圣人以善斯世必以为不可为而忘其忧天下之心非所谓吉凶与民同患也一身之有疾谓其不可疗举药石饮食而废之非人情也圣人视天下犹吾一身天下不得其所吾身之疾也其欲行道之心虽梦寐不忘焉及其既衰付之于无如之何尔程子曰存道者心无老少之异行道者身老则衰矣
　　子曰志于道据于徳依于仁游于艺
　　子曰自行束脩以上吾未尝无诲焉
　　子曰不愤不啓不悱不发举一隅不以三隅反则不复也
　　子食于有丧者之侧未尝饱也子于是日哭则不歌子谓顔渊曰用之则行舍之则藏惟我与尔有是夫子路曰子行三军则谁与子曰暴虎冯河死而无悔者吾不与也必也临事而惧好谋而成者也
　　子曰富而可求也虽执鞭之士吾亦为之如不可求从吾所好
　　圣人之教人未尝数数然也独于贫贱富贵则申言之明告之至道无味富贵可欲鲜有不惑于此者告之以不必求容有不信告之以必不可求则其心安矣先儒谓高垣墉以御盗不若开门发箧示之以无所有也
　　子之所慎齐战疾
　　子在齐闻韶三月不知肉味曰不图爲乐之至于斯也陈舜之后也为之后者得用先代之乐故舜之乐在陈自陈敬仲奔齐其子孙卒簒齐而有之是以韶乐作于齐夫以揖逊之乐而作于僭窃之国岂不大可痛惜乎是宜三月之久不知肉味也不图为乐之至于斯斯此也指陈氏之僭言之也
　　冉有曰夫子爲卫君乎子贡曰诺吾将问之入曰伯夷叔齐何人也曰古之贤人也曰怨乎曰求仁而得仁又何怨出曰夫子不爲也
　　子贡之问非止以夷齐之逊欲卜卫君之争葢卫国之事与孤竹君之事可以此类而明也孤竹君欲立叔齐叔齐以伯夷为长而逊之伯夷以非父命也而逃之二人俱不立国人立其中子使当时无中子可立则二子必不使宗国絶嗣也苟中国有主二子可以各行其志矣蒯瞆欲杀南子不克而出奔灵公谓公子郢曰将立汝公卒夫子命郢爲太子曰君命也郢辞焉卫人立辄晋纳蒯辄辄拒之冉有谓蒯瞆得罪于父不当复入辄嫡孙也宜立未知拒之是否故问焉夫辄之立非灵公命也有公子郢在足以君其国辄当委其国而逃若卫人拒蒯瞆而不纳则必立公子郢辄可以全父子之分矣诿曰吾国不可无主吾父不可复见先君于庙而乃据其国以抗其父其得罪于夷齐也大矣夷齐之奔饿死不恤一则存君父之命一则念天伦之叙此求仁而得仁也子贡以其穷也而疑其怨夫仁者之心循乎天理天理所安何怨之有以夷齐之穷犹不怨辄之去国非至于夷齐之穷也何爲而不去哉夫子之不爲卫君即此可知矣
　　子曰饭疏食饮水曲肱而枕之乐亦在其中矣不义而富且贵于我如浮云
　　使他人言之必曰不义之富贵如粪秽如涂炭若将浼我不可一朝居也圣人惟曰于我如浮云不义者如此义者可知素富贵行乎富贵未尝与之立敌也
　　子曰加我数年五十以学易可以无大过矣
　　史记载孔子以哀公十一年反鲁成六艺晚而喜易序彖系象説卦文言读易韦编三絶曰假我数年若是我于易彬彬矣是时夫子年几七十矣乃知加当作假五十字必误也阙之以俟来者
　　子所雅言诗书执礼皆雅言也
　　叶公问孔子于子路子路不对子曰女奚不曰其为人也发愤忘食乐以忘忧不知老之将至云尔
　　子曰我非生而知之者好古敏以求之者也
　　子不语怪力乱神
　　神怪之事容或有之存而不论也力则不足言乱则不忍言
　　子曰三人行必有我师焉择其善者而从之其不善者而改之
　　善不善在彼我得之而省察焉皆我师也故曰他山之石可以攻玉
　　子曰天生徳于予桓魋其如予何
　　子曰二三子以我爲隠乎吾无隠乎尔吾无行而不与二三子者是丘也
　　子以四教文行忠信
　　子曰圣人吾不得而见之矣得见君子者斯可矣子曰善人吾不得而见之矣得见有恒者斯可矣亡而为有虚而为盈约而爲泰难乎有恒矣
　　由有常以至善人善人者有善之可名也由善人以至君子君子者兼众善以成名也由君子以至圣人圣人者大而能化也虽有差等然皆自有常以进故有常者入道之门也以亡为有以虚为实以不足爲泰其心已自满矣自满者必中道而画安能有常乎不得其上者而与之故思其次次可为上也患不进尔
　　子钓而不纲弋不射宿
　　子曰葢有不知而作之者我无是也多闻择其善者而从之多见而识之知之次也
　　互乡难与言童子见门人惑子曰与其进也不与其退也唯何甚人洁已以进与其洁也不保其往也
　　唯何甚亦曰不爲已甚尔疑其文有阙误也
　　子曰仁逺乎哉我欲仁斯仁至矣
　　陈司败问昭公知礼乎孔子曰知礼孔子退揖巫马期而进之曰吾闻君子不党君子亦党乎君取于吴爲同姓谓之吴孟子君而知礼孰不知礼巫马期以告子曰丘也幸苟有过人必知之
　　非讳国恶而以昭公为知礼葢昭公实知礼也使其不知礼不讳娶同姓之非而谓之吴孟子矣惟其知之而故犯之此其罪爲尤甚也
　　子与人歌而善必使反之而后和之
　　子曰文莫吾犹人也躬行君子则吾未之有得
　　文莫吾犹人也举其所易者以己同乎人躬行君子则吾未之有得叹其所难者人或异于已
　　子曰若圣与仁则吾岂敢抑为之不厌诲人不倦则可谓云尔已矣公西华曰正唯弟子不能学也
　　子疾病子路请祷子曰有诸子路对曰有之诔曰祷尔于上下神只子曰丘之祷久矣
　　若曰无愧于神明而不必祷武王何所愧而周公爲之祷也若曰鬼神无祷之之理周公不必祷焉可也夫子自信周公爱君不祷者明正直之义祷之者尽拳拳之忠使子路自致其祷未必非之惟其请祷是以不许也
　　子曰奢则不逊俭则固与其不逊也宁固
　　子曰君子坦荡荡小人长戚戚
　　得失穷达付之无心荡荡曰坦无适而不荡荡也未得忧得既得忧失戚戚曰长无时而不戚戚也
　　子温而厉威而不猛恭而安
　　善画者物有生意得其神也弟子之形容夫子葢得其神矣
　　泰伯第八
　　子曰泰伯其可谓至徳也已矣三以天下譲民无得而称焉
　　至徳之爲言不可以有加也夫子称至徳者二文王也泰伯也以文王为至徳则知汤武之举非得已也以泰伯为至徳则知夷齐之逊可以疑其怨也夷齐父死之后兄弟相与舎其国而逃天下皆知二人之爲逊而亦皆知其为孤竹君之失也泰伯之逃太王尚在位也泰伯知季歴之有圣子足以大周家之业乃断髪文身示不复用又虑其以次而立仲雍也则与之俱奔使季歴之立若出于当然太王季歴皆无可议世亦不知泰伯之逊以天下非至徳而何三言逊之之笃不必泥其数天下周之所必有故不以国言皆大之之辞也
　　子曰恭而无礼则劳慎而无礼则葸勇而无礼则乱直而无礼则绞
　　君子笃于亲则民兴于仁故旧不遗则民不偷
　　先儒谓此曾子之言也脱曾子曰三字
　　曾子有疾召门弟子曰啓予足啓予手诗云战战兢兢如临深渊如履薄冰而今而后吾知免夫小子
　　曾子有疾孟敬子问之曾子言曰鸟之将死其鸣也哀人之将死其言也善君子所贵乎道者三动容貌斯逺暴慢矣正顔色斯近信矣出辞气斯逺鄙倍矣笾豆之事则有司存
　　所贵乎道其大畧可验者三曰动曰正曰出是岂无所本也所存者正所养者大一动容貌则周旋中礼而粗暴慢易自逺矣一正顔色则可亲可敬即此而可示信矣一出辞气则皆中于礼而鄙陋倍戾斯逺矣逺自逺也人亦不得以此加之也近自近也人亦以此信之也以是为政政出于身而化行矣彼器用事物之防则有司存焉
　　曾子曰以能问于不能以多问于寡有若无实若虚犯而不校昔者吾友尝从事于斯矣
　　曾子曰可以托六尺之孤可以寄百里之命临大节而不可夺也君子人与君子人也
　　曾子曰士不可以不毅任重而道逺仁以爲已任不亦重乎死而后已不亦逺乎
　　曾子之学以鲁得之鲁笃实也以笃实之资而加以三省之功及其至也可以辅防主可以行国政虽死生之际不可得而夺惟其能任此事是以能为此言也则所存者大故能任重毅则所守者固故能致逺而不毅则易变毅而不则狭隘观此数语其介如金石其重如山岳诸子未易企及也
　　子曰兴于诗立于礼成于乐
　　子曰民可使由之不可使知之
　　子曰好勇疾贫乱也人而不仁疾之已甚乱也
　　疾贫自疾也疾不仁疾人也自疾者必自为乱疾人者激之使乱疾犹人之疾病未有不为害者
　　子曰如有周公之才之美使骄且吝其余不足观也已不言周公之徳而曰之才之美葢有徳则必无骄吝之理有才美而骄吝者容或有之骄者自满其气盈吝者自是其气歉皆客气也
　　子曰三年学不至于谷不易得也
　　子曰笃信好学守死善道
　　许行陈相非不笃信曰好学则未也召忽荀息非不守死曰善道则未也
　　危邦不入乱邦不居天下有道则见无道则隠邦有贫且贱焉耻也邦无道富且贵焉耻也
　　子曰不在其位不谋其政
　　子曰师挚之始关雎之乱洋洋乎盈耳哉
　　乐之卒章曰乱自卫反鲁反时始与师摰正之故雅颂各得其所托乐师以为言其正之者实夫子也惟曰关雎以其为王化之始也
　　子曰狂而不直侗而不愿悾悾而不信吾不知之矣或过或不及犹有美质者犹金之可以镕范木之可以矫揉也其质不美是特樲瓦砾耳虽圣人无如之何狂者进取直则狂可反也侗者无知愿则侗可啓也悾悾者无能信则无能者可以诱而进也
　　子曰学如不及犹恐失之
　　子曰巍巍乎舜禹之有天下也而不与焉
　　子曰大哉尧之为君也巍巍乎唯天为大唯尧则之荡荡乎民无能名焉巍巍乎其有成功也焕乎其有文章舜有臣五人而天下治武王曰予有乱臣十人孔子曰才难不其然乎唐虞之际于斯爲盛有妇人焉九人而已
　　古有才难之语夫子释之曰舜有五人尔而能致唐虞之治周有十人尔而能成周家之业必如是然后可以言才外此不敢轻以才许之是之谓难也太姒武王之母武王亦臣之乎曰予者犹言我国家也乱本作乿古治字也
　　三分天下有其二以服事殷周之徳其可谓至徳也已矣
　　所以明武王不得已之心也
　　子曰禹吾无间然矣菲饮食而致孝乎鬼神恶衣服而致美乎黻冕卑宫室而尽力乎沟洫禹吾无间然矣禹入圣域而不优虽后世之论窃意三代之前称禹者皆以其功未必及于徳夫子于论尧舜文王之后特举禹之盛徳推明之曰以吾视禹于数圣人非有间也饮食衣服宫室皆以自奉禹一不留心焉其所尽心者乃在于宗庙朝廷之礼与夫斯民之利而已人欲消尽天理粹然其视数圣人何间之有哉
　　子罕第九
　　子罕言利与命与仁
　　亦尝言之特罕言尔易之言利以吉凶指其所入若明示以利则啓其计度之心不知命无以为君子使之心有所安若明示以命则怠其修为之志诸子之问仁皆去其爲仁之病若明示以仁则难其所入之门
　　达巷党人曰大哉孔子博学而无所成名子闻之谓门弟子曰吾何执执御乎执射乎吾执御矣
　　达巷党人虽称夫子之大谓其博学无所成名则不知其大也凡可以成名者一艺一能也体道在我由圣而神是果可名耶故防示其意曰若欲有所成名其执御乎抑执射乎二者艺之防而御之艺尤防也必执是艺如羿如王良斯可以成名矣其语若谦其意则深斥达巷党人之失也
　　子曰麻冕礼也今也纯俭吾从众拜下礼也今拜乎上泰也虽违众吾从下
　　礼有因失而损益者有以义起者有称情而立文者唯君臣之分犹天地之定位亘千万世而不可易其从下也乃从礼也其意不在纯俭举纯俭以明违众之心出于不得已也
　　子絶四毋意毋必毋固毋我
　　毋禁止之辞犹有心也子之所絶者非意必固我也絶其毋也禁止之心絶则化矣非弟子察识之精安能知之
　　子畏于匡曰文王既没文不在兹乎天之将丧斯文也后死者不得与于斯文也天之未丧斯文也匡人其如予何
　　天即夫子也夫子即天也夫子不得行其道于天下是天无意于斯世有意于斯文也
　　太宰问于子贡曰夫子圣者与何其多能也子贡曰固天纵之将圣又多能也子闻之曰太宰知我乎吾少也贱故多能鄙事君子多乎哉不多也牢曰子云吾不试故艺
　　子曰吾有知乎哉无知也有鄙夫问于我空空如也我叩其两端而竭焉
　　吾有知乎哉无知也皆语之疑辞谓吾有知耶不能以其知而予人谓吾无知也或有问焉必以告然人之问有倚于一偏者则随其偏而教之有蔽于一隅者则其蔽而达之惟鄙夫之问非偏也非蔽也直空空无所有泛焉而问也圣人不以其空空而不告亦叩击其两端无所不尽焉言近而至逺者存言粗而至精者存上下始末无不该焉是之谓两端
　　子曰凤鸟不至河不出图吾已矣夫
　　河图凤鸟出于伏羲文王之时画卦重易皆有感而作也夫子爲是言麟犹未出也西狩获麟而春秋作焉天之意也而亦无异于伏羲文王也吾已矣夫非决辞也疑辞也
　　子见齐衰者冕衣裳者与瞽者见之虽少必作过之必趋
　　顔渊喟然叹曰仰之弥高钻之弥坚瞻之在前忽焉在后夫子循循然善诱人博我以文约我以礼欲罢不能既竭吾才如有所立卓尔虽欲从之末由也已
　　不因答问何以喟然而叹斯叹也如开戸牖如披云雾如行者之至如梦者之觉葢不期叹而叹也钻仰者用力之处高坚者因用力而有见也弥高弥坚力犹未及也在前在后莫测其化也至求之夫子之教则自有序也博我以文致知以穷其理约我以礼反己以领其要由博约以进欲废而不能尽吾心力以求之然后见其所立之卓尔向之高坚前后谓其恍惚不可名也今之所立卓尔见其精微之底至也虽欲从之末由也已此未达一间也与
　　子疾病子路使门人为臣病间曰久矣哉由之行诈也无臣而为有臣吾谁欺欺天乎且予与其死于臣之手也无宁死于二三子之手乎且予纵不得大塟予死于道路乎
　　子贡曰有美玉于斯韫匵而藏诸求善贾而沽诸子曰沽之哉沽之哉我待贾者也
　　子欲居九夷或曰陋如之何子曰君子居之何陋之有东方之夷有九鲁可航而至此与乘桴浮海之义同或人疑九夷以陋然箕子封于朝鲜即九夷之种也自箕子之化行其俗知尚礼义与齐鲁无异故曰君子居之何陋之有君子指箕子言之
　　子曰吾自卫反鲁然后乐正雅颂各得其所
　　惟曰雅颂而不言国风非天子不作乐不议礼凡播之金石用之朝廷用之邦国者皆天子之雅颂而诸侯一国之风不当播之于乐是谓礼乐自天子出夫子未正乐之前郑卫之音皆杂于其间而雅颂始乱是谓礼乐自诸侯出反鲁之后始语鲁太师以乐曰各得其所惟用雅颂播之金石尔洋洋乎盈耳哉乐之正也关雎亦风也何以播之于乐周南所言皆后妃之徳又为王者之风与诸国之风不同也商之诗自正考父得之而列于颂鲁祀周公得用天子之礼乐亦列于颂诸国之风皆非自天子出郑卫之乐尤其靡者故深斥之
　　子曰出则事公卿入则事父兄丧事不敢不勉不为酒困何有于我哉
　　子在川上曰逝者如斯夫不舎昼夜
　　程子曰此道体也天运而不已水流而不息物生而不穷皆与道为体运乎昼夜未尝己也是以君子法之自强不息及其至也纯亦不已焉
　　子曰吾未见好徳如好色者也
　　子曰譬如爲山未成一篑止吾止也譬如平地虽覆一篑进吾往也
　　止曰吾止进曰吾往作辍成否岂系乎人哉特在吾一念尔一念往则九仞可成一念废则一篑不进
　　子曰语之而不惰者其回也与子谓顔渊曰惜乎吾见其进也未见其止也
　　犹行而未至于室家也既至则止矣
　　子曰苖而不秀者有矣夫秀而不实者有矣夫
　　子曰后生可畏焉知来者之不如今也四十五十而无闻焉斯亦不足畏也已
　　子曰法语之言能无从乎改之为贵巽与之言能无説乎绎之爲贵説而不绎从而不改吾末如之何也已矣子曰主忠信毋反不如已者过则勿惮改
　　子曰三军可夺帅也匹夫不可夺志也
　　可夺者所主在人不可夺者所主在我
　　子曰衣敝緼袍与衣狐貉者立而不耻者其由也与不忮不求何用不臧子路终身诵之子曰是道也何足以臧
　　子路强探力取终不见其有得也君子之于学始则必有入也入则必有得也得则日进进则不息子路闻圣人之誉已也得不忮不求之语至于诵之终其身夫不忮不求特去其私欲之害尔可以为难不可以为有得也终身诵此无复进矣尚何望其日新之功乎
　　子曰嵗寒然后知松栢之后雕也
　　子曰知者不惑仁者不忧勇者不惧
　　子曰可与共学未可与适道可与适道未可与立可与立未可与权
　　三千之子皆学于圣人得所入者葢寡未可与适道也至于可与立者数人而已数人之中顔闵为之首然卒不能为圣人之为者未可与权也权犹权衡焉使物之轻重适平而已程子曰汉儒以反经合道爲权故有权变权术之论皆非也权只是经所不及者权量轻重使之合义而已合义即道也
　　唐棣之华偏其反而岂不尔思室是逺而子曰未之思也夫何逺之有
　　诗逸章也以今常棣诗考之葢况兄弟也常棣华鄂相承故韡韡然今乃偏其反而言兄弟之情一偏遂致反乱天彛也岂不尔思未能忘其爱也室是逺而其情乖隔胥逺而难合也夫子叹之曰兄弟天伦也私欲胜而其爱亡能反吾心而思之其爱固自若也夫何逺之有哉説者以是况反经合道其失甚矣【案注疏此与上可与共学节合爲一章故此指其失也】
　　乡党第十
　　夫子尝曰吾无隠乎尔吾无行而不与二三子者是丘也诸子闻此语亦留心于夫子日用之间故一动静一言语一衣服一饮食莫不谛观而详记之诸子之为学亦可谓尽心焉尔矣虽然圣人天也动静语言饮食衣服皆天理之见也日月人知其为临照雨露人知其为沾濡雪霜人知其为凛肃虽欲绘画之形容之徒记其形似尔而天之所以为天者终莫得而见也诸子之记是书亦悉矣而诸子之所得固自有浅深也生乎千百世之后而黙识圣人于千百世之上赖有是书尔优而柔之使自求之餍而饫之使自趋之吾于是书亦然
　　孔子于乡党恂恂如也似不能言者其在宗庙朝廷便便言唯谨尔朝与下大夫言侃侃如也与上大夫言訚訚如也君在踧踖如也与与如也
　　此记乡党宗庙朝廷言语进趋之中节也
　　君召使摈色勃如也足躩如也揖所与立左右手衣前后襜如也趋进翼如也宾退必复命曰宾不顾矣此记为摈相之礼也
　　入公门鞠躬如也如不容立不中门行不履阈过位色勃如也足躩如也其言似不足者摄齐升堂鞠躬如也屏气似不息者出降一等逞顔色怡怡如也没阶趋进翼如也复其位踧踖如也
　　此记在朝之容仪也
　　执圭鞠躬如也如不胜上如揖下如授勃如战色足蹜蹜如有循享礼有容色私觌愉愉如也
　　此记聘问邻国之礼也
　　君子不以绀緅饰红紫不以爲防服当暑袗絺绤必表而出之缁衣羔裘素衣麑裘黄衣狐裘防裘长短右袂必有寝衣长一身有半狐貉之厚以居去丧无所不佩非帷裳必杀之羔裘冠不以吊吉月必朝服而朝此篇亦杂以夫子之言如君子不以绀緅饰是也绀深青齐服也緅绛色以饰练服也饰领縁也衣絺绤于里不使汗洽体也衣以覆其上谓之表所表之衣必出于絺绤之外使不至见体此皆记衣服之制也
　　齐必有明衣布齐必变食居必迁坐
　　此记齐戒之礼也
　　食不厌精脍不厌细
　　凡人之情粗粝则少食精细则属厌夫子无间于此食之精脍之细未尝属厌焉食音嗣饭也
　　食饐而餲鱼馁而肉败不食色恶不食臭恶不食失饪不食不时不食割不正不食不得其酱不食
　　周礼酱用百二十饔释云醯醢也凡鱼肉皆可为酱若不得其名不知用何物为之故亦不敢食也
　　肉虽多不使胜食气唯酒无量不及乱
　　凡人饮酒皆度饮量几何尽量则止夫子无多寡之数惟不乱耳容止稍变志气稍昬皆乱也
　　沽酒市脯不食不撤姜食不多食
　　不多食指姜言之
　　祭于公不宿肉祭肉不出三日出三日不食之矣公祭之肉不敢越宿敬君赐也家祭之肉不过三日比之公祭可以留而亦不可久也
　　食不语寝不言虽疏食菜羮祭必齐如也
　　此记饮食寝处之节也
　　席不正不坐乡人饮酒杖者出斯出矣乡人难朝服而立于阼阶问人于他邦再拜而送之康子馈药拜而受之曰丘未达不敢尝廏焚子退朝曰伤人乎不问马此杂记处已接物之诚敬也
　　君赐食必正席先尝之君赐腥必熟而荐之君赐生必畜之侍食于君君祭先饭疾君视之东首加朝服拖绅君命召不俟驾行矣入太庙每事问
　　此记事君之礼也
　　朋友死无所归曰于我殡朋友之馈虽车马非祭肉不拜
　　此记交友之义也
　　寝不尸居不容见齐哀者虽狎必变见冕者与瞽者虽防必以貌凶服者式之式负版者有盛馔必变色而作迅雷风烈必变
　　此记容貌之中节也
　　升车必正立执绥车中不内顾不疾言不亲指
　　此记升车之仪也
　　色斯举矣翔而后集曰山梁雌雉时哉时哉子路共之三嗅而作
　　雉文明之鸟也人有弋之之色则飞而去其欲集也必回翔而后下叹曰时哉时哉言其或飞或下皆得其时也嗅当作叹

　　论语意原卷二
<经部,四书类,论语意原>
　　钦定四库全书
　　论语意原巻三
　　宋　郑汝谐　撰
　　先进第十一
　　子曰先进于礼乐野人也后进于礼乐君子也如用之则吾从先进
　　曰野人曰君子盖当时之人其言如此是时文过于质人亦不知其为过也自谓前人为质朴今人为彬彬欲从先进所以矫之也
　　子曰从我于陈蔡者皆不及门也
　　陈蔡之厄诸弟子为死生患难之所怵迫多有丧其所守者是以有不及门之叹
　　徳行顔渊闵子骞冉伯牛仲弓言语宰我子贡政事冉有季路文学子游子夏
　　夫子尝有是言记言者类于此本不与上文相蒙也四科十哲后世之论非谓门人之贤止于如此或者因侍侧而及之也
　　子曰囘也非助我者也于吾言无所不说
　　子曰孝哉闵子骞人不间于其父母昆弟之言
　　人之孝或信于其家未必信于人若闵子则内外皆信之
　　南容三复白圭孔子以其兄之子妻之
　　季康子问弟子孰为好学孔子对曰有顔囘者好学不幸短命死矣今也则亡
　　顔渊死顔路请子之车以为之椁子曰才不才亦各言其子也鲤也死有棺而无椁吾不徒行以为之椁以吾从大夫之后不可徒行也
　　从大夫之后犹言在大夫之列后谦辞也
　　顔渊死子曰噫天丧予天丧予顔渊死子哭之恸从者曰子恸矣曰有恸乎非夫人之为恸而谁为
　　顔渊死门人欲厚塟之子曰不可门人厚塟之子曰囘也视予犹父也予不得视犹子也非我也夫二三子也哭之而恸情性之正也厚葬不可义理之正也顔路之于囘其属则父子也夫子之于囘其义亦父子也予不得视犹子叹厚葬非囘之意且以讥顔路也
　　季路问事鬼神子曰未能事人焉能事鬼敢问死曰未知生焉知死
　　子路欲知临祭祀交鬼神之义与夫遇患难处死之道所问亦未为过鬼神之情状死生之説于易尝言之矣乃不对子路之问何也盖夫子之设教也即显以见微未尝示人以其微也即粗以求精未尝示人以其精也祭如在祭神如神在此告人以事鬼神也朝闻道夕死可矣此告人以其死也岂子路未之闻欤抑闻之而未之思欤程子曰知生之道则知死之道尽事人之道则尽事鬼神之道死生人鬼一而二二而一者也或言夫子不告子路此所以深告之也
　　闵子侍侧訚訚如也子路行行如也冉有子贡侃侃如也子乐若由也不得其死然
　　表里之符不可掩也子乐下少一曰字戒之也刚强者死之徒由之行行固有不得其死之理然亦以人事验之孔悝专衞輙之政而由也为之臣蒯瞆在外必欲求入以由之勇不遇乱则已乱则必死矣蒯瞆刧孔悝夫子闻之曰柴也其来由也其死矣圣人之言盖验言此
　　鲁人为长府闵子骞曰仍旧贯如之何何必改作子曰夫人不言言必有中
　　昭公二十五年春秋书公孙于齐左氏载公居于长府伐季氏既而弗克如墓谋公遂奔终于干侯今鲁人为长府岂定哀之时以先君谋伐之所而再为之乎抑季氏恶昭公之所居而欲更造乎是不可得而知也若止谓伤民费财欲仍旧贯凡人皆能言之不必闵子而夫子亦不称之如是之羙也必有深意存焉不敢强为之説
　　子曰由之瑟奚为于丘之门门人不敬子路子曰由也升堂矣未入于室也
　　子贡问师与啇也孰贤子曰师也过啇也不及曰然则师愈与子曰过犹不及
　　子夏之论交曰可者与之不可者拒之子张曰于人何所不容子夏之失在于浅狭子张之失在于意广或过或不及皆非中也非中则其失均也谢氏曰杨墨之学意其源流出于二子
　　季氏富于周公而求也为之聚敛而附益之子曰非吾徒也小子鸣鼓而攻之可也
　　旅泰山不能救之不以礼事其上也用田赋不能止之不以政事其上也周公天子之宰也一陪臣之富如之则聚财于私室亦甚矣求孔门之徒也岂尝为聚敛之学哉盖学于利禄不知不可则止之义虽其主之聚敛亦为之宣力而不辞也鸣鼔攻之非特以罪冉有亦使学者知义利之别也
　　柴也愚参也鲁师也辟由也喭子曰囘也其庶乎屡空赐不受命而货殖焉亿则屡中
　　子羔执亲之丧泣血三年未尝见齿其心虽无伪必有固而不通者曾参三省吾身至于任重而道逺皆自鲁而得之子张堂堂而辟由也行行而喭辟迂而过也喭易其言也四子皆失之偏偏去则空空则无所倚着囘也其庶于此乎曰屡空犹有所未空与不逺复之意同若子贡之失在于不受命命犹夷子曰命之矣谓赐于夫子之赐命犹未能受徒聚闻见以为已得聚之多如货殖焉以其闻见而亿度亦能屡中其中也非空空然洞见至理故有时而不中也此皆极诸子之失而警悟之参之鲁赐之亿度乃初学之事一贯之理皆以语之盖二人已忌其初矣
　　子张问善人之道子曰不践迹亦不入于室子曰论笃是与君子者乎色庄者乎【案注疏此两节亦合为一章】
　　子张好为苟难而失之过故以践迹告之迹者循是以进也礼仪三百威仪三千待其人然后行若曰三百三千皆迹也欲舍是而径造其奥皆狂者之所为也色庄者不践履其实也君子者躬行而不务外也论其笃实而与之抑与君子乎抑与色庄乎言必与君子此又因子张而言也
　　子路问闻斯行诸子曰有父兄在如之何其闻斯行之冉有问闻斯行诸子曰闻斯行之公西华曰由也问闻斯行诸子曰有父兄在求也问闻斯行诸子曰闻斯行之赤也惑敢问子曰求也退故进之由也兼人故退之事已中理不暇禀命必曰有父兄在不几于固乎事有可疑不可不禀命必曰闻斯行之不几于专乎二者之对若失之偏其偏也乃所以矫二子之偏也子路不患其固而患其专冉求不患其专而患其固抑其所过勉其不及圣人之善教也
　　子畏于匡顔渊后子曰吾以女为死矣曰子在囘何敢死
　　后非相失而适在后若奔而殿所以拥防夫子而观其死生也使夫子诚害于匡人顔子亦死之乎兄弟之雠不反兵交游之雠不同国况囘之于夫子乎然谓囘何敢死则是死生不在匡人而在顔子也盖匡人之欲加害者止在夫子而不在顔子故顔子之死生得自为之所也
　　季子然问仲由冉求可谓大臣与子曰吾以子为异之问曽由与求之问所谓大臣者以道事君不可则止今由与求也可谓具臣矣曰然则从子者与子曰弑父与君亦不从也
　　子路使子羔为费宰子曰贼夫人之子子路曰有民人焉有社稷焉何必读书然后为学子曰是故恶夫侫者言足以折人之口而不足以服人之心皆侫也非徳言也
　　子路曾晳冉有公西华侍坐子曰以吾一日长乎尔毋吾以也居则曰不吾知也如或知尔则何以哉子路率尔而对曰千乗之国摄乎大国之间加之以师旅因之以饥馑由也为之比及三年可使有勇且知方也夫子哂之求尔何如对曰方六七十如五六十求也为之比及三年可使足民如其礼乐以俟君子赤尔何如对曰非曰能之愿学焉宗庙之事如会同端章甫愿为小相焉防尔何如鼓瑟希铿尔舍瑟而作对曰异乎三子者之撰子曰何伤乎亦各言其志也曰莫春者春服既成冠者五六人童子六七人浴乎沂风乎舞雩咏而归夫子喟然叹曰吾与防也三子者出曾晳后曾晳曰夫三子者之言何如子曰亦各言其志也已矣曰夫子何哂由也曰为国以礼其言不让是故哂之唯求则非邦也与安见方六七十如五六十而非邦也者唯赤则非邦也与宗庙防同非诸侯而何赤也为之小孰能为之大子路冉有公西华之言志皆言其才也才有分量用之则穷若曾晳者非无可为之才也舍是而不言而乃优游于圣门之中寓志趣于髙逺之地其气象盖帝王之世防和中人物也晳之失在狂未必尽窥圣人之阃奥然其所养与三子絶异是以深与之子路勃然矜其所长行行之见也冉求以礼乐俟君子公西赤不以为能愿学焉其言逊其气平异于由之可哂视曾晳之鼓瑟希铿尔舍瑟而作固有间矣唯求则非邦也与唯赤则非邦也与皆曾晳之问上各少一曰字安见方六七十以下宗庙会同以下皆夫子之对上亦各少一曰字
　　顔渊第十二
　　顔渊问仁子曰克己复礼为仁一日克己复礼天下归仁焉为仁由已而由人乎哉顔渊曰请问其目子曰非礼勿视非礼勿聼非礼勿言非礼勿动顔渊曰囘虽不敏请事斯语矣
　　力胜之之谓克中于理之谓礼人之一身私欲易炽惟用力克去之则无一不中乎理复者反其初也仁者吾心之天本然之徳也用力既到一日而觉则天下皆在吾仁之中矣曰克己曰由已巳虽同而由克之义异已者我也私欲生于我为仁亦在于我润下水也覆溺亦水也燔炙火也燎原亦火也润下燔炙水火之正性覆溺燎原非其正也程子曰非礼处便是私意既是私意如何得仁须是克尽已私皆归于礼方始是仁又曰顔渊问克己复礼之目夫子曰非礼勿视非礼勿聼非礼勿言非礼勿动四者身之用也由乎中而应乎外制之于外所以养其中也
　　仲弓问仁子曰出门如见大宾使民如承大祭已所不欲勿施于人在邦无怨在家无怨仲弓曰雍虽不敏请事斯语矣
　　敬以持已恕以行之亦克己复礼之异名也在邦无怨在家无怨恕之验也程子曰出门如见大宾使民如承大祭看其气象便须心广体胖动容周旅中礼惟谨独便是守之之法或问出门使民之时如此可也未出门使民之时如何曰此俨若思时也有诸中而后见于外观其出门使民之时其敬如此则未然之前敬可知矣非因出门使民而后有此敬也
　　司马牛问仁子曰仁者其言也讱曰其言也讱斯谓之仁已乎子曰为之难言之得无讱乎
　　其言之也易其蓄之也不深必不能用力于仁也程子曰虽为司马牛多言而躁故及之然圣人之言亦止此为是
　　司马牛问君子子曰君子不忧不惧曰不忧不惧斯谓之君子已乎子曰内省不疚夫何忧何惧
　　牛之兄桓魋也故多忧惧此言虽为牛设然不忧仁也不惧勇也仁且勇虽生死之变怡然处之非君子而何
　　司马牛忧曰人皆有兄弟我独亡子夏曰啇闻之矣死生有命富贵在天君子敬而无失与人恭而有礼四海之内皆兄弟也君子何患乎无兄弟也
　　死生有命富贵在天此得之所闻无可訾者曰四海之内皆兄弟也君子虽能恭敬安能使四海之内皆为兄弟乎此言几于二本学者察之
　　子张问仁子曰浸润之谮肤受之愬不行焉可谓明也已矣浸润之谮肤受之愬不行焉可谓逺也已矣形容小人之情状无若圣人之言凡谮愬者使其正言之人人皆识之矣惟其便僻侧媚入人以渐虽智者或不察也水之浸润不暴而易深肤之受垢无形而易入于此不行焉可谓明矣明不足言也可谓逺矣害正殖邢召祸产乱皆谮愬者之为也消之于未萌折之于方来非逺而何
　　子贡问政子曰足食足兵民信之矣子贡曰必不得已而去于斯三者何先曰去兵子贡曰必不得已而去于斯二者何先曰去食自古皆有死民无信不立
　　道有经有权夫子之设教经而已矣至于权一时之轻重而求通焉此则存乎人之善用其言尔兵食必不可去而视信为可去欲人以死守信也孟子论礼色之轻重嫂溺援之以手皆言权也权而合宜无害于经盖于夫子之教而求通也
　　子成曰君子质而已矣何以文为子贡曰惜乎夫子之説君子也驷不及舌文犹质也质犹文也虎豹之鞟犹犬羊之鞟
　　棘子成之言以矫当时文胜之弊子贡之言以救棘子成一偏之失质之不可以无文犹文之不可无质故曰质犹文也文犹质也必曰质而已矣何以文为则君子小人无以辨矣故曰虎豹之鞟犹犬羊之鞟鞟无文也然则夫子之从先进与子成之言奚以异乎夫子之从先进非从其野也当时之人以为野也不从后进非不从君子也当时之人自以为君子也棘子成一偏之言异乎夫子之言也质犹文也之下疑有阙文
　　哀公问于有若曰年饥用不足如之何有若对曰盍彻乎曰二吾犹不足如之何其彻也对曰百姓足君孰与不足百姓不足君孰与足
　　自初税亩已行什二之法矣年饥不足而教子彻无乃太迂乎古者民之财即上之财民之力即上之力也上无兵也以民无兵也车乗民所出也刍粟民所供也板干力役皆民所为也上能寛其赋敛则民得其生无旷土无闲民出力以供其上者必众何患其不足也不恤其困而厚取之则室家离矣田莱荒矣下无以供上而上之所取者愈悉是犹凿垣之址而培其髙以是而求足何自而能足乎善富国者务藏于民未有民富而其上贫也
　　子张问崇徳辨惑子曰主忠信徙义崇徳也爱之欲其生恶之欲其死既欲其生又欲其死是惑也诚不以富亦祗以异
　　徳者本心之正理惑者私心之妄见二者东西之相反子张之问既欲崇正理又欲去妄见其问亦切矣无乃堂堂之失于此有觉乎主忠信所守者诚实也徙义舍非从是也所存若是徳何自而不崇好恶私情也死生天命也以在我之私情妄意在人之天命其惑莫甚焉富益也诚不见其分毫之益祗以为异尔
　　齐景公问政于孔子孔子对曰君君臣臣父父子子公曰善哉信如君不君臣不臣父不父子不子虽有粟吾得而食诸
　　君君臣臣父父子子深中景公之大病也陈氏厚施而民归之齐君拥虚器尔君不君臣不臣也景公夫人生子未冠而死庶妾之子荼嬖诸大夫恐其为太子也言于公曰君之齿长矣未有太子若之何公曰二三子亦姑谋乐何忧乎无君其后阳生入齐荼见弑于陈乞父不父子不子也君臣父子皆失其道景公徒善其言终不能用此所以死之日民无得而称焉也
　　子曰片言可以折狱者其由也与子路无宿诺
　　子曰聼讼吾犹人也必也使无讼乎
　　子路囿于夫子之言者三夫子皆随其失诲之乘桴浮于海从我者其由与子路闻之而遽喜夫子诲之曰无所取材一也衣敝緼与衣狐貉者立而不耻者其由也与子路遂以不忮不求之语为终身之诵夫子诲之曰何足以臧二也片言可以折狱者其由也与子路闻之而不敢宿诺【案何晏注宿豫也恐临时多故故不敢豫诺此盖本其説】夫子诲之曰聼讼吾犹人也必也使无讼乎三也子路于力行则勇矣于自得则未也得圣人之言而不得其所以言由之谓与
　　子张问政子曰居之无倦行之以忠
　　居之无倦在我者诚行之以忠临民者信子张之色庄必未足于诚信也
　　子曰博学于文约之以礼亦可以弗畔矣夫
　　子曰君子成人之羙不成人之恶小人反是
　　视人之善犹已之善故开导诱掖以成之视人之恶犹已之有疾故规戒掩覆以止之小人盖反是也
　　季康子问政于孔子孔子对曰政者正也子帅以正孰敢不正季康子患盗问于孔子孔子对曰苟子之不欲虽赏之不窃季康子问政于孔子曰如杀无道以就有道何如孔子对曰子为政焉用杀子欲善而民善矣君子之徳风小人之徳草草上之风必偃
　　季康子三问对以子帅以正又对以苟子之不欲又对以子为政焉用杀此三子字不可不玩味也季氏专鲁乆矣凡鲁之民莫不畏其威禀其令子患不正尔子正则其谁不从子患不寡欲尔子寡欲则其谁为盗子为政何用杀也子欲善而民皆善矣鲁之民惟子是视事半于他人而功必倍之惟季氏为然也夺嫡子之位而上僭于鲁果帅以正乎富于周公而用田赋果能不欲乎无故伐邾而囚其君果能不杀而为善乎皆所以警其失也
　　子张问士何如斯可谓之达矣子曰何哉尔所谓达者子张对曰在邦必闻在家必闻子曰是闻也非达也夫达也者质直而好义察言而观色虑以下人在邦必达在家必达夫闻也者色取仁而行违居之不疑在邦必闻在家必闻
　　行而人莫不信达也名誉昭著于时闻也夫有其实者必有其名闻亦无害于达也何以深非之盖子张之所谓闻者以求名之心先之也苟惟有心于名必至务外而忘内违道以干誉非所谓达也惟能诚实而合于义知人而守之以谦则无徃而不达既达而闻随之亦无恶于闻矣此夫子意也文辞之所不及也
　　樊迟从游于舞雩之下曰敢问崇徳修慝辨惑子曰善哉问先事后得非崇徳与攻其恶无攻人之恶非修慝与一朝之忿忘其身以及其亲非惑与
　　迟急于功利能以三者为问必自觉其非矣故善之迟与冉求俱臣于季氏齐师伐鲁季孙御之冉求帅左师管周父御樊迟为右季孙曰须也弱冉有曰就用命焉师不逾沟迟请三刻逾之众从之鲁师败而奔夫不以季氏为非而事之急于得也力弱而欲用命逞其忿也即此观之则工于责人怒于责已亦迟之失也
　　樊迟问仁子曰爱人问知子曰知人樊迟未达子曰举直错诸枉能使枉者直樊迟退见子夏曰乡也吾见于夫子而问知子曰举直错诸枉能使枉者直何谓也子夏曰富哉言乎舜有天下选于众举臯陶不仁者逺矣汤有天下选于众举伊尹不仁者逺矣
　　问仁告以爱人问知告以知人其理甚明迟之未达何也迟谓仁智一体也爱人则无所择知人未免于择焉二者吾不相为用也夫子告以举直错诸枉能使枉也直迟又意夫子止言智而不及仁是以问于子夏子夏本夫子之意推明之然后迟之惑解圣人之于小人非欲絶之也化之而已殛鲧放驩兠非圣人之本心既以为难又以为畏盖未免于伤吾仁也舜选于象而举臯陶臯陶用而不仁者逺汤选于众而举伊尹伊尹用而不仁者逺逺非舜汤逺之也仁者在上不仁者自无所容其革而化也皆若逺去也选众而举贤智也举贤而使不贤者化仁也仁智异名而同归此子夏所谓富哉之言也
　　子贡问友子曰忠告而善道之不可则止毋自辱焉曾子曰君子以文防友以友辅仁
　　子路第十三
　　子路问政子曰先之劳之请益曰无倦
　　先之则民知所从劳之则民知所劝子路犹以为未足而请益焉勇之过也勇于有为其退必速故以无倦告之
　　仲弓为季氏宰问政子曰先有司赦小过举贤才曰焉知贤才而举之曰举尔所知尔所不知人其舍诸仲弓徳足以化乎人所务者在持大体而已
　　子路曰衞君待之而为政子将奚先子曰必也正名乎子路曰有是哉子之迂也奚其正子曰野哉由也君子于其所不知盖阙如也名不正则言不顺言不顺则事不成事不成则礼乐不兴礼乐不兴则刑罚不中刑罚不中则民无所措手足故君子名之必可言也言之必可行也君子于其言无所苟而已矣
　　夫子为衞国之政若何而正其名輙之立非先君之命举国以归于父可也委国而逃焉亦可也请命于天子方伯而立公子郢亦足全父子之分也今乃据国而拒其父天下岂有无父之国哉子路谓輙已为君矣安有弃其国之理故以正名为迂也夫名之不正极其至使民无所措手足子路欲舍正名而为政将立事乎兴礼乐乎清刑罚乎其名之不正是数者皆不可以为也野言其鄙也惟其智识之鄙故于其所不知不能阙疑而为是苟且之言也言之苟则无所不苟子路事輙不去卒罹其难皆生于苟也
　　樊迟请学稼子曰吾不如老农请学为圃曰吾不如老圃樊迟出子曰小人哉樊须也上好礼则民莫敢不敬上好义则民莫敢不服上好信则民莫敢不用情夫如是则四方之民襁负其子而至矣焉用稼
　　异端之学必有源流樊迟请学稼圃即许行君民并耕之学也行之学自谓出于神农夫子之时其説虽未炽樊迟得之亦以为神农之学故欲学稼学圃而不厉民以自养也不然则士而不仕欲躬稼圃之事亦未为过圣人不应深斥之而亦不必及于上好信好义好礼也孟子得信义礼之説而推明之曰劳心治人又曰尧舜之治天下岂无所用其心哉亦不用于耕耳小人哉樊迟也即孟子所谓有大人之事有小人之事也
　　子曰诵诗三百授之以政不达使于四方不能专对虽多亦奚以为
　　子曰其身正不令而行其身不正虽令不从
　　子曰鲁衞之政兄弟也
　　衞之政父不父子不子鲁之政君不君臣不臣卒之衞出公以父子之难而出奔鲁哀公以三桓之难而终于越因其为兄弟之国故叹其衰乱亦不相逺也
　　子谓衞公子荆善居室始有曰苟合矣少有曰苟完矣富有曰苟羙矣
　　子适衞冉有仆子曰庶矣哉冉有曰既庶矣又何加焉曰富之曰既富矣又何加焉曰教之
　　子曰苟有用我者期月而已可也三年有成
　　干戈相寻生齿凋丧惟衞之民稍众故喜之也夫子徃反适衞者五岂以其国犹庶且富可以有为乎灵公卒不用之故曰如有用我者期月而已可也三年有成可者大体举也成者政教行而民俗变也
　　子曰善人为邦百年亦可以胜残去杀矣诚哉是言也古有此语所以申言之葢省意也周自平王东迁诸侯力争殆无虚月民之困于伤残杀戮者二百余年矣有王者作能朝诸侯而一天下仅可已其乱至于胜残去杀虽使善人为之非百年相继之乆必不能致此所以叹当世之习乱而痛斯民未有反古之日也
　　子曰如有王者必世而后仁
　　与上意同世继世也周自文至武于成康而后刑措其事可睹也
　　子曰苟正其身矣于从政乎何有不能正其身如正人何
　　冉子退朝子曰何晏也对曰有政子曰其事也如有政虽不吾以吾其与闻之
　　定公问一言而可以兴邦有诸孔子对曰言不可以若是其几也人之言曰为君难为臣不易如知为君之难也不几乎一言而兴邦乎曰一言而丧邦有诸孔子对曰言不可以若是其几也人之言曰予无乐乎为君唯其言而莫予违也如其善而莫之违也不亦善乎如不善而莫之违也不几乎一言而丧邦乎
　　定公之问夫子之对皆有深意三桓之僭至定公之时极矣四分公室而有之鲁君惴惴之心无日不在三桓也欲得一言可以兴邦故问焉夫子知其意惟曰言不可以若是其易惟几近则有之夫三桓之专非一朝一夕之故民其民也国其国也一旦而欲决去之亦难矣人有常言皆曰为君难为臣不易如知为君之难兢业以持之深密以谋之审度以行之此近于可以兴邦也定公又以丧邦为虑复以一言为问夫为君者有言焉则乐人之从已如其善而人从之固善也不善之谋必人之我从其亦近于可以丧邦也委曲致意深而不泄所以存全定公也至哀公不胜其忿欲以诸侯而去三桓遂奔于越夫子之言验于此矣
　　叶公问政子曰近者説逺者来
　　子夏为莒父宰问政子曰无欲速无见小利欲速则不达见小利则大事不成
　　程子曰子张问政子曰居之无倦行之以忠子夏问政子曰无欲速无见小利子张常过高而未仁子夏之病常在于近小故各以切已之事告之
　　叶公语孔子曰吾党有直躬者其父攘羊而子证之孔子曰吾党之直者异于是父为子隐子为父隐直在其中矣
　　循理为直未有逆天理而可以为直者
　　樊迟问仁子曰居处恭执事敬与人忠虽之夷狄不可弃也
　　子贡问曰何如斯可谓之士矣子曰行已有耻使于四方不辱君命可谓士矣曰敢问其次曰宗族称孝焉乡党称弟焉曰敢问其次曰言必信行必果硁硁然小人哉抑亦可以为次矣曰今之从政者何如子曰噫斗筲之人何足算也
　　赐之言语足以专对未必能不辱君命故因其问士而告之今之从政何如盖有所指而言也若泛言之不应皆目之为斗筲之人矣小人哉或曰人当为之
　　子曰不得中行而与之必也狂狷乎狂者进取狷者有所不为也
　　子曰南人有言曰人而无恒不可以作巫医善夫不恒其徳或承之羞子曰不占而已矣
　　苟中于理不以南人而废其言也不常其徳或承之羞易之言也凡易之言于吉防者占焉若无常之取羞不必占而可知再加以子曰以别易之言也
　　子曰君子和而不同小人同而不和
　　子贡问曰乡人皆好之何如子曰未可也乡人皆恶之何如子曰未可也不如乡人之善者好之其不善者恶之
　　阉然媚于世或皆好之特立独行或皆恶之曰乡人众辞也众之好恶特未定也惟乡人之善者好之则其人必善类也乡人之不善者恶之则其人必不入于恶也圣人察人之善恶如是其审也
　　子曰君子易事而难説也説之不以道不説也及其使人也器之小人难事而易説也説之虽不以道説也及其使人也求备焉
　　子曰君子防而不骄小人骄而不防
　　子曰刚毅木讷近仁
　　子路问曰何如斯可谓之士矣子曰切切偲偲怡怡如也可谓士矣朋友切切偲偲兄弟怡怡
　　切切情切至也偲偲交相勉也怡怡和乐也兄弟非不切偲以和乐为主朋友非不和乐以切偲为主以待朋友者施之兄弟则伤爱以处兄弟者施之朋友则非忠是以别白言之
　　子曰善人教民七年亦可以即戎矣子曰以不教民战是谓弃之
　　谢氏曰教之使民亲其上死其长如子弟之卫父兄手足之捍心腹以此战也其克必矣不然则弃之之道也
　　宪问第十四
　　宪问耻子曰邦有道谷邦无道谷耻也
　　夫子于狂者之过则抑而就之于狷者之不及则挽而进之原宪甘心贫贱固知耻矣犹以耻为问将以求正于夫子也夫子知其必不仕于无道之邦故以邦有道无道并言之使之知所用舍不于有道之邦而为愤世之行也当世之士不择其有道无道而皆食其禄是则诚可耻矣
　　克伐怨欲不行焉可以为仁矣子曰可以为难矣仁则吾不知也
　　克胜心也伐矜心也怨忿心也欲贪心也四者皆为仁之病也能知其为病而不行固亦难矣然仁之本体则未之见也
　　子曰士而懐居不足以为士矣
　　子曰邦有道危言危行邦无道危行言孙
　　邦虽无道苟有言责守死尽言可也在我有不必言言之而无所补君子当孙其言焉孙非防説诡随之谓不讦直以取祸也
　　子曰有徳者必有言有言者不必有徳仁者必有勇勇者不必有仁
　　南宫适问于孔子曰羿善射奡荡舟俱不得其死然禹稷躬稼而有天下夫子不答南宫适出子曰君子哉若人尚徳哉若人
　　恃势力以求胜于人人不可胜乃至于丧其身躬耕稼以利乎人不自求利乃至于有天下南宫适之所见如此故以为问夫子不答当时辞色之间已黙予之矣又虑此意之未明故于适之出称其为尚徳君子也
　　子曰君子而不仁者有矣夫未有小人而仁者也子曰爱之能勿劳乎忠焉勿能诲乎
　　成人之美者不当徇其私情也
　　子曰为命禆谌草创之世叔讨论之行人子羽修餙之东里子产润色之
　　郑介于晋楚之间事晋则楚伐之事楚则晋伐之郑之被二国之兵者不知几年矣自简公十二年用子产为卿又十年授子产以政歴定献声公凡五十年郑未尝有晋楚之师当是之时一辞命之不善而彊国之师已压境矣子产用是三人者草创之讨论之修餙之既成而子产润色之故能交邻事大解纷息暴辞之不可已如是是以深与之
　　或问子产子曰惠人也问子西曰彼哉彼哉
　　子产作田赋铸刑书当时亦讥之然其为政也都鄙有章上下有服田有封洫庐井有伍夫子明其用心在于爱民而已故曰惠人也所谓犹众人之母能食之不能教之其夫子之微意乎楚郑皆有子西此必郑子西也【案子西马融注亦云郑大夫】或人因夫子言郑子多贤故以子产子西为问以二人同聼郑国之政者也子西杀子孔而尽分其室尉止之祸不儆而出臣妾多逃器用多丧其视子产之政固有问矣彼哉彼哉若曰未可与子产同论也
　　问管仲曰人也夺伯氏骈邑三百饭疏食没齿无怨言夺邑不当其罪而能不怨则受夺者为贤夺邑而当其罪能使人不怨则夺之者为贤曰人也犹言如此人亦可也谓其合人心之公也
　　子曰贫而无怨难富而无骄易
　　贫而无怨乐天之事富而无骄自守者能之
　　子曰孟公绰为赵魏老则优不可以为滕薛大夫子路问成人子曰若臧武仲之知公绰之不欲卞庄子之勇冉求之艺文之以礼乐亦可以为成人矣
　　臧武仲以智称作虚器祀爰居其智未能穷理而不惑也孟公绰以不欲称不可以为滕薛大夫其不欲未能推以及物也卞庄子以勇称观刺虎之事非仁者之勇也冉求以艺称观聚敛之事非有徳之艺也夫子乐于成人之善不欲言其所不足也惟曰文之以礼乐礼品节也乐和顺也兼四子之所长有所品节而合于和顺亦可以为成人矣亦之为言非其至也
　　曰今之成人者何必然见利思义见危受命乆要不忘平生之言亦可以为成人矣
　　此皆子路之所长也以何必然三字观之必子路之言也子路之客气未能消除其为勇也激之则闻夫子称顔子之行臧则曰子行三军则谁与今称四子而不及子路故勃然而言曰今之成人者何必然不闻夫子之答以示不与之之意也
　　子问公叔文子于公明贾曰信乎夫子不言不笑不取乎公明贾对曰以告者过也夫子时然后言人不厌其言乐然后笑人不厌其笑义然后取人不厌其取子曰其然岂其然乎
　　子曰臧文仲以防求为后于鲁虽曰不要君吾不信也武仲之请其辞甚逊当时未有言其非者夫子正其要君之罪春秋诛意之法也
　　子曰晋文公谲而不正齐桓公正而不谲
　　横渠曰重耳婉而不直小白直而不婉此语极有意味夫桓文之覇非有意于尊周室也特假是以号令诸侯耳孟子察见其用心故每每非之夫子忠厚之心不欲正言其失惟微示其意若曰齐晋之事不甚相逺也但文公行之以婉齐桓行之以直尔召王河阳责楚不贡此特一事也余皆类此
　　子路曰桓公杀公子紏召忽死之管仲不死曰未仁乎子曰桓公九合诸侯不以兵车管仲之力也如其仁如其仁子贡曰管仲非仁者与桓公杀公子紏不能死又相之子曰管仲相桓公覇诸侯一匡天下民到于今受其赐微管仲吾其被髪左袵矣岂若匹夫匹妇之为谅也自经于沟渎而莫之知也
　　死固人之所难然不贵于必死也义所当死君子死之可以无死死则伤勇召忽之死匹夫匹妇之谅也子路之意以召忽之死为仁管仲不死为未仁夫子对以如其仁如其仁谓召忽不如管仲之仁也程子曰桓公兄也子紏弟也仲私于所事辅之以争国非义也桓公杀之虽过而紏之死实当仲始与之同谋遂与之同死可也知辅之争国为不义自免以图后功亦可也故圣人不责其死而称其功春秋书之亦曰公伐齐纳紏不书子不当立也齐小白入于齐系之齐当有齐也若使桓弟而紏兄仲之所辅者正桓夺其国而杀之乃仲不同世之讐也必计其后功而与其事桓则圣人之言无乃害义之甚王珪魏徴之从太宗后虽有功何足赎哉
　　公叔文子之臣大夫僎与文子同升诸公子闻之曰可以为闻矣
　　子言卫灵公之无道也康子曰夫如是奚而不丧孔子曰仲叔圉治宾客祝鮀治宗庙王孙贾治军旅夫如是奚其丧
　　夫子适卫者五常有眷眷之意亦以灵公虽无道而用人各当其才庶几可与有为也丧失位也
　　子曰其言之不怍则为之也难
　　陈成子弑简公孔子沐浴而朝告于哀公曰陈恒弑其君请讨之公曰告夫三子孔子曰以吾从大夫之后不敢不告也君曰告夫三子者之三子告不可孔子曰以吾从大夫之后不敢不告也
　　鲁无王命亦可讨乎曰弑君之贼夫人得讨之也讨之而后请命于天子方伯亦可也或谓夫子之意在于警三子也夫请讨固所以警三子也谓止欲警三子而意不在于讨则不可也是时夫子已不仕于鲁矣以尝为大夫而食其禄是以虽去位不忘忧国之心后世为身谋者诿曰不在其位不谋其政此不解圣人之言且不识圣人之心也程子曰左氏载孔子之言曰陈恒弑其君民之不予者半以鲁之众加齐之半可克也此非孔子之言诚若此是以力不以义也若孔子之志必将正名其罪上告天子下告方伯而率与国以讨之至于所以胜齐者盖孔子之余事岂计鲁人之众寡哉当是时天下之乱极矣因是足以正人周室其复兴乎鲁之君臣终不从之可胜惜哉
　　子路问事君子曰勿欺也而犯之
　　子曰君子上达小人下达
　　一物一事皆具上下之理
　　子曰古之学者为已今之学者为人
　　以为已之心先之成已所以成物也以为人之心先之务外必至忘内也程子曰为已欲得之于已为人欲见知于人
　　蘧伯玉使人于孔子孔子与之坐而问焉曰夫子何为对曰夫子欲寡其过而未能也使者出子曰使乎使乎子曰不在其位不谋其政曾子曰君子思不出其位子曰君子耻其言而过其行
　　子曰君子道者三我无能焉仁者不忧知者不惑勇者不惧子贡曰夫子自道也
　　子贡方人子曰赐也贤乎哉夫我则不暇
　　赐也贤乎哉以责人为能也夫我则不暇以责已为急也二者之得失相去逺矣
　　子曰不患人之不已知患其不能也
　　子曰不逆诈不亿不信抑亦先觉者是贤乎
　　先事而测之之谓逆以意而度之之谓亿皆智之凿也人之欺已世固有之必曰不逆不亿而受之亦几于愚矣惟先觉乃贤也先觉者智之行乎所无事也
　　微生亩谓孔子曰丘何为是栖栖者与无乃为侫乎孔子曰非敢为侫也疾固也
　　子曰骥不称其力称其徳也
　　或曰以徳报怨何如子曰何以报徳以直报怨以徳报徳
　　有徳不报非义也以徳报怨非诚也
　　子曰莫我知也夫子贡曰何为其莫知子也子曰不怨天不尤人下学而上达知我者其天乎
　　大道为公天人一致尧舜禹汤文武周公天知之人亦知之大道既隐天人相违求合于人者必违于天求合于天者必违于人不怨天不尤人知天人之相违也下学人事上达天理与天为一也夫既与天为一矣是宜人之不我知也
　　公伯寮愬子路于季孙子服景伯以告曰夫子固有惑志于公伯寮吾力犹能肆诸市朝子曰道之将行也与命也道之将废也与命也公伯寮其如命何
　　子曰贤者辟世其次辟地其次辟色其次辟言
　　子曰作者七人矣
　　一时之言不可攷其人也横渠曰伏羲神农黄帝尧舜禹汤制法兴王之道非有述于人者也
　　子路宿于石门晨门曰奚自子路曰自孔氏曰是知其不可而为之者与
　　子击磬于卫有荷蒉而过孔氏之门者曰有心哉击磬乎既而曰鄙哉硁硁乎莫已知也斯已而已矣深则厉浅则揭子曰果哉末之难矣
　　子张曰书云髙宗谅隂三年不言何谓也子曰何必高宗古之人皆然君薨百官总已以聼于冢宰三年子曰上好礼则民易使也
　　子路问君子子曰修已以敬曰如斯而已乎曰修已以安人曰如斯而已乎曰修已以安百姓修已以安百姓尧舜其犹病诸
　　尧舜何病于此也一夫之不得其所一事之累吾仁尧舜之所忧也三苖逆命未免徂征尧舜岂不以为病乎
　　原壤夷俟子曰防而不孙弟长而无述焉老而不死是为贼以杖叩其胫
　　原壤夫子之故人也母死而歌其诸以礼为小谨乎踞见夫子挟故也以贼斥之而又以杖叩之亦以其为故人而诲之且谨乱世之源也圣人之接物各称其情而已恶之而逊其辞外之也遇阳虎是也恶之而斥其罪亲之也遇原壤是也叩其胫使敛其夷踞之状也
　　阙党童子将命或问之曰益者与子曰吾见其居于位也见其与先生并行也非求益者也欲速成者也








　　论语意原卷三
　　钦定四库全书
　　论语意原巻四
　　宋　郑汝谐　撰
　　衞灵公第十五
　　衞灵公问陈于孔子孔子对曰俎豆之事则尝闻之矣军旅之事未之学也明日遂行
　　灵公诚冇意于用夫子虽问陈可以对也必其礼貌辞色已无用之之意是以因问陈而遂行
　　在陈絶粮从者病莫能兴子路愠见曰君子亦有穷乎子曰君子固穷小人穷斯滥矣
　　子曰赐也女以予为多学而识之者与对曰然非与曰非也予一以贯之
　　一贯之理惟语曽子子贡而已语曽子者其辞简语子贡者其辞详曽子闻之而黙防子贡闻之而致疑二子之所得可见于此
　　子曰由知徳者鲜矣
　　合在穷斯滥矣之下
　　子曰无为而治者其舜也与夫何为哉恭已正南面而已矣
　　子张问行子曰言忠信行笃敬虽蛮貊之邦行矣言不忠信行不笃敬虽州里行乎哉立则见其参于前也在舆则见其倚于衡也夫然后行子张书诸绅
　　子张务外者也故于问干禄问行皆以言行告之寡尤寡悔告之浅也忠信笃敬告之深也子张之学亦少进矣不然不能书诸绅也
　　子曰直哉史鱼邦有道如矢邦无道如矢君子哉蘧伯玉邦有道则仕邦无道则可巻而怀之
　　名之曰直止于直而已名之曰君子非有所偏也天下之理未有独立而无对者故有屈必有伸有阖必有辟然后通行而无弊蘧伯玉邦有道则仕邦无道亦可巻而怀之以其非偏也史鱼直则直矣虽欲卷而怀之而不可得以其倚于偏也史鱼之死犹以尸谏况于生乎其直可取语道则未也
　　子曰可与言而不与之言失人不可与言而与之言失言知者不失人亦不失言
　　子曰志士仁人无求生以害仁有杀身以成仁
　　志士不以死生为惧仁人则明死生之理可以死可以无死惟曰不惧或未免于徒死荀息子路是也惟仁人之心天理昭融见之之明处之之审其死也必可成吾仁也故以志士仁人兼言之
　　子贡问爲仁子曰工欲善其事必先利其器居是邦也事其大夫之贤者友其士之仁者
　　顔渊问爲邦子曰行夏之时乘殷之辂服周之冕乐则韶舞放郑声远佞人郑声淫佞人殆
　　回所问者为邦乃告以四代之礼乐回可为帝王之佐也诚使回得帝王而佐之正朔必用夏之时辂冕必用商周之制乐舞必用帝舜之韶果能为虞夏为商周乎使虞夏商周之治不出于此则帝王之盛甚易为夫人皆能为之何必囘也此在学者深求其意可也夫子自谓用舍行藏与囘无间回之可为帝王之事业固有素蕴不必告也告以四代礼乐之文盖以是立万世之则所以为帝王之盛者不止此也夫乐以象一代之治也英章武未始相沿必取韶舞者以是明礼乐之正且明商周之不得已也商周以子丒为正不若夏之建寅协于天时为正也周以象章金玉为辂不若商之木辂甚简而质为正也夏商之冕未备不若周之五冕皆有等杀为正也大武之乐蹈厉总千而山立一成而灭商再成而南国是疆惟舜之乐舞无非揖逊之容韶其正也武其变也正者徳之盛万世可法也变者不得已有汤武之志则可也横渠曰礼乐治之法也放郑声远佞人法外意也一日不谨则法壊矣虞夏君臣更相戒饬意盖如此
　　子曰人无逺虑必有近忧
　　大寒而索衣裘近忧也所以有是近忧生于未寒而虑之不远
　　子曰已矣乎吾未见好徳如好色者也
　　子曰臧文仲其窃位者与知桞下惠之贤而不与立也臧文仲当时以贤称他人不足责也
　　子曰躬自厚而薄责于人则远怨矣
　　先儒云以责人之心而责已以责已之心而责人远怨矣
　　子曰不曰如之何如之何者吾末如之何也已矣如之何如之何者急遽无所处之辞也夫子未尝为是言事至于此无所用其力也起福于未形消祸于未萌其圣人用智之所乎
　　子曰羣居终日言不及义好行小慧难矣哉
　　子曰君子义以为质礼以行之孙以出之信以成之君子哉
　　此论君子之立事也义者宜也谓合于人心当于物理也必以是为质干然后品节其轻重高下以行之雍容逊顺以出之纯笃诚实以终之不动则已动则有成非君子而何
　　子曰君子病无能焉不病人之不已知也
　　子曰君子疾没世而名不称焉
　　子曰君子求诸已小人求诸人
　　子曰君子矜而不争羣而不党
　　矜疑于争敬以直内故不争羣疑于党义以方外故不党
　　子曰君子不以言举人不以人废言
　　子贡问曰有一言而可以终身行之者乎子曰其恕乎己所不欲勿施于人
　　子贡欲不以人所不欲者而加诸人则曰非尔所及子贡方人则曰我则不暇子贡之初年必不足于恕不恕则物我为二乌可以入道及以一言终身可行为问必已领其要矣晚年之所得其基于此
　　子曰吾之于人也谁毁谁誉如有所誉者其有所试矣斯民也三代之所以直道而行也
　　周道如砥其直如矢君子所履小人所视此思古之诗也周衰之时不复见此道惟从事于毁誉夫子以身明之曰吾之于人未尝有毁誉也如有所誉者非过情之誉也皆有所试也是道也即三代之民所以直道而行者也以斯民为言见古者习俗之皆然且叹后世之在上者曾古者斯民之不若也
　　子曰吾犹及史之阙文也有马者借人乘之今亡矣夫横渠曰鲁礼文阙失不以仲尼正之如有马者不借人以乘习不曰礼文而曰史之阙文者祝史所任仪章器数而已举近者而言约也【案包咸注有马不能调良则借人乘习之以喻阙文以待知者横渠之説盖本此】
　　子曰巧言乱徳小不忍则乱大谋
　　子曰众恶之必察焉众好之必察焉
　　子曰人能道非道人
　　人有知觉故能扩充是道道本无为非能扩充人也
　　子曰过而不改是谓过矣
　　子曰吾尝终日不食终夜不寝以思无益不如学也子曰君子谋道不谋食耕也馁在其中矣学也禄在其中矣君子忧道不忧贫
　　子曰知及之仁不能守之虽得之必失之知及之仁能守之不庄以涖之则民不敬知及之仁能守之庄以涖之动之不以礼未善也
　　知者吾心之明也仁者吾心之诚也明足以见之诚不足以守之虽得而必失也能见能守而临民不庄是虽得于中而无以严于外则不足起人之敬矣三者备矣有所施为而不中节虽未至大失亦不可为尽善
　　子曰君子不可小知而可大受也小人不可大受而可小知也
　　君子如沧溟焉无所不容可以大受也测之而益深不可小知也小人如潢潦焉置舟则胶不可大受也深不过寻丈可以小知也
　　子曰民之于仁也甚于水火水火吾见蹈而死者矣未见蹈仁而死者也
　　民凡民也智不足以有明力不足以有行其于为仁则逡巡退缩若有所畏盖甚于水火也夫水能溺火能焚蹈之则死必逡巡退缩焉可也蹈仁不至于死何所畏而不为乎所以深晓之也
　　子曰当仁不让于师
　　方其未觉必资于师及其既觉觉无先后
　　子曰君子贞而不谅
　　贞谓正而不变也不变则几于谅矣其不可为谅者贞守正也谅硁硁也惟其近似是以辨
　　子曰事君敬其事而后其食
　　子曰有教无类
　　子曰道不同不相为谋
　　子曰辞达而已矣
　　古者辞甚约而理无不该后世辞甚富而去道愈远
　　师冕见及阶子曰阶也及席子曰席也皆坐子告之曰某在斯某在斯师冕出子张问曰与师言之道与子曰然固相师之道也
　　尧舜之鳏寡无虐不废困穷三王之泣祝政必先四者皆此心之用也
　　季氏第十六
　　季氏将伐颛臾冉有季路见于孔子曰季氏将有事于颛臾孔子曰求无乃尔是过与夫颛臾昔者先王以为东蒙主且在邦域之中矣是社稷之臣也何以伐为以一颛臾而与冉求辨论反覆几三百言盖有深意也立国以屏翰王室为之附庸以屏翰诸侯上下相维持之势固然也周之先王封颛臾于东蒙山之下使之主祭祀盖为鲁之附庸也三家之强各分鲁国以为已有颛臾在邦域之中鲁所借以为助也季氏又将并颛臾而有之是欲孤鲁也颛臾存则鲁存颛臾亡则鲁亡是颛臾为鲁社稷之臣由求不知此意夫子知之而力争之非存颛臾也葢存鲁也非折由求也葢折季氏不臣之心也卒不闻季氏之伐颛臾无乃夫子得行其言与
　　冉有曰夫子欲之吾二臣者皆不欲也孔子曰求周任有言曰陈力就列不能者止危而不持顚而不扶则将焉用彼相矣且尔言过矣虎兕出于柙龟玉毁于椟中是谁之过与冉有曰今夫颛臾固而近于费今不取后世必为子孙忧孔子曰求君子疾夫舍曰欲之而必为之辞丘也闻有国有家者不患寡而患不均不患贫而患不安葢均无贫和无寡安无倾夫如是故逺人不服则修文徳以来之既来之则安之今由与求也相夫子逺人不服而不能来也邦分崩离析而不能守也而谋动干戈于邦内吾恐季孙之忧不在颛臾而在萧墙之内也
　　季氏之不臣夫子洞见其必然不欲斥言之惟喻之以理惧之以势而深折其欲为之心尔有国家者不患民之寡患在亡上下之分而至于不均也不患财之乏患在失上下之心而至于不安也均则民志定定则不贫和则民志一一则不寡不贫不寡则安矣安则不倾此喻之以理也谓颛臾近于费而或为子孙之忧乎季氏子孙之忧葢不在颛臾也诸侯僭天子则大夫夺之大夫僭诸侯则陪臣夺之势之所必至也季氏之僭鲁甚矣阳虎公山不狃相继以畔岂在于颛臾葢在萧墙之内尔此惧之以势也夫子存鲁之心切切如此宜深味之
　　孔子曰天下有道则礼乐征伐自天子出天下无道则礼乐征伐自诸侯出自诸侯出葢十世希不失矣自大夫出五世希不失矣陪臣执国命三世希不失矣天下有道则政不在大夫天下有道则庻人不议
　　以诸侯而专天子之政诸侯非不强也而乃失之于大夫以大夫而专诸侯之政大夫非不强也而乃失之于陪臣始之夺也以力终之失也以理力无常也理必至也力之众者其失也迟力之寡者其失也速
　　孔子曰禄之去公室五世矣政逮于大夫四世矣故夫三桓之子孙微矣
　　公子遂杀恶及视而立宣公遂专宣公之政至定公之时五世矣自季文子逐公子遂至武子专鲁国之政厯悼平桓葢四世矣桓子为阳虎所执而陪臣执国政三桓之孙其微可知矣
　　孔子曰益者三友损者三友友直友谅友多闻益矣友便辟友善柔友便佞损矣
　　直能攻我之短谅能成我之信多闻能博我之识益也便辟纳我于邪善柔惟我是从便辟导我以谀损也
　　孔子曰益者三乐损者三乐乐节礼乐乐道人之善乐多贤友益矣乐骄乐乐佚游乐宴乐损矣
　　乐者人之所喜也益者三乐于私情为逆损者三乐于私欲为顺节礼乐则动欲中理必逆其自便之情道人之善则掩已所长必逆其自矜之情多贤友则相与切磋必逆其自是之情凡逆吾私情者皆益也骄乐也佚游也宴乐也其趋之也如水之顺下凡顺吾私欲者皆损也
　　孔子曰侍于君子有三愆言未及之而言谓之躁言及之而不言谓之隠未见顔色而言谓之瞽
　　用力于谨言修辞之地致察于处人接物之际尚何愆之有哉
　　孔子曰君子有三戒少之时血气未定戒之在色及其壮也血气方刚戒之在鬬及其老也血气既衰戒之在得
　　人资血气以有生而亦为血气之所使君子知血气之不常故立志以摄之穷理以胜之虽血气有少壮衰老之异所以摄之胜之者不为其所夺是以终身由于义理而血气莫之能使也
　　孔子曰君子有三畏畏天命畏大人畏圣人之言小人不知天命而不畏也狎大人侮圣人之言
　　不畏天命则以人而灭天不畏大人则以下而陵上不畏圣人之言则以愚而自专
　　孔子曰生而知之者上也学而知之者次也困而学之又其次也困而不学民斯为下矣
　　孔子曰君子有九思视思明聴思聪色思温貎思恭言思忠事思敬疑思问忿思难见得思义
　　孔子曰见善如不及见不善如探汤吾见其人矣吾闻其语矣隠居以求其志行义以达其道吾闻其语矣未见其人也齐景公有马千驷死之日民无徳而称焉伯夷叔齐饿于首阳之下民到于今称之其斯之谓与见善如不及有志于善也见不善如探汤未免于尝试也夫厥疾不瘳则元气未必固去恶不果则善心易以亡君子有志于善必力去不善以成之不然则好善之心终为不善之所胜也齐景公闻夫子君君臣臣父父子子之言则深善之闻晏子惟礼可以为国之言则又善之见善如不及也知陈氏之僭不能已其僭知子荼之嬖不能忘其嬖见不善如探汤也景公悠悠于善恶之间是以死之日虽有马千驷民无徳而称焉夷齐之隠居至于舍国而逃所以遂求仁之志也其行义也至于叩马而谏所以达万世之道也二人果于自信勇于力行是以饿死首阳民到于今称之夫子于景公葢见其人矣于夷齐则不见其人也因其有是语而证之以其人故以其斯之谓与结之程氏易解谓古之言未与不字同如劝齐伐燕有语曰未也
　　陈亢问于伯鱼曰子亦有异闻乎对曰未也尝独立鲤趋而过庭曰学诗乎对曰未也不学诗无以言鲤退而学诗他日又独立鲤趋而过庭曰学礼乎对曰未也不学礼无以立鲤退而学礼闻斯二者陈亢退而喜曰问一得三闻诗闻礼又闻君子之逺其子也
　　邦君之妻君称之曰夫人夫人自称曰小童邦人称之曰君夫人称诸异邦曰寡小君异邦人称之亦曰君夫人人
　　此记礼者之言必夫子亦尝称之也
　　阳货第十七
　　阳货欲见孔子孔子不见归孔子豚孔子时其亡也而往拜之遇诸涂谓孔子曰来予与尔言曰怀其宝而迷其邦可谓仁乎曰不可好从事而亟失时可谓知乎曰不可日月逝矣嵗不我与孔子曰诺吾将仕矣
　　味此一节可识圣人之气象见恶人而不避遇暴慢而不争必往拜以致其礼时其亡以权其宜对之之辞甚直而不伤待之之色甚和而不狎自非从容中道安能若此货虽责夫子以不仕未尝明言仕于货也货虽有不逊之心葢已闻言而潜消矣
　　子曰性相近也习相逺也子曰唯上知与下愚不移程子曰此言气质之性非言性之本也若言其本性即是理理无不善孟子之言性善是也何相近之有
　　子之武城闻歌之声夫子莞尔而笑曰割鸡焉用防刀子游对曰昔者偃也闻诸夫子曰君子学道则爱人小人学道则易使也子曰二三子偃之言是也前言戏之耳
　　夫子警策诸弟子毎毎如此使子防转徙于圣人之言非自得之学也前言非戏也托戏以实之也
　　公山弗扰以费畔召子欲往子路不説曰末之也已何必公山氏之之也子曰夫召我者而岂徒哉如有用我者吾其为东周乎
　　公山弗扰执季桓子以叛其私执之耶抑为鲁执之耶是未可知也其召夫子也欲挟之以为乱耶欲用之以尊鲁耶亦未可知也召之欲往不遽絶之也欲往而不往观其所处也东周非叛臣所能为也以吾心之精微难以语人姑以平日所存之心语之也
　　子张问仁于孔子孔子曰能行五者于天下为仁矣请问之曰恭寛信敏惠恭则不侮寛则得众信则人任焉敏则有功惠则足以使人
　　问仁而告以求诸内可也今告以能行五者之于天下无乃求之于外与葢子张务外者也因其务外也而以能行五者告之若曰行于外者皆本于中其中歉焉而求之于天下未见其可也欲不侮必本于恭欲得众必本于寛欲任人必本于信欲有功必本于敏欲使人必本于惠张也欲务外乎求诸外而未能不侮未能得众未能人任未能有功而使人则在我者必有所不足也张也以是求之则心不外驰斯可以言仁所以深救其务外之失也
　　佛肸召子欲往子路曰昔者由也闻诸夫子曰亲于其身为不善者君子不入也佛肸以中牟畔子之往也如之何子曰然有是言也不曰坚乎磨而不磷不曰白乎湟而不缁吾岂匏也哉焉能系而不食
　　子曰由也女闻六言六蔽矣乎对曰未也居吾语女好仁不好学其蔽也愚好知不好学其蔽也荡好信不好学其蔽也贼好直不好学其蔽也绞好勇不好学其蔽也乱好刚不好学其蔽也狂
　　子曰小子何莫学夫诗诗可以兴可以观可以羣可以怨迩之事父逺之事君多识于鸟兽草木之名
　　子谓伯鱼曰女为周南召南矣乎人而不为周南召南其犹正墙面而立也与
　　子曰礼云礼云玉帛云乎哉乐云乐云钟鼓云乎哉子曰色厉而内任譬诸小人其犹穿窬之盗也与厉其伪也荏其真也内欺诸身外欺诸人穿窬之类也
　　子曰乡愿徳之贼也子曰道听而涂说德之弃也无所得而窃其名故曰贼有所闻而不蓄诸已故曰弃
　　子曰鄙夫可与事君也与哉其未得之也患得之既之患失之苟患失之无所不至矣
　　子曰古者民有三疾今也或是之亡也古之狂也肆今之狂也荡古之矜也亷今之矜也忿戾古之愚也直今之愚也诈而已矣
　　子曰巧言令色鲜矣仁
　　子曰恶紫之夺朱也恶郑声之乱雅乐也恶利口之覆邦家者
　　子曰予欲无言子贡曰子如不言则小子何述焉子曰天何言哉四时行焉百物生焉天何言哉
　　知天之无言则知圣人之不必有言天虽无言观四时之行百物之生斯可以知天圣人虽不言观无行不与二三子者斯可以知圣人求之于言知之未也求之于不言知之深也
　　孺悲欲见孔子孔子辞以疾将命者出戸取瑟而歌使之闻之
　　于絶之之中不忘教之之理圣人之心如天地之不弃物也其仁矣哉
　　宰我问三年之丧期已乆矣君子三年不爲礼礼必坏三年不为乐乐必崩旧谷既没新谷既升鑚燧改火期可已矣子曰食夫稲衣夫锦于女安乎曰安女安则为之夫君子之居丧食防不甘闻乐不乐居处不安故不为也今女安则为之宰我出子曰予之不仁也子生三年然后免于父母之怀夫三年之丧天下之通丧也予也有三年之爱于其父母乎
　　子曰饱食终日无所用心难矣哉不有博奕者乎为之犹贤乎已
　　谢氏曰博奕之害止于博奕而已若放僻邪侈皆生于无所用心心有所用则止止则不可谓之放
　　子路曰君子尚勇乎子曰君子义以为尚君子有勇而无义为乱小人有勇而无义为盗
　　子贡曰君子亦有恶乎子曰有恶恶称人之恶者恶居下流而讪上者恶勇而无礼者恶果敢而窒者曰赐也亦有恶乎恶徼以为知者恶不孙以为勇者恶讦以为直者
　　曰赐也亦有恶乎曰字当在乎字之下赐虽方人亦非敢从事于徼讦也
　　子曰唯女子与小人为难养也近之则不逊逺之则怨子曰年四十而见恶焉其终也已
　　微子第十八
　　微子去之箕子为之奴比干谏而死孔子曰殷有三仁焉
　　古今论者皆谓微子知纣之将亡去而归周以存宗祀箕子谏纣不聼被髪佯狂而为奴其説害理之甚夫二子之于商以分言之则君臣也以亲言之则庶兄诸父也纣犹在位微子乃抱祭器以归于周是率天下以叛其君也箕子佯狂以为奴是爱一死以忘其君也诚如是夫子安得以为仁人乎葢微箕皆国名子其爵也古者虽有封国皆入仕于朝故微子入为卿士箕子入为太师微子数谏不听遂去之去之者舍卿士之位去而之国也武王既克商微子乃持微国之祭器以告武王存商之祀武王遂释微子而复其位谓其先归周者妄也武成曰释箕子之囚封比干之墓是武王灭商之时箕子尚为纣所囚故武王未及下车而释之谓其佯狂者亦妄也太史公于商本纪载商之太师少师持其祭乐器奔周周武王于是率诸侯伐纣其説既非矣至微子世家载太师少师劝微子去遂行武王伐纣微子乃持其祭器造于军门肉袒面缚则是二书自相抵牾何以取信所可信者夫子之言可以理推也
　　柳下惠为士师三黜人曰子未可以去乎曰直道而事人焉往而不三黜枉道而事人何必去父母之邦安于士师甘于三黜夫子未尝非之孟子何以谓之不恭也无柳下恵之志而为柳下惠之事其弊至于不防故君子不由也
　　齐景公待孔子曰若季氏则吾不能以季孟之间待之曰吾老矣不能用也孔子行
　　当时列国之君无如齐景公可与为善欲以季孟之间待孔子不可谓不知孔子者何以不为孔子留也鲁之于季氏授之以政举其国而聼焉孟氏虽俱为三桓于政无预也考之左氏世家其事可见景公待孔子谓不能如季氏欲处以季孟之间者非特爵秩然也谓不専授以政也其言与色皆可辟矣
　　齐人归女乐季桓子受之三日不朝孔子行
　　楚狂接舆歌而过孔子曰凤兮鳯兮何徳之衰往者不可谏来者犹可追已而已而今之从政者殆而孔子下欲与之言趋而辟之不得与之言
　　长沮桀溺耦而耕孔子过之使子路问津焉长沮曰夫执舆者为谁子路曰为孔丘曰是鲁孔丘与曰是也曰是知津矣问于桀溺桀溺曰子为谁曰为仲由曰是鲁孔丘之徒与对曰然曰防防者天下皆是也而谁以易之且而与其从辟人之士也岂若从辟世之士哉耰而不辍子路行以告夫子怃然曰鸟兽不可与同羣吾非斯人之徒与而谁与天下有道丘不与易也
　　子路从而后遇丈人以杖荷蓧子路问曰子见夫子乎丈人曰四体不勤五谷不分孰为夫子植其杖而芸子路拱而立止子路宿杀鸡为黍而食之见其二子焉明日子路行以告子曰隐者也使子路反见之至则行矣子路曰不仕无义长防之节不可废也君臣之义如之何其废之欲洁其身而乱大伦君子之仕也行其义也道之不行已知之矣
　　逸民伯夷叔齐虞仲夷逸朱张栁下恵少连子曰不降其志不辱其身伯夷叔齐与谓栁下恵少连降志辱身矣言中伦行中虑其斯而已矣谓虞仲夷逸隠居放言身中清废中权我则异于是无可无不可
　　太师挚适齐亚饭干适楚三饭缭适蔡四饭缺适秦鼓方叔入于河播鼗武入于汉少师阳击磬襄入于海此一篇具载出处之大致蛊之上九不事王侯夫子系之以志可则也楚狂接舆之徒其志为可取质之以圣人之时中则非也虽然必如夫子之不磷不缁则可若楚狂接舆乌能为夫子之所为乎夫子欲立君臣之大义不得不辨明其非也
　　周公谓鲁公曰君子不施其亲不使大臣怨乎不以故旧无大故则不弃也无求备于一人
　　周有八士伯达伯适仲突仲忽叔夜叔夏季随季騧必夫子亦尝称之不可考也
　　子张第十九
　　子张曰士见危致命见得思义祭思敬丧思哀其可已矣
　　子张曰执徳不信道不笃焉能为有焉能为亡亦尝执之而心不广大亦尝信之而志不纯一以为有耶而无充实之羙以为亡耶而有执之信之之心是谓一出一入若存若亡也
　　子夏之门人问交于子张子张曰子夏云何对曰子夏曰可者与之其不可者拒之子张曰异乎吾所闻君子尊贤而容众嘉善而矜不能我之大贤与于人何所不容我之不贤与人将拒我如之何其拒人也
　　由子夏之言其失必隘由子张之言其失必荡
　　子夏曰虽小道必有可观者焉致远恐泥是以君子不为也
　　子夏曰日知其所亡月无忘其所能可谓好学也已矣知其所亡进而不息也不忘其所能得而不失也虽进矣而或忘之非着乎心也虽不忘而或弗进非曰日新也
　　子夏曰博学而笃志切问而近思仁在其中矣
　　学之博能自反以笃志问之切能自反以近思心不外驰由是以进仁在其中矣
　　子夏曰百工居肆以成其事君子学以致其道
　　致之为言不期于至而必至也
　　子夏曰小人之过也必文
　　子夏曰君子有三变望之俨然即之也温聼其言也厉子夏曰君子信而后劳其民未信则以为厉已也信而后谏未信则以为谤已也
　　子夏曰大徳不逾闲小徳出入可也
　　闲若马之有闲惟有闲然后可以出入无闲而出入无忌惮之人也
　　子游曰子夏之门人小子当洒扫应对进退则可矣抑末也本之则无如之何子夏闻之曰噫言游过矣君子之道孰先传焉孰后倦焉譬诸草木区以别矣君子之道焉可诬也有始有卒者其唯圣人乎
　　子游所谓末者洒扫应对进退之仪也所谓本者正心诚意致知格物之理也子游之教求其速成裂本末而二之子夏之教必以其渐举本末而一之子夏之言近道子游失之远矣夫君子之道当知孰先而必传孰后而必倦洒扫应对进退小子之所必传也既成人而教之彼必倦矣虽然教之以末而其本实具焉此则存乎其人久而自得之也若曰不教以末而直以其本者告之此诬也无是理也譬诸草木其始也栽培溉之而已非可一旦求其敷华成实耸干凌霄也草木之生犹当如是区别孰谓教人而不然也至于始终具举本末一贯乃圣人之事必责天下学者皆为圣人之事可乎此子游之失也
　　子夏曰仕而优则学学而优则仕
　　学其本也仕其用也二者非相离也仕之所以有余裕者即学也非可于学外求仕亦非可于仕外求学也
　　子游曰丧致乎哀而止
　　礼文不备不足以害礼之本
　　子游曰吾友张也为难能也然而未仁曽子曰堂堂乎张也难与并为仁矣
　　狂而进取故为难能不出于诚去仁远矣
　　曾子曰吾闻诸夫子人未有自致者也必也亲丧乎曾子曰吾闻诸夫子孟庄子之孝也其他可能也其不改父之臣与父之政是难能也
　　孟子言孟献子有友五人焉此五人者皆无献子之家者也夫献子于臣之贤则友之而为之臣者亦不以献子为家而忘之则庄子不改父之臣可谓难矣献子之政不可考观作三军而献子止取其半政之善亦可知矣守父之善政用父之贤臣其为孝也岂他人之所谓孝哉
　　孟氏使阳肤为士师问于曽子曽子曰上失其道民散乆矣如得其情则哀矜而勿喜
　　古之刑民罪在民也后之刑民罪不在民矣
　　子贡曰纣之不善不如是之甚也是以君子恶居下流天下之恶皆归焉
　　子贡方人夫子诲之以我则不暇以终身可行为问又告之以其恕乎子贡服膺斯言至晚年尽化其气质矣不善莫如纣而子贡犹恕之囘视前日方人之心葢已洗涤无余矣
　　子贡曰君子之过也如日月之食焉过也人皆见之更也人皆仰之
　　卫公孙朝问于子贡曰仲尼焉学子贡曰文武之道未坠于地在人贤者识其大者不贤者识其小者莫不有文武之道焉夫子焉不学而亦何常师之有
　　尧舜禹汤文武之道一也惟曰文武举其近者言之尔
　　叔孙武叔语大夫于朝曰子贡贤于仲尼子服景伯以告子贡子贡曰譬之宫墙赐之墙也及肩窥见室家之好夫子之墙数仞不得其门而入不见宗庙之羙百官之富得其门者或寡矣夫子之云不亦宜乎
　　叔孙武叔毁仲尼子贡曰无以为也仲尼不可毁也他人之贤者丘陵也犹可逾也仲尼日月也无得而逾焉人虽欲自絶其何伤于日月乎多见其不知量也陈子禽谓子贡曰子为恭也仲尼岂贤于子乎子贡曰君子一言以为知一言以为不知言不可不慎也夫子之不可及也犹天之不可阶而升也夫子之得邦家者所谓立之斯立道之斯行绥之斯来动之斯和其生也荣其死也哀如之何其可及也
　　有所建立则必立有所引道则必行有所抚绥则必来有所动化则必和尧舜巍巍荡荡至于有成功有文章黎民于变者其道若此子贡晚年进徳盖极于高远也
　　尧曰第二十
　　尧曰咨尔舜天之厯数在尔躬允执其中四海困穷天禄永终舜亦以命禹曰予小子履敢用牡敢昭告于皇皇后帝有罪不敢赦帝臣不蔽简在帝心朕躬有罪无以万方万方有罪罪在朕躬周有大赉善人是富虽有周亲不如仁人百姓有过在予一人
　　尧舜禹汤文武之道传诸夫子故歴叙数圣人之言以见其一出于正大也
　　谨权量审法度修废官四方之政行焉兴灭国继絶世举逸民天下之民归心焉所重民食丧祭寛则得众信则民任焉敏则有功公则説
　　子张问于孔子曰何如斯可以从政矣子曰尊五羙屏四恶斯可以从政矣子张曰何谓五羙子曰君子恵而不费劳而不怨欲而不贪防而不骄威而不猛子张曰何谓恵而不费子曰因民之所利而利之斯不亦恵而不费乎择可劳而劳之又谁怨欲仁而得仁又焉贪君子无众寡无小大无敢慢斯不亦防而不骄乎君子正其衣冠尊其瞻视俨然人望而畏之斯不亦威而不猛乎子张曰何谓四恶子曰不教而杀谓之虐不戒视成谓之暴慢令致期谓之贼犹之与人也出纳之吝谓之有司
　　犹之与人也疑其文有阙误
　　子曰不知命无以为君子也不知礼无以立也不知言无以知人也














　　论语意原卷四
