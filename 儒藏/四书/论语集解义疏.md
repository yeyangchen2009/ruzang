　　钦定四库全书　　　　　经部八
　　论语集解义疏　　　　　四书类
　　提要
　　【臣】等谨案论语集解义疏十卷魏何晏解梁皇侃疏晋书载郑冲与孙邕何晏曹羲荀顗等共集论语诸家训诂之善者义有不安辄改易之名集解今本乃独称何晏考陆徳明经典释文于学而第一下题集解二字注曰一本作何晏集解是独题何晏名其来久矣殆晏以亲贵总领其事欤侃梁书作偘葢字异文呉郡人青州刺史皇象九世孙武帝时官国子助教寻拜散骑侍郎兼助教如故大同十一年卒事迹具梁书儒林传传称所撰礼记义五十卷论语义十卷礼记义久佚此书宋国史志中兴书目晁公武读书志尤袤遂初堂书目皆尚着録迨干淳以后遂无复称引之者而陈氏书録解题亦遂不着録知其佚在南宋时矣惟唐时旧本流传存于海外康熈九年日本国山井鼎等作七经孟子考文自称其国有是书然中国无得其本者故朱尊经义考注曰未见今恭逢我
　　皇上右文稽古经籍道昌乃发其光于鲸波鲛室之中借泛舶而登秘阁殆若有神物防诃存汉晋经学之一线俾待
　　圣世而复显者其应运而来信有非偶然者矣其经文与今本亦多异同如举一隅句下有而示之三字颇为冗赘然与文献通考所引石经论语合夫子言性与天道不可得而闻也下有已矣二字亦与钱曽读书敏求记所引髙丽古本合其疏文与余萧客古经解钩沈所引虽字句或有小异而大防悉合知其确为古本不出依托也至临之以庄则敬作临民之以庄则敬七经孟子考文亦疑其民字为误衍然谨守古本而不敢改知彼国递相传写偶然讹舛或有之亦未尝有所窜易矣何氏集解异同尤伙虽其中以包氏为苞氏以陈恒为陈桓之类不可据者有之而胜于明刻监本者亦复不少尤可以旁资考证也乾隆四十六年十一月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀







　　论语集解义疏序
　　梁皇侃撰
　　论语通曰论语者是孔子没后七十弟子之门徒共所撰録也夫圣人应世事迹多端随感而起故为教不一或负扆御众服龙衮于庙堂之上或南面聚徒衣缝掖于黉校之中但圣师孔子苻应頽周生鲁长宋游歴诸国以鲁哀公十一年冬从卫反鲁删诗定礼于洙泗之间门徒三千人达者七十有二但圣人虽异人者神明而同人者五情五情既同则朽没之期亦等故叹发吾衰悲因逝水托梦两楹寄歌頽壊至哀公十六年哲人其萎徂背之后过隙叵驻门人痛大山长毁哀梁木永摧隠几非昔离索行泪微言一絶景行莫书于是弟子佥陈往训各记旧闻撰为此书成而实録上以尊仰圣师下则垂防万代既方为世典不可无名然名书之法必据体以立称犹如以孝为体者则谓之孝经以庄敬为体者则谓之为礼记然此书之体适防多途皆夫子平生应机作教事无常凖或与时君抗厉或共弟子抑扬或自显示物或混迹齐凡问同荅异言近意深诗书互错综典诰相纷纭义既不定于一方名故难求乎诸类因题论语两字以为此书之名也但先儒后学解释不同凡通此论字大判有三途第一舍字制音呼之为伦一舍音依字而号曰论一云伦论二称义无异也第一舍字从音为伦説者乃众的可见者不出四家一云伦者次也言此书事义相生首末相次也二云伦者理也言此书之中蕴含万理也三云伦者纶也言此书经纶今古也四云伦者轮也言此书义防周备圆转无穷如车之轮也第二舍音依字为论者言此书出自门徒必先详论人人佥允然后乃记记必已论故曰论也第三云伦论无异者葢是楚夏音殊南北语异耳南人呼伦事为论事北士呼论事为伦事音字虽不同而义趣犹一也侃案三途之説皆有道理但南北语异如何似未详师説不取今亦舍之而从音依字二途并録以防成一义何者今字作论者明此书之出不专一人妙通深远非论不畅而音作伦者明此书义含妙理经纶今古自首臻末轮环不穷依字则证事立文取音则据理为义义文两立理事双该圆通之教如或应示故蔡公为此书为圆通之喻云物有大而不普小而兼通者譬如巨镜百寻所照必偏明珠一寸鉴色六合以蔡公斯喻故言论语小而圆通有如明珠诸典大而偏用譬若巨镜诚哉是言也语者论难荅述之谓也毛诗传云直言曰言论难曰语郑注周礼云发端曰言荅述为语今按此书既是论难荅述之事宜以论为其名故名为论语也然此语是孔子在时所説而论是孔子没后方论论在语后应曰语论而今不曰语论而云论语者其义有二一则恐后有穿凿之嫌故以语在论下急标论在上示非率尔故也二则欲现此语非徒然之説万代之绳凖所以先论已以备有圆周之理理在于事前故以论居语先也又此书遭焚烬至汉时合壁所得及口以传授遂有三本一曰古论二曰齐论三曰鲁论既有三本而篇章亦异古论分尧曰下章子张问更为一篇合二十一篇篇次以乡党为第二篇雍也为第三篇内倒错不可具説齐论题目与鲁论大体不殊而长有问王知道二篇合二十二篇篇内亦微有异鲁论有二十篇即今日所讲者是也寻当昔撰録之时岂有三本之别将是编简缺落口传不同耳故刘向别録云鲁人所学谓之鲁论齐人所学谓之齐论合壁所得谓之古论而古论为孔安国所注无其传学者齐论为琅琊王卿等所学鲁论为太子太傅夏侯胜及前将军萧望之少傅夏侯建等所学以此教授于侯王也晚有安昌侯张禹就建学鲁论兼讲齐説择善而从之号曰张侯论为世所贵至汉顺帝时有南郡太守扶风马融字季长建安中大司农北海郑字康成又就鲁论篇章考齐验古为之注解汉鸿胪卿吴郡苞咸字子良又有周氏不悉其名至魏司空颖川陈羣字长文太常东海王肃字子雍博士炖煌周生烈皆为义説魏末吏部尚书南阳何晏字平叔因鲁论集季长等七家又采古论孔注又自下已意即世所重者今日所讲即是鲁论为张侯所学何晏所集者也
　　晋太保河东卫瓘字伯玉
　　晋中书令兰陵缪播字宣则
　　晋广陵太守高平栾肇字永初
　　晋黄门郎頴川郭象字子
　　晋司徒济阳蔡谟字道明
　　晋江夏太守陈国袁宏字叔度
　　晋著作郎济阳江淳字思俊
　　晋抚军长史蔡系字子叔
　　晋中书郎江夏李充字度
　　晋廷尉太原孙绰字兴公
　　晋防骑常侍陈留周壊字道夷
　　晋中书令颖阳范甯字武子
　　晋中书令琅琊王珉字季瑛
　　右十三家为江熙字太和所集侃今之讲先通何集若江集中诸人有可采者亦附而申之其又别有通儒解释于何集无好者亦引取为説以示广闻也然论语之书包于五代二帝三王自尧至周凡一百四十人而孔子弟子不在其数孔子弟子有二十七人见于论语也而古史考则云三十人谓林放澹台灭明阳虎亦是弟子数也







　　论语集解义疏叙
　　魏何晏撰
　　梁皇侃疏
　　叙曰汉中垒校尉刘向言鲁论语二十篇皆孔子弟子记诸善言也疏【刘向者辟彊之孙德之子前汉时为中垒校尉之官若今皇城使也其人博学经史孔子没后而弟子共论而记之初为鲁人所学故谓鲁论也】太子太傅夏侯胜前将军萧望之丞相韦贤及子成等传之疏【夏侯萧及韦贤父子凡四人初传鲁论于世也】齐论语二十二篇其二十篇中章句颇多于鲁论疏【犹是弟子所记而为齐人所学故谓为齐论也既传之异代又经昏乱遂长有二篇也其二十篇虽与鲁旧篇同而篇中细章文句亦多于鲁论也】琅琊王卿及胶东庸生昌邑中尉王吉皆以教授之疏【此三人传齐论亦以教授于世也】故有鲁论有齐论疏【夏侯等四人传鲁王等三人传齐竝行于世故有鲁齐二论双立也】鲁恭王时尝欲以孔子宅为宫壊得古文论语疏【汉景帝之子名余封鲁故谓鲁恭王也好治宫室坏孔子旧宅以广其宫于壁中得古文论语皆科斗文字也】齐论有问王知道多于鲁论二篇疏【既有三论文皆不同齐论长有二篇一曰问王二曰知道是多鲁论二篇也】古论亦无此二篇疏【齐非唯长鲁论二篇亦长于古论古论故亦无此问王知道二篇也】分尧曰下章子张问以为一篇疏【古论虽无问王知道二篇而分尧曰后子张问于孔子曰如何斯可以从政矣又别题为一篇也】有两子张疏【一是子张曰士见危致命为一篇又一是子张问孔子从政为一篇故凡论中有两子张篇也】凡二十一篇疏【古论既分长一子张故凡成二十一篇也】篇次不与齐鲁论同疏【古论篇次既不同齐又不同鲁故云不与齐鲁论同也】安昌侯张禹本受鲁论兼讲齐説善者从之号曰张侯论疏【禹初学鲁论又杂讲齐论于二论之中择善者抄集别为一论名之曰张侯论也】为世所贵疏【此论既择齐鲁之善合以为一论故世之学者皆贵重于张侯论也】苞氏周氏章句出焉疏【苞氏苞咸也周氏不悉其名也章句者注解因为分断之名也苞周二人注张侯鲁论而为之分断章句也】古论唯博士孔安国为之训説疏【训亦注也唯孔安国一人注解于古论也】而世不传疏【世人不传孔注古文之论也】至顺帝之时南郡太守马融亦为之训説疏【汉有马氏亦注张禹鲁论也】汉末大司农郑就鲁论篇章考之齐古以为之注疏【郑康成又就鲁论篇章及考校齐古二论亦注于张论也】近故司空陈羣太常王肃博士周生烈皆为之义説疏【此三人共魏人也亦皆为张论作注説也】前世传受师説虽有异同不为之训解疏【自张侯之前乃相传帅受不同而不为注説也】中间为之训解至于今多矣疏【中间谓苞孔周马之徒至于今谓至魏末何平叔时也多矣言注者非一家也】所见不同互有得失疏【既注者多闻故得失互不同也】今集诸家之善説记其姓名疏【此平叔用意也叔言多注解家互有得失而已今集取録善者之姓名著于集注中也】有不安者颇为改易疏【若先儒注非何意所安者则何偏为改易下已意也颇犹偏也】名曰论语集解疏【既集用诸注以解此书故名为论语集解也】光禄大夫闗内侯臣孙邕光禄大夫臣郑冲防骑常侍中领军安乡亭侯臣曹羲侍中臣荀顗尚书驸马都尉闗内侯臣何晏等上疏【此记孙邕等四人同于何晏共上此集解之论也】






　　钦定四库全书
　　论语集解义疏卷一　　　魏　何晏　集解
　　梁　皇侃　义疏
　　论语学而第一疏【论语是此书总名学而为第一篇别自中间讲説多分为科段矣侃昔受师业自学而至尧曰凡二十篇首末相次无别科而以学而最先者言降圣以下皆须学成故学记云玉不琢不成器人不学不知道是明人必须学乃成此书既遍该众典以教一切故以学而为先也而者因仍也第者审谛也一者数之始也既谛定篇次以学而居首故曰学而第一也】
　　子曰学而时习之不亦悦乎注马融曰子者男子通称也谓孔子也王肃曰时者学者以时诵习也诵习以时学无废业所以为悦怿也有朋自远方来不亦乐乎注苞氏曰同门曰朋也人不知而不愠不亦君子乎注愠怒也凡人有所不知君子不愠之也疏【子曰至子乎云子曰者子者指于孔子也子是有徳之称古者称师为子也曰者发语之端也许氏説文云开口吐舌谓之为曰此以下是孔子开口谈説之语故称子曰为首也然此一书或是弟子之言或有时俗之语虽非悉孔子之语而当时皆被孔子印可也必被印可乃得预录故称子曰通冠一书也云学而时习之者此以下孔子言也就此一章分为三段自此至不亦悦乎为第一明学者幼少之时也学从幼起故以幼为先也又从有朋至不亦乐乎为第二明学业稍成能招朋聚友之由也既学已经时故能招友为次也故学记云一年视离经辨志三年视敬业乐羣五年视博习亲师七年视论学取友谓之小成是也又从人不知讫不亦君子乎为第三明学业已成能为师为君之法也先能招友故后乃学成为师君也故学记云九年知类通达强立而不反谓之大成又云能博喻然后能为师能为师然后能为长能为长然后能为君是也今此段明学者少时法也谓为学者白虎通云学觉也悟也言用先王之道导人情性使自觉悟而去非取是积成君子之徳也时者凡学有三时一是就人身中为时二就年中为时三就日中为时也一就身中者凡受学之道择时为先长则捍格幼则迷昏故学记云发然后禁则捍格而不胜时过然后学则勤苦而难成是也既必须时故内则云六年教之数与方名七年男女不同席八年始教之让九年教之数日十年学书计十三年学乐诵诗舞勺十五年成童舞象竝是就身中为时也二就年中为时者夫学随时气则受业易入故王制云春夏学诗乐秋冬学书礼是也春夏是阳阳体轻清诗乐是声声亦轻清轻清时学轻清之业则为易入也秋冬是隂阴体重浊书礼是事事亦重浊重浊时学重浊之业亦易入也三就日中为时者前身中年中二时而所学竝日日修习不暂废也故学记云藏焉修焉息焉游焉是也今云学而时习之者而犹因仍也时是日中之时也习是修故之称也言人不学则己既学必因仍而修习日夜无替也之之于所学之业也云不亦悦乎者亦犹重也悦者怀抱欣畅之谓也言知学已为可欣又能修习不废是日知其所亡月无忌其所能弥重为可悦故云不亦悦乎如问之然也云有朋自远方来不亦乐乎者此第二段明取友交也同处师门曰朋同执一志为友朋犹党也共为党类在师门也友者有也共执一志绸缪寒暑契阔饥饱相知有无也自犹从也学记云独学而无友则孤陋而寡闻君子出其言善则千里之外应之出其言不善则千里之外违之今由我师徳高故有朋从远方而来与我同门共相讲説故可为乐也所以云远方者明师徳洽被虽远必集也招朋已自可为欣远至弥复可乐故云亦也然朋疎而友亲朋至既乐友至故忌言但来必先同门故举朋耳悦之与乐俱是懽欣在心常等而貌迹有殊悦则心多貌少乐则心貎俱多所以然者向得讲习在我自得于懐抱故心多曰悦今朋友讲説义味相交徳音往复形彰在外故心貎俱多曰乐也故江熙云君子以朋友讲习出其言善则千里之外应之远人且至况其近者乎道同齐味欢然适愿所以乐也云人不知而不愠不亦君子乎者此第三段明学已成者也人谓凡人也愠怒也君子有徳之称也此有二释一言古之学者为己己学得先王之道含章内映而他人不见知而我不怒此是君子之徳也有德己为所可贵又不怒人之不知故曰亦也又一通云君子易事不求备于一人故为教诲之道若人有钝根不能知解者君子恕之而不愠怒之也为君子者亦然也　注马融曰至怿也　云子者男子通称也者凡有徳者皆得称子故曰通称也云谓孔子也者子乃是男子通称今所称子曰不闗通他即指谓孔子也云王肃曰云云者背文而读曰诵也然王此意即是日中不怠之时也举日中不怠则前二事可知也注苞氏曰同门曰朋也　郑注司徒云同师为朋同志为友然何集注皆呼人名唯苞独云氏者苞名咸】
　　【何家讳咸故不言也　注愠怒至之也　就注乃得两通而于后释为便也故李充云愠怒也君子忠恕诲又不倦何怒之有乎明夫学者始于时习中于讲肆终于教授者也凡注无姓名者皆是何平叔语也】有子曰注孔安国曰弟子有若也其为人也孝悌而好犯上者鲜矣注鲜少也上谓凡在已上者也言孝悌之人必有恭顺好欲犯其上者少也不好犯上而好作乱者未之有也君子务本本立而道生注本基也基立而后可大成也孝悌也者其为仁之本与注苞氏曰先能事父兄然后仁道可成也疏【有子曰至本与　云有子曰其为人也孝悌者其其孝悌者也善事父母曰孝善事兄曰悌也云而好犯上者鲜矣者好谓心欲也犯谓谏争也上谓君亲也鲜少也言孝悌之人必以无违为心以恭从为性若有欲犯其君亲之顔谏争者有此人少也然孝悌者实都不欲必无其人而云少者欲明君亲有过若任而不谏必陷于不义不欲存孝子之心使都不谏故开其少分令必谏也故熊埋云孝悌之人志在和悦先意水防君亲有日月之过不得无犯顔之谏然虽屡纳忠规何尝好之哉今实都无好而复云鲜矣者以好见闻则生陵犯之惭以犯见塞则抑匡弼之心必宜微有所许者实在奬其志分称论教体也故曰而好犯上者鲜矣云不好犯上而好作乱者未之有也者熊埋曰孝悌之人当不义而诤之尚无意犯上必不职为乱阶也侃案熊解意是言既不好犯上必不作乱故云未之有也然观熊之解乃无闲然如为烦长既不好犯上理宜不乱何烦设巧明今案师説云夫孝者不好心自是恭顺而又有不孝者亦有不好是愿君亲之败故孝与不孝同有不好而不孝者不好必欲作乱此孝者不好必无乱理故云未之有也云君子务本者此亦有子语也务犹向也慕也本谓孝悌也孝悌者既不作乱故君子必向慕之也云本立而道生者解所以向慕本义也若其本成立则诸行之道悉滋生也云孝悌也者其为仁之本与者此更以孝悌解本以仁释道也言孝是仁之本若以孝为本则仁乃生也仁是五徳之初举仁则余从可知也故孝经云大孝徳之本也教之所由生也王弼曰自然亲爱为孝推爱及物为仁也　注本基至成也人以孝为基故诸众徳悉为广大也】
　　子曰巧言令色鲜矣有仁注苞氏曰巧言好其言语命色善其顔色皆欲令人悦少能有仁也疏【子曰巧言令色鲜矣有仁巧言者便辟其言语也令色者柔善其顔色也鲜少也此人本无善言美色而虚假为之则少有仁者也然】
　　【都应无仁而云少者旧云人自有非假而自然者此则不妨有仁但时多巧令故云少也又一通云巧言令色之人非都无仁政是性不能全故云少也故张凭云仁者人之性也性有厚薄故体足者难耳巧言令色之人于仁性为少非为都无其分也故曰鲜矣有仁王肃曰巧言无实令色无质】
　　曾子曰注马融曰弟子曾参也吾日三省吾身为人谋而不忠乎与朋友交言而不信乎传不习乎注言凡所传之事得无素不讲习而传之乎疏【曾子曰至习乎云吾日三省吾身者省视也曾子言我生平戒慎每一日之中三过自视察我身有过失否也云为人谋而不忠乎者忠中心也言为他人图谋事当尽我中心也岂可心而不尽忠乎所以三省视察恐失也云与朋友交言而不信乎者朋友交会本主在于信岂可与人交而不为信乎云传不习乎者凡有所传述皆必先习后乃可传岂可不经先习而妄传之乎曾子言我一日之中每三过自视况复凡人可不为此三事乎言不可也又一通云曾子言我一日之中三过内视我身有此三行否也　注马融曰弟子曾参也　姓曾名参字子舆　注言凡至之乎得无犹无得也素犹本也言所传之事无得本不经讲习而传之也故袁氏云常恐传先师之言不能习也以古人言必称师也】
　　子曰导千乘之国注马融曰导者谓为之政教也司马法六尺为歩歩百为亩亩百为夫夫三为屋屋三为井井十为通通十为城城出革车一乘然则千乘之赋其地千城也居地方三百一十六里有竒唯公侯之封乃能容之虽大国之赋亦不是过焉苞氏曰导治也千乘之国者百里之国也古者井田方里为井井十为乘百里之国者适千乘也马融依周礼苞氏依王制孟子义疑故两存焉敬事而信注苞氏曰为国者举事必敬慎与民必诚信也节用而爱人注苞氏曰节用者不奢侈也国以民为本故爱养之也使民以时注苞氏曰作使民必以其时不妨夺农务也疏【子曰至以时　此章明为诸侯治大国法也云导千乘之国者千乘大国也天子万乘诸侯千乘千乘尚式则万乘可知也导犹治也亦谓为之政教也其法在下故此张本也云敬事而信者此以下皆导千乘之国法也为人君者事无小大悉须敬故云敬事也曲礼云母不敬是也又与民必信故云信也云节用而爱人者虽富有一国之财而不可奢侈故云节用也虽贵居民上不可骄慢故云爱人也云使民以时者使民谓治城及道路也以时谓出不过三日而不妨夺民农务也然人是有识之目爱人则兼朝廷也民是瞑闇之称使之则唯指黔黎也　注马融曰至存焉　此明千乘法也云司马法六尺为歩者司马法者齐景公时司马穰苴为军法也其法中有此千乘之説也凡人一举足为跬跬三尺也两举足曰歩歩六尺也云歩百为畆者广一歩长百歩谓为一亩也亩母也既长百歩可种苖稼有母养之功见也云畆百为夫者每一亩则广六尺长百歩今云亩百为夫则是方百歩也谓为夫者古者赋田以百畆地给一农夫也夫所养人自随地肥墽及其家人多少耳故王制云制农田百亩百亩之分上农夫食九人是也云夫三为屋者每夫方百歩今云夫三则是方百歩者是三也若竝而言之则广一里一里长三百歩也而犹长百歩也谓为屋者义名之也夫一家有夫妇子三者具则屋道乃成故合三夫目为屋也云屋三为井者向屋广一里长百歩今三屋竝方之则方一里也名为井者因夫闲有遂水纵横相通成井字也何者亩广六尺长百歩用耜耕之耜广五寸方两耜为耦长沮桀溺耦而耕是也是耦伐广一尺也亩广六尺以一尺耕伐地为防通水流水流亩亩然因名曰亩也而夫田首倍之广二尺深二尺谓之为遂九夫为井井闲广深四尺谓之为沟取其遂水相通如井字故郑曰似井字故谓为井也遂取其水始遂也沟取其渐深有沟洫也释名云田闲之水曰沟沟搆也纵横相交搆也云井千为通者此十井之地竝之则广十里长一里也谓为通者其地有三十屋相通共出甲士一人徒卒二人也云通十为城者其城地方十里也谓为城者兵赋法一乘成也其地有三百屋出革车一乘甲士十人徒卒二十人也云城出革车一乘者出一乘是赋一成故谓城也云千乘之赋其地千乘也者有地方千里者千即是千城也则容千乘也云居地方三百一十六里有竒者方百里者有方千里者百若方三百里三三为九则有方百里者九合成方十里者九百也是方三百里唯有九百乘也若作千乘犹少百乘百乘是方百里者一也今取方百里者一而六分破之每分得广十六里长百里引而接之则长六百里其广十六里也今半断各长三百里设法特埤前三百里南西二边是方三百十六里也然西南角犹缺方十六里者一方十六里者一有方千里者二又方一里者五十六里也是少方一里者二百五十六里也然则向割方百里者为六分埤方三百里两边犹余方一里者四百今以方一里者二百五十六埤西南角犹余方一里者一百四十四又设法破而埤三百十六里两边则每边不复得半里故云方三百十六里有竒也云唯公侯之封乃能容之者周制上公方五百里侯方四百里伯方三百里子方二百里男方百里今千乘用地方三百十六里有竒故伯地不能容所以唯公侯封乃能容也云虽大国之赋亦不是过焉者虽鲁方七百而其地赋税亦不得过出千乘也故明堂位云赐鲁革车千乘也云苞氏曰导治也千乘之国者百里之国者此夏殷法也夏殷大国百里次国七十里小国五十里故方百里国中令出千乘也云古者井田方里为井者此亦与周同也云井十为乗者此则与周异也周家十井为通通十为城城出一乘今此一通使出一乘则一城出十乗也云百里之国者适千乘者方百里者有方十里者百方十里者有方一里者百今制方一里者十出一乘则方十里者出十乘方百里者故出千乘也云马融依周礼者马氏所説是周礼制法也云苞氏依王制孟子者孟子及王制之言皆如苞氏所説也云义疑故两存焉者此何平叔自下意也言马及苞两家之説竝疑未知谁是故我今注两録存之也】
　　子曰弟子入则孝出则悌谨而信泛爱众而亲仁行有余力则以学文注马融曰文者古之遗文也疏【子曰至学文云弟子入则孝出则悌者弟子犹子弟也言为人子弟者尽其孝悌之道也父母在闺门之内故云入也兄长比之疎外故云出也前句已决子善父母为孝善兄为悌父亲故云入兄疎故云出也云谨而信者向明事亲此辨接外也接外之礼唯谨与信也外能如此在亲可知也云泛爱众者泛广也君子尊贤容众故广爱一切也云而亲仁者君子义之与比故见有仁德者而亲之也若非仁亲则不与之亲但广爱之而已云行有余力则以学文者行者所以行事已毕之迹也若行前诸事毕竟而犹有余力则宜学先王遗文五经六籍是也或问曰此云行有余力则以学文后云子以四教文行忠信是学文或先或后何也荅曰论语之体悉是应机适防教体多方随须而与不可一例责也　注马融曰文者舌之遗文也　即五经六籍也】
　　子夏曰贤贤易色注孔安国曰子夏弟子卜商也言以好色之心好贤则善也事父母能竭其力事君能致其身注孔安国曰尽忠节不爱其身也与朋友交言而有信虽曰未学吾必谓之学矣疏【子夏曰至学矣　云贤贤易色者凡人之情莫不好色而不好贤今若有人能改易好色之心以好于贤则此人便是贤于贤者故云贤贤易色也然云贤于贤者亦是奬劝之辞也又一通云上贤字犹尊重也下贤字谓贤人也言若欲尊重此贤人则当改易其平常之色更起庄敬之容也云事父母能极其力者子事父母左右就养无方是能竭力也云事君能致其身者致极也士见危致命是能致极其身也然事君虽就养有方亦宜竭力于君亲若患难故宜致身但亲主家门非患难之所故云竭力臣主捍难御侮故云致身也云与朋友交言而有信者入则事亲出则事君而与朋友交接义主不欺故云必有信也云虽曰未学吾必谓之学矣者假令不学而生知如前则吾亦谓之学也此劝人学故也故王雍云言能行此四者虽云未学而可谓己学也生而知者上学而知者次若未学而能知则过于学矣葢假言之以劝善行也　注孔安国曰子夏弟子卜商也　姓卜名商字子夏　言以至善也　此注如前通也】
　　子曰君子不重则不威学则不固注孔安国曰固蔽也一曰言人不敢重既无威学不能坚固识其义理也主忠信无友不如已者过则勿惮改注郑曰主亲也惮难也疏【子曰至惮改　云君子不重则不威者重为轻根静为躁本君子之体不可轻薄也君子不重则无威无威则人不畏之也云学则不固者言君子不重非唯无威而学业亦不能坚固也故孔后注云言人不敢重既无威学人不能坚固识其义理也云主忠信者言君子既须威重又忠信为心百行之主也云无友不如己者者又明凡结交取友必令胜己胜己则己有日所益之义不得友不如己友不如己则己有日损故云无友不如已者或问曰若人皆慕胜己为友则胜匕者岂友我耶或通云择友必以忠信者为主不取忠信不如己者耳不论余才也或通云敌则为友不取不敌者也蔡谟云本言同志为友此章所言谓慕其志而思与之同不谓自然同也夫上同乎胜己所以进也下同乎不如己所以退也闳天四贤上慕文王故四友是四贤上同心于文王非文王下同四贤也然则求友之道固当见贤思齐同志于胜己所以进徳修业成天下之亹亹也今言敌则为友此直自论才同徳等而相亲友耳非夫子劝教之本防也若如所云则直谅多闻之益便辟善柔之诫奚所施也云过则勿惮改者勿犹莫也惮难也友主切磋若有过失者当更相諌诤莫难改也一云若结友过误不得善人则改易之莫难之也故李充云若友失其人改之为贵也　注孔安国曰固蔽也侃案孔训固为蔽蔽犹当也言人既不能敢重纵学亦不能当道理也犹诗三百一言以蔽之蔽也　注郑曰主亲也惮难也　郑心则言当亲于忠信之人也】
　　曾子曰慎终追远民徳归厚矣注孔安国曰慎终者丧尽其哀也追远者祭尽其敬也人君能行此二者民化其徳而皆归于厚也疏【曾子曰至厚矣　明人君徳也云慎终追远者慎终谓丧尽其哀也丧为人之终人子宜穷其哀戚是慎终也追远谓三年之后为之宗庙祭尽其敬也三年后去亲转远而祭极敬是追远也一云靡不有初鲜克有终终宜慎也久远之事録而不忘是追远也故熊埋云欣新忘旧近情之常累信近负远义士之所弃是以慎终如始则防有败事平生不忘则久人敬之也云民徳归厚矣者上之化下如风扉草君上能行慎终追远之事则民下之徳日归于厚也一云君能行此二事是厚徳之君也君徳既厚则民咸归依之也　注孔安国曰至厚也　此是前通也】
　　子禽问于子贡曰夫子至于是邦也必闻其政求之与抑与之与注郑曰子禽弟子陈亢也字子禽也子贡弟子姓端木名赐字子贡也亢怪孔子所至之邦必与闻其国政求而得之耶抑人君自愿与为治耶子贡曰夫子温良恭俭让以得之夫子之求之也其诸异乎人之求之与也注郑曰言夫子行此五徳而得之与人求之异明人君自愿求与为治也疏【子禽问至与也云子禽问云云者是此也此邦谓每邦非一国也禽问子贡怪孔子每所至之国必早逆闻其国之风政也故问云求之与者与语不定之辞也问言孔子每所至国必先逆闻其风政为是就其国主求而得之否乎云抑与之与者抑语助也亢又问言为是孔子不就国主求而国主自呼与孔子为治而闻之否乎云子贡曰云云者子贡荅禽説孔子所以得逆闻之由也夫子即孔子也礼身经为大夫者则得称为夫子孔子为鲁大夫故弟子呼之为夫子也敦美润泽谓之温行不犯物谓之良和从不逆谓之恭去奢从约谓之俭推人后己谓之让言夫子身有此五徳之美推己以测人故凡所至之邦必逆闻之也故顾欢云此明非求非与直以自得之耳其故何也夫五徳内充则是非自镜也又一通云孔子入人境观其民之五德则知其君所行之政也故梁冀云夫子所至之国入其境观察风俗以知其政教其民温良则其君政教之温良也其民恭俭让则政教恭俭让也孔子但见其民则知其君政教之得失也云夫子之云云者此明夫子之求与人之求异也人则行就彼君求之而孔子至境推五徳以测求之故云其诸异乎人之求之也诸犹之也与语助也故顾欢云夫子求知乎己而诸人访之于闻故曰异也梁冀又云凡人求闻见乃知耳夫子观化以知之与凡人异也　注必与闻其国政乃与逆也　注郑曰至治也　云言夫子云云者亦防两通也明不就人求故云异也云明人君云云者此云人君自与之非谓自呼与之也政是人君所行见于民下不可隐藏故夫子知之是人君所行自与之也】子曰父在观其志父没观其行注孔安国曰父在子不得自专故观其志而已父没乃观其行也三年无改于父之道可谓孝矣注孔安国曰孝子在丧哀慕犹若父在无所改于父之道也疏【子曰至孝矣　云父在观其志父没观其行者此明人子之行也其其于人子也志谓在心未行也故诗序云在心为志是也言人子父在则已不得专行应有善恶但志之在心在心而外必有趣向意气故可观志也父若已没则子得专行无惮故父没则观此子所行之行也云三年无改于父之道可谓孝矣者谓所观之事也子若在父丧三年之内不改父风政此即是孝也所以是孝者其义有二也一则哀毁之深岂复识政之是非故君薨世子听宰三年也二则三年之内哀慕心事亡如存则所不忍改也或问曰若父政善则不改为可若父政恶恶教伤民宁可不改乎荅曰本不论父政之善恶自论孝子之心耳若人君风政之恶则宰自行政若卿大夫之心恶则其家相邑宰自行事无关于孝子也　注孔安国曰至行也　云观其志者志若好善闻善事便喜志若好恶闻善则不喜也云观其行者得专行也　注孔安国曰至道也　此如后通也】
　　有子曰礼之用和为贵先王之道斯为美小大由之有所不行知和而和不以礼节之亦不可行也注马融曰人知礼贵和而毎事从和不以礼为节亦不可行也疏【有子曰至行也　云礼之用和为贵者此以下明人君行化必礼乐相须用乐和民心以礼检民迹迹检心和故风化乃美故云礼之用和为贵和即乐也变乐言和见乐功也乐既言和则礼宜云敬但乐用在内为隐故言其功也云先王之道斯为美者先王谓圣人为天子者也斯此也言圣天子之化行礼亦以此用和为美也云小大由之有所不行者由用也若小大之事皆用礼而不用和则于事有所不行也云知和云云者上明行礼须乐此明行乐须礼也人若知礼用和而每事从和不复用礼为节者则于事亦不得行也所以言亦者沈居士云上纯用礼不行今皆用和亦不可行也　注马融曰至行也　此解知和而和不以礼为节义也】有子曰信近于义言可复也注复犹覆也义不必信信不必义也以其言可反覆故曰近于义也恭近于礼远耻辱也注苞氏曰恭不合礼非礼也以其能远耻辱故曰近于礼也因不失其亲亦可宗敬也注孔安国曰因亲也言所亲不失其亲亦可宗敬也疏【有子曰至敬也云信近于义言可复也者信不欺也义合宜也复犹验也夫信不必合宜合宜不必信若为信近于合宜此信之言乃可复验也若为信不合宜此虽是不欺而其言不足复验也或问曰不合宜之信云何荅曰昔有尾生与一女子期于梁下毎期毎防后一日急水涨尾生先至而女子不来而尾生守信不去遂守期溺死此是信不合宜不足可复验也六恭近于礼远耻辱也者恭是逊从礼是体别若□从不当于体则为耻辱若逊从近礼则远于耻辱逊从不合礼者何犹如逊在牀下及不应拜而拜之之属也云因不失其亲亦可宗敬也者因犹亲也人能所亲得其亲者则此徳可宗敬也亲不失其亲若近而言之则指于九族宜相和睦也若广而言之则是泛爱众而亲仁乃义之与比是亲不失其亲也然云亦可宗者亦犹重也能亲所亲则是重为可宗也　注复犹至义也　若如注意则不可得为向者通也言信不必合宜虽不合宜而其交是不欺不欺则犹近于合宜故其言可覆验也　注苞氏曰至礼也　此注亦不依向通也故言恭不合礼乃是非礼而交得逺于耻辱故曰近礼也即是危行言逊得免远耻辱也　注孔安国曰至敬也　亦防二通然丧服传云继母与因母同是言继母与亲母同故孔亦谓此因为亲是也】
　　子曰君子食无求饱居无求安注郑曰学者之志有所不暇也敏于事而慎于言就有道而正马可谓好学也已矣注孔安国曰敏疾也有道者谓有道徳者也正谓问事是非也疏【子曰至已矣　云君子食无求饱居无求安者此劝人学也既所慕在形骸之内故无暇复在形骸之外所以不求安饱也一箪一瓢是无求饱也曲肱陋巷是无求安也云亩于事者此以下三句是不饱不安所为之事也敏疾也事所学之行也疾于所学之行也云而慎于言者言所学之言也所学之言当慎传説之也云就有道而正焉者有道有道徳者也若前学之言行心有疑昧则往就有道德之人决正之也云可谓好学也已矣者合结食无求饱以下之事竝是可谓好学者也】
　　子贡问曰贫而无谄富而无骄何如子曰可也注孔安国曰未足多也未若贫而乐道富而好礼者也注郑曰乐谓志于道不以贫贱为忧苦也子贡曰诗云如切如磋如琢如磨其斯之谓与也注孔安国曰能贫而乐道富而好礼者能自切磋琢磨者也子曰赐也始可与言诗已矣告诸往而知来者也注孔安国曰诸之也子贡知引时以成孔子义善取类故然之往告之以贫而乐道来荅以切磋琢磨者也疏【子贡问至来者也　云贫而无谄者屯财曰贫非分横求曰谄也乏财者好以非分横求也子贡问言若有贫者能不横求何如故云贫而无谄也范甯云不以正道求人为谄也云富而无骄者积蓄财帛曰富陵上慢下曰骄也富积者既得人所求好生陵慢故云富而无骄也云何如者陈二事既毕故问云何如也云子曰可也者荅子贡也言贫富如此乃是可耳未足为多也范甯云孔子以为不骄不谄于道虽可未及臧也云未若贫而乐道者孔子更説贫行有胜于无谄者也贫而无谄乃是为可然而不及于自乐也故孙绰云顔氏之子一箪一瓢人不堪忧回也不改其乐也云富而好礼者也者又举富行胜于不骄者也富能不骄乃是可嘉而未如恭敬好礼者也然不云富而乐道贫而好礼者亦各指事也贫者多忧而不乐故以乐为胜又贫无财以行礼故不云礼也富既饶足本自有乐又有财可行礼故言礼也云子贡曰云云者子贡闻孔子言贫乐富礼竝是宜自切磋之义故引诗以证之也尔雅云治骨曰切治象曰磋治玉曰琢治石曰磨言骨象玉石四物须切磋乃得成器如孔子所説贫乐富礼是自切磋成器之义其此之谓不乎以谘孔子也云子曰赐也始可与言诗已矣者子贡既知引诗结成孔子之义故孔子美之云始可与言诗也言始可者明知之始于此也云告诸往而知来者也者解所以可言诗义也诸之也言我往告之以贫乐富礼而子贡来荅知引切磋之诗以起予也江熙云古者赋诗见志子贡意见故曰可与言诗矣夫所贵悟言者既得其言又得其防也告往事而知将来谓闻夷齐之贤可以知不为卫君不欲指言其语故举其类耳范甯云子贡欲躬行二者故请问也切磋琢磨所以成器训诱学徒义同乎兹子贡富而犹恡仲尼欲戒以礼中子贡知心厉己故引诗以为喻也　注郑曰至苦也　顔愿是也】
　　子曰不患人之不已知也患已不知人也注王肃曰但患已之无能知也疏【子曰至人也　世人多言已有才而不为人所知故孔子解抑之也言不患人不知已但患已不知人耳故李充云凡人之情多轻易于知人而怨人不知已故抑引之教兴乎此矣】
　　论语为政第二疏【为政者明人君为风俗政之法也谓之为政者后卷云政者正也子率而正孰敢不正又郑注周礼司马云政正也政所以正不正也所以次前者学记云君子如欲化民成俗其必由学乎是明先学后乃可为政化民故以为政次于学而也】
　　子曰为政以徳譬如北辰居其所而众星共之注郑曰徳者无为譬犹北辰之不移而众星共之也疏【子曰至共之　云为政以徳者此明人君为政教之法也徳者得也言人君为政当得万物之性故云以徳也故郭象云万物皆得性谓之徳夫为政者奚事哉得万物之性故云徳而已也云譬如云云者此为为政以徳之君为譬也北辰者北极紫微星也所犹地也众星谓五星及二十八宿以下之星也北辰镇居一地而不移动故众星共宗之以为主也譬人君若无为而御民以徳则民共尊奉之而不违背犹如众星之共尊北辰也故郭象云得其性则归之失其性则违之】
　　子曰诗三百注孔安国曰篇之大数也一言以蔽之注苞氏曰蔽犹当也曰思无邪注苞氏曰归于正也疏【子曰至无邪　此章举诗证为政以徳之事也云诗三百者诗即今之毛诗也三百者诗篇大数也诗有三百五篇此举其全数也云一言以蔽之者一言谓思无邪也蔽当也诗虽三百篇之多六义之广而唯用思无邪之一言以当三百篇之理也犹如为政其事乃多而终归于以徳不动也云曰思无邪者此即诗中之一言也言为政之道唯思于无邪无邪则归于正也卫瓘云不曰思正而曰思无邪明正无所思邪邪去则合于正也】子曰导之以政注孔安国曰政谓法教也齐之以刑注马融曰齐整之以刑罚也民免而无耻注孔安国曰苟免罪也导之以徳注苞氏曰徳谓道徳也齐之以礼有耻且格注格正也疏【子曰至且格　此章证为政以徳所以胜也云导之以政者将言其胜故先举其劣者也导谓诱引也政谓法制也谓诱引民用法制也故郭象云政者立常制以正民者也云齐之以刑者齐谓齐整之也刑谓刑罚也故郭象云刑者兴法辟以割制物者也云民免而无耻者免犹脱也耻耻辱也为政若以法制导民以刑罚齐民则民畏威苟且百方巧避求于免脱罪辟而不复知避耻故无耻也故郭象云制有常则可矫法辟兴则可避可避则违情而苟免可矫则去性而从制从制外正而心内未服人怀苟免则无耻于物其于化不亦薄乎故曰民免而无耻也云导之以徳者此即举胜者也谓诱引民以道徳之事也郭象云徳者得其性者也云齐之以礼者以礼齐整之也郭象云礼者体其情也云有耻且格者既导徳齐礼故民服从而知愧耻皆归于正也郭象云情有所耻而性有所本得其性则本至体其情则知耻知耻则无刑而自齐本至则无制而自正是以导之以徳齐之以礼有耻且格沈居士云夫立政以制物物则矫以从之用刑以齐物物则巧以避之矫则迹从而心不化巧避则苟克而情不耻由失其自然之性也若导之以徳使物各得其性则皆用心不矫其真各体其情则皆知耻而自正也　注孔安国曰政谓法教也　法教即是法制也　注苞氏曰徳谓道徳也　亦得合郭象解也】
　　子曰吾十有五而志于学三十而立注有所成立也四十而不惑注孔安国曰不疑惑也五十而知天命注孔安国曰知天命之终始也六十而耳顺注郑曰耳顺闻其言而知其微防也七十而从心所欲不逾矩注马融曰矩法也从心所欲无非法者疏【子曰至逾矩　此章明孔子隠圣同凡学有时节自少迄老皆所以劝物也云吾十有五而志于学者志者在心之谓也孔子言我年十五而学在心也十五是成童之歳识虑坚明故始此年而志学也云三十而立者立谓所学经业成立也古人三年明一经从十五至三十是又十五年故通五经之业所以成立也云四十而不惑者惑疑惑也业成后已十年故无所惑也故孙绰云四十强而仕业通十年经明行修徳茂成于身训洽邦家以之莅政可以无疑惑也六五十而知天命者天命谓穷通之分也谓天为命者言人禀天气而生得此穷通皆由天所命也天本无言而云有所命者假之言也人年未五十则犹有横企无厓及至五十始衰则自审已分之可否也故王弼云天命废兴有期知道终不行也孙绰云大易之数五十天地万物之理究矣以知命之年通致命之道穷学尽数可以得之不必皆生而知之也此勉学之至言也熊埋云既了人事之成败遂推天命之期运不以可否系其理治不以穷通易其志也云六十而耳顺者顺谓不逆也人年六十识智广博凡厥万事不得悉须观见但闻其言即解微防是所闻不逆于耳故曰耳顺也故王弼云耳顺言心识任闻前也孙绰云耳顺者废听之理也朗然自悟不复役而后得所谓不识不知从帝之则也李充云耳顺者听先王之法言则知先王之徳行从帝之则莫逆于心心与耳相从故曰耳顺也云七十而从心所欲不逾矩者从犹放也逾越也矩法也年至七十习与性成犹蓬生麻中不扶自直故虽复放纵心意而不逾越于法度也所以不説八十者孔子唯夀七十三也説此语之时当在七十后也李充曰圣人微妙通深不可识所以接世軓物者曷尝不诱之以形器乎黜独化之迹同盈虚之质勉夫童蒙而志乎学学十五载功可与立自志学迄于从心善始令终贵不逾法示之易行而约之以礼为教之例其在兹矣　注孔安国曰知天命之终始也　终始即是分限所在也】
　　孟懿子问孝注孔安国曰鲁大夫仲孙何忌也懿諡也子曰无违樊迟御子告之曰孟孙问孝于我我对曰无违注郑曰孟孙不晓无违之意将问于樊迟故告之也樊迟弟子樊须也樊迟曰何谓也子曰生事之以礼死葬之以礼祭之以礼疏【孟懿子问至以礼　云孟懿子问孝者孟懿子鲁大夫也问孝问于孔子为孝之法也云子曰无违者孔子荅也言行孝者毎事须从无所违逆也云樊迟御者樊迟孔子弟子樊须也字子迟御御车也谓樊迟时为孔子御车也云子告云云者孟孙即懿子也孔子前荅懿子之问云无违恐懿子不解而他日樊迟为孔子御车孔子欲使樊迟为孟孙解无违之防故语樊迟云孟孙问孝于我我对曰无违也云樊迟曰何谓也者樊迟亦不晓无违之防故反问之何谓也云子曰云云者向樊迟释无违防也孟孙三家偕滥违礼故孔子以每事须礼为荅也此三事为人子之大礼故特举之也故卫瓘云三家僭侈皆不以礼也故以礼荅之也或问曰孔子何不即告孟孙乃还告樊迟耶荅曰欲厉于孟孙言其人不足委曲即亦示也所以独告樊迟者旧説云樊迟与孟孙亲狎必问之也一云孟孙问时樊迟在侧孔子知孟孙不晓后必问樊迟故后迟御时而告迟也　注孔安国曰至諡也　云鲁大夫仲孙何忌者仲孙是其氏也何忌是其名也然曰孟懿子而不云仲孙者鲁有三卿至八佾自释也云懿諡也者諡者明行之迹也生时有百行之不同死后至葬随其生时徳行之迹而为名称犹如经纬天地曰文拨定祸乱曰武之属也】孟武伯问孝子曰父母唯其疾之忧注马融曰武伯懿子之子仲孙彘也武諡也言孝子不妄为非唯有疾病然后使父母之忧耳疏【孟武伯问至之忧　云孟武伯问孝者孟武伯懿子之子也亦问孔子行孝之法也云子曰父母唯其疾之忧者荅也其其于人子也言人子欲常敬慎自居不为非法横使父母忧也若己身有疾唯此一条非人所及可测尊者忧耳唯其疾之忧也】
　　子游问孝注孔安国曰子游弟子也姓言名偃也子曰今之孝者是谓能养至于犬马皆能有养不敬何以别乎注苞氏曰犬以守御马以代劳能养人者也一曰人之所养乃能至于犬马不敬则无以别孟子曰养而不爱豕畜之也爱而不敬兽畜之也疏【子游问至别乎云子游问孝者亦问行孝法也云子曰今之孝者是谓能养者荅也今之谓当孔子时也夫孝为体以敬为先以养为后而当时皆多不孝纵或一人有唯知进于饮食不知行敬故云今之孝者是谓能养也云至于犬马皆能有养者此举能养无敬非孝之例也犬能为人守御马能为人负重载人皆是能养而不能行敬者故云至于犬马皆能有养也云不敬何以别乎者言犬马者亦能养人但不知为敬耳人若但知养而不敬则与犬马何以为殊别乎注苞氏曰至畜之也　云犬以守御马以代劳能养人者也者唯不知敬与人为别耳云一曰人之所养乃】
　　【能至于犬马者此释与前异也言人所养乃至养于犬马也云不敬则无以别者养犬马则不须敬若养亲而不敬则与养犬马不殊别也云孟子曰养而不爱豕畜之也者引孟子语证后通也言人畜养豕但以食之而不爱重之也云爱而不敬兽畜之也者又言人养珍禽竒兽亦爱重之而不恭敬之也】
　　子夏问孝子曰色难注苞氏曰色难谓承望父母顔色乃为难也有事弟子服其劳有酒食先生馔注马融曰先生谓父兄也馔饮食也曾是以为孝乎注马融曰孔子喻子夏曰服劳先食汝谓此为孝乎未足为孝也承顺父母顔色乃是为孝耳疏【子夏问至孝乎　云子夏问孝者亦问行孝法也云子曰色难者荅也色谓父母顔色也言为孝之道必须承奉父母顔色此事为难故曰色难也故顔延之云夫气色和则情志通善养亲之志者必先和其色故曰难也云有事弟子服其劳者此以下是易而非孝子之事也有事谓役使之事也弟子谓为人子弟者也服谓执持也劳劳苦也言家中有役使之事而弟子自执持不惮于劳苦也云有酒食先生馔者先生谓父兄也馔犹饮食也言若有酒食则弟子不敢饮食必以供饮食于父母也云曾是以为孝乎者曾犹尝也言为人子弟先劳后食此乃是人子人弟之常事最易处耳谁尝谓此为孝乎言非孝也故江熙称或曰劳役居前酒食处后是人子之常事未足称孝也然此四人问孝是同而夫子荅异者或随疾与药或寄人教也懿子武伯皆明以其人有失故随其失而荅之子游子夏是寄二子以俱明教也故王弼云问同而荅异者或攻其短或矫其时失或成其志或説其行又沈峭云夫应教纷纭常系汲引经营流世每存急疾今世万途难以同对互举一事以训来问来问之训纵横异辙则孝道之广亦以明矣　注马融曰先生谓父兄也　然礼唯呼师为先生谓资为弟子此言弟子以对先生则似非子弟对父兄也而注必谓先生为父兄者其有二意焉一则既云问孝孝是事亲之目二则既释先生为父兄欲寄在三事同师亲情等也】
　　子曰吾与回言终日不违如愚注孔安国曰回弟子也姓顔名回字子渊鲁人也不违者无所怪问于孔子之言黙而识之如愚者也退而省其私亦足以发回也不愚也注孔安国曰察其退还与二三子説释道义发明大体知其不愚也疏【子曰至愚也　云吾与回言终日不违如愚者此章美顔渊之徳也回者顔渊名也愚者不达之称也自形器以上名之为无圣人所体也自形器以还名之为有贤人所体也今孔子终日所言即入于形器故顔子闻而即解无所谘问故不起发我道故言终日不违也一往观回终日黙识不问殊似于愚鲁故云如愚故缪孺云将言形器形器顔生所体莫逆于心故若愚也云退而云云者退谓回听受已竟退还其私房时也省视也其私谓顔私与诸朋友谈论也发发明义理也言回就人众讲説见回不问如似愚人今视回退还私房与诸子覆述前义亦足发明义理之大体故方知回之不愚也熊理云察退与二三子私论亦足以发明圣奥振起风训也回之似愚而岂愚哉既以美顔又晓众人未违者也　注孔安国曰至者也　诸弟子不解故时或谘问而顔回黙识故不问不问如愚者之不能问也】
　　子曰视其所以注以用也言视其所行用也观其所由注由经也言观其所经从也察其所安人焉廋哉人焉廋哉注孔安国曰廋匿也言观人之终始安有所匿其情也疏【子曰至廋哉　此章明观知于人之法云视其所以者以用也其其彼人也若欲知彼人行当先视其即日所行用之事也云观其所由者由者经歴也又次观彼人从来所经歴处之故事也云察其所安者察谓心懐忖测之也安谓意气归向之也言虽或外迹有所避而不得行用而心中犹趣向安定见于貌者当审察以知之也然在用言视由言观安言察者各有以也视直视也观广赡也察沈吟用心忖度之也即日所用易见故云视而从来经歴处此即为难故宫观情性所安最为深隐故云察也云人焉廋哉人焉廋哉者焉安也廋匿也言用上三法以观验彼人之徳行则在理必尽故彼人安得藏匿其情耶再言之者深明人情不可隠也故江熙云言人诚难知以三者取之近可识也】
　　子曰温故而知新可以为师矣注温寻也寻绎故者又知新者可以为师也疏【子曰至师矣　此章明为师之难也温温燖也故谓所学已得之事也所学已得者则温燖之不使忘失此是月无忘其所能也新谓即时所学新得者也知新谓日知其所亡也若学能日知所亡月无忘所能此乃可为人师也孙绰云滞故则不能明新希新则存故不笃常人情也唯心平秉一者守故弥温造新必通斯可以为师者也　注温寻也　温是寻绎之义亦是燖暖之义也】子曰君子不器注苞氏曰器者各周其用至于君子无所不施也疏【子曰君子不器　此章明君子之人不系守一业也器者给用之物也犹如舟可汛于海不可登山车可陆行不可济海君子当才业周普不得如器之守一也故熊埋云器以名可系其用贤以才可济其业业无常分故不守一名用有定施故舟车殊功也】
　　子贡问君子子曰先行其言而后从之注孔安国曰疾小人多言而行之不周也疏【子贡问至从之　云子贡问君子者问施何徳行而可谓为君子乎云子曰先行其言而后从之者荅云君子先行其言而后必行行以副所言是行从言也若言而不行则为辞费君子所耻也又一通云君子之言必为物偕故凡有言皆令后人从而法之也故王朗云鄙意以为立言之谓乎传曰大上有立徳其次立言明君子之道言必可则令后世凖而从之故曰而后从之】子曰君子周而不比注孔安国曰忠信为周阿党为比也小人比而不周疏【子曰至不周　此章明君子行与小人异也云君子周而不比者周忠信也比阿党也君子常以忠信为心而无相阿党也云小人比而不周者与君子反也小人唯更相阿党而竝不忠信也然周是博遍之法故谓为忠信比是亲狎之法故谓为阿党耳若互而言周名亦有恶比名亦有善者故春秋传云是谓比周言其为恶周遍天下也易卦有比比则是辅里仁云君子义之与比比则是亲虽非广称文亦非恶今此文既言周以对比故以为恶耳孙绰云理备故称周无私故不比也】
　　子曰学而不思则防注苞氏曰学而不寻思其义理则防然无所得也思而不学则殆注不学而思终卒不得使人精神疲殆也疏【子曰至则殆　此章教学法也云学而不思则罔者夫学问之法既得其文又宜精思其义若唯学旧文而不思义则临用行之时罔罔然无所知也又一通云罔诬罔也言既不精思至于行用乖僻是诬罔圣人之道也云思而不学则殆者又若不广学旧文而唯専意而独思则精神疲殆而于所业无功也】
　　子曰攻乎异端斯害也已矣注攻治也善道有统故殊途而同归异端不同归者也疏【子曰攻乎异端斯害也已矣　此章禁人杂学诸子百家之书也攻治也古人谓学为治故书史载人专经学问者皆云治其书治其经也异端谓杂书也言人若不学六籍正典而杂学于诸子百家此则为害之深故云攻乎异端斯害也已矣斯害也已矣者为害之深也　注善道至者也　云善道有统故殊途而同归者善道即五经正典也有统统本也谓皆以善道为本也殊途谓诗书礼乐为教之途不同也同归谓虽所明各异而同归于善道也云异端不同归者也者诸子百家竝是虚妄其理不善无益教化故是不同归也】
　　子曰由诲汝知之乎注孔安国曰由弟子也姓仲名由字子路也知之为知之不知之为不知是知也疏【子曰至知也　此章抑子路兼人也云子曰由者由子路名也子路有兼人之性好以不知为知也孔子将欲教之故先呼其名也云诲汝知之乎者诲教也孔子呼子路名云由我欲教汝知之文章乎云知之为知之不知之为不知者汝若心有所不知则当云不知不可妄云知之也云是知也者若不知云知此则是无知之人耳若实知而云知此乃是有知之人也又一通云孔子呼子路名云由我从来教化于汝汝知我教汝以不乎汝若知我教则云知若不知则云不知能如此者是有知之人也】
　　子张学干禄注郑曰子张弟子也姓颛孙名师字子张也干求也禄禄位也子曰多闻阙疑慎言其余则寡尤注苞氏曰尤过也疑则阙之其余不疑犹慎言之则少过也多见阙殆慎行其余则寡悔注苞氏曰殆危也所见危者阙而不行则少悔也言寡尤行寡悔禄在其中矣注郑曰言行如此虽不得禄得禄之道也疏【子张学至中矣　云子张学干禄者干求也禄禄位也弟子子张就孔子学求禄位之术也云子曰多闻阙疑者荅求禄术也疑疑惑之事也言人居世间必多有所闻所闻之事必有疑者有解者解者则心録之若疑者则废阙而莫存録故云多闻阙疑云慎言其余者其余谓所心解不疑者也已阙废可疑者而所余不疑者虽存録在心亦何必中理故又宜口慎言之也云则寡尢者寡少也尢过也既阙可疑又慎言所不疑能如此者则生平之言少有过失也云多见阙殆者殆危也言人若眼多所见阙废其危殆者不存録之也云慎行其余者其余谓自所録非危殆之事也虽已废危殆者而所余不殆者亦何必竝中其理故又宜慎行之也云则寡悔者悔恨也既阙于危殆者又慎行所不殆能如此者则平生所行少悔恨也云言寡尤行寡悔禄在其中矣者其余若能言少过失行少悔恨则禄位自至故云禄在其中也故范甯云发言少过履行少悔虽不以要禄乃致禄之道也仲尼何以不使都无尢悔而言寡尢乎有顔回犹不二过蘧伯玉亦未能寡其过自非圣人何能无之子张若能寡尢悔便为得禄者也　注郑曰至道也　言当无道之世徳行如此虽不得禄若忽值有道之君则必见用故云得禄之道也】
　　哀公问曰何为则民服注苞氏曰哀公鲁君之諡也孔子对曰举直错诸枉则民服注苞氏曰错置也举用正直之人废置邪枉之人则民服其上矣举枉错诸直则民不服疏【哀公问至不服　云哀公问曰何为则民服者哀公失徳民不服从而公患之故问孔子求民服之法也云孔子对曰举直错诸枉则民服者荅哀公民服之法也凡称子曰则是弟子所记若称孔子则当时人非弟子所记后为弟子所撰仍旧不复改易故依先呼孔子也直谓正直之人也错置也枉委曲邪佞之人也言若举正直之人为官位为废置邪佞之人则民服君徳也亦由哀公废直用枉故也故范甯云哀公舍贤任佞故仲尼发乎此言欲使举贤以服民也云举枉错诸直则民不服者此举哀公之政如此故民不服也江熙云哀公当千载之运而圣贤满国举而用之鲁其王矣而唯好耳目之悦羣邪秉政民心厌弃既而苦之乃有此问也】
　　季康子问使民敬忠以劝如之何注孔安国曰鲁卿季孙肥也康諡也子曰临民之以庄则民敬注苞氏曰庄严也君临民以严则民敬其上也孝慈则忠注苞氏曰君能上孝于亲下慈于民则民忠矣举善而教不能则民劝注苞氏曰举用善人而教不能者则民劝也疏【季康子问至民劝　云季康子问云云者季康子鲁臣也其既无道僭滥故民不敬不忠不相劝奬所以问孔子求学使民行敬及忠及劝三事也故云如之何云子曰云云者荅使为三事之术也民从上化如草从风也临谓以高视下也庄犹严也言君居上临下若自能严整则下民皆为敬其上也云孝慈则忠者人言君若上孝父母下慈民人则民皆尽竭忠心以奉其上也故江熙云言民法上而行也上孝慈则民亦孝慈孝于其亲乃能忠于君求忠臣必于孝子之门也云举善而教不能则民劝者又言若民中有善者则举而禄位之若民中未能善者则教令使能若能如此则民竞为劝慕之行也】
　　或谓孔子曰子奚不为政注苞氏曰或人以为居位乃是为政也子曰书云孝于惟孝友于兄弟施于有政是亦为政也奚其为为政注苞氏曰孝于惟孝者美孝之辞也友于兄弟善于兄弟也施行也所行有政道即是与为政同耳疏【或谓至为政　云或谓云云者或者或有一人不记其姓名也奚何也政谓居官南靣也或人见孔子栖达故问孔子曰何不为政处官位乎云子曰云云者此以上竝尚书言也引书以荅或人也然此语亦与尚书微异而义可一也善父母曰孝善兄弟为友于于也惟孝谓惟令尽于孝也施行也言人子在闺门当极孝扵父母而极友于兄弟若行此二事有政即亦是为政也云奚其为为政者此是孔子正荅于或人也言施行孝友有政家家皆正则邦国自然得正亦又何用为官位乃是为政乎故范甯云夫所谓政者以孝友为政耳行孝友则是为政复何者为政乎引周书所以明政也或人贵官位而不存孝道故孔子言于此也　注苞氏曰至同耳　云孝于云云者惟令极行于孝故云美孝之辞也然友于兄弟是善于兄弟则孝于惟孝是善于父母也父母既云孝于惟孝则兄弟亦宜云友于惟友也所以互见之也云施行云云者行孝友有政道即与为政同更何所别复为政乎】
　　子曰人而无信不知其可也注孔安国曰言人而无信其余终无可也大车无輗小车无軏其何以行之哉注苞氏曰大车牛车輗者辕端横木以缚枙者也小车驷马车也軏者辕端上曲拘衡者也疏【子曰至之哉　此章明人不可失信也云人而无信不知其可也者言人若无信虽有他才终为不可故云不知其可也云大车云云者此为无信设譬也言人以信得立如大小之车由于輗軏以得行也若车无輗軏则车何以得行哉如人而无信则何以得立哉故江熙称彦升曰车待輗軏而行犹人须信以立也　注孔安国曰至可也　其余谓他才伎也　注苞氏曰至者也　云天车牛车者牛能引重故曰大车也云防者辕端横木以缚枙者也者端头也古作牛车二辕不异即时车但辕头安枙与今异也即时车枙用曲木驾于牛脰仍缚枙两头者两辕古时则先取一横木缚着两辕头又别取曲木为枙缚着横木以驾牛脰也即时一马牵中枙犹如此也云小车驷马车也者马所载轻故曰小车也四马共牵一车即今龙旂车是也云軏者辕端上曲枸衡者也者衡横也四马之车唯中夹有一辕辕头曲向上此拘驻于横名此曲者为軏也所以头拘此横者辕驾四马故先横一木于辕头而缚枙着此横此横既为四马所载恐其不坚故特置曲枙軏里使牵之不脱也犹即时龙旂车辕端为龙置横在龙头上曲处也郑曰輗穿辕端着之軏因辕端着之】
　　子张问十世可知也注孔安国曰文质礼变也子曰殷因于夏礼所损益可知也周因于殷礼所损益可知也注马融曰所因谓三纲五常也所损益谓文质三统也其或继周者虽百世亦可知也注马融曰物类相招势数相生其变有常故可豫知也疏【子张问至知也　云子张问十世可知也者十世谓十代也子张见五帝三王文质变易世代不同故问孔子从今以后方来之事假设十代之法可得逆知以不乎云子曰殷因云云者孔子举前三代礼法相因及所损益以为后代可知之证也言殷代夏立而因用夏礼及损益夏礼事事可得而知也云周因云云者又周代殷立亦有因殷礼及有所损益者亦事事可知也云其或云云者既因变有常故从今以后假令或有继周而王者王王相承至于百世亦可逆知也言或者尔时周犹在不敢指斥百代故云其或也　注马融曰至统也　云所因谓三纲五常者此是周所因于殷殷所因于夏之事也三纲谓夫妇父子君臣也三事为人生之纲领故云三纲也五常谓仁义礼智信也就五行而论则木为仁火为礼金为义水为信上为智人禀此五常而生则备有仁义礼智信之性也人有博爱之徳谓之仁有严断之徳为义有明辨尊卑敬让之徳为礼有言不虚妄之徳为信有照了之徳为智此五者是人性之恒不可暂舍故谓五常也虽复时移世易事歴今古而三纲五常之道不可变革故世世相因百代仍袭也云所损益谓文质三统者夫文质再而复正朔三而改质文再而复者若一代之君以质为教者则次代之君必以文教也以文之后君则复质质之后君则复文循环无穷有兴必有废废兴更迁故有损益也正朔三而改者三代而一周也夫人君为政所尚不同必各有所统统则有三也案大传云王者始起改正朔易服色夫正朔有三本亦有三统明王者受命各统一正也朔者苏也革也言万物革更于足故统马又礼三正记云正朔三而改文质再而复尚书大传云夏以孟春为正殷以季冬为正周以仲冬为正又曰夏以十三月为正色尚黒以平旦为朔殷以十二月为正色尚白以鸡鸣为朔周以十一月为正色尚赤以夜牛为朔也白虎通云王者受命必改正朔者明易姓示不相袭明受之于天不受之于人所以变易民心革其耳目以化又云十三月之时万物始达孚甲而出皆黒人得加功力故夏为人正色尚黒也十二月之时万物始芽而白白者阴气故段为地正色尚白也十一月之时阳气始养根核故黄泉之下万物皆赤赤者盛阳之气也故周为天正色尚赤也又云天道左旋改正右行者非改天道但改日月耳日月右行故改正右行日尊于月不言正日而言正月者积日成月物随月而变据物为正也天质地文周反天统何质文再改正朔三易三微质文正不相因故正不随质文也三统之义如此然旧问云夏用建寅为正物初出色黒故尚黒今就草木初生皆青而云黒何也旧通云物初出乃青远望则黒人功贵广远故也且一日之中天有青时故取其黑也又旧问云三正为正是三王为上代已有旧通有二家一云正在三代三代时相统故须变革相示也人一家云自从有书籍而有三正也伏牺为人统神农为地统黄帝为天统少昊犹天统言是黄帝之子故不改统也颛顼为人统帝喾为地统帝尧是为喾子亦为地统帝舜为天统夏为人统殷为地统周为天统三正相承若连环也今依后释所以必从人为始者三才须人乃成是故从人为始也而礼家从夏为始者夏是三王始故举之也又不用建夘建辰为正者于是万物不齐莫适所统也　注马融曰至知也　云物类相招者谓三纲五常各以类相招因而不变者也云势数相生者谓文质三统及五行相次各有势数也如太昊木徳神农火徳黄帝土徳少昊金徳颛顼水徳周而复始其势运相变生也云其变有常故可豫知者豫逆也有因有变各有其常以此而推故百世可逆知也】
　　子曰非其鬼而祭之谄也注郑曰人神曰鬼非其祖考而祭之是谄以求福也见义不为无勇也注孔安国曰义者所宜为也而不能为是无勇也疏【子曰至勇也云非其鬼而祭之谄也者谄横求也鬼神聪明正直不歆非礼人若非已祖考而祭之是为谄求福也云见义不为无勇也者义谓所宜为也见所宜为之事而不为是无勇敢也】









　　论语集解义疏卷一
　　钦定四库全书
　　论语集解义疏卷二　　　魏　何晏　集解
　　梁　皇侃　义疏
　　论语八佾第三疏【八佾者奏乐人数行列之名也此篇明季氏是诸侯之臣而僭行天子之乐也所以次前者言政之所裁裁于斯滥故八佾次为政也又一通云政既由学学而为政则如北辰若不学而为政则如季氏之恶故次为政也然此不标季氏而以八佾命篇者深责其恶故书其事以标篇也】
　　孔子谓季氏八佾舞于庭是可忍也孰不可忍也注马融曰孰谁也佾列也天子八佾诸侯六卿大夫四士二八人为列八八六十四人也鲁以周公故受王者礼乐有八佾之舞今季桓子僭于其家庙舞之故孔子讥之也疏【孔子谓至忍也　云孔子谓季氏者谓者评论之辞也夫相评论有对靣而言有遥相称评若此后子谓冉有曰汝不能救与则是对靣也今此所言是遥相评也季氏鲁之上卿也鲁有三卿并豪强僭滥季氏是上卿为僭滥之端故特举谓季氏也云八佾舞于庭者此是孔子所讥之事也佾犹行列也天子制八音为乐以调八风故舞人亦有八行每八人为行八八六十四人则天子舞者用六十四人也鲁有周公之故故天子赐鲁用天子八佾之乐而季氏是鲁臣乃僭取八佾乐于其家庙庭而舞之故云八佾舞于庭也云是可忍也者是犹此也此此舞八佾之事也忍犹容耐也孔子曰此八佾之舞若可容忍者也云孰不可忍也者孰谁也言若此僭可忍则天下为恶谁复不可忍也　注马融曰至识之也　云天子八佾者天子用八以象八风八风者八方八卦之风也北曰广漠风东北曰条风东曰明庶风东南曰清明风南曰景风西南曰凉风西曰阊阖风西北曰不周风也云诸侯六者六礼降杀以两天子八佾诸侯故云六佾也云卿大夫四士二者杜注左氏传及何注公羊传皆云诸侯六六六三十六人大夫四四四十六人士二二二四人也云八人为列八八六十四人也者据天子之佾人数也云鲁以周公故者故周公有相辅成王摄天子位六年制礼作乐七年致政还成王之故也云受王者礼乐有八佾之舞者由周公之故故受天子礼八佾舞也云今季氏云云者卑者滥用尊者之物曰僭也桓子家之豪强起于季氏文子武子平子悼子至桓子五世故后引称孔子曰政逮于大夫四世矣是也今孔子所讥皆讥其五世而注独云桓子者是时孔子与桓子政相值故举值者言之】三家者以雍彻注马融曰三家者谓仲孙叔孙秀孙也雍周颂臣工篇名也天子祭于宗庙歌之以彻祭今三家亦作此乐者也子曰相维辟公天子穆穆矣奚取于三家之堂注苞氏曰辟公谓诸侯及二王之后也穆穆天子之容也雍篇歌此曲者有诸侯及二王之后来助祭故也今三家但家臣而已何取此义而作之于堂耶疏【三家至之堂　云三家者以雍彻者人讥其失也三家即是仲孙叔孙季孙也并皆僭滥故此并言之也季氏为最恶故卷初独言季氏也雍者诗篇名也彻者礼天子祭竟欲彻祭馔则使乐人先歌雍诗以乐神后乃彻祭器于时三家祭竟亦歌雍诗以彻祭馔故云三家者以雍彻也云子曰云云者前是祭者之言此是孔子语也孔子称雍诗之曲以讥三家也相助也辟犹诸侯也公二王之后也穆穆敬也奚何也孔子曰此诗曲言时助祭者有诸侯及王者后而天子容仪尽敬穆穆然今三家之祭但有其家臣而已有何诸侯二王后及天子穆穆乎既无此事何用空歌此曲于其家之庙堂乎或问曰鲁祭亦无诸侯及二王后那亦歌此曲耶荅曰既用天子礼乐故歌天子诗也或通云既用天子礼乐故当祭时则备设此诸官也或云鲁不歌此雍也季氏自僭天子礼非僭鲁也　注马融曰至者也　云三家者谓仲孙叔孙季孙也者三孙同是鲁桓公之后桓公嫡子庄公为君而庶子公子庆父公子叔牙公子季友也仲孙是庆父之后叔孙是叔牙之后季孙是季友之后后子孙皆以其先仲叔季为氏故有此三氏并是桓公子孙故俱称孙也亦曰三桓子孙也仲孙氏后世改仲曰孟孟者庻长之称也言已家是庻不敢与庄公为伯仲叔季之次故取庻长为始而云孟孙氏也云雍周颂云云者天子彻祭所以歌雍者雍诗云有客雍雍至止肃肃相维辟公天子穆穆是言祭事周毕有客甚自雍和而至皆并肃敬时助祭者有诸侯及二王后而天子威仪又自穆穆是礼足事竟所以宜彻故歌之以乐神也　注苞氏曰至堂耶　云辟公谓诸侯及二王之后也者辟训君君故是诸侯也二王后称公公故是二王后也云穆穆云云者唯天子祭有此也云今三家云云者大夫称家今三卿之祭但有家臣家臣谓家相邑宰之属来助祭耳有何辟公天子穆穆而空歌此曲于堂乎】
　　子曰人而不仁如礼何人而不仁如乐何注苞氏曰言人而不仁必不能行礼乐也疏【子曰至乐何　此章亦为季氏出也季氏僭滥王者礼乐其既不仁则奈此礼乐何乎江熙云所贵礼乐者以可安上治民移风易俗也然其人存则兴其人已则废而不仁之人居得兴之地而无能兴之道则仁者之属无所施之故叹之而已】
　　林放问礼之本注郑曰林放鲁人也子曰大哉问礼与其奢也宁俭丧与其易也宁戚注苞氏曰易和易也言礼之本意失于奢不如俭也丧失于和易不如哀戚也疏【林放问至寜戚　云林放问礼之本者问孔子求知礼之本也云子曰大哉问者重林放能问礼之本故美其问而称之大哉也故王弼曰时人弃本崇末故大其能寻本礼意也云礼与其奢也宁俭者美之既竟此荅之也奢奢侈也俭俭约也夫礼之本意在奢俭之中不能中者皆为失也然为失虽同而成败则异奢则不逊俭则固陋俱是致失奢不如俭故云礼与其奢宁俭也云丧与其易也宁戚者易和易也戚哀过礼也几丧有五服轻重者各宜当情所以是本若和易及过哀皆是为失防是一失则易不若过哀故云寜戚也或问曰何不荅以礼本而必言四失何也荅云举其四失则知不失即其本也其时世多失故因举失中之胜以诫当时也　注苞氏曰至戚也　就注意即所荅四失从二即是礼本也】
　　子曰夷狄之有君不如诸夏之亡也注苞氏曰诸夏中国也亡无也疏【子曰至亡也　此章为下僭上者发也诸夏中国也亡无也言中国所以尊于夷狄者以其名分定而上下不乱也周室既衰诸侯放恣礼乐征伐之权不复出自天子反不如夷狄之国尚有尊长统属不至如我中国之无君也　注苞氏曰诸夏中国也　谓中国为诸夏者夏大也中国礼大故谓为夏也诸之也语助也】
　　季氏旅于泰山子谓冉有曰汝不能救与注马融曰旅祭名也礼诸侯祭山川在其封内者也今陪臣祭泰山非礼也冉有弟子冉求也时仕季氏救犹止也对曰不能子曰呜呼曾谓泰山不如林放乎注苞氏曰神不享非礼林放尚知问礼泰山之神反不如林放耶欲诬而祭之也疏【季氏旅至放乎　云季氏旅于泰山也者又讥季氏僭也旅祭名也郑注周礼云旅非常祭也今季氏祭泰山是非常祭故云旅也泰山鲁之泰山也礼天子祭天下名山大川诸侯止祭其封内大夫位非专封则不得祭山川而季氏亦僭祭鲁泰山也云子谓冉有曰汝不能救与者冉有孔子弟子也救犹諌止也时冉有仕李氏家季氏滥祀故孔子问冉有言汝既仕彼家那不能諌止其滥祀乎云对曰不能者冉有对孔子也不能谓季氏豪僭虽諌不能止也云子曰呜呼者孔子更説季氏之失故先叹而后言也呜呼叹也云曾谓泰山不如林放乎者曾之言则也乎助语也孔子曰林放尚能问礼本况泰山之神聪明正直而合歆此非礼之祀也乎若遂歆此非礼之食则此神反不如林放也既必无歆理岂可诬防而祭之乎故云则可谓泰山不如林放乎　注马融曰至礼也　云礼诸侯祭山川在其封内者也者泰山在鲁鲁君宜祭之耳云令陪臣祭泰山非礼也者陪重也鲁是天子臣而季氏是鲁臣于天子为重臣重臣而与天子俱祭名山故为非礼也】子曰君子无所争必也射乎注孔安国曰言于射而后有争也揖让而升下而饮注王肃曰射于堂升及下皆揖让而相饮也其争也君子注马融曰多算饮少算君子之所争也疏【子曰至君子　此章明射之可重也云君子无所争者言君子恒谦卑自牧退让明礼故云无所争也云必也射乎者言虽他事无争而于射有争故云必也射乎于射所以有争者古者生男必设桑弧蓬矢于门左至三日夜使人负子出门而射示此子方当必有事于天地四方故云至年长以射进仕礼王者将祭必择士助祭故四方诸侯并贡士于王王试之于射宫若形容合礼节奏比乐而中多者则得预于祭得预于祭者进其君爵土若射不合礼乐而中少者则不预祭不预祭者黜其君爵土此射事既重非唯自辱乃系累已君故君子之人于射而必有争也故顔延之曰射许有争故可以观无争也云揖让而升下者射仪云礼初主人揖宾而进交让而升堂及射竟胜负己决下堂犹揖让不忘礼故云揖让而升下也云而饮者谓射不如者而饮罚爵也射胜者党酌酒跪饮于不如者云敬养所以然者君子敬让不以己胜为能不以彼负为否言彼所以不中者非彼不能政是有疾病故也酒能养病故酌酒饮彼示养彼病故云敬养也所以礼云君使士射不能则辞以疾悬弧之义也而不如者亦跪受酒而云赐灌灌犹饮也言赐饮者服而为敬辞也云其争也君子者夫小人之争必攘臂厉色今此射虽心止不忘中而进退合礼更相辞让跪授跪受不乖君子之容故云其争也君子也　注王肃曰至饮也　就王注意则云揖让而升下也若余人读则云揖让而升升属上句又云下而饮下属下句然此读不及王意也　注马融曰至争也　此证其争也君子也算犹筹也射者比结朋党各有算数每中则以算表之若中多则算多故云多算也中少则算少故云少算也凡情得胜则自为矜贵今射虽多算当犹自酌酒以饮少算不敢自高是君子之所争也故云君子之所争也然释此者云于射无争非今所安聊复记之李充曰君子谦卑以自收后己先人受劳辞逸未始非让何争之有乎射艺竞中以明能否而处心无措者胜负若一由此观之愈知君子之无争也栾肇曰君子于射讲艺明训考徳观贤繁揖让以成礼崇五善以兴教故曰君子无所争必也射乎言于射无必君子之无争周官所谓阳礼教让则民不争者也君子于礼所主在重而所畧在轻若升降揖让于射则争是为轻在可让而重在可争岂所谓礼敬之道哉且争无益于胜功者也求胜在已理之常也虽心在中质不可谓争矣故射仪曰失诸正鹄还求诸身求中以辞养不为争胜以耻人也又曰射仁道也发而不中不怨胜己者反求诸己而已因称此言以证无争焉诚以争名施于小人让分定于君子也今説者云必于射然后有争此为反论文背周官违礼记而后有争之言得通考诸经传则无争之证益明矣范甯亦云无争】
　　子夏问曰巧笑倩兮美目盼兮素以为绚兮何谓也注马融曰倩笑貌盼动目貌绚文貌也此上二句在卫风硕人之二章其下一句逸也子曰绘事后素注郑曰绘画文也凡画绘先布众采然后以素分其间以成其文喻美女虽有倩盼美质亦须礼以成也曰礼后乎注孔安国曰孔子言绘事后素子夏闻而解知以素喻礼故曰礼后乎子曰起予者商也始可与言诗已矣注苞氏曰予我也孔子言子夏能发明我意可与共言诗已矣疏【子夏问至已矣　云子夏问云六者此是卫风硕人闵庄姜之诗也庄姜有容有礼卫侯不好徳而不荅故卫人闵之也巧笑笑之美者也倩巧笑貌也言人可怜则笑巧而貌倩倩然也美目目之美者也盼动目貌也言人可怜则目美而貌盼盼然也素白也绚文貌也谓用白色以分间五采使成文章也言庄姜既有盼倩之貌又有礼自能结束如五采得白分间乃文章分明也子夏读诗不达此语故云何谓以问孔子也云子曰绘事后素者答子夏也绘画也言此上三句是明美人先有其质后须其礼以自约束如画者先虽布众采荫映然后必用白色以分间之则画文分明故曰绘事后素也云曰礼后乎者子夏闻孔子云绘事后素而解特喻人虽可怜必后用礼故云礼后乎云子曰云云者起发也予我也孔子但言绘事后素而子夏仍知以素喻礼是达诗人之防以起发我谈故始可与言诗也沈居士曰孔子始云未若贫而乐道富而好礼未见贫者所以能乐道富者所以能好礼之由子贡荅曰切磋琢磨所以得好礼也则是非但解孔子防亦是更广引理以荅也故曰告诸往而知来者也孔子云绘事后素本政是以素喻礼子夏荅云礼后乎但是解夫子语耳理无所广故云起予而不云知来也　注此上至逸也云此上二句在卫风硕人之二章者巧笑及美目即见卫风硕人第二章云其下一句逸也者素以为绚之一句也已防逸则卫风所无也　注郑曰绘画文也又刺缝成文则谓之绣画之成文谓之为绘也】
　　子曰夏礼吾能言之不足徴也殷礼吾能言之宋不足徴也注苞氏曰徴成也宋二国名也夏殷之后也夏殷之礼吾能説之宋之君不足以成之也文献不足故也足则吾能徴之矣注郑曰献犹贤也我能不以其礼成之者以此二国之君文章贤才不足故也疏【子曰至之矣　此章明夏殷之后失礼也云夏礼吾能言之不足徴也者夏礼谓禹时礼也】
　　【即孔子往所得夏时之书也夏之后所封之国也徴成也夏桀失国周封其后东娄公于当于周末而其君昏闇故孔子言夏家之礼吾能言之但君昏闇不足与共成其先代之礼故云不足徴也云殷礼吾能言之宋不足征也者殷礼殷汤之礼即孔子往宋所得坤干之书也宋殷之后所封之国也纣失国周封微子于宋也孔子曰殷汤之礼吾亦能言但于时宋君昏乱不足以与共成之也云文献不足故也者解所以不足成义也文文章也献贤也言宋二君无文章贤才故我不足与成之云足则吾能征之矣者若文章贤才足则吾岂不与成之乎故云足则吾能征之矣】
　　子曰禘自既灌而往者吾不欲观之矣注孔安国曰禘祫之礼为序昭穆也故毁庙之主及羣庙之主皆合食于太祖灌者酌郁鬯灌于太祖以降神也既灌之后别尊卑序昭穆而鲁为逆祀跻僖公乱昭穆故不欲观之矣疏【子曰至之矣　此章明鲁祭失礼也禘者大祭名也周礼四时祭名春曰祠夏曰礿秋曰尝冬曰蒸又四时之外五年之中别作二大祭一名禘一名祫而先儒论之不同今不具説且依注梗概而谈也谓为禘者谛也谓审谛昭穆也灌者献也酌鬰鬯酒献尸灌地以求神也礼禘必以毁庙之主陈在太祖庙未毁庙之主亦升于太祖庙序谛昭穆而后共合食堂上未陈列主之前王与祝入太祖庙室中以酒献尸尸以祭灌于地以求神求神竟而出堂列定昭穆备成祭礼时鲁家逆祀尸主飜次当于灌时未列昭穆犹有可观既灌以后逆列已定故孔子云不欲观也往犹后也不言祫唯云禘者随尔时所见也　注孔安国曰至之矣　云禘祫之礼为序昭穆也者列诸主在太祖庙堂太祖之主在西壁东向太祖之子为昭在太祖之东而南向太祖之孙为穆对太祖之子而北向以次东陈在北者曰昭在南者曰穆所谓父昭子穆也昭者明也尊父故曰明也穆敬也子宜敬于父也云故毁庙云云者孔及先儒义云禘祫礼同皆取毁庙主及未毁庙之主并升列昭穆在太祖庙堂也云灌者云云者鬰鬯煮鬰金之草取汁酿黑秬一秠二米者为酒酒成则气芬芳调畅故呼为鬯亦曰秬鬯也若又捣鬰金取汁和莎泲于此畅则呼为鬰鬯但先儒旧论灌法不同一云于太祖室里龛前东向束白茅置地上而持鬯酒灌白茅上使酒味渗入渊泉以求神也而郑康成不正的道灌地或云灌尸或云灌神故郊特牲云周人尚臭灌用鬯臭鬰合鬯臭隂达于渊泉灌以珪璋用玉气也既灌然后迎牲致隂气也郑注云灌谓以圭瓒酌畅始献神也又祭统云君执圭瓒灌尸太宗执璋瓒亚灌郑注云天子诸侯之祭礼先有灌尸之事乃后迎牲案郑二注或神或尸故解者或云灌神是灌地之礼灌尸是灌人之礼而郑注尚书大传则云灌是献尸尸乃得献乃祭酒以灌地也云既灌之后别尊卑序昭穆者谓灌竟尸出堂时也云鲁为云云者跻升也僖公闵公俱是庄公之子僖庻子而年长闵嫡而幼庄公薨而立闵公为君则僖为臣事闵闵薨而僖立为君僖后虽为君而昔是经闵臣至僖薨列主应在闵下而鲁之宗人夏父弗忌佞僖公之子文公云吾闻新鬼大故鬼小故升僖于闵上逆祀乱昭穆故孔子不欲观之也】
　　或问禘之説子曰不知也注孔安国曰荅以不知者为鲁君讳也知其説者之于天下也其如示诸斯乎指其掌注苞氏曰孔子谓或人言知禘礼之説者于天下之事如指示以掌中之物言其易了也疏【或问至其掌云或问禘之説者或人闻孔子不欲观禘故问孔子以求知禘义之旧説也云子曰不知也者孔子荅或人曰不知禘礼旧説也所以然者若依旧説而荅之则鲁乖礼之事显若依鲁而説之则又乖正教既欲为鲁讳故云不知也云知其説者之于天下也其如示诸斯乎者孔子为国讳而荅以不知遂更不説则千载之后长言禘礼为圣所不知此事永絶故更向或人陈其方便也言若欲知禘説其自不难于天下之人奠不知矣人人皆知如示以掌中之物无不知了者也故云知其説者之于天下也其如示诸斯也斯此也此此孔子掌中也云指其掌者此记者所言以释孔子语也孔子既云易知而申掌又以一手自指所申之掌以示或人云其如示诸此也是孔子自指其掌也　注孔安国曰至讳也　臣为国讳恶则是礼也】
　　祭如在注孔安国曰言事死如事生也祭神如神在注孔安国曰谓祭百神也子曰吾不与祭如不祭注苞氏曰孔子或出或病而不自亲祭使摄者为之故不致敬于心与不祭同也疏【祭如至不祭　云祭如在者此以下二句乃非孔子之言亦因前而发也为鲁祭臣处其君上是不如在故明宜如在也此先説祭人鬼也人子奉亲事死如事生是如在也云祭神如神在者此谓祭天地山川百神也神不可测而心期对之如在此也云子曰吾不与祭如不祭者既并须如在故记者引孔子语证成已义也孔子言我或疾或行不得自祭使人摄之虽使人代摄而于我心不尽是与不祭同也　注孔安国曰言事死如事生也　所以祭之日思亲居处笑语及所好乐嗜欲事事如生存时也　注孔安国曰谓祭百神也　孔所以知前是祭人鬼后是祭百神者凡且称其在以对不在也前既直云如在故则知是人鬼以今之不在对于昔之在也后既云祭神如神在再称于神则知神无存没期之则在也】王孙贾问曰与其媚于奥宁媚于灶何谓也注孔安国曰王孙贾卫大夫也奥内也以喻近臣也灶以喻执政也贾者执政者也欲使孔子求昵之故微以世俗之言感动之也子曰不然获罪于天无所祷也注孔安国曰天以喻君也孔子距之曰如获罪于天无所祷于众神也疏【王孙贾问至祷也　云王孙贾问云云者此世俗旧语也媚趣向也奥内也谓室中西南角室向东南开户西南安牖牖内隐奥无事恒尊者所居之处也灶谓人家为饮食之处也贾仕在卫执政为一国之要能为人之益欲自比如灶虽卑外而实要为众人所急也又侍君之近臣以喻奥也近君之臣虽近君为尊而交无事如室之奥虽尊而无事也并于人无益也时孔子至卫贾诵此旧语以感切孔子欲令孔子求媚于己如人之媚灶也故云与其媚于与宁当媚灶问于孔子何谓使孔子悟之也云子曰云云者孔子识贾之诈故以此言距之也言我不被时用是由君命何能细为曲情以求于汝軰譬如世人得罪于天亦无所祈祷众邪之神也　注孔安国曰至之也　云王孙贾卫大夫也者王孙贾者周灵王之孙名贾也是时任卫为大夫也云欲使云云者昵犹亲近也欲令孔子求亲近于己故説世俗之言微以感动之也　注孔安国曰至神也若不依注则复一释栾肇曰奥尊而无事灶卑而有求时周室衰弱权在诸侯贾自周出仕卫故托世俗言以自解于孔子孔子曰获罪于天无所祷者明天神无上王尊无二言当事尊卑不足媚也】
　　子曰周监于二代郁郁乎文哉吾从周注孔安国曰监视也言周文章备于二代当从周也疏【子曰至从周云周监于二代郁郁乎文哉者周周代也监视也二代夏殷也郁郁文章明着也言以周世比视于夏殷则周家文章最着明大备也云吾从周者周既极备为教所须故孔子欲从周也】
　　子入太庙注苞氏曰太庙周公庙也孔子仕鲁鲁祭周公而助祭也每事问或曰孰谓鄹人之子知礼乎入太庙每事问注孔安国曰鄹孔子父叔梁统所治邑也时人多言孔子知礼或人以为知礼者不当复问也子闻之曰是礼也注孔安国曰虽知之当复问慎之至也疏【子入至礼也　云子入大庙者太庙周公庙也孔子仕鲁助祭故得入周公庙也云每事问者太庙中事及物孔子毎事辄问于庙中令长也六或曰云云者孰谁也鄹孔子父叔梁纥所治邑也故谓孔子为鄹人子也世人皆传孔子知礼或人疑云知礼者自当徧识一切不应有问今孔子入庙毎事辄问则是不知礼也故曰谁谓鄹人子知礼乎云子闻之曰是礼也者孔子闻或人讥已多问故释之也所以云是礼者宗庙事重不可轻脱愈知愈问是敬慎之礼也】
　　子曰射不主皮注马融曰射有五善一曰和志体和也二曰和容有容仪也三曰主皮能中质也四曰和颂合雅颂五曰兴武与舞同也天子有三侯以熊虎豹皮为之言射者不但以中皮为善亦兼取之和容也为力不同科古之道也注马融曰为力为力役之事也亦有上中下设三科焉故曰不同科也疏【子曰至道也　云射不主皮者射者男子所有事也射乃多种今云不主皮者则是将祭择士之大射也张布为棚而用兽皮贴其中央必射之取中央故谓主皮也然射之为礼乃须中质而又须形容兼美必使威仪中礼节奏比乐然后以中皮为美而当周衰之时礼崩乐壊其有射者无复威仪唯竞取主皮之中故孔子抑而解之云射不必在主皮也云为力不同科者为力谓力役之事也科品也古者役使人随其强弱为科品使之有上中下三等周末则一概使之无复强弱三科与古为异此明古不同科也云古之道也者射不主皮及为力不同科二事皆是古有道之时法也故云古之道也　注马融曰至为之　云射有五善者引周礼乡大夫射五物之法以证之也云一曰和志体和也者和志谓将射必先正志志和则身体和韵故云体和也云二曰和容有容仪也者二则使行歩举动和柔所以有容仪也云三曰主皮能中质也者先和志有容仪后乃取中于质质即棚也云四曰和颂合雅颂者射时有歌乐言虽能中质而放舍节奏必令与雅颂之声和合也天子以驺虞为节诸侯以狸首为节大夫以采苹为节士以采蘩为节故孔子曰何以射何以听言射节与乐声合如一也云五曰兴武与舞同也者非唯声合雅颂而已乃至使射容与乐舞趣兴相防进退同也然马注与乡射五物少异亦可防也不须委曲细通也云天子有三侯者侯即射棚也谓棚为侯者天子中之以威服诸侯诸侯中之则得为诸侯故礼云射为诸侯也尚书云侯以明之是也六熊虎豹皮为之者三兽之皮各为一侯故有三侯也所以用此三兽者三兽雄猛今取射之示能伏服猛也天子大射张此三侯天子射猛虎诸侯射熊卿大夫射豹也然此注先言熊者随语便无别义也】
　　子贡欲去告朔之饩羊注郑曰牲生曰饩礼人君每月告朔于庙有祭谓之朝享也鲁自文公始不视朔子贡见其礼废故欲去其羊也子曰赐也汝爱其羊我爱其礼注苞氏曰羊在犹所以识其礼也羊亡礼遂废也疏【子贡欲至其礼　云子贡欲去告朔之饩羊者告朔者人君每月旦于庙告此月朔之至也礼天子每月旦居于明堂告其时帝布政读月令之书毕又还太庙吉于大祖诸侯无明堂但告于太庙并用牲天子用牛诸侯用羊于时鲁家昏乱自文公而不复告朔以至子贡之时也时君虽不告朔而其国之旧官犹进告朔之羊子贡见告朔之礼久废而空有其羊故使除去其羊也饩者腥羊也腥牲曰饩云子曰赐也汝爱其羊我爱其礼者孔子不许子贡去羊也言子贡欲去羊之意政言既不告朔徒进羊为费故云爱羊也而我不欲去羊者君虽不告朔而后人见有告朔之羊犹识旧有告朔之礼今既已不告若又去羊则后人无后知有告朔之礼者是告朔礼都亡我今犹欲使人见羊知其有礼故云我爱其礼也　注郑曰至羊也　云牲生曰饩者郑注诗云牛羊豕为牲系养者曰牢熟曰饔腥曰饩生曰牵而郑今云牲生曰饩者当腥与生是通名也然必是腥也何以知然者犹生养则子贡何以爱乎政是杀而腥送故赐爱之也云礼人君云云者告朔之祭周礼谓为朝享也郑注论语云诸侯用羊天子用牛与侃案鲁用天子礼告朔应用牛而今用羊者天子告朔时帝事大故用牛鲁不告帝故依诸侯用羊也云鲁自之公始不视朔者文公是僖公之子也起文公为始而不视告于朔也始文经宣成襄昭定至哀公时子贡当于定末及哀时也然谓月旦为朔者朔者苏也生也言前月已死此月复生也】
　　子曰事君尽礼人以为谄也注孔安国曰时事君者多无礼故以有礼者为谄也疏【子曰至谄也　当于尔时臣皆谄佞阿党若见有能尽礼竭忠于君者因共飜谓为蹈故孔子明言以疾当时也】
　　定公问君使臣臣事君如之何注孔安国曰定公鲁君谥也时臣失礼定公患之故问也孔子对曰君使臣以礼臣事君以忠疏【定公问至以忠　六定公问云云者定公哀公父也亦失礼而臣不服也定公患之故问孔子求于君使臣臣事君之法礼也云孔子对云云者孔子荅因斥定公也言臣之从君如草从风故君能使臣得礼则臣事君必尽忠也君若无礼则臣亦不忠也】
　　子曰关雎乐而不淫哀而不伤注孔安国曰乐而不至淫哀而不至伤言其和也疏【子曰至不伤　云闗雎乐而不淫者闗雎者即毛诗之初篇也时人不知闗雎之义而横生非毁或言其淫或言其伤故孔子解之也闗雎乐得淑女以配君子是共为政风之美耳非为淫也故云乐而不淫也故江熙云乐在得淑女疑于为色所乐者徳故有乐而无淫也又李充曰闗雎之兴乐得淑女以配君子乐在进贤不淫其色是乐而不淫也云哀而不伤者闗雎之诗自是哀思窈窕思贤才故耳而无伤善之心故云哀而不伤也故李充曰哀窈窕思贤才而无伤善之心是哀而不伤也　注孔安国曰至和也　郑曰乐得淑女以为君子之好仇不为淫其色也寤寐思之哀世失夫妇之道不得此人不为灭伤其爱也】
　　哀公问社于宰我宰我对曰夏后氏以松殷人以柏周人以栗曰使民战栗也注孔安国曰凡建邦立社各以其土所宜之木宰我不本其意妄为之説因周用栗便云使民战栗也子闻之曰成事不説注苞氏曰事已成不可复説解也遂事不谏注苞氏曰事已遂不可复谏止也既往不咎注苞氏曰事既往不可复追非咎也孔子非宰我故厯言三者欲使慎其后也疏【哀公问至不咎　云哀公问社于宰我者社社稷也哀公见社稷种树之不同故问宰我也哀公鲁君也宰我孔子弟子姓宰名予字子我也郑论本云问主也云宰我对曰云云者宰我荅社稷树三代所居不同故有松柏之异也然夏称后氏殷周称人者白虎通曰夏以揖让受禅为君故褒之称后后君也又重其世故氏系之也殷周以干戈取天下故贬称人也白虎通又云夏得禅授是君与之故称后也殷周从人民之心而伐取之是由人得之故曰人也云曰使民战栗也者曰者谓也宰我见哀公失徳民不畏服无战栗悚敬之心今欲微讽哀公使改徳修行故因于荅三代木竟而又矫周树用栗之义也言周人所以用栗谓种栗而欲使民战栗故也今君是周人而社既种栗而民不战栗何也然谓曰为谓者犹曰者未仁及不曰如何之类也云子闻之者孔子闻宰我説使民战栗之言也云曰成事不説者闻而讥宰我也言种栗是随土所宜此事之成著乎三代汝今妄説曰使民战栗是壊于礼政故云成事不説也云遂事不谏者此指哀公也言哀公为恶己久而民不战栗其事毕遂此岂汝之可谏止也云既往不咎者此斥宰我也言汝不本树意而妄为他説若余人为此説则为可咎责今汝好为谬失而此事既已往吾不复追咎汝也是咎之深也犹于予与何诛之类也　注孔安国曰至栗也　云凡建云云者出周礼也然社树必用其土所宜之木者社主土生土生必令得宜故用土所宜木也夏居河东宜松殷居亳亳宜柏周居酆镐酆镐宜栗也云宰我不本其意妄为之説者本在随王所宜而宰我妄説其义是不本其意也云因周用栗便云使民战栗也者便谓用栗是使民战栗也依注意即不得如先儒言曰使民战栗是哀公语也　注苞氏曰至解也　依注亦得为向解也　注苞氏曰至止也　亦得为问解也　注苞氏曰至后也　此注亦得为向者之解也又一家云三语并讥宰我也故李充曰成事不説而哀衅成矣遂事不谏而哀谬遂矣既往不咎而哀政往矣斯似讥宰我而实以广道消之慨盛徳衰之叹言不咎者咎之深也案李充説是三事并诫宰我无令后日复行也然成遂往及説谏咎之六字先后之次相配之防未都可见师説云成是其事自初成之时遂是其事既行之日既往指其事已过之后也事初成不可解説事政行不可谏止事已过不可追咎也先后相配各有防也】
　　子曰管仲之器小哉注言其器量小也或曰管仲俭乎注苞氏曰或人见孔子小之以为谓之太俭乎曰管氏有三归官事不摄焉得俭乎注苞氏曰三归者娶三姓女也妇人谓嫁为归摄犹兼也礼国君事大官各有人大夫并兼今管仲家臣备职非为俭也曰然则管仲知礼乎注苞氏曰或人以俭问故荅以安得俭或人闻不俭更谓为得知礼也曰邦君树塞门管氏亦树塞门邦君为两君之好有反坫管氏亦有反坫注郑曰反坫反爵之坫也在两楹之间人君有别外内于门树屛以蔽之若与邻国君为好防其献酢之礼更酌酌毕则各反爵于坫上今管仲皆僭为之如是是不知礼也管氏而知礼孰不知礼也疏【子曰至礼也　云管仲之器小哉者管仲者齐桓公之相管夷吾也齐谓之仲乆故呼为管仲也器者谓管仲议量也小者不大也言管仲识量不可大也孙绰曰功有余而徳不足以道观之得不曰小乎云或曰管仲俭乎者或人闻孔子云管仲器小便谓管仲悭俭故问云俭乎云曰管氏云云者孔子又荅或人説管仲不俭也三归者管仲娶三国女为妇也妇人谓嫁曰归也礼诸侯一娶三国九女以一大国为正夫人正夫人之兄弟女一人又夫人之妹一人为之侄娣随夫人来为妾又二小国之女来为媵媵亦有侄娣自随既毎国三人三国故九人也大夫婚不越境但一国娶三女以一为正妻二人侄娣从为妾也管仲是齐大夫而一娶三国九人故云有三归也又诸侯国大事多故立官各职毎人辄为一官若大夫则不得官官置人但毎一人辄摄领数事管仲是大夫而立官各人不须兼摄故云官事不摄也既女多官广费用不少此则非俭者所为故云焉得俭也云曰然则管仲知礼乎者又或人问也或人闻孔子云不俭故更问云若如此则是管仲知礼乎然犹如此也云曰邦君云云者又荅或人云管仲不知礼也邦君谓诸侯也树塞门谓立屏以障隔门别外内礼天子诸侯并有之也臣来朝君至屏而起敬天子尊远故外屏于路门之外为之诸侯尊近故内屏于内门之内为之今黄阁板障是也卿大夫以帘士以惟又并不得施之于门政当在庭阶之处耳管仲是大夫亦学诸侯于门立屏故云亦树塞门云邦君为云云者又明失礼也礼诸侯与邻国君相见共于庙饮燕有反坫之礼坫者筑土为之形如土堆在于两楹之间饮酒行献酬之礼更酌酌毕则各反其酒爵于坫上故谓此堆为反坫大夫无此礼而管仲亦僭为之故云亦有反坫也云管氏而知礼孰不知礼也者结于荅也孰谁也言若谓管仲此事为知礼则谁复是不知礼者乎然孔子称管仲为仁及匡齐不用兵车而今谓为小又有此失者管仲中人寜得图足是故虽有仁功犹不免此失也李充曰齐桓隆霸王之业管仲成一匡之功免生民于左衽岂小也哉然苟非大才者则有偏失好内极奢桓公之病也管生方恢仁大勲宏振风义遗近节于当年期远济乎千载宁谤分以要治不洁已以求名所谓君子行道忠其为身者也漏细行而全令图唯大徳乃堪之季末奢淫愆违礼则圣人明经常之训塞奢侈之源故不得不贬以为小也　注苞氏曰至俭也　云三归者娶三姓女者然媵与夫人与大国宜同姓今虽三国政应一姓而云三姓者当是误也云摄犹兼云云者摄并也大夫称家大夫之臣曰家臣家臣宜并事今云不摄是不并不并是不俭也家臣谓家相邑宰之属也　注郑曰至坫上　云反坫反爵之坫也在两楹之间者爵谓杯也两楹者古者屋当栋下隔之栋后谓之室栋前谓之堂假三阎堂而中央之间堂无西东壁其柱盈盈而立故谓柱为楹东柱为东楹西柱为西楹西楹之东东楹之西即谓此地为两楹间也云人君有别外内于门树屏以蔽之者今黄阁用板为鄣古者未必用板或用土今大庙中门内作屏鄣之也云若与邻国君为好防其献酢之礼更酌者初主人酌酒与宾曰献宾饮献毕而酌与主人曰酢主人饮酢毕又酌与宾曰酬古者宾主各杯故云更酌也云酌毕则各反爵于坫上者既云各反则是各两爵也】
　　子语鲁大师乐曰乐其可知也已始作翕如也注大师乐官名也言五音始奏翕如盛也从之纯如也注从读曰纵也言五音既发放纵尽其声纯纯如和谐也皦如也注言其音节分明也绎如也以成矣注纵之以纯如皦如绎如言乐始于翕如而成于三者也疏【子语至成矣　云子语云云者鲁大师鲁之乐师也鲁国礼乐崩坏正音不存故孔子见鲁之乐师而语使其知正乐之法故云乐其可知也已云始作翕如也者此以下并是所语可知之声也翕习也言正乐初奏其声翕习而盛也云从之纯如也者从放纵也言正乐始奏翕习以后又舒纵其声其声则纯一而和谐言不离析防逸也云皦如也者言虽纯如而如一其音节又明亮皎皎然也云绎如也者绎寻续也言声相寻续而不断絶也云以成矣者奏乐如此则是正声一成也　注纵之至三者也　三者纯皦绎也】
　　仪封人请见注郑曰仪盖卫下邑也封人官名也曰君子之至于斯者吾未尝不得见也从者见之注苞氏曰从者是弟子随孔子行者也通使得见者也出曰二三子何患于丧乎天下之无道也久矣注孔安国曰语诸弟子言何患于夫子圣徳之将丧亡耶天下之无道也已久矣极衰必有盛也天将以夫子为木铎注孔安国曰木铎施政教时所振也言天将命孔子制作法度以号令于天下也疏【仪封至木铎　云仪封人请见者仪卫邑名也封人守卫邑之堺吏也周人谓守封疆之人为封人也时孔子至卫而封人是贤者故请诸弟子求见于孔子也云曰君子云云者此封人请见之辞也既欲见孔子而恐诸弟子嫌我微贱不肯为通闻故引我恒例以语诸弟子使为我通也斯此也言从来若有君子来至此卫地者我未尝不得与之相见言皆见我也从者即是弟子随孔子来者也闻其言而为通达使得见也云出曰二三子何患于丧乎者出谓封人见孔子竞而出也二三子即是向为封人通闻之弟子也丧犹亡失也封人见竟出而呼孔子弟子而语之云二三子汝何所忧患于孔子圣道亡失乎必不已失也云天下之无道也久矣者此封人又説孔子圣道不亡失之由也言事不常一有盛必有衰衰极必盛当今天下乱离无道已久久乱必应复兴兴之所寄政当在孔子圣徳将丧亡之时也云天将以夫子为木铎者言今道将兴故用孔子为木铎以宣令之孙绰曰达者封人栖迟贱职自得于懐抱一观大圣深明于兴废明道内足至言外亮将天微斯人以发徳音乎夫高唱独发而无感于当时列国之君莫救乎聋盲所以临文永慨者也然风遐被大雅流咏千载之下若瞻仪形其人已远木铎未戢乃知封人之谈信于今矣注孔安国曰至下也　铎用铜铁为之若行武教则用铜铁为舌若行文教则用木为舌谓之木铎将行号】
　　【令则执铎振奋之使鸣而言所教之事也故檀弓云宰夫执木铎以命于宫曰舍故而讳新又月令云奋木铎以令兆民曰雷将发声是其事也】
　　子谓韶尽美矣又尽善也注孔安国曰韶舜乐名也谓以圣徳受禅故曰尽善也谓武尽美矣未尽善也注孔安国曰武武王乐也以征伐取天下故曰未尽善也疏【子谓至善也　云子谓韶尽美矣又尽善也者此详虞周二代乐之胜否也韶舜乐名也夫圣人制乐随人心而为名韶绍也天下之民乐舜揖让绍继尧徳故舜有天下而制乐名韶也美者堪合当时之称也善者理事不恶之名也夫理事不恶亦未必防合当时防合当时亦未必事理不恶故美善有殊也韶乐所以尽美又尽善天下万物乐舜继尧而舜从民受禅是防合当时之心故曰尽美也揖让而代于事理无恶故曰尽善也云谓武尽美矣未尽善也者武武王乐也天下之民乐武王干戈故乐名武也天下乐武王从民而伐纣是会合当时之心故尽美也而以臣伐君于事理不善故云未尽善也　注谓以圣徳受禅故曰尽善也　注不释尽美而释尽善者释其异也　注以征伐取天下故曰未尽善也　注亦释其异者也】
　　子曰居上不寛为礼不敬临丧不哀吾何以观之哉疏【子曰至之哉　此音讥当时失徳之君也为君居上者寛以得众而当时居上者不寛也又礼以敬为主而当时行礼者不敬也又临丧以哀为主而当时临丧者不哀此三条之事并为乖礼故孔子所不欲观故云吾何以观之哉】
　　论语里仁第四疏【里者邻里也仁者仁义也此篇明凡人之性易为染着遇善则升逢恶则坠故居处宜慎必择仁者之里也所以次前者明季氏之恶由不近仁今亦避恶从善宜居仁里故以里仁次于季氏也】
　　子曰里仁为美注郑曰里者民之所居也居于仁者之里是为善也择不处仁焉得智注郑曰求善居而不处仁者之里不得为有智也疏【子曰至得智　云里仁为美者里者民之所居处也周家去王城百里谓之远郊远郊内有六乡六乡中瓦家为比五比为阁五阁为族五族为党五党为州五州为乡百里外至二百里谓之六遂遂中五家为邻五邻为里四里为酂五酂为鄙五鄙为县五县为遂二百里外至王畿五百里之内并同六遂之制也仁者博施济众也言人居宅必择有仁者之里所以为美也里仁既为美则闾仁亦美可知也云择不处仁焉得智者中人易染遇善则善遇恶则恶若求居而不择仁里而处之则是无智之人故云焉得智也沈居士曰言所居之里尚以仁地为美况择身所处而不处仁道安得智乎　注郑曰至善也　文云美而注云善者夫美未必善故郑深明居仁者里必是善也】子曰不仁者不可以久处约注孔安国曰久困则为非也不可以长处乐注孔安国曰必骄佚也仁者安仁注苞氏曰唯性仁者自然体之故谓安仁也智者利仁注王肃曰智者知仁为美故利而行之也疏【子曰至利仁此明不仁之人居世无宜也云不仁者不可以久处约者约犹贫困也夫君子处贫愈久徳行无变若不仁之人久居约则必斯滥为盗故不可久处也云不可以长处乐者乐富贵也君子富贵愈久愈好礼不倦若不仁之人久处富贵必为骄滥也云仁者安仁者辨行仁之中有不同也若禀性自仁者则能安仁也何以验之假令行仁获罪性仁人行之不悔是仁者安仁也云智者利仁者智者谓识昭前境而非性仁者也利仁者其见行仁者若于彼我皆利则已行之若于我有损则使停止是智者利仁也　注王肃曰至之也　知仁为美而性不体之故有利乃行之也】
　　子曰唯仁者能好人能恶人注孔安国曰唯仁者能审人之好恶也疏【子曰至恶人　夫仁人不佞故能言人之好恶是能好人能恶人也雍也仁而不佞是也　注孔安国曰至恶也　亦得为向释也又一解云谓极仁之人也极仁之人顔氏是也既极仁昭故能识审他人好恶也故缪播曰仁者人之极也能审好恶之表也故可以定好恶若未免好恶之境何足以明物哉】
　　子曰苟志于仁矣无恶也注孔安国曰苟诚也言诚能志于仁者则其余无恶也疏【子曰苟志于仁矣无恶也苟诚也言人若诚能志在于仁则是为行之胜者故其余所行皆各无恶行也】
　　子曰富与贵是人之所欲也不以其道得之不处也注孔安国曰不以其道得富贵则仁者不处也贫与贱是人之所恶也不以其道得之不去也注时有否泰故君子履道而反贫贱此则不以其道而得之者也虽是人之所恶不可违而去之也君子去仁恶乎成名注孔安国曰恶乎成名者不得成名为君子也君子无终食之间违仁造次必于是颠沛必于是注马融曰造次急遽也颠沛僵仆也虽急遽僵仆不违于仁也疏【子曰至于是　云富与贵是人之所欲也者富者财多贵者位高位高则为他所崇敬财多则为他所爱夫人生则莫不贪欲此二事故云是人所欲也云不以其道得之不处也者然二途虽是人所贪欲要当取之以道则为可居若不用道理而得则不可处也云贫与贱是人之所恶也者乏财曰贫无位曰贱贱则为人所欺陵贫则身困冻馁此二事者为人所憎恶故云是人之所恶也云不以其道得之不去也者若依道理则有道者宜富贵无道者宜贫贱则是理之常道也今若有道而身反贫贱此是不以其道而得也虽非我道而招此贫贱而亦安之若佥不可除去我正道而更作非理邀之故云不去也云君子去仁恶乎成名者此史明不可去正道以求富贵也恶乎犹于何也言人所以得他人呼我为君子者政由我为有仁道故耳若舍去仁道傍求富贵则于何处更得成君子之名乎云君子无终食之间违仁者终食食间也仁既不可去故虽复饮食之间亦必心无违离于仁也云造次必于是者造次急遽也是是仁也言虽复身有急遽之时亦必心存于仁也云顾沛必于是者颠沛僵仆也言虽身致僵仆亦必心不违于仁也　注孔安国曰至处也　不义而富且贵于我如浮云是以君子不处也　疏时有至之也　时有否防运有通塞虽所招非已分而不可违去我正道也所以顔愿安贫不更他方横求也　注颠沛僵仆也　僵仆犹倒跢也】
　　子曰我未见好仁者恶不仁者好仁者无以尚之注孔安国曰难复加也恶不仁者其为仁矣不使不仁者加乎其身注孔安国曰言恶不仁者能使不仁者不加非义于己不如好仁者无以加尚之为优也有能一日用其力于仁者矣乎我未见力不足者也注孔安国曰言人无能一日用其力修仁者耳我未见欲为仁而力不足者也盖有之乎我未之见也注孔安国曰谦不欲尽诬时人言不能为仁故云为能仁有耳其我未见也疏【子曰至见也　云我未见好仁也者欢世哀道丧仁道絶也言我未见有一人见他人行仁而好之者也云恶不仁者者又言我亦不见一人虽不能自行仁者若见他人不仁而已憎恶之者也故范甯曰世衰道丧人无亷耻见仁者既不好之见不仁者亦不恶之好仁恶不仁我未覩其人也云好仁者无以尚之者尚犹如胜也言若好仁者则为徳之上无复徳可加胜此也故李充曰所好唯仁无物以尚之也云恶不仁者其为仁矣者好仁者故不可加善若知恶憎于不仁者其人亦即是仁故云其为仁也云不使不仁者加乎其身者此是恶不仁者之功也言既能恶于不仁而身不与亲狎则不仁者不得以非理不仁之事加陵于己身也一云其其于仁者也言恶不仁之人虽不好仁而能恶于不仁者不欲使不仁之人以非理加陵仁者之身也故李充曰不仁仁者之贼也奚不恶不仁哉恶其害仁也是以为惜仁人之笃者不使不仁人加乎仁者之身然后仁道无适而不申不仁者无徃而不屈也云有能云云者又叹世无有一日能行仁者也言人何意不行仁乎若有一日行仁而力不足者我未见有此人也言只故不行耳若行之则力必足也云盖有之乎我未之见也者孔子既言无有复恐为顿诬于世故追解之云世中盖亦当有一日行仁者特是自未尝闻见耳　注孔安国曰至优也　如前解也　注孔安国曰至见也　诬犹誷也世有而我云无是为誷也君子可欺不可誷故云盖有之】
　　子曰民之过也各于其党观过斯知仁矣注孔安国曰党党类也小人不能为君子之行非小人之过也当恕而无责之观过使贤愚各当其所则为仁也疏【子曰至仁矣云民之过也各于其党者过犹夫也党党类也人之有失各有党类小人不能为君子之行则非小人之失也犹如耕夫不能耕乃是其失若不能书则非耕夫之失也若责之当就其辈类责之也云观过斯知仁夫者若观人之过能随类而责不求备一人则知此观过之人有仁心人也若非类而责是不仁人故云观过斯知仁矣　注孔安国曰至仁也　殷仲堪解少异于此殷曰言人之过失各由于性类之不同直者以改邪为义失在于寡恕仁者以恻隐为诚过在于容非是以与仁同过其仁可知观遇之义将在于斯者】
　　子曰朝闻道夕死可矣注言将至死不闻世之有道也疏【子曰朝闻道夕死可矣　叹世无道故言设使朝闻世有道则夕死无恨故云可矣栾肇曰道所以济民圣人存身为行道也济民以道非为济身也故云诚令道朝闻于世虽夕死可也伤道不行且明已忧世不为身也】
　　子曰士志于道而耻恶衣恶食者未足与议也疏【子曰至议也　若欲志于道而耻恶衣恶食者此则是无志之人故不足与共谋议于道也一云不可与其共行仁义也李充曰夫责形骸之内者则忘其形骸之外矣是以昔之有道者有为者乃使家人忘其贫王公忘其荣而况于衣食也】
　　子曰君子之于天下也无适也无莫也义之与比也注言君子之于天下无适无莫无所贪慕也唯义之所在也疏【子曰至比也　范甯曰适莫犹厚薄也比亲也君子与人无有偏颇厚薄唯仁义是亲也】子曰君子懐徳注孔安国曰懐安也小人懐土注孔安国曰重迁也君子懐刑注孔安国曰安于法也小人懐惠注苞氏曰惠恩惠也疏【子曰至懐惠　云君子怀徳者怀安也君子身之所安安于有徳之事云小人懐土者小人不贵于徳唯安于乡土不期利害是以安之不能迁也一云君子者人君也小人者民下也上之化下如风靡草君若化民安徳则下民安其土所以不迁也故李充曰凡言君子者徳足防物义兼君人不唯独善而已也言小人者向化从风博通下民不但反是之谓也故曰君子之徳风小人之徳草也此言君导之以徳则民安其居而乐其俗邻国相望而不相与往来化之至也是以大王在岐下辇成都仁政感民猛虎弗避钟仪懐土而谓之君子然则民之君子君之小人也斯言例也云君子懐刑者刑法也言君子之人安于法则也云小人懐惠者惠恩惠利人也小人不安法唯知安利惠也又一云人君若安于刑辟则民下懐利惠也故李充曰齐之以刑则民惠利矣夫以刑制物者刑胜则民离以利望上者利极则生叛也　注孔安国曰重迁也　重犹难也以迁徙为难不慕胜而数迁也】
　　子曰放于利而行注孔安国曰放依也每事依利而行之者也多怨注孔安国曰取怨之道也疏【子曰至多怨云放于利而行者放依也谓每事依财利而行者也云多怨者若依利而行者则为怨府故云多怨】
　　子曰能以礼让为国乎何有注何有者言不难也不能以礼让为国如礼何注苞氏曰如礼何者言不能用礼也疏【子曰至礼何　云能以礼让为国乎何有者为犹治也言人君能用礼让以治国则于国事不难故云何有言其易也故江熙曰范宣子让其下皆让之人懐让心则治国易也云不能以礼让为国如礼何者若昏阍之君不为用礼让以治国则如治国之礼何故江熙曰不能以礼让则下有争心锥刀之末将尽争之唯利是恤何遑言礼也】
　　子曰不患无位患所以立不患莫已知也求为可知也注苞氏曰求善道而学行之则人知已也疏【子曰至知也　云不患无位患所以立者时多患无爵位故孔子抑之也言何患无位但患已才阍无徳以处立于位耳云不患莫己知也求为可知也者又言若有才伎则不患人不见知也故云不患莫己知也若欲得人见知唯当先学才伎使足人知故云求为可知也】
　　子曰参乎吾道一以贯之哉曾子曰唯注孔安国曰直晓不问故荅曰唯也子出门人问曰何谓也曾子曰夫子之道忠恕而已矣疏【子曰至已矣　云参乎者呼曾子名欲语之参曾子名也云吾道一以贯之哉者所语曾子之言也道者孔子之道也贯犹统也譬如以绳穿物有贯统也孔子语曾子曰吾教化之道唯用一道以贯统天下万理也故王弼曰贯犹统也夫事有归理有防故得其归事虽殷大可以一名举总其防理虽博可以至约穷也譬犹以君御民执一统众之道也云胃子曰唯者唯犹今应尔也曾子晓孔子言故直应尔而已不谘问也云子出者当是孔子往曾子处得曾子荅竟后而孔子出户去云门人问曰何谓也者门人曾子弟子也不解孔子之言故问于曾子也云曾子曰夫子之道忠恕而已矣者曾子荅弟子释于孔子之道也忠谓尽中心也恕谓忖我以度于人也言孔子之道更无他法故用忠恕之心以已测物则万物之理皆可穷验也故王弼曰忠者情之尽也恕者反情以同物者也未有反诸其身而不得物之情未有能全其恕而不尽理之极也能尽理极则无物不统极不可二故谓之一也推身统物穷类适尽一言而可终身行者其唯恕也】
　　子曰君子喻于义小人喻于利注孔安国曰喻犹晓也疏【子曰至于利　喻晓也君子所晓于仁义小人所晓于财利故范甯曰弃货利而晓仁义则为君子晓货利而弃仁义则为小人也】
　　子曰见贤思齐焉注苞氏曰思与贤者等也见不贤而内自省也疏【子曰至省也　云见贤思齐焉者言人若见贤者当自思愿修砺与之齐等也云见不贤而内自省也者省视也若见人不贤者则我更自视我心内从来所行无此事不也故范甯曰顾探诸己谓之内省也】
　　子曰事父母几谏注苞氏曰几微也言当微谏纳善言于父母也见志不从又敬而不违劳而不怨注苞氏曰见志者见父母志有不从已谏之色则又当恭敬不敢违父母意而遂已之谏也疏【子曰至不怨　此并下四章皆明孝也云事父母几谏者几微也子事父母义主恭从父母若有过失则子不获不致极而谏虽复致諌犹当微微纳进善言不使頟頟也云见志不从又敬而不违者虽许有谏若见父母志不从已諌则已仍起敬起孝且不违距于父母之志也待父母悦乃更谏也故礼记云父母有过下气柔声怡色以谏谏若不入起敬起孝説则复谏是也云劳而不怨者若谏又不从或至十至百则已不敢辞已之劳以怨于亲也故礼记云虽挞之流血不敢疾怨是也然夫谏之为义义在爱惜既在三事同君亲宜一若有不善俱宜致谏今就经记参差有出没难解案檀弓云事亲有隐无犯事君有犯无隐则是隠亲之失不谏亲之过又谏君之失不隐君之过并为可疑旧通云君亲并谏同见孝经微进善言俱陈记传故此云事父母几谏而曲礼云为人臣之礼不显谏郑曰合几微谏也是知并宜微谏也又若君亲为过大甚则亦不得不极于把顔故孝经曰父有争子君有争臣又内则云子之事亲也三谏不从则号泣而随之又云臣之事君三谏不从则逃之以就经记并是极犯时也而檀弓所言欲显真假本异故其防不同耳何者父子真属天性莫二岂父有罪子向他説也故孔子曰子为父隐父为子隐直在其中故云有隐也而君臣既义合有殊天然若言君之过于政有益则不得不言如齐晏婴与晋叔向其言齐晋二君之过是也唯值有益乃言之亦不恒为口实若言之无益则隐也如孔子荅陈司败曰昭公知礼是也假使与他言父过有益亦不得言或问曰春秋传晋魏戊告于阎没女寛言父之过此岂不亦言乎荅春秋之书非复常凖苟取权宜不得格于正理也又父子天性义主恭从所以言无犯是其本也而君臣假合义主匡弼故云有犯亦其本也乃其俱宜有犯微着事同是其俱如向释又在三有师檀弓云事师无犯无隐所以然者师常居明徳无可隐无可隐故亦无犯也】
　　子曰父母在子不远游游必有方注郑曰方犹常也疏【子曰至有方　方常也曲礼云为人子之礼出必告反必靣所游必有常所习必有业是必有方也若行游无常则贻累父母之忧也】
　　子曰三年无改于父之道可谓孝矣注郑曰孝子在丧哀戚思慕无所改其父之道非心之所忍为也子曰父母之年不可不知也一则以喜一则以惧注孔安国曰见其寿考则喜见其衰老则惧也疏【子曰至以惧　云父母之年不可不知也者人有年多而容少或有年少状老此所不可为定故为人子者必宜知父母之年多少也云一则以喜者此宜知年之事也知父母年高而形犹壮此是寿考之徴故孝子所以喜也云一则以惧者年实未老而形容衰减故孝子所以怖惧也　注孔安国曰至惧也　亦得如向解人一释若父母年实高而形亦随而老此子亦一喜一惧也见年高所以喜见形老所以惧也而李充之解小异云孝子之事亲也养则致其乐病则致其忧忧乐之情深则喜惧之心笃然则献乐以排忧进欢而去戚者其唯知父母之年乎岂徒知年数而已哉贵其能称年而致养也是以唯孝子为能达就养之方尽将从之节年盛则常怡年衰则消息喜于康豫惧于失和孝子之道备也】
　　子曰古之者言之不妄出也耻躬之不逮也注苞氏曰古人之言不妄出口者为耻其身行之将不及也疏【子曰至逮也　躬身也逮及也古人不轻出言者耻身行之不能及也故子路不宿诺也故李充曰夫轻诺者必寡信多易者必多难是以古人难之也】
　　子曰以约失之者鲜矣注孔安国曰俱不得中也奢则骄溢招祸俭约则无忧患也疏【子曰至鲜矣　鲜少也言以俭约自处虽不得中而失国家者少也故顔延之云秉小居薄众之所与执多处丰物之所去也】
　　子曰君子欲讷于言而敏于行注苞氏曰讷迟钝也言欲迟钝而行欲敏也疏【子曰至于行　讷迟钝也敏疾速也君子欲行先于言故迟言而速行也】
　　子曰徳不孤必有邻注方以类聚同志相求故必有邻是以不孤也疏【子曰徳不孤必有邻　言人有徳者此人非孤然而必有善邻里故也鲁无君子者子贱斯焉取斯乎又一云邻报也言徳行不孤矣必为人所报也故殷仲堪曰推诚相与则殊类可亲以善接物物亦不皆忠以善应之是以徳不孤焉必有邻也　注方以至孤也　于前解为便也】
　　子游曰事君数斯辱矣朋友数斯疏矣注孔安国曰数谓速数之数也疏【子游曰至疏矣　斯此也礼不贵防故进止有仪臣非时而见君此必致耻辱朋友非时而相往数必致疏远也一云言数计数也君臣计数必致危辱朋友计数必致疏絶也　注孔安国曰数谓速数之数也速而又数则是不节也】












　　论语集解义疏卷二
<经部,四书类,论语集解义疏>
　　钦定四库全书
　　论语集解义疏卷三　　　魏　何晏　集解
　　梁　皇侃　义疏
　　论语公冶长第五疏【公冶长者孔子弟子也此篇明时无明君贤人获罪者也所以次前者言公冶虽在柱滥缧绁而为圣师证明若不近仁则曲直难辨故公冶次里仁也】
　　子谓公冶长可妻也虽在缧绁之中非其罪也以其子妻之注孔安国曰公冶长弟子鲁人也姓公冶名长缧黑索也绁挛也所以拘罪人也疏【子谓至妻之　云子谓公冶长可妻也者公冶长弟子也可妻者孔子欲以女嫁之故先评论而谓可妻也云虽在缧绁之中非其罪也者既欲妻之故备论其由来也缧黑索也绁挛也古者用黑索以挛系罪人也冶长贤人于时经枉滥在缧绁之中虽然实非其罪也云以其子妻之者评之既竟而遂以女嫁之也范寗曰公冶行正获罪罪非其罪孔子以女妻之将以大明衰世用刑之枉滥劝将来实守正之人也别有一书名为论释云公冶长从卫还鲁行至二堺上闻鸟相呼往清溪食死人肉须臾见一老妪当道而哭冶长问之妪曰儿前日出行于今不反当是已死亡不知所在冶长曰向闻鸟相呼往清溪食肉恐是妪儿也妪住看即得其儿也已死即妪告村司村司问妪从何得知之妪曰见冶长道如此村官曰冶长不杀人何縁知之囚録冶长付狱主问冶长何以杀人冶长曰解鸟语不杀人主曰当试之若必解鸟语便相放也若不解当今偾死驻冶长在狱六十日卒日有雀子縁狱栅上相呼啧啧□□冶长含笑吏啓主冶长笑雀语是似解鸟语主教问冶长雀何所道而笑之冶长曰雀鸣啧啧□□白莲水边有车翻覆黍粟牡牛折角収敛不尽相呼徃啄狱未信遣人往看果如其言后又解猪及燕语屡验于是得放然此语乃出杂书未必可信而亦古旧相传云冶长解鸟语故聊记之也　注孔安国曰公冶长弟子鲁人也姓公冶名长　范甯曰名芝字子长也】
　　子谓南容邦有道不废邦无道免于刑戮以其兄之子妻之注王肃曰南容弟子南宫縚鲁人也字子容不废言见任用也疏【子谓至妻之　云子谓南容者又评南容也云邦有道不废邦无道免于刑戮者明南容之徳也若遭国君有道则出仕官不废已之才徳也若君无道则危行言逊以免于刑戮也刑戮通语耳亦含轻重也云以其兄之子妻之者论之既毕孔子以己兄女妻之也昔时讲説好评公冶南容徳有优劣故妻有己女兄女之异侃谓二人无胜负也巻舒随世乃为有智而枉滥获罪圣人犹然亦不得以公冶为劣也以己女妻公冶兄女妻南容者非谓权其轻重政是当其年相称而嫁事非一时在次耳则可无意其间也注王肃曰南容弟子南宫縚鲁人也字子容　姓南宫名縚也又名阅也】
　　子谓子贱注孔安国曰子贱鲁人弟子宓不齐也君子哉若人鲁无君子者斯焉取斯注苞氏曰若人者若此人也如鲁无君子子贱安得取此行而学行之疏【子谓至取斯　云子谓子贱者亦评子贱也云君子哉若人者此通所评之事也若人如此人也言子贱有君子之徳故言君子哉若此人也云鲁无君子者斯焉取斯者因美子贱又美鲁也焉安也斯此也言若鲁无君子子贱安得取此君子之行而学之乎言由鲁多君子故子贱学而得之】
　　子贡问曰赐也何如子曰女器也注孔安国曰言汝是器用之人也曰何器也曰瑚琏也注苞氏曰瑚琏者黍稷器也夏曰瑚殷曰琏周曰簠簋宗庙器之贵者也疏【子贡问至琏也　云子贡问曰赐也何如者子贡闻孔子歴评诸弟子而不及己已独区区已分故因谘问何如也云子曰汝器也者孔子答曰汝是器用之人也云曰何器也者器有善恶犹未知己器云何故更问也云曰瑚琏也者此荅定器有善分也瑚琏者宗庙寳器可盛黍稷也言汝是器中之贵者也或云君子不器器者用必偏瑚琏虽贵而为用不周亦言汝乃是贵器亦用偏也故江熙云瑚琏置宗庙则为贵器然不周于民用也汝言语之士束脩廊庙则为豪秀然未必能干烦务也器之偏用此其贵者犹不足多况其贱者乎是以玉之碌碌石之落落君子皆不欲也　注苞氏曰至贵者也　云瑚琏者黍稷器也者用盛黍稷之饭也云夏曰瑚云云者礼记云夏之四琏殷之六瑚今云夏瑚殷琏讲者皆云是误也故栾肇曰未详也然夏殷各一名而其形未测及周则两名其形各异外方内圆曰簠内方外圆曰簋俱容一斗二升以簠盛黍稷以簋盛稻粱或问曰子贡周人孔子何不云汝是簠簋而逺举夏殷器也或通者曰夫子近舍当时而逺称二代者亦微有防焉谓汤武圣徳伊吕贤才圣徳则与孔子不殊贤才与顔闵岂异而汤武飞龙伊吕为阿衡之任而孔子布衣洙泗顔回箪瓢陋巷论其人则不殊但是用舍之不同耳譬此器用则一而时有废与者也】
　　或曰雍也仁而不佞注马融曰雍弟子仲弓名也姓冉也子曰焉用佞御人以口给屡憎于人不知其仁也焉用佞也注孔安国曰屡数也佞人口辞捷给数为人所憎也疏【或曰至佞也　云或曰雍也仁而不佞者或人云弟子冉雍甚有仁徳而不能佞媚求会时也云子曰焉用佞者距或人也言人生在世备仁躬自足焉用作佞为也云御人以口给屡憎于人者更説佞人之为恶也御犹对也给捷也屡数也言佞者口辞对人捷给无实则数为人所憎恶也云不知其仁也焉用佞也者憎佞为恶之深故重荅距于或人也】
　　子使漆雕开仕对曰吾斯之未能信注孔安国曰开弟子也漆雕姓也开名也仕进之道未能信者未能究习也子悦注郑曰喜其志道深也疏【子使至子悦　云子使漆雕开仕者孔子使此弟子出仕官也云对曰吾斯之未能信者开荅也荅师称吾者古人皆然也荅云言已学业未熟未能究习则不为民所信未堪仕也一云言时君未能信则不可仕也故张凭曰夫君臣之道信而后交者也君不信臣则无以授任臣不信君则难以委质鲁君之诚未洽于民故曰未能信也云子悦者孔子开开言而欣悦也范甯曰开知其学未习究治道以此为政不能使民信已孔子悦其志道之深不汲汲于荣禄也】子曰道不行乗桴浮于海从我者其由也与注马融曰桴编竹木也大者曰筏小者曰桴也子路闻之喜注孔安国曰喜与已俱行也子曰由也好勇过我无所取材注郑曰子路信夫子欲行故言好勇过我也无所取材者言无所取桴材也以子路不解微言故戏之耳一曰子路闻孔子欲乘桴浮海便喜不复顾望故孔子叹其勇曰过我无所复取哉言唯取于己也古字材哉同耳疏【子曰至取材　云道不行乗桴浮于海者桴者编竹木也大曰筏小曰桴孔子圣道不行于世故或欲居九夷或欲乘桴泛海故云道不行乘桴浮于海也云从我者其由也与者由子路名也言从我浮海者当时子路也故云其由与云子路闻之喜者子路闻孔子唯将与已俱行所以喜也云子曰由也好勇过我者然孔子本意托秉桴激时俗而子路信之将行既不达微防故孔子不复更言其实且先云由好勇过我以戏之也所以云过我者我始有乘桴之言而子路便实欲乘此是勇过我也云无所取材者又言汝勇乃过胜于我然我无所觅取为桴之材也　注郑曰至同耳　云子路信云云者此注如向释也云一曰云云者此又一通也此意亦与前不乖也云无所复取哉言唯取于己也者此注则微异也哉送句也言子路信我欲行而所以不顾望者言将我入海不复取余人哉言唯取已也云古字材哉同耳者古作材字与哉字同故今此字虽作材而读义应曰哉也又一家云孔子为道不行为譬言我道之不行如乘小桴入于巨海终无济理也非唯我独如此凡门徒从我者道皆不行亦并由我故也子路闻我道由便谓由是其名故便喜也孔子不欲指斥其不解微防故微戏曰汝好勇过我我无所更取桴材也】
　　孟武伯问子路仁乎子曰不知也注孔安国曰仁道至大不可全名也又问子曰由也千秉之国可使治其赋也注孔安国曰赋兵赋也不知其仁也求也何如子曰求也千室之邑百乘之家可使为之宰也注孔安国曰千室之邑卿大夫之邑也卿大夫称家诸侯千乘卿大夫故曰百乘也宰家臣不知其仁也赤也何如子曰赤也束带立于朝可使与宾客言也注马融曰赤弟子公西华也有容仪可使为行人也不知其仁也疏【孟武伯问至仁也　云孟武伯问子路仁乎者武伯问孔子云弟子中有子路是仁人不乎云子曰不知也者孔子荅也所以云不知者范甯曰仁道逺仲由未能有之又不欲指言无仁非奨诱之教故托云不知也云又问者武伯得荅不知而意犹未已故更问云子路定有仁不乎故范甯曰武伯意犹未惬或似仲尼有隠故再问也云子曰由也云云者赋兵赋也孔子得武伯重问荅又直云不知则武伯未已故且言其才伎然后更荅以不知也言子路才勇可使治大国之兵赋仕为诸侯之臣也云不知其仁也者言唯知其才堪而犹不知其仁也云求也何如者武伯又问孔子弟子冉求其有仁不乎故云何如也云子曰求也云云者亦不荅仁而言求之才亦堪也千室之邑卿大夫之邑也百乘之家三公采地也言求才堪为千室百乘之邑宰也云不知其仁也者亦结荅不知其仁也云赤也何如者武伯又问弟子公西华有仁不乎云子曰赤也云云者亦唯荅赤之才能也束带立于朝谓赤有容仪可使对宾客言语也故范甯曰束带整朝服也宾客邻国诸侯来相聘享也云不知其仁也者亦不荅有仁也　注孔安国曰仁道至大不可全名也　言子路未能全受此仁名故云不知也　注孔安国曰至家臣　云千室之邑卿大夫之邑也卿大夫称家者今不复论夏殷且作周法周天子畿内方千里三公采地方百里卿地方五十里大夫地方二十五里畿外五等公方五百里侯方四百里伯方三百里子方二百里男方一百里旧説五等之臣其采地亦为三等各依其君国十分为之何以然天子畿千里既以百里为三公采五十里为卿采二十五里为大夫采地故畿外准之上公地方五百里其臣大采方五十里中采方二十五里小采方十二里半侯方四百里其臣大采方四十里次采方二十里小采方十里也伯方三百里其臣大采方三十里中采方十五里小采方七里半子方二百里其臣大采方二十里次采方十里小采方五里男方百里其臣大采方十里次采方五里小采方二里半也凡制地方一里为井井有三家若方二里半有方一里者六又方半里者一则合十八家有余故论语云十室之邑也其中大小各随其君故或有三百户是方十里者一或有千室是方十里者三有余也云诸侯千秉者谓上公也云卿大夫故曰百乗也宰家臣者然百乘之家是三公之采郑注杂记及此并云大夫百乘者三公亦通有大夫之称也　注马融曰至人也　行人谓宜使为君出聘邻国及接邻国之使来者也周礼有大小行人职也】
　　子谓子贡曰女与回也孰愈注孔安国曰愈犹胜也对曰赐也何敢望回回也闻一以知十赐也闻一以知二子曰弗如也吾与女弗如也注苞氏曰既然子贡弗如复云吾与汝俱不如者盖欲以慰子贡心也疏【子谓至如也云子谓子贡曰汝与回也孰愈者孰谁也愈胜也孔子问子贡汝与顔回二人才伎谁胜者也所以须此问者缪播曰学末尚名者多顾其实者寡囘则崇本弃末睗也未能忘名存名则美着于物精本则名损于当时故发问以要赐对以示优劣也所以抑赐而进回也云对曰云云者荅孔子以审分也王弼曰假数以明优劣之分言已与顔渊十裁及二明相去悬逺也张封溪曰一者数之始十者数之终颜生体有识厚故闻始则知终子贡识劣故闻始裁至二也云子曰弗如也者弗不也孔子闻子贡之荅分有悬殊故定之云不如也云吾与汝弗如也者孔子既荅子贡之不如又恐子贡有怨故又云吾与汝皆不如也所以安慰子贡也　注苞氏曰至心也　云既然子贡弗如者释前弗如也复云云云者苞意如向解而顾欢申苞注曰回为徳行之俊赐为言语之冠浅深虽殊而品裁未辨故使名实无滥故假问孰愈子贡既审回赐之际又得发问之防故举十与二以明悬殊愚智之异夫子嘉其有自见之明而无矜尅之貎故判之以弗如同之以吾与汝此言我与尔虽异而同言弗如能与圣师齐见所以为慰也侃谓顾意是言我与尔俱明汝不如也非言我亦不如也而秦道宾曰尔雅云与许也仲尼许子贡之不如也】
　　宰予昼寝注苞氏曰宰予弟子宰我也子曰朽木不可雕也注苞氏曰朽腐也雕雕琢刻画也粪土之墙不可圬也注王肃曰圬墁也二者喻虽施功犹不成也于予与何诛注孔安国曰诛责也今我当何责于汝乎深责之辞也子曰始吾于人也聴其言而信其行今吾于人也聴其言而观其行于予与改是注孔安国曰改是者始聴言信行今更察言观行发于宰我昼寝也疏【宰予至改是　云宰予昼寝者寝眠也宰予惰学而昼眠也云子曰朽木不可雕也者孔子责宰予昼眠故为之作譬也朽败烂也雕雕镂刻画也夫名工巧匠所雕刻唯在好木则其器乃成若施工于烂朽之木则其器不成故云朽木不可雕云粪土之墙不可圬也者墙谓墙壁也圬谓圬墁之使之平泥也夫圬墁墙壁若墙壁土坚实者则易平泥光饰耳若墁于粪土之墙则頽壊不平故云不可圬也所以言此二者言汝今当画而寝不可复教譬如爓木与粪墙之不可施功也云于予与何诛者诛责也言所责者当责有智之人而今宰予无智则何责乎予宰予与语助也言不足责也即是责之深也然宰我有此失者一家云其是中人岂得无失一家云与孔子为教故托迹受责也故珊琳公曰宰予见时后学之徒将有懈废之心生故假昼寝以发夫子切磋之教所谓互为影响者也范甯曰夫宰我者升堂四科之流也岂不免乎昼寝之咎以贻朽粪之讥乎时无师徒共明劝诱之教故托夫弊迹以为发起也云子曰云云者始谓孔子少年时也孔子叹世醨薄之迹今异昔也昔时犹可故吾少时闻于人所言便信其能有行故云而信其行也云今吾云云者今谓孔子末时也不复聴言信行乃更聴言而必又须观见其行也云于予与改是者是比也言我所以不复聴言信行而更为聴言观行者起于宰予而改为此所以起宰予而改者我当信宰予是勤学之人谓必不懒惰今忽正直昼而寝则如此之徒居然不复可信故使我并不复信于时人也】
　　子曰吾未见刚者或对曰申枨注苞氏曰申枨鲁人也子曰枨也欲焉得刚注孔安国曰欲多情欲也疏【子曰至得刚　云吾未见刚者者刚谓性无欲者也孔子言我未见世有刚性无欲之人也云或对曰申枨者或有人闻孔子説而荅之云鲁有姓申名枨者其人刚也云子曰枨也欲焉得刚者孔子语或人曰夫刚人性无求而申枨性多情欲多情欲者必求人求人则不得是刚故云焉得刚】
　　子贡曰我不欲人之加诸我也吾亦欲无加诸人注马融曰加陵也子曰赐也非尔所及也注孔安国曰言不能止人使不加非义于己也疏【子贡曰至及也　云子贡曰云云者子贡自愿无世人以非理加陵于我也云吾亦欲无加诸人者又云我匪唯愿人不以非理加于我而我亦愿不以非理加陵于人也云子曰赐也非尔所及也者孔子抑子贡也言能不招人以非理见加及不以非理加人此理深逺非汝分之所能及也尔汝也故袁氐曰加不得理之谓也非无过者何能不加人人亦不加己尽得理贤人也非子贡之分也　注孔安国曰至已也　然不加人人不加己并难可能而注偏释不加已者畧也】子贡曰夫子之文章可得而闻也注章明也文彩形质着见可得以耳目自修也夫子之言性与天道不可得而闻也已矣注性者人之所受以生者也天道者元亨日新之道也深微故不可得而闻也疏【子贡曰至已矣云子贡曰云云者子贡此叹顔氏之钻仰也但顔既庶防与圣道相邻故云钻仰之子贡既悬絶不敢言其高坚故自説闻于典籍而已文章者六籍也六籍是圣人之筌蹄亦无关于鱼兔矣六籍者有文字章着焕然可修耳目故云夫子文章可得而闻也然典籍着见可闻可观今不云可见而云可闻者夫见之为近闻之为逺不敢言躬自近见政欲寄于逺闻之而已云夫子云云者夫子之言即谓文章之所言也性孔子所禀以生者也天道谓元亨日新之道也言孔子六籍乃是人之所见而六籍所言之防不可得而闻也所以尔者夫子之性与天地元亨之道合其徳致此处深逺非凡人所知故其言不可得闻也　注性者至闻也　云性者人之所受以生者也者人禀天地五常之气以生曰性性生也云天道者元亨日新之道也者元善也亨通也日新谓日日不停新新不已也谓天善道通利万物新新不停者也言孔子所禀之性与元亨日新之道合徳也云深微故不可得而闻也者与元亨合徳故深微不可得而闻也或云此是孔子死后子贡之言也故大史叔明云文章者六籍是也性与天道如何注以此言之与是夫子死后七十子之徒追思曩日圣师平生之徳音难可复值六籍即有性与天道但垂于世者可踪故千载之下可得而闻也至于口説言吐性与天道蕴借之深止乎身者难继故不可得而闻也侃案何注似不如此且死后之言凡者亦不可闻何独圣乎】
　　子路有闻未之能行唯恐有闻注孔安国曰前所闻未能及得行故恐后有闻不得竝行也疏【子路有闻未之能行唯恐有闻子路禀性果决言无宿诺故前有所闻于孔子即欲修行若未及能行则不愿更有所闻恐行之不周故唯】
　　【恐有闻也】
　　子贡问曰孔文子何以谓之文也注孔安国曰孔文子卫大夫孔叔圉也文諡也子曰敏而好学不耻下问是以谓之文也注孔安国曰敏者识之疾也下问问凡在已下者也疏【子贡问至文也　云子贡问云云者卫大夫孔叔圉以文为諡子贡疑其大高故问于孔子也问其何徳而諡文也云子曰云云者荅所以諡文之由也敏疾速也言孔围之识智疾逮而所好在学若有所不知则不耻谘问在己下之人有此诸行故谓为文也】
　　子谓子产有君子之道四焉注孔安国曰子产郑大夫公孙侨也其行已也恭其事上也敬其养民也恵其使民也义疏【子谓至也义　云子谓子产有君子之道四焉者言子产有四徳并是君子之道也云其行已也恭者一也言其行己身于世常恭从不逆忤人物也云其事上也敬者二也言若事君亲及凡在已上者必皆用敬也云其养民也惠者三也言其养民皆用恩恵也故孔子谓为古之遗爱也云其使民也义者四也义宜也使民不夺农务各得所宜也】
　　子曰晏平仲善与人交久而人敬之注周生烈曰齐大夫也晏姓平諡名婴也疏【子曰至敬之　云晏平仲善与人交者言晏平仲与人结交有善也云久而人敬之者此善交之验也凡人交易絶而平仲交久而人愈敬之也孙绰曰交有倾盖如旧亦有白首如新隆始者易克终者难敦厚不渝其道可久所以难也故仲尼表马】
　　子曰臧文仲居蔡注苞氏曰臧文仲鲁大夫臧孙辰也文諡也蔡国君之守也出蔡地因以为名焉长尺有二寸居蔡僭也山节藻棁注苞氏曰节者栭也刻镂为山也棁者梁上楹也画为藻文言其奢侈也何如其智也注孔安国曰非时人谓以为智也疏【子曰至智也云臧文仲居蔡者居犹畜也蔡大也礼唯诸侯以上得畜大以卜国之吉凶大夫以下不得畜之文仲是鲁大夫而畜是僭人君礼也云山节藻棁者此奢侈也山节者刻柱须露节为山如今栱斗也藻棁者画梁上侏儒柱为藻文也人君居室无此礼而文仲为之故为奢也宫室之饰士去首去本大夫达棱诸侯刻而砻之天子加密石焉出谷梁传云何如其智也者时人皆谓文仲是有智之人故孔子出其僭奢之事而讥时人也故云何如其智也　注苞氏曰至僭也　云蔡国云云者国君守国之出蔡地因呼为蔡也云长尺有二寸者蔡地既出大长尺二寸者因名蔡也云居蔡僭也者大夫亦得卜用之小者也不得畜蔡也文仲畜之是僭滥也　注苞氏曰至侈也　云节者栭也刻镂为山也者言刻栭柱头为山也栭是梁上柱名也云棁者梁上楹也者梁上楹即是檽檽即侏儒柱也苞两而言之当是互明之也刻檽头为山也画檽身为藻文也又有一本注云山节者刻欂栌为山也云画为藻文言其奢侈也者若以注意则此是非僭也正言是奢侈失礼人君无此礼故不僭也】
　　子张问曰令尹子文注孔安国曰令尹子文楚大夫姓鬬名防字于菟三仕为令尹无喜色三已之无愠色旧令尹之政必以告新令尹何如也子曰忠矣曰仁矣乎曰未知焉得仁注孔安国曰但闻其忠事未知其仁也崔子弑齐君陈文子有马十乘弃而违之注孔安国曰皆齐大夫也崔杼作乱陈文子恶之捐其四十匹马违而去之也至于他邦则曰犹吾大夫崔子也违之之至一邦则又曰犹吾大夫崔子也违之何如子曰清矣曰仁矣乎曰未知焉得仁注孔安国曰文子避恶逆去无道求有道当春秋时臣陵其君皆如崔杼无有可止者也疏【子张问至得仁　云子张问曰令尹子文者令尹楚官名也子文为楚令尹故曰令尹子文也云三仕为令尹无喜色者文子经仕楚三过为令尹之官而顔色未曾喜也云三已之无愠色者已谓黜止也文子作令尹经三过被黜而亦无愠恚之色也云旧令尹之政必以告新令尹者虽三过被黜受代之时必以令尹旧政令告语新人恕其不知解也云何如也者子张问孔子令尹行如此是谓何人也云子曰忠矣者孔子荅言临代以旧告新此是为臣之忠者也李充曰进无喜色退无怨色公家之事知无不为忠臣之至也云曰仁矣乎者子张又问孔子如子文之行可得谓为仁不乎云曰未知焉得仁者孔子荅曰唯闻其忠未知其何由得为仁也李充曰子玉之败子文之举举以败国不可谓智也贼夫人之子不可谓仁侃案李谓为不智不及注也云崔子弑齐君者崔子齐大夫崔杼也弑其君庄公也云弑者夫上杀下曰杀杀名为卑也下杀上曰弑弑试也下之害上不得即而致杀必先相试以渐故易曰臣弑君子弑父非一朝一夕之故其所从来渐矣如履霜以至坚氷也云陈文子有马十乗者陈文子亦齐大夫也十乗四十匹也四马共乘一车故十乘有四十匹也云弃而违之者文子见崔杼杀君而已力势不能讨故弃四十匹马而违去此国更往他邦云至于他邦则曰犹吾大夫崔子也者于时天下并乱国国皆恶文子弃马而去复更至他邦而所至之国亦乱与齐不异故曰犹吾大夫崔子也云违之者违去也文子所至新国文恶故又去之也云之至一邦者之往也去所至新国更复往一邦也云则又曰犹吾大夫崔子也者去初所至更往一国一国复昏乱又与齐不异故又曰犹吾大夫崔子也云违之者已复更去也云何如者子张更问孔子言文子舍马三至新邦屡违之事如此可谓为何人也云子曰清矣者清清洁也顔延之曰每适又违洁身者也云曰仁矣乎者子张又问若如此文子之行则可谓为仁不乎云曰未知焉得仁者荅子张曰其能自去只可得清未知所以得名为仁也孙绰曰大哉仁道之以文子平粹之心无借之诚文子疾时恶之笃弃马而逝三去乱邦坐不暇寜忠信有余而仁犹未足唯颜氏之子体仁无违其亚圣之目乎李充曰违乱求治不污其身清矣而所之无可骤称其乱不如甯子之能愚蘧生之可巻未可谓智也洁身而不济世未可谓仁也李谓为未智亦不胜为未知也　注孔安国曰至于菟　楚鬬伯比外家是防国其还外家通舅女生子既耻之仍遂掷于山草中此女之父猎还见虎乳饮小儿因取养之既未知其姓名楚人谓乳为防谓虎为于菟音乌涂此儿为虎所乳故名之曰防于菟也后知其是伯比子故呼为鬬防于菟也后长大而贤仕楚为令尹之官范甯曰子文是諡也　注捐其四十匹马　捐犹弃放也】
　　季文子三思而后行子闻之曰再思斯可矣注郑曰季文子鲁大夫季孙行父也文諡也文子忠而有贤行其举事寡过不必及三思也疏【季文子至可矣　云季文子三思而后行者言文子有贤行举事必三过思之也云子闻之曰再思斯可矣者孔子美之言若如文子之贤不假三思唯再思此则可也斯此也有一通云言再过二思则可也人季彪曰君子之行谋其始思其中虑其终然后允合事机举无遗算是以曾子三省其身南容三复白圭夫子称其贤且圣人敬慎于教训之体但当有重耳固无缘有减损之理也时人称季孙名遇其实故孔子矫之言季孙行事多阙许其再思则可矣无缘乃至三思也此盖矫抑之谈耳非称美之言也】
　　子曰甯武子注马融曰卫大夫甯俞也武諡也邦有道则智邦无道则愚其智可及也其愚不可及也注孔安国曰详愚似实故曰不可及也疏【子曰至及也　此章美武子徳也云邦有道则智者言武子若值邦君有道则肆已智讥以赞明时也云邦无道则愚者若值国主无道则卷智藏明详昬同愚也云其智可及也者是其中人识量当其肆智之目故为世人之可及也云其愚不可及也者时人多衒聪明故智识有及于武子者而无敢详愚隠智如武子者故云其愚不可及也　注孔安国曰至及也　详诈也王朗曰或曰详愚盖连智之所得缘有此智故能有此愚岂得云同其智而阙其愚哉荅曰智之为名止于布徳尚善动而不黜者也愚无预焉至于详愚韬光潜防恬然无用支流不同故其称亦殊且智非足者之目可有虽审其显而未尽其愚者矣孙绰曰人情莫不好名咸贵智而贱愚虽治乱异世而矜鄙不变唯深逹之士为能晦智藏名以全身逺害饰智以成名者易去华以保性者难也】
　　子在陈曰归与归与吾党之小子狂简斐然成章不知所以裁之也注孔安国曰简大也孔子在陈思归欲去故曰吾党之小子狂者进趋于大道妄穿凿以成文章不知所以裁制我当归以裁制之耳遂归疏【子在至之也　云子在陈曰归与归与者孔子周流诸国在陈最久将欲反鲁故发此辞再言归与归与者欲归之意深也云吾党云云者此是欲归之辞也所以不直归而必有辞者客住既久主人无薄若欲去无辞则恐主人生愧故托为此辞以申客去之有由也吾党者谓我乡党中也小子者乡党中后生末学之人也狂者直进无避者也简大也大谓大道也斐然文章貎也孔子言我所以欲归者为我乡党中有诸末学小子狂而无避进取正经大道辄妄穿凿斐然以成文章皆不知其所以辄自裁断此为谬误之甚故我当归为裁正之也　注进趋于大道妄穿凿以成文章　趋取也大道正经也既狂故取正典穿凿之也】
　　子曰伯夷叔齐不念旧恶怨是用希注孔安国曰伯夷叔齐孤竹君之二子也孤竹国名也疏【子曰至用希此美夷齐之徳也念犹识録也旧恶故憾也希少也人若録于故憾则怨恨更多唯夷齐豁然忘懐若有人犯己己不怨録之所以与人怨少也　注孔安国曰至名也　孤竹之国是殷汤正月三日丙寅日所封其子孙相传至夷齐之父也父姓墨台名初字子朝伯夷名允字公信叔齐名致字公逹伯夷大而庶叔齐小而正父薨兄弟相让不复立也】
　　子曰孰谓微生高直注孔安国曰微生姓名高鲁人也或乞醯焉乞诸其邻而与之注孔安国曰乞之四邻以应求者用意委曲非为直人也疏【子曰至与之　云孰谓微生高直者于时世人多云微生高用性清直而孔子讥之故云孰谓微生高直也孰谁也云或乞醯焉者举微生非直之事也醯酢酒也或有人就微生乞醯者也云乞诸其邻而与之者诸之也时微生家自无醯而为乞者就已邻有醯者乞之以与或人也直人之行不应委曲今微生高用意委曲故讥其非直注四邻　四邻四靣邻里之家也】子曰巧言令色足恭注孔安国曰足恭便僻之貎也左丘明耻之丘亦耻之注孔安国曰左丘明鲁大史也匿怨而友其人注孔安国曰心内相怨而外诈亲也左丘明耻之丘亦耻之疏【子曰至耻之　云巧言令色足恭者谓己用恭情少而为巧言令色足恭之者也缪协曰恭者从物凡人近情莫不欲人之从已足恭者以恭足于人意而不合于礼度斯皆适人之适而曲媚于物也云左丘明耻之丘亦耻之者左丘明受春秋于仲尼者也其既良直故凡有可耻之事而仲尼皆从之为耻也巧言令色足恭是可耻之事也云匿怨而友其人者匿藏也谓心藏怨而外诈相亲友者也云左丘明耻之丘亦耻之者亦从丘明耻也范甯曰藏怨于心诈亲于形外杨子法言曰友而不心靣友也亦丘明之所耻】
　　顔渊季路侍子曰盍各言尔志子路曰愿车马衣轻裘与朋友共之而无憾注孔安国曰憾恨也顔渊曰愿无伐善注孔安国曰自无称已之善也无施劳注孔安国曰无以劳事置施于人也子路曰愿闻子之志子曰老者安之朋友信之少者懐之注孔安国曰懐安也疏【顔渊至怀之　　云顔渊季路侍者季路即子路也次第是季侍侍孔子卑在尊侧曰侍也云子曰盍各言尔志者盍何不也孔子话顔路曰汝二人何不各言汝心中所思乎云子路曰云云者败也憾恨也子路性决言朋友有通财车马衣裘共乗服而无所憾恨也一家通云而无憾者言愿我既乗服朋友衣马而不惭憾也故殷仲堪曰施而不恨士之近行也若乃用人之财不觉非已推诚闇往感思不生斯乃交友之至仲由之志与也云顔渊曰愿无伐善者有善而自称曰伐善也顔渊所愿愿已行善而不自称欲潜行而百姓日用而不知也李充曰自伐者无功自矜者不庄云无施劳者又愿不施劳役之事于天下也故铸劒防为农器使子贡无施其辨子路无厉其勇也云子路曰愿闻子之志者二子説志既竟而子路又云愿闻孔子志也古称师曰子也云子曰云云者孔子荅也愿已为老人必见抚安朋友必见期信少者必见思懐也若老人安己己必是孝敬故也朋友信己己必是无欺故也少者懐己己必有慈恵故也栾肇曰敬长故见安善诱故可怀也】子曰已矣乎吾未见能见其过而内自讼者也注苞氏曰讼犹责也言人有过莫能自责者也疏【子曰至者也已止也止矣乎者叹此以下事久已无也讼犹责也言我未见人能自见其所行事有过失而内自责者也】子曰十室之邑必有忠信如丘者焉不如丘之好学也疏【子曰至学也　丘孔子名也孔子自称名言十室为邑其中必有忠信如丘者焉也但无如丘之好学耳孙绰曰夫忠信之行中人所能存全虽圣人无以加也学而为人未足称也好之至者必钻仰不怠故曰有顔回者好学今也则亡今云十室之学不速于己又曰我非生而知之好古敏而求耳此皆陈深崇于教以尽汲引之道也一家云十室中若有忠信如丘者则其余焉不如丘之好学也言今不好学不忠信耳故卫瓘曰所以忠信不如丘者由不能好学如丘耳苟能好学则其忠信可使如丘也】
　　论语雍也第六疏【雍孔子弟子也明其才堪南面而时不与也所以次前者其虽无横罪亦是不遇之流横罪为切故公冶前明而雍也为次也】
　　子曰雍也可使南面注苞氏曰可使南面者言任诸侯可使治国政也疏【子曰雍也可使南面　南面谓为诸侯也孔子言冉雍之徳可使为诸侯也】
　　仲弓问子桑伯子注王肃曰伯子书传无见也子曰可也简注以其能简故曰可也仲弓曰居敬而行简以临其民不亦可乎注孔安国曰居身敬肃临下寛略则可也居简而行简无乃大简乎注苞氏曰伯子之简大简也子曰雍之言然疏【仲弓问至简乎　云仲弓问子桑伯子者仲弓即冉雍也问孔子曰有人名子桑伯子此是何人也云子曰可也简老可犹可谓也简谓疎大无细行也孔子荅曰伯子之身所行可谓踈简也云仲弓曰云云者孔子荅曰伯子所行可谓疎简故仲弓更谘孔子评伯子之简不合礼也将説其简不合于礼故此先説于合礼之简也言人若居身有敬而寛简以临下民能如此者乃为合礼故云不亦可乎言其可也云居简云云者此説伯子之简不合礼也而伯子身无故而以简自居又行简对物物皆无敬而简如此不乃大简乎言其简过甚也云子曰雍之言然者雍论简既是故孔子然许之也虞喜曰説苑曰孔子见伯子伯子不衣冠而处弟子曰夫子何为见此人乎曰其质美而无文繁吾欲説而文之孔子去子桑伯子门人不悦曰何为见孔子乎曰其质美而文繁吾欲説而去其文故曰文质修者谓之君子有质而无文谓之易野子桑伯子易野欲同人道于牛马故仲尼曰大简无文繁吾欲説而文之　注王肃曰伯子书传无见也　言书传不见有子桑伯子也　　注以其能简故曰可也　言伯子能为简略之行故云可也】哀公问曰弟子孰为好学孔子对曰有顔回者好学不迁怒不贰过不幸短命死矣今也则亡未闻好学者也注凡人任情喜怒违理顔渊任道怒不过分迁者移也怒当其理不移易也不贰过者有不善未尝复行也疏【哀公问至者也　云哀公问曰弟子孰为好学者哀公问孔子诸弟子之中谁为好学者云孔子对曰有顔回者好学者荅曰弟子之中唯有顔回好学云不迁怒者此举顔渊好学分满所得之功也凡夫识昧有所瞠怒不当道理唯顔回学至庶防而行藏同于孔子故识照以道怒不乖中故云不迁迁犹移也怒必是理不迁移也云不贰过者但不能照机机非已所得故于己成过凡情有过必文是为再过而回当机时不见已乃有过机后即知知则不复文饰以行之是不贰也故易云顔氏之子其殆庶防乎有不善未尝不知知之未尝复行是也然学至庶几其美非一今独举怒过二条者葢有以也为当时哀公滥怒贰过欲因荅寄箴者也云不幸短命死矣者凡应死而生曰幸应生而死曰不幸若顔子之徳非应死而今死故曰不幸也命者禀天所得以生如受天教命也天何言哉设言之耳但命有短长顔生所得短者也不幸而死由于短命故曰不幸短命死矣云今也则亡者亡无也言顔渊既已死则无复好学者也然游夏文学着于四科而不称之便谓无者何也游夏非体之人不能庶防尚有迁有贰非关丧子唯顔生邻亚故曰无也云未闻好学者也者好学庶防旷世唯一此士难重得故曰未闻也　注凡人至行也　云凡人任情喜怒违理者未得坐忘故任情不能无偏故违理也云顔渊任道怒不过分者过犹失也顔子与道同行舍不自任已故曰任道也以道照物物岂逃形应可怒者皆得其实故无失分也云迁者移也怒当其理不移易也者照之故当理当理而怒之不移易也云不贰过者有不善未尝复行也者即用易系为解也未尝复行谓不文饰也】
　　子华使于齐冉子为其母请粟子曰与之釡注马融曰子华弟子公西华赤字也六斗四升曰釡也请益曰与之庾注苞氏曰十六斗为庾也冉子与之粟五秉注马融曰十六斛为秉五秉合八十斛也子曰赤之适齐也乘肥马衣轻裘吾闻之也君子周急不继富注郑曰非冉求与之太多也疏【子华使至继富　云子华使于齐者子华弟子公西赤字也姓公西名赤有容仪故为使往齐国也但不知时为鲁君之使为孔子之使耳云冉子为其母请粟者冉子冉求也其母子华母也请粟就孔子请粟也时子华既出使而母在家冉有由朋友之情故为子华之母就孔子请粟也云子曰与之釡者孔子得冉求之请故命与粟一釡釡容六斗四升也云请益者冉求嫌一釡之少故更就孔子请益也云曰与之庾者冉子既请益故孔子令与之庾也庾十六斗也然初请唯得六斗四升请益而得十六斗是益多于初如为不次政恐益足前釡以成十六斗也云冉子与之粟五秉者十六斛曰秉五秉八十斛也孔子与粟既竟故冉子又自以已粟八十斛与之也云子曰赤之适齐也乗肥马衣轻裘者孔子説我所以与少又説冉求不应与多意也肥马马之食谷者也轻裘裘之皮精毛软及新绵为著者也若家贫则马不食谷而瘦裘用麤皮毛强而故絮为着緼袍是也今子华往使于齐去时所乗马肥其所衣裘轻软则是家富其母不乏也云吾闻之也君子周急不继富者孔子曰吾闻旧语夫君子施但周赡人之急者耳不系继足人为富蓄也　注六斗四升曰釡也　春秋传昭公三年冬晏子曰齐旧四量豆区釡钟四升为豆各自加其四以登于釡釡十则钟案如兹説是四升为豆四豆为区区斗六升也四区为釡釡六斗四升如马注也若钟则六斛四斗也　注苞氏曰十六斗为庾也　然案苞注十六斗为庾与贾氏注国语同而不合周礼周礼旊人职云豆实三而成觳郑云豆实四升则觳实一斗二升也又陶人职云庾实二觳案如陶旊二文则庾二斗四升矣而苞氏注曰十六斗为庾即是聘礼之防也聘礼十六斗曰防不知苞贾当别有所出耳　注马融曰十六斛为秉五秉合八十斛也　聘礼云十斗曰斛十六斗曰防十防曰秉是马注与聘礼之防同也　注郑曰非冉求与之太多也　非犹讥也孔子此语是讥冉求与子华母粟之太多也然旧説疑之子华之母为当定乏为当定不乏若实乏而子华肥轻则为不孝孔子不多与是为不仁若不乏而冉求与之则为不智谁为得失旧通者云三人皆得宜也子华中人岂容已乗肥马衣轻裘而令母乏必不能然矣且夫子明言不继富则知其家富也实富而冉求为请与多者明朋友之亲有同已亲既一人不在则一人宜相共恤故也今不先直以已粟与之而先请于孔子者已若直与则人嫌子华母有乏故先请孔子孔子再与犹不至多明不继富也已故多与欲招不继富之责是知华母不乏也华母不乏而已与之为于朋友之义故也不乏尚与况乏者也】
　　原思为之宰注苞氏曰弟子原宪也思字也孔子为鲁司冠以原宪为家邑宰也与之粟九百辞注孔安国曰九百九百斗也辞让不受也子曰毋注孔安国曰禄法所当受无以让也以与尔邻里乡党乎注郑曰五家为邻五邻为里万二千五百家为乡五百家为党也疏【原思至党乎　云原思为之宰者弟子原宪也孔子为鲁司冦有采邑故使原思为邑宰也云与之粟九百者九百九百斗也原宪既为邑宰邑宰宜得禄故孔子以粟九百与之也云辞者原性亷让辞不受粟也云子曰毋者原辞不肯受故孔子止之也毋毋辞也云以与尔邻里乡党乎者又恐原宪不肯受故又説云汝莫辞但受之若无用当还分与尔邻里乡党也此是示贤人仕官润泽州乡之教也云邻里乡党者内外互言之耳邻里在百里之外乡党在百里之内也　注孔子为鲁司冦　余见郑注本云孔子初仕鲁为中都宰从中都宰为司空从司空为司冦也　注孔安国曰九百九百斗也　漫云九百而孔必知九百斗者孔政当嫌九百升为少九百斛为多故应是年也宜与粟五秉亦相类也】
　　子谓仲弓曰犁牛之子骍且角虽欲勿用山川其舍诸注犁杂文也骍赤色也角者角周正中牺牲也虽欲以其所生犁而不用山川寜有舍之乎言父虽不善不害于其子之美也疏【子谓至舍诸　此明不以父无徳而废子之贤也云子谓仲弓者仲弓父劣当是于时为仲弓父劣而不用仲弓故孔子明言之也范甯曰谓非必对言也云曰犁牛之子骍且角者为设譬也犁文也杂文曰犁或音狸狸杂文也或音梨犁谓耕犁也骍赤色也周家所贵也角角周正长短尺寸合礼也言假今犁牛而生好子色角合礼也云虽欲勿用山川其舍诸者勿犹不也舍犹弃也言犁牛生好子子既色角悉正而时人或言此牛出不佳之母急欲舍弃此牛而不用特祭于鬼神则山川百神岂薄此牛母恶而弃舍其子遂不歆飨此祭乎必不舍矣譬如仲弓之贤其父虽劣若遭明王圣主岂为仲弓父劣而舍仲弓之贤不用为诸侯乎明必用也故鲧则殛死禹乃嗣兴是也案周礼牧人职云凡阳祀用骍牲毛之阴祀用黝牲毛之望祀各以其方之色牲毛之郑云阳祀祭天于南郊及宗庙也隂祀祭地北郊及社稷也望祀五岳四镇四渎也然今云山川者趣举言之也若南方则用赤是有其方色也且既云山川则宗庙亦可知亦互言之也】
　　子曰回也其心三月不违仁其余则日月至焉而已矣注言余人暂有至仁时唯回移时而不变也疏【子曰至已矣云回也其心三月不违仁者仁是行盛非体仁则不能不能者心必违之能不违者唯顔回耳既不违则应终身而止举三月者三月一时为天气一变一变尚能行之则他时能可知也亦欲引汲故不言多时也故苞述云顔子不违仁岂但一时将以勖羣子之志故不絶其阶耳云其余则日月至焉而已矣者其余谓他弟子也为仁并不能一时或至一日或至一月故云日月至焉而已矣　注言余至变也　既言三月不违不违故知移时也】
　　季康子问仲由可使从政也与子曰由也果注苞氏曰果谓果敢决断也于从政乎何有曰赐也可使从政也与子曰赐也达注孔安国曰达谓通于物理也于从政乎何有曰求也可使从政也与子曰求也艺注孔安国曰艺谓多才能也于从政乎何有疏【季康子问至何有云季康子问仲由可使从政也与者仲由子路也鲁卿季康子问孔子曰子路可使从政为官长诸侯不也云子曰由也果者荅康子説子路才行可为政也言子路才性果敢能决断也云于从政乎何有者既解决断则必能从政也何有言不足有也故衞瓘曰何有者有余力也云曰赐也可使从政也与者又问孔子曰子贡可使从政不也云子曰赐也达者亦荅才能也言赐能逹于物理也云于从政乎何有者既达物理故亦云何有也云曰求也可使从政也与者又问孔子曰冉求何如云子曰求也艺者又荅才能也言求多才能也云于从政乎何有者有才能故亦云何有也】
　　季氏使闵子骞为费宰注孔安国曰费季氏邑也季氏不臣而其邑宰数叛闻闵子骞贤故欲用也闵子骞曰善为我辞焉注孔安国曰不欲为季氏宰语使者曰善为我作辞说令不复召我也知有复我者注孔安国曰复我者重来召我也则吾必在汶上矣注孔安国曰去之汶水上欲北如齐也疏【季氏至上矣　云季氏使闵子骞为费宰者弟子闵损也费季氏采邑也时季氏邑宰叛闻闵子骞贤故遣使召之为费宰也云闵子骞曰善为我辞焉者子骞贤不愿与恶人为宰故谓季氏之使者曰汝还可善好为我作辞辞于季氏道我不欲为宰之意也云如有复我者者复又也子骞曰汝若不能为我作善辞而令有使又来召我者语在下也云则吾必在汶上矣者汶水名也在鲁北齐南子骞时在鲁谓使者云若又来召我我当北渡汶水之上往入齐也　注孔安国曰至数叛　云季氏不臣者强僭于鲁故曰不臣也云而其邑宰数叛者其邑宰即公山弗扰也亦贤人也见季氏恶故叛也所以后引云公山弗扰以费叛召子欲往是也】伯牛有疾注马融曰伯牛弟子冉耕也子问之自牖执其手注苞氏曰牛有恶疾不欲见人故孔子从牖执其手也曰亡之注孔安国曰亡丧也疾甚故持其手曰丧也命矣夫斯人也而有斯疾也斯人也而有斯疾也注苞氏曰再言之者痛惜之甚也疏【伯牛至疾也　云伯牛有疾者伯牛弟子冉耕字也鲁人有疾有恶疾也云子问之者孔子往问伯牛之疾差不也云自牖执其手者牖南窗也君子有疾寐于北壁下东首今师来故迁出南窗下亦东首令师从户入于牀北得面南也孔子恐其恶疾不欲见人故不入户但于窗上而执其手也云曰亡之者亡丧也孔子执牛手而曰丧之言牛必死也云命矣夫者亦是不幸之流也言如汝才徳实不应死而今丧之岂非禀命之得矣夫夫助语也云斯人云云者斯此也言有此善人而婴此恶疾疾与人反故叹之也再言之者痛惜之深也】
　　子曰贤哉回也一箪食一瓢饮注孔安国曰箪笥也瓢瓠也在陋巷人不堪其忧回也不改其乐贤哉回也注孔安国曰顔渊乐道虽箪食在陋巷不改其所乐也疏【子曰至回也　云贤哉回也者美顔渊之贤行故先言贤哉回也云一箪食一瓢饮者箪竹筥之属也用贮饭瓢瓠片也匏持盛饮也言顔渊食不重肴及无雕镂之器唯有一箪食一瓢饮而已也云在陋巷者不愿爽垲而居处之在穷陋之巷中也云人不堪其忧者凡人以此为忧而不能处故云不堪其忧也云回也不改其乐者顔渊以此为乐久而不变故云不改其乐也云贤哉回也者美其乐道情笃故始末言贤也　注孔安国曰箪笥也　以竹为之如箱箧之属也孔安国曰至乐也　所乐则谓道也】
　　冉求曰非不悦子之道力不足也子曰力不足者中道而废今汝画注孔安国曰画止也力不足者当中道而废今汝自止耳非力极也疏【冉求曰至汝画　云冉求曰非不悦子之道力不足者者冉求谘孔子曰求之心诚非不喜悦夫子之道而欲行之只才力不足无如之何也云子曰力不足者中道而废者孔子抑冉求无企慕之心也言汝但学不行之矣若行之而力不足者当中道而废耳莫发初自诚不能行也云今汝画者画止也汝今云力不足矣是汝自欲止耳】
　　子谓子夏曰女为君子儒无为小人儒注马融曰君子为儒将以明其道小人为儒则矜其名也疏【子谓至人儒　儒者濡也夫习学事久则濡润身中故谓久习者为儒也但君子所习者道道是君子儒也小人所习者矜夸矜夸是小人儒也孔子语子夏曰当为君子儒不得习为小人儒也】
　　子游为武城宰注苞氏曰武城鲁下邑也子曰女得人焉耳乎哉注孔安国曰焉耳乎哉皆辞也曰有澹台灭明者行不由径非公事未尝至于偃之室也注苞氏曰澹台姓灭明名也字子羽言其公且方也疏【子游至室也　云子游为武城宰者子游弟子言偃字也时为武城邑宰也云子曰汝得人焉耳乎哉者孔子问子游言汝作武城宰而武城邑民有好徳行之人为汝所得者不乎故云汝得人焉耳乎哉故袁氏云谓得其邦之贤才不也云曰有澹台灭明者行不由径者荅为宰而所得邑中之人也澹台灭明亦孔子弟子也言灭明每事方正故行出皆不邪径于小路也一云灭明徳行方正不为邪径小路行也云非公事未尝至于偃之室也者公事其家课税也偃子游名也偃之室谓子游所住邑之廨舍也子游又言灭明既方正若非常公税之事则不尝无事至偃住处也举其明不托狎倚势于朋友也　注孔安国曰焉耳乎哉皆辞也　皆是送句之辞也　注苞氏曰至方也　公谓非公事不至偃室方谓不由径】
　　子曰孟之反不伐注孔安国曰鲁大夫孟之侧也与齐战军大败不伐者不自伐其功也奔而殿将入门防其马曰非敢后也马不进也注马融曰殿在军后者也前曰啓后曰殿孟之反贤而有勇军大奔独在后为殿人迎为功之不欲独有其名故云我非敢在后距敌也马不能前进耳疏【子曰至进也　云孟之反不伐者鲁臣也不伐谓有功不自称也云奔而殿者此不伐之事也军前曰啓军后曰殿于时鲁与齐战鲁军大败退奔而孟之侧独住军后为殿以捍卫奔者故曰奔而殿也云将入门防其马者门鲁国门也防杖也初败奔时在郊去国门逺孟之侧在后及还将至入国门而孟之侧杖马令在奔者前也然六籍唯用马乗车无骑马之文唯曲礼云前有车骑是骑马耳令云防其马不知为骑马为乘车也云曰非敢后也马不进也者其既在后而国人皆迎之谓已有功已不欲独受其功故将入门杖马而云我非敢在后距敌政是马行不进故在后耳所以杖马示马从来不进也　注孔安国曰至功也　此不伐之源鲁哀公十一年鲁师及齐师战于郊之事也见春秋传也余见郑注本姓孟名之侧字之反也　马融曰至进耳　云孟之反贤而有勇军大奔独在后为殿者故停军后为捍敌也云人迎为功之者在国人迎军见其在后而谓为之有功故云功之也云马不能前进耳者前犹进也】
　　子曰不有祝鮀之佞而有宋朝之美难乎免于今之世矣注孔安国曰佞口才也祝鮀卫大夫名子鱼也时世贵之宋朝宋国之美人也而善淫言当如祝鮀之佞而及如宋朝之美难矣免于今世之害也疏【子曰至世矣祝鮀能作佞也宋朝宋国之美人善能淫欲者也当于尔时贵佞重滛此二人竝有其事故得宠幸而免患难故孔子曰言人若不有祝鮀佞反宜有宋朝美若二者并无则难免今世之患难也故范甯曰祝鮀以佞谄被宠于灵公宋朝以美色见爱于南子无道之世并以取容孔子恶时民浊乱唯佞色是尚忠正之人不容其身故发难乎之谈将以激乱俗亦欲发明君子全身逺害也　注孔安国曰至害也　云时世贵之者贵其能佞也云宋朝宋国之美人也而善滛者于时在衞通灵公夫人南子也云及如宋朝之美者一本云反如宋朝之美也通者云佞与淫异故云反也】
　　子曰谁能出不由户者何莫由斯道也注孔安国曰言人之立身成功当由道譬由人出入要当从户也疏【子曰至道也　道先王之道也人生得在世皆由于先王道理而通而世人多违理背道故孔子为譬以示解时惑也言人之在室出入由户而通亦如在世由道理而生而人皆知出室由户而未知在世由道故云谁能出不由户何莫由斯道也莫无也斯此也故范甯云人咸知由户而行莫知由学而成也】
　　子曰质胜文则野注苞氏曰野如野人言鄙略也文胜质则史注苞氏曰史者文多而质少也文质彬彬然后君子注苞氏曰彬彬文质相半之貎也疏【子曰至君子云质胜文则野者谓凡行礼及言语之仪也质实也胜多也文华也言若实多而文饰少则如野人野人鄙略大朴也云文胜质则史者史记书史也史书多虚华无实妄语欺诈言人若为事多饰少实则如书史也云文质彬彬然后君子者彬彬文质相半也若文与质等半则为防时之君子也】
　　子曰人生也直注马融曰言人之所以生于世而自终者以其正直之道也罔之生也幸而免注苞氏曰诬罔正直之道而亦生是幸而免也疏【子曰至而免　云人生也直者言人得全生居世者必由直行故也故李充曰人生之道唯其身直乎云罔之生也幸而免者罔谓为邪曲诬罔者也应死而生曰幸生即由直若有诬罔之人亦得生世者是获幸而免死耳故李充曰失平生之道者则动之死地矣必或免之善由于幸耳故君子无幸而有不幸小人有幸而无不幸也　注马融曰至道也　自终谓用道故不横夭殇也】
　　子曰知之者不如好之者好之者不如乐之者注苞氏曰学问知之者不如好之者笃好之者又不如乐之者深也疏【子曰至乐之者　云知之者不如好之者者谓学者深浅也知之谓知学问有益者也好之谓欲好学之以为好者也夫知有益而学之则不如欲学之以为好者也故李充曰虽知学之为益或有计而后知学利在其中故不如好之者笃也云好之者不如乐之者者乐谓欢乐之也好有盈厌故不如性欢而乐之如顔渊乐在其中也故李充曰好有盛衰不如乐之者深也】
　　子曰中人以上可以语上也中人以下不可以语上也注王肃曰上谓上智之人所知也两举中人以其可上可下也疏【子曰至上也　此谓为教化法也师説云就人之品识大判有三谓上中下也细而分之则有九也有上上上中上下也又有中上中中中下也又有下上下中下下也凡有九品上上则是圣人圣人不须教也下下则是愚人愚人不移亦不须教也而可教者谓上中以下下中以上凡七品之人也今云中人以上可以语上即以上道语于上分也中人以下不可以语上虽不可语上犹可语之以中及语之以下何者夫教之为法恒导引分前也圣人无须于教故以圣人之道可以教顔以顔之道可以教闵斯则中人以上可以语上也又以闵道可以教中品之上此则中人亦可语上也又以中品之上道教中品之中又以中品之中道教中品之下斯即中人亦有可以语之以中也又以中品之下道教下品之上斯即中人以下可以语中人以下品之上道教下品之中斯即中人以下可以语下也此云中人以上中人以下大略言之耳既有九品则第五为正中人也以下即六七八也以上即四三二也注王肃曰至可也　云上谓上智之人所知也者谓圣人之道可教顔闵者也云两擧中人以其可上可下也者若分九品则第五以上可以语上第五以下不可语上今但应云中人以上可以语上以下不可语上而复云中人以下是再举中人也所以尔者明中人之大分有可上可下也若中人之上可以语上中人之下不可语上故再言中人也又一云中人若遇善师则可上若遇恶人则可下故再举中人明可上可下也】
　　樊迟问智子曰务民之义注王肃曰务所以化导民之义也敬鬼神而逺之可谓智矣注苞氏曰敬鬼神而不渎也问仁子曰仁者先难而后获可谓仁矣注孔安国曰先劳苦乃后得功此所以为仁也疏【樊迟问至仁矣云樊迟问智者问孔子为智之道也云子曰务民之义者荅曰若欲为智当务在化导民之义也云敬鬼神而逺之者鬼神不可慢故曰敬鬼神也可敬不可近故宜逺之也云可谓智矣者如上二事则可为智也云问仁者樊迟又问为仁也云子曰云云者获得也言臣必先歴为难事而后乃可得禄受报则是仁也若不先劳事而食则为不仁故范甯曰艰难之事则为物先获功之事而处物后则为仁矣　注苞氏曰敬鬼神而不渎也　渎犹数近也】
　　子曰智者乐水注苞氏曰智者乐运其才智以治世如水流而不知己也仁者乐山注仁者乐如山之安固自然不动而万物生焉智者动注苞氏曰自进故动也仁者静注孔安国曰无欲故静也智者乐注郑曰智者自役得其志故乐也仁者夀注苞氏曰性静故夀考也疏【子曰至者寿　陆特进曰此章极辨智仁之分凡分为三段自智者乐水仁者乐山为第一明智仁之性又智者动仁者静为第二明智仁之用先既有性性必有用也又智者乐仁者夀为第三明智仁之功己有用用宜有功也云智者乐水者今第一明智仁之性此明智性也智者识用之义也乐者贪乐之称也水者流动不息之物也智者乐运其智化物如流水之不息故乐水也云仁者乐山者此即明仁者之性仁者恻隠之义山者不动之物也仁人之性愿四方安静如山之不动故云乐山也云智者动者此第二明用也智者何故如水耶政自欲动进其识故云智者动也云仁者静者仁者何故如山耶其心寜静故也云智者乐者第三明功也乐懽也智者得运其识故得从心而畅故懽乐也云仁者寿者性静如山之安固故寿考也然则仁既寿不乐而智乐不必夀缘所役用多故也】
　　子曰齐一变至于鲁鲁一变至于道注苞氏曰言齐鲁有太公周公之余化也太公大贤周公圣人今其政教虽衰若有明君兴之者齐可使如鲁鲁可使如大道行之时也疏【子曰至于道　太公封于营丘之地为齐国周公封于曲阜之地为鲁国周公大圣太公大贤贤圣既有优劣虽同致太平而其化不得不微异故末代二国齐有景公之昬闇鲁有定公之寡徳然其国犹有望旦之遗风故礼记云孔子曰吾舍鲁何适耶明鲁犹胜余国也今孔子叹其君之并恶故有此言也言若齐有明君一变便得如鲁太平之日鲁有明君一变便如大道之时也此是引汲之教耳实理则不然矣若明君兴之政当得各如其初何容得还淳反本耶】
　　子曰觚不觚注马融曰觚礼器也一升曰爵三升曰觚也觚哉觚哉注觚哉觚哉言非觚也以喻为政不得其道则不成也疏【子曰至觚哉　云觚不觚者觚礼酒器也礼云觚酌酒一献之礼宾主百拜此则明有觚之用也当于尔时用觚酌酒而沈湎无度故孔子曰觚不觚也故王肃曰当时沈湎于酒故曰觚不觚犹言君臣不君臣耳云觚哉觚哉者言用觚之失道也故重曰觚哉觚哉　注觚哉至成也　云觚哉觚哉言非觚也者何此注亦得同王蔡之释也云以喻为政不得其道则不成也者如何此注则与王蔡小异也何意言用觚不得其道则非复觚徳譬如人所为不得其道者则事亦不成也若欲知气味何説则特前觚不觚如王蔡之释后云觚哉觚哉自因前以寄后喻事不乖王蔡而有兼得之美也故禇仲都曰作觚而不用觚法觚终不成犹为政而不用政法岂成哉疾世为政不用政法故再言焉】
　　宰我问曰仁者虽告之曰井有仁者焉其从之与注孔安国曰宰我以为仁者必济人于患难故问有仁人堕井将自投下从而出之否乎欲极观仁人忧乐之所至也子曰何为其然也君子可逝也不可陷也注苞氏曰逝往也言君子可使往视之耳不肯自投救之也可欺也不可罔也注马融曰可欺者可使往也不可罔者不可得诬罔令自投下也疏【宰我问至罔也　云宰我问云云者宰我欲极观仁者之懐故假斯以问也言有人告于仁者云彼处有仁者堕井而仁者常救人于急难当自投入井救取之不耶云子曰何为其然也者孔子距之故云何为其然也言仁者虽复救济若审有人堕井当为方计出之岂容自投从之云君子可逝也不可陷也者逝往也陷没也言闻有人堕井乃可往看之耳不遂投井取之也云可欺也不可罔也者欺者谓遥相语也罔者谓面相诬也初彼来见告云井中有仁人我往视之是可欺也既至井实无人不可变通而自投入井是不可罔也或问曰仁人救物一切无偏何不但云井中有人而必云有仁者耶若唯救仁者则非仁人堕井则仁人所不救乎荅曰仁者能好人能恶人其虽恻隠济物若闻恶人堕井亦不往也又李充曰欲极言仁设云救井为仁便当从不耶故夫子荅云何为其然也言何至如此是君子之人若于道理宜尔身犹可亡故云可逝逝往也若理有不可不肯陷于不知故云不可诬罔令投下也君子不逆诈故可以闇昧欺大徳居正故不可以非道罔也】
　　子曰君子博学于文约之以礼亦可以弗畔矣夫注郑曰弗畔不违道也疏【子曰至矣夫　博广也约束也畔违也背也言君子广学六籍之文又用礼自约束能如此者亦可得不违背于道理也】
　　子见南子子路不悦夫子矢之曰予所否者天厌之天厌之注孔安国曰等以为南子者卫灵公夫人也淫乱而灵公惑之孔子见之者欲因以説灵公使行治道也矢誓也子路不悦故夫子誓之曰行道既非妇人之事而弟子不悦与之咒誓义可疑也疏【子见至厌之　云子见南子者南子卫灵公夫人也淫乱而孔子入卫欲与之相见也所以欲相见者灵公唯妇言是用孔子欲因南子説灵公使行正道也故缪播曰应物而不择者道也兼济而不辞者圣也灵公无道蒸庶困穷钟救于夫子物困不可以不救理钟不可以不应应救之道必明有路路由南子故尼父见之涅而不缁则处汚不辱无可无不可故兼济而不辞以道观之未有可猜也云子路不悦者子路于时随夫子在卫见夫子与淫乱妇人相见故不悦也缪播曰贤者守节怪之宜也或以亦发孔子之荅以晓众也王弼曰案本传孔子不得已而见南子犹文王拘羑里盖天命之穷会也子路以君子宜防患辱是以不悦也云夫子云云者矢誓也予我也否不也厌塞也子路既不悦而孔子与之兀誓也言我见南子若有不善之事则天当厌塞我道也缪播曰否不也言体圣而不为圣者之事天其厌塞此道耶王弼曰否泰有命我之所屈不用于世者乃天命厌之言非人事所免也重言之者所以誓其言也蔡谟曰矢陈也尚书叙曰臯陶矢厥谋也春秋经曰公矢鱼于棠皆是也夫子为子路矢陈天命非誓也李充曰男女之别国之大节圣明义教正内外者也而乃废常违礼见淫乱之妇人者必以权道有由而然子路不悦固其宜也夫道消运否则圣人亦否故曰子所否者天厌之天厌之厌亦否也明圣人与天地同其否泰耳岂区区自明于子路而己】
　　子曰中庸之为徳也其至矣乎民鲜能久矣注庸常也中和可常行之徳也世乱先王之道废民鲜能行此道久矣非适今也疏【子曰至久矣　中中和也庸常也鲜少也言中和可常行之徳是先王之道其理甚至善而民少有行此者也已久言可叹之深也】
　　子贡曰如能博施于民而能济众者何如可谓仁乎子曰何事于仁必也圣乎尧舜其犹病诸注孔安国曰若能广施恩恵济民于患难尧舜至圣犹病其难也夫仁者己欲立而立人己欲达而达人能近取譬可谓仁之方也己注孔安国曰更为子贡説仁者之行也方道也但能近取譬于己皆恕己所不欲而勿施人也疏【子贡曰至也巳　云子贡曰云云者子贡问言若有人所能广施恩惠于民又能救济众民之患难能如此者何如可得谓为仁人否乎云子曰何事于仁必也圣乎者孔子荅曰若能如此者何事是仁乎乃是圣人之行也云尧舜其猫病诸者尧舜古圣天子也病犹患也诸之也又言前所能之事乃是圣人之行而圣人犹病患其事之难行也云夫仁者云云者既云前事不啻是仁为圣所难故此更荅为仁之道也言己若欲自立自达则必先立达他人则是有仁之者也云能近云云者能近取譬诸身逺取诸物己所不欲勿施于人能如此者可谓为仁之方也方犹道也】














　　论语集解义疏卷三
　　钦定四库全书
　　论语集解义疏卷四　　　魏　何晏　集解
　　梁　皇侃　义疏
　　论语述而第七疏【述而者明孔子行教但祖述尧舜自比老彭而不制作也所以次前者时既夷崄圣贤地闭非唯二贤之不遇而圣亦失常故以圣不遇证贤不遇非贤之失所以述而次雍也】
　　子曰述而不作信而好古窃比于我老彭注苞氏曰老彭殷贤大夫也好述古事我若老彭祖述之耳疏【子曰至老彭　此孔子自説也云述而不作者述者传于旧章也作者新制作礼乐也孔子自言我但传述旧章而不新制礼乐也夫得制礼乐者必须徳位兼并徳为圣人尊为天子者也所以然者制作礼乐必使天下行之若有徳无位既非天下之主而天下不畏则礼乐不行若有位无徳虽为天下之主而天下不服则礼乐不行故必须并兼者也孔子是有徳无位故述而不作也云信而好古者又言已常存于忠信而复好古先王之道故曰信而好古也所以中庸云仲尼祖述尧舜宪章文武是也云窃比于我老彭者窃犹盗也老彭彭祖也年八百嵗故曰老彭也老彭亦有徳无位但述而不作信而好古孔子欲自比之而谦不敢灼然故曰窃比也】子曰黙而识之学而不厌诲人不倦何有于我哉注郑曰人无有是行于我我独有之也疏【子曰至我哉云黙而识之者见事心识而口不言谓之黙识者也云学而不厌者又学先王之道而不厌止也云诲人不倦者诲教也又教一切之人而不疲倦也云何有于我哉者言人无此诸行故天下责于我耳若世人皆有此三行则何复贵有于我哉故李充曰言人若有此三行复何有贵于我乎斯劝学敦诲诱之辞也　注郑曰至之也　云人无有是行者言天下人皆无此三行也云于我我独有之也者释于我哉也言由我独有之故天下贵有于我也】子曰徳之不脩也学之不讲也闻义不能徙也不善不能改也是吾忧也注孔安国曰夫子常以此四者为忧也疏【子曰至忧也　云徳之不脩者得理之事宜脩治在身也而世人不脩也云学之不讲者所学经业恒宜讲説使决了也而世人不讲也云闻义不能徙者闻有仁义之事徙意从也而世人不徙也云不善不能改者身本有不善当自改正令善也而世人不改也云是吾忧也者吾孔子自谓也言孔子恒忧世人不为上四事也】
　　子之燕居申申如也夭夭如也注马融曰申申夭夭和舒之貎也疏【子之至如也　明孔子居处有礼也燕居者退朝而居也申申者心和也夭夭者貎舒也玉藻云燕居告温温注告谓教使也诗云温温恭人乡党云居不容故当燕居时所以心和而貎舒也故孙绰曰燕居无事故云心内夷和外舒畅者也　注马融曰至貎也　申申心申畅故和也貎舒缓故夭夭也诗云桃之夭夭灼灼其华即美舒义】
　　子曰甚矣吾衰也久矣吾不复梦见周公也注孔安国曰孔子衰老不复梦见周公也明盛时梦见周公欲行其道也疏【子曰至公也　夫圣人行教既须得徳位兼并若不为人主则必为佐相圣而君相者周公是也虽不九五而得制礼作乐道化流行孔子乃不敢期于天位亦犹愿放乎周公故年少之日恒存慕发梦及至年齿衰朽非唯道教不行抑亦不复梦见所以知己徳衰而发衰久矣即叹不梦之徴也然圣人悬照本无俟梦想而云梦者同物而示衰故也故李充曰圣人无想何梦之有盖伤周徳之日衰哀道教之不行故寄慨于不梦发叹于鳯鸟也　注孔安国曰至道也　即谓摄行天子事而复制礼作乐也】
　　子曰志于道注志慕也道不可体故志之而己据于徳注据杖也徳有成形故可据也依于仁注依倚也仁者功施于人故可倚之也游于艺注艺六艺也不足据依故曰游也疏【子曰至于艺　此章明人生处世须道艺自辅不得徒然而已也云志于道者志者在心向慕之谓也道者通而不壅者也道既是通通无形相故人当恒存志之在心造次不可暂舍离者也云据于徳者据者执杖之辞也徳谓行事得理者也行事有形有形故可据杖也云依于仁者依者倚也仁者施惠之谓也施惠于事宜急故当依之而行也仁劣于徳倚减于据故随事而配之云游于艺者游者履歴之辞也艺六艺谓礼乐书数射御也其轻于仁故云不足依据而宜遍游歴以知之也　注道不可体　不可体谓无形体也　注徳有成形前事有涯故云有形也】
　　子曰自行束脩以上吾未尝无诲焉注孔安国曰言人能奉礼自行束脩以上则皆教诲之也疏【子曰至诲焉此明孔子教化有感必应者也束脩十东脯也古者相见必执物为贽贽至也表已来至也上则人君用玉中则卿羔大夫鴈士雉下则庶人执鹜工商执鸡其中或束脩壶酒一犬悉不得无也束脩最是贽之至轻者也孔子言人着能自施贽行束脩以上来见谒者则我未尝不教诲之故江熙云见其翘然向善思益也古以贽见脩脯也孔注虽不云脩是脯而意亦不得离脯也】
　　子曰不愤不啓不悱不发举一隅而示之不以三隅反则吾不复也注郑曰孔子与人言必待其人心愤愤口悱悱乃后啓发为之説也如此则识思之深也説则举一隅以语之其人不思其类则不复重教之也疏【子曰至复也　人明孔子教人法也云不愤不啓不悱不发者愤谓学者之心思义未得而愤愤然也啓闻也悱谓学者之口欲有所谘而未能宣悱悱然也发发明也言孔子之教待人心愤愤乃后为开导之若不愤则不为开也又待其口悱悱而后乃为发明之若不悱则不为发明也所以然者人若不悱愤而先为啓发则受者识录不坚故须悱愤乃为发啓则聴受分明忆之深也云举一云云者隅角也牀有四角屋有四角皆曰隅也孔子为教虽待悱愤而为开发开发己竟而此人不识事类亦不复教之也譬如屋有四角已示之一角余三角从类可知若比人不能以类仄识三角则不复教示也】
　　子食于有丧者之侧未尝饱也子于是日也哭则不歌注丧者哀戚饱食于其侧是无恻隠之心也疏【子食至不歌云子食于有丧者之侧未尝饱也者谓孔子助时也为应执事故必食也必有哀色故不饱也故礼云饥而废事非礼也饱而忘哀亦非礼也云子于是日也哭则不歌者谓孔子吊丧之日也吊丧必哭哭歌不可同日故是于吊哭之日不歌也故范甯曰是日即吊赴之日也礼歌哭不同日也故哭则不歌也】
　　子谓顔渊曰用之则行舍之则藏唯我与尔有是夫注孔安国曰言可行则行可止则止唯我与顔渊同耳子路曰子行三军则谁与注孔安国曰大国三军子路见孔子独美顔渊以为已有勇至于夫子为三军将亦当唯与已俱故发此问也子曰暴虎凭河死而无悔者吾不与也注孔安国曰暴虎徒搏也凭河徒渉也必也临事而惧好谋而成者也疏【子谓至成者也　云子谓云云者此明顔孔于事等于行藏也用者谓时世宜可行之事也藏者谓时世不宜行之事尔汝也自降圣以下而贤人能得故可行用则顔孔所同故云用行舍藏唯我与尔有是夫孙绰曰圣人徳合于天地用契于四时不自昬于盛明不独曜于幽夜顔齐其度故动止无违所以影附日月絶尘于游塲也一云与许也唯我许汝如此也故江熙曰圣人作则贤人佐天地閍则圣人隠用则行舍则藏也唯我许尔有是分者非圣无以尽贤也云子路曰子行三军则谁与者子路闻孔子论行藏而独美顔渊然芳行三军必当与已已有勇故也故问则谁与之云子曰云云者孔子闻子路之衒勇故抑之也空手搏虎为暴虎无舟渡河为凭河言挌虎须杖渡河须舟然后身命可全若无杖而虎无舟而渡河必致伤溺若为此勇则我行三军所不与也以斥子路之勇必不得其死然也缪播曰圣教防物各应其求随长短以抑引随志分以诱导使归于防通合乎道中以故刚勇者屈以优柔俭弱者厉以求及由之性也以勇为累常恐有失其分觅功衒世故因题目于回举三军以倒问将以仰叩道训陶染情性故夫子应以笃诲以示厥中也云必也云云者孔子既抑子路而又云我所以与者政欲须临事而惧又好为谋事而必成者也沈居士曰若子路不平与顔渊而尚其勇鄙昧也已甚孔子以之比暴虎凭河陷之于恶实为太深余以为子路闻孔子许顔之逺悦而慕之自恨己才之近唯强而已故问子行三军则谁与言必与许已也言许己以麤近也故夫子因慰而广之言若在三军如暴虎凭河则可贱而不取谓世之麤勇也若惧而能谋抑亦仁贤之次流谓子路也如此三军则不独麤近也　注孔安国曰至问也　云大国三军者天子六军大国三军小国一军军一万二千五百人也云至于夫子为三军将者将犹帅也孔子得为三军帅时也　注孔安国曰至涉也　徒空也谓空手也尔雅云暴虎徒搏也郭注云空手执也又云凭河徒渉也郭云无舟檝也】
　　子曰富而可求也虽执鞭之士吾亦为之注郑曰富贵不可求而得者也当修徳以得之若于道可求者虽执鞭贱职我亦为之矣如不可求者从吾所好注孔安国曰所好者古人之道也疏【子曰至所好　云子曰云云者孔子意云夫富贵贫贱皆禀天之命不可苟且求若可求而得者虽假今执鞭贱职而吾亦为之则不辞矣缪协称袁氏曰执鞭君之御士亦有禄位于朝也云如不可求者从吾所好者既不可求则当随我性所好我性所好者古人之道也注郑曰至之矣　云富贵不可求而得者言不可以非理求也云当修徳以得之者若值明世修徳必得】
　　【也若逢乱世虽修徳不得而是得之道也犹如言寡尤行寡悔禄在其中矣云若于云云者道犹世道也若于世道可求则吾不辞贱职也周礼有条狼氏职掌执鞭以趋避王出入则八人夹道公则六人侯伯四人子男二人郑言趋而避行人若今卒避车之为也】
　　子之所慎齐战疾注孔安国曰比三者人所不能慎而夫子能慎之也疏【子之所慎齐战疾　记孔子所慎之行也齐者先祭之名也将欲祭祀则散齐七日致齐三日也齐之言齐也人心有欲散漫不齐故将接神先自寜静变食迁坐以自齐洁也时人漫神故于齐不慎而孔子慎之也战者两刃相交性命俄顷身体髪肤弥宜全重时多暴虎不避毁伤唯孔子慎之故后则云子畏于匡又云善人教民七年亦可即戎又云以不教民战是谓弃之并是慎战也疾者宜将养制节饮食以时人不慎而孔子慎之也故云子之所慎齐战疾也】
　　子在齐闻韶乐三月不知肉味注周生烈曰孔子在齐闻习韶乐之盛美故忽于肉味也曰不圗为乐之至于斯也注王肃曰为作也不圗作韶乐至于此此此齐也疏【子在至斯也　云子在齐开韶乐三月不知肉味者韶者舜乐名也尽善尽美者也孔子至齐闻齐君奏于韶乐之盛而心为痛伤故口忘肉味至于一时乃止也三月一时也何以然也齐是无道之君而滥奏圣王之乐器存人乖所以可伤慨也故郭象曰伤器存而道废得有声而无时江熙曰和璧与瓦砾齐贯卞子所以惆怅虞韶与郑卫比响仲尼所以永叹弥时忘味何远情之深也范甯曰夫韶乃大虞尽善之乐齐诸侯也何得有之乎曰陈舜之后也乐在陈陈敬仲窃以奔齐故得僭之也云曰不图为乐之至于斯也者此孔子説所以忘味之由也图犹谋虑也为犹作奏也乐韶乐也斯此也此指齐也孔子言实不意虑奏作圣王之韶乐而来至此齐侯之国也或问曰乐随人君而变若人君心善则乐善心淫则乐淫今齐君无道而韶音那独不变而犹盛耶且若其音犹盛则齐民宜从乐化而齐民犹恶不随乐化何也侃荅曰夫乐随人君而变者唯在时王之乐耳何者如周王遍奏六代之乐当周公成康之日则六代之声悉善亦悉以化民若幽厉伤周天下大壊则唯周乐自随时君而变壊其民亦随时君而恶所余殷夏以上五圣之乐则不随时变故韶乐在齐而音犹盛美者也何以然哉是圣王之乐故不随恶君变也而武亦善而独变者以其君是周之子孙子孙既变故先祖之乐亦与之而变也又既五代音存而不能化民者既不随恶王而变寜为恶王所御乎既不为所御故虽存而不化民也又一通云当其末代其君虽恶而其先代之乐声亦不变也而其君所奏淫乐不复奏正乐故不复化民也　注忽于肉味　忽犹忘也】
　　冉有曰夫子为卫君乎注郑曰为犹助也卫君者谓辄也卫灵公逐大子蒯聩公薨而立孙辄后晋赵鞅纳蒯聩于戚卫石曼姑帅师围之故问其意助辄否乎子贡曰诺吾将问之入曰伯夷叔齐何人也子曰古之贤人也曰怨乎曰求仁而得仁又何怨乎注孔安国曰伯夷叔齐让国逺去终于饿死故问怨乎以让为仁岂怨乎出曰夫子不为也注郑曰父子争国恶行也孔子以伯夷叔齐为贤且仁故知不助衞君明也疏【冉有曰至为也云冉有曰夫子为卫君乎者为犹助也衞君谓辄也衞灵公逐太子蒯聩灵公以鲁哀公二年夏四月薨而】
　　【立蒯聩之子辄为卫君孔子时在卫为辄所宾接后蒯聩还夺辄国父子相围时人多疑孔子应助辄拒父故冉有传物之疑以问子贡也故江熙曰夫子在卫受辄宾主悠悠者或疑为之故问也云子贡曰诺吾将问之者子贡荅冉有也故先应诺言吾将入问于孔子助辄不也云入曰伯夷叔齐何人也者此子贡入问孔子之辞也所以不问助辄不而问夷齐者不欲斥言卫君事故以微理求之也伯夷叔齐兄弟让国而辄父子争位其事已反故问夷齐何人若孔子荅以夷齐为非则知助辄荅以夷齐为是则知不助辄也云子曰古之贤人也者荅子贡也言夷齐是古贤人也云曰怨乎者怨恨也子贡又问夷齐有怨恨不乎所以问有恨不者夷齐兄弟让国隠首阳山遂饿死首阳山下贤人相让而致饿死死应不恨也云曰求仁而得仁又何怨乎者孔子荅曰不怨也言兄弟相让本求仁义而万代美其相让之徳是求仁得仁也求之而得虽死有何怨是君子杀身成仁不安生害仁云出曰夫子不为也者子贡既闻孔子以夷齐之让为贤且为仁故知辄父子争国为恶也所以荅冉有云夫子不为卫君也　注郑曰至否乎　云公薨而立孙辄者公死后乃立辄也云后晋赵鞅纳蒯聩于戚者后谓辄立为君后也蒯聩奔在戚辄立定后其年六月晋臣赵鞅于戚以纳蒯聩遂入卫夺辄位也云卫石曼姑帅师围之者至哀公三年卫辄之臣石曼姑帅师围蒯聩于戚也云故问其意助辄否乎者其其孔子也冉有问子贡曰孔子意助辄不也哀以二年孔子在卫至十一年反鲁至十五年冬蒯聩乃胜辄出奔鲁子路死难使来鲁报孔子也至十六年正月蒯聩从戚入卫为君也】
　　子曰饭蔬食饮水曲肱而枕之乐亦在其中矣注孔安国曰蔬食菜食也肱臂也孔子以此为乐也不义而富且贵于我如浮云注郑曰富贵而不以义者于我如浮云非已之有也疏【子曰至浮云　云饭蔬食饮水者此明孔子食无求饱也饭犹食也蔬食菜食也言孔子食于菜食而饮水无重肴方丈也云由肱而枕之乐亦在其中矣者此明孔子居无求安也肘前曰臂肘后曰肱通亦曰臂言孔子眠曲臂而枕之不锦衾角枕也孔子麤食薄寝而欢乐怡畅自在麤薄之中也云不义而富且贵于我如浮云者富与贵是人之所欲不以其道得之不处也不义而富贵于我如天之浮云也所以然者言浮云自在天与我何相关如不义之富贵与我亦不相关也又浮云儵聚歘散不可为常如不义富贵聚散俄顷如浮云也　注郑曰至有也　如前释也】
　　子曰加我数年五十以学易可以无大过矣注易穷理尽性以至于命年五十而知天命以知命之年读至命之书故可以无大过也疏【子曰至过矣　此孔子重易故欲令学者加功于此书也当孔子尔时年已四十五六故云加我数年五十而学易也所以必五十而学易者人年五十是知命之年也易有大演之数五十是穷理尽命之书故五十而学易也既学得其理则极照精微故身无过失也云无大过者小事易见大事难明故学照大理则得一不复大过则小者故不失之王弼曰易以防神为教顔渊庶防有过而改然则穷神研防可以无过明易道深妙戒过明训微言精粹熟习然后存义也王朗又为一通云鄙意以为易盖先圣之精义后圣无闲然者也是以孔子即而因之少而诵习恒以为务称五十而学者明重易之至欲今学者専精于此书虽老不可以废惓也　注易穷至过也　云易穷理尽性以至于命者易明乾元亨利贞穷测隂阳之理遍尽万物之性故云穷理尽性也又识穷通故云以至于命也云年五十而知天命者人年五十应大演之数与易数同故知天命也云以知命之年读至命之书者其数防同也云故可以无大过者者照防穷理故无失也】
　　子所雅言注孔安国曰雅言正言也诗书执礼皆雅言也注郑曰读先王典法必正言其音然后义全故不可有所讳也礼不诵故言执也疏【子所至言也　云子所雅言者子孔子也雅正也谓孔子平生读书皆正言之不为私所避讳也云诗书执礼皆雅言也者此是所不讳之书也诗及书礼皆正言之也六籍皆正言独云诗书礼者举一隅余三隅可反也故顾欢曰夫引网寻纲振裘提领正言此三则靡典不统矣　注郑曰至执也　云读先云云者若读书避讳则疑误后生故礼云教学临文不讳诗书不讳是也云礼不诵故言执也者释不直云诗书礼而礼上长云执之义也背文而读曰诵诗是咏歌书是谟诰故并须诵之而礼但执文依事而行不须背文诵之故曰执也】
　　叶公问孔子于子路子路不对注孔安国曰叶公名诸梁楚大夫食采于叶僭称公不对者未知所以荅也子曰女奚不曰其为人也发愤忘食乐以忘忧不知老之将至也云尔疏【叶公问至云尔　云叶公问孔子于子路者叶公楚臣也食采于叶楚僭称王故臣称公自比诸侯也问子路以论孔子之事也但不知所问何事也云子路不对者所问之事当乖孔子之徳故子路不对之也故江熙曰叶公见夫子数应聘而不遇尚以其问近故不荅也李充曰凡观诸问圣师于弟子者谘道也则称而近之诬徳也必扬而抑之未有黙然而不荅者也疑叶公问之必将欲致之为政子路知夫子之不可屈故未许其説耳云子曰云云者孔子问子路不对故以此言语子路也奚何也其其孔子也谓孔子慨世道之不行故发愤而忘于飡食也又饮水曲肱乐在其中忘于贫贱之忧也又年虽耆朽而信天任命不知老之将至也言叶公问汝汝何不曰我有如此之徳云尔以示之也然此诸语当是斥于叶公也李充曰夫子乃抗论儒业大明其志使如此之徒絶望于觊觎不亦而广乎江熙曰叶公唯知执政之贵不识天下后有胜逺故欲令子路抗明素业无嫌于时得以清波濯彼秽心也】
　　子曰我非生而知之者好古敏而以求之者也注郑曰言此者勉劝人于学也疏【子曰至者也　云我非生而知之者者知之谓知事理也孔子谦以同物故曰我有所知非生而自然知之者也王藻云此葢自同常教以身率物者也云好古敏而以求之者也者我既不生知而今有所知者政由我所好古人之道疾速以求知之也敏疾速也】子不语怪力乱神注王肃曰怪怪异也力谓若奡荡舟乌获举千钧之属也乱谓臣弑君子弑父也神谓鬼神之事也或无益于教化也或所不忍言也疏【子不语怪力乱神怪怪异也谓妖孽之事也力谓多力也若乌获举千钧之属也乱谓臣子弑害君父之事也神谓鬼神之事也此四事言之无益于教训故孔子语不及之也或问曰易文言孔子所作云臣弑君子弑父竝乱事而云孔子不语之何也荅曰发端曰言荅述曰语此云不语谓不诵荅耳非云不言也或通云怪力是一事乱神是一事都不言此二事也故李充曰力不由理斯怪力也神不由正斯乱神也怪力乱神有兴于邪无益于教故不言也　注王肃曰至言也　云怪怪异也者旧云如山啼鬼哭之类也云力谓若奡荡舟乌获举千钧之属者奡多力能陆地推舟也荡推也乌获古时健儿也三十斤曰钧乌获能举三万斤重也云乱谓臣弑君子弑父者恶逆为乱甚者也云神谓鬼神之事者子路问事鬼神孔子曰未能事人焉能事鬼是不言也云或无益于教化者解不言怪力神三事也云或所不忍言者解不言乱事也】
　　子曰我三人行必得我师焉择其善者而从之其不善者而改之注言我三人行本无贤愚择善从之不善改之故无常师也疏【子曰至改之　此明人生处世则宜更相进益虽三人同行必推胜而引劣故必有师也有胜者则谘受自益故云择善而从之也有劣者则以善引之故云其不善者而改之然善与不善即就一人上为语也人不圆足故取善改恶亦更相师改之义也故王朗曰于时道消俗薄鲜能崇贤尚胜故托斯言以厉之夫三人之行犹或有师沉四海之内何求而不应哉纵能尚贤而或滞于一方者又未尽善也故曰择其善者而从之其不善者而改之或问曰何不二人必云三人也荅曰二人则彼此自好各言我是若有三人则恒一人见二人之有是非明也　注言我至师也　云言我三人行本无贤愚者就注意亦是敌者也既俱非圆徳则递有优劣也云择善云云者我师彼之长而改彼之短彼亦师我之长而改我之短既更相师法故云无常师也】
　　子曰天生徳于予桓魋其如予何注苞氏曰桓魋宋司马黎也天生徳于予者谓授我以圣性也合徳天地吉而无不利故曰其如予何也疏【子曰至予何　予我也桓魋宋司马也凶愚心恒欲害孔子孔子故明言语之使其凶心止也言天生圣徳于我我与夭同体桓魋虽无道安能违天而害我乎故云如予何也夫凶人亦宜不屡谢而有时须以道折之故江熙曰小人为恶以理喻之则愈凶强晏然待之则更自处亦犹匡人闻文王之徳而兵解也】
　　子曰二三子以我为隠子乎吾无隠乎尔注苞氏曰二三子谓诸弟子也圣人智广道深弟子学之不能及以为有所隠匿故解之也吾无所行而不与二三子者是丘也注苞氏曰我所为无不与尔共之者是丘之心也疏【子曰至丘也　云二三子以我为隠子乎者二三子诸弟子也孔子圣道深逺诸弟子学所不及而有怨者恒言孔子于己有所隠惜故孔子今呼而问之曰汝等言我有所隠于汝乎云吾无隠乎尔者尔汝也先呼问之此更语之云吾无所隠于汝也云吾无云云者行犹为也丘孔子名也孔子已向云无隠故此更自称名而説无隠之事使之信也言凡我所为之事无不与汝共之者是丘之心如此】
　　子以四教文行忠信注四者有形质可举以教也疏【子以四教文行忠信　孔子为教恒用此四事为首故云子以四教也李充曰其典籍辞义谓之文孝悌恭睦谓之行为人臣则忠与朋友交则信此四者教之所先也故以文发其防行以积其徳忠以立其节信以全其终也】子曰圣人吾不得而见之矣得见君子者斯可矣注疾世无明君也子曰善人吾不得而见之矣得见有恒者斯可矣亡而为有虚而为盈约而为泰难乎有恒矣注孔安国曰难可名之为有常也疏【子曰至恒矣　云子曰云云者孔子叹世无贤圣也言吾已不能见世有圣人若得见有君子之行则亦可矣言世亦无此也然君子之称上通圣人下至片善今此上云不见圣下云得见君子则知此之君子贤人以下也故王弼曰此为圣人与君子异也然徳足君物皆称君子亦有徳者之通称也云子曰云云者善人之称亦上通圣人下通一分而此所言指贤人以下也言世道流丧吾复不得善人也云得见有恒者斯可矣者有恒谓虽不能作善而守常不为恶者也言尔时非唯无作片善者亦无直置不为恶者故亦不得见也云亡而云云者此目不恒之人也亡无也当时浇乱人皆夸张指无为有説虚作盈家贫约而外诈奢泰皆与恒反故云难乎有恒矣故江熙曰言世人负情反实逐波流迁若影无持系索此有恒难也】
　　子钓而不纲弋不射宿注孔安国曰钓者一竿钓也纲者为大纲以横絶流以缴系钓罗属着纲也弋缴射也宿宿鸟也疏【子钓至射宿　云子钓而不刚者周孔之教不得无杀是欲因杀止杀故同物有杀也钓者一竿属一钩而取鱼也纲者作大纲横遮于广水而罗列多钩着之以取鱼也孔子用一竿而钓则一一得鱼是所少也若纲横流而取则得者多则孔子所不为也故云子钓而不纲也云弋不射宿者弋者缴射也此人皆多缴射取鸟也宿者夜栖宿之鸟也孔子亦缴射唯白日用事而不及夜射栖宿之鸟也所以然者宿鸟夜聚有羣易得多故不射之也又恐惊动夜宿仁心所不忍也故孙绰曰杀理不可顿去故禁纲而存钓也缪协曰将令物生有路人杀有节所以易其生而难其杀也　注孔安国曰至鸟也　云纲者云云者缴绳也以小绳系钓而罗列属着大绳也云弋缴射也者解缴射者多家一云古人以细绳系丸而弹谓为缴射也一云取一杖长一二尺计以长绳系此杖而横飏以取鸟谓为缴射也郑注周礼司弓矢云结缴于矢谓之矰矰高也诗云弋凫与鴈司弓矢又云田弋充笼箙矢共矰矢注云笼竹箙也矰矢不在箙者为其相绕乱将用乃共之也侃案郑意则缴射是细绳系箭而射也云宿宿鸟者或云不取老宿之鸟也宿鸟能生伏故不取也此通不及夜也】
　　子曰盖有不知而作之者我无是也注苞氏曰时人多有穿凿妄作篇籍者故云然也多闻择其善者而从之多见而识之知之次也注孔安国曰如此次于生知之者也疏【子曰至次也　云葢有云云者不知而作谓妄作穿凿为异端也时盖多有为此者故孔子曰我无是不知而作之事也云多闻择其善者而从之者因戒妄作之人也言岂得妄为穿凿也人居世间若有耳多所闻则择善者从之者也云多见而识之者若因多所见则识录也多见不云择善者与上互文亦从可知也云知之次也者若多闻择善多见录善此虽非生知亦是生知之者次也】
　　互乡难与言童子见门人惑注郑曰互乡乡名也其乡人言语自专不达时宜而有童子来见孔子门人怪孔子见也子曰与其进也不与其退也唯何甚注孔安国曰教诲之道与其进不与其退怪我见此童子恶恶何一甚也人洁己以进与其洁也不保其往也注郑曰往犹去也人虚已自洁而来当与其进之亦何能保其去后之行也疏【互乡至往也　云互乡难与言者互乡乡名也此一乡之人皆专愚不可与之共言语也云童子见者童子十九以下未冠者也见来见孔子也此互乡有一少儿来见孔子也琳公曰此八字通为一句言此乡有一童子难与言耳非一乡皆专恶也云门人惑者门人孔子弟子也惑犹嫌怪也言彼一乡皆恶况复少儿乎孔子忽然见之故弟子皆嫌惑之也云子曰云云者孔子为门人释惑也言凡教化之道唯进是与唯退是抑故无来而不纳岂不本其所本耶故云与其进不与其退也云唯何甚者吉教化与进而汝等怪之此赤一何太甚也唯语助也云人洁己以进者更释教诲所以与进之义也言人有来进师门者非洁则不进进则必是洁己者也云与其洁也不保其往也者往谓已过之行言其既洁已而犹进之是与其洁也而谁保其往日之所行耶何须恶之也顾欢曰往谓前日之行也夫人之为行未必可一或有始无终或先迷后得故教诲之道洁则与之往日行非我所保也　注孔安国曰至甚也　言汝等为恶其乡而憎其善童所以是恶恶之甚也　注郑曰至行也　虗谓淸其心也然郑注云去后之行亦谓今日之前是已去之后也】
　　子曰仁逺乎哉我欲仁斯仁至矣注苞氏曰仁道不逺行之则是至也疏【子曰至至矣　世人不肯行仁故孔子引之也问言仁道逺乎也言其不逺也但行之由我我行即是此非出自逺也故云我欲仁而斯仁至也斯此也江熙曰复礼一日天下归仁是仁至近也】
　　陈司败问昭公知礼乎注孔安国曰司败官名也陈大夫也昭公鲁昭公也孔子对曰知礼孔子退揖巫马期而进也曰吾闻君子不党君子亦党乎君娶于呉为同姓谓之呉孟子君而知礼孰不知礼注孔安国曰巫马期弟子也名施相助匿非曰党鲁呉俱姬姓也礼同姓不婚而君娶呉女当称呉姬讳曰孟子也巫马期以告子曰丘也幸苟有过人必知之注孔安国曰以司败之言告也讳国恶礼也圣人智深道故受以为过也疏【陈司败问至知之　云陈司败问昭公知礼乎者昭公鲁君也陈司败见孔子而问鲁君知礼以不也云孔子对曰知礼者荅司败曰昭公稠知礼也云孔子对者荅司败竟而退去云揖巫马期而进也者揖者古人欲相见前进皆先揖之也巫马期孔子弟子也司败知昭公无礼故问孔子荅曰知礼而司败心所不许故孔子退而后揖孔子弟子进之欲与语也云曰吾云云者相助匿非曰党昭公不知礼而孔子云知礼所以是党也故司败语巫马期曰吾从来闻君子之人义与比无所私相阿党孔子既是君子而今匿君之恶故曰君子亦党乎云君娶于呉者司败此举昭公不知礼事也昭公是周公后呉是大伯后大伯是周公伯祖昭公与呉同是姬姓周礼百世婚姻不通而昭公娶其呉之女故云君娶于呉也云为同姓谓之呉孟子者礼称妇人皆称国及姓犹如齐姜秦嬴之属也鲁之娶呉当谓为呉姬而昭公为呉是同姓故讳不得言呉姬而谓呉孟子也云君而知礼孰不知礼者孰谁也君娶同姓君是知礼则谁为恶事者而谓为不知礼乎云巫马期以告者巫马期得司败之语还则具述之以告孔子也云子曰云云者孔子得巫马期之告而自称名云是己幸受以为过者也故云苟有过人必知之也所以然者昭公不知礼而我荅司败云知礼者若使司败无讥则千载之后遂承信我言用昭公所行为知礼则礼乱之事从我而始今得司败见非而我受以为过则后人不谬故我所以为幸也缪协曰讳则非讳斯诚然矣若受以为过则所以讳者又以明矣亦非讳也向司败之问则诡言以为讳今巫马师徒将明其义故向之言为合礼也苟曰合礼则不为党矣今若不受为过则何礼之有乎　注孔安国曰司败官名也陈大夫也　陈有司败之官也注孔安国曰至过也　云讳国恶礼也者讳国之恶是礼之所许也云圣人云云者湼而不缁故受之也】
　　子与人歌而善必使反之而后和之注乐其善故使重歌而后自和之也疏【子与至和也　此明孔子重于正音也反犹重也孔子与人共歌若彼人歌善合于雅颂者则孔子欲重闻其音曲故必使重歌也重歌既竟欣之无己故孔子又自歌以荅和之也卫瓘曰礼无不荅歌以和相荅也其善乃当和音不相反故今更为歌然后和也案卫之后句不及也　注乐其至之也如前释也】
　　子曰文莫吾犹人也注莫无也文无者犹俗言文不也文不吾犹人者言凡文皆不胜于人也躬行君子则吾未之有得也注孔安国曰躬为君子行己未能得之也疏【子曰至得也　云文莫吾犹人也者孔子谦也文文章也莫无也无犹不也孔子言我之文章不胜于人故曰吾犹人也云躬行君子则吾未之有得也者又谦也躬身也言我文既不胜人故身自行君子之行者则吾亦未得也　注文无者犹俗言文不也　何云俗云文不当是于时呼文不胜人为文不也】
　　子曰若圣与仁则吾岂敢注孔安国曰孔子谦不敢自名仁圣也抑为之不厌诲人不倦则可谓云尔己矣公西华曰正唯弟子不能学也注马融曰正如所言弟子犹不能学也况仁圣乎疏【子曰至学也　云若圣与仁则吾岂敢者亦谦也言圣及仁则吾不敢自许有故云岂敢也不敢自名已有此二事也云抑为云云者孔子虽不受仁圣之目而以此二事自许也抑语助也为犹学也为之不厌谓虽不敢云自有仁圣而学仁圣之道不厌也学而不厌又教诲不倦乃可自谓如此耳云公西华云云者公西华闻孔予自云学仁圣不厌又教人不倦故己自称弟子以往谘也言正如夫子所自许之事则弟子亦不能学为此事也】
　　子疾病子路请祷注苞氏曰祷祷请于鬼神也子曰有诸注周生烈曰言有此祷请于鬼神之事乎子路对曰有之诔曰祷尔于上下神只注孔安国曰子路失防也诔祷篇名也子曰丘之祷之久矣注孔安国曰孔子素行合于神明故曰丘祷之久矣疏【子疾至久矣　云子疾病子路请祷者疾甚曰病孔子疾甚也祷谓祈祷鬼神以求福也孔子疾甚故子路请于孔子欲为孔子祈求福也云子曰有诸者诸之也孔子言死生有命不欲有祷故反问子路有此祷请之事乎心不许也云子路对曰云云者子路不达孔子意闻孔子之问仍引得古旧祷天地之诔辞以荅孔子也故云有之诔曰也天曰神地曰只也云子曰丘之祷之久矣者子路既不达孔子意而引旧祷天地之诔孔子不欲非也故云我之祷已久今则不复须也实不祷而云久祷者圣人徳合神明岂为神明所祸病而祈之乎栾肇曰案説者徒谓无过可谢故止子路之请不谓上下神祗非所宜祷也在礼天子祭天地诸侯祈山川大夫奉宗庙此礼祀典之常也然则祷□于上下神只乃天子祷天地之辞也子路以圣人动应天命欲假礼祈福二灵孔子不许直言絶之也曰丘祷久矣此岂其辞乎欲卒旧之辞也自知无过可谢而云丘之祷久矣岂其辞乎夫圣行无违凡庸所知也子路岂诬夫子于神明哉以为祈福自不主以谢过为名也若以行合神明无所祷请是圣人无祷请之礼夫知如是则礼典之言弃金縢之义废矣侃谓若案何集则子路自不达防引得旧祷天地之诔是子路之失亦复何伤若如栾义则犹是使门人为臣之意也然无臣非君而子路欲此亦不达之甚乃得深于请祷之过耳幸不须讥此而同彼不如依何集为是也　注孔安国曰至名也　诔者谓如今行状也诔之言累也人生有徳行死而累列其行之迹为諡也】
　　子曰奢则不逊俭则固与其不逊也寜固注孔安国曰俱失之也奢不如俭奢则僭上俭则不及礼耳固陋也疏【子曰至寜固　云奢则不逊俭则固者不逊者僭滥不恭之谓也固陋也人若奢华则僭滥不恭若俭约则固陋不及礼也云与其不逊也寜固者二事乃俱为失若不逊陵物物必害之倾覆之期俄顷可待若止复固陋诚为不逮而物所不侵故与其不逊寜为固陋也】
　　子曰君子坦荡荡小人长戚戚注郑曰坦荡荡寛广貎也长戚戚多爱惧貎也疏【子曰至戚戚　云君子坦荡荡者坦荡荡心貎寛旷无所忧患也君子内省不疚故也云小人长戚戚者长戚戚恒忧惧也小人好为罪过故恒懐忧惧也江熙曰君子坦尔夷任荡然无私小人驰竞于荣利耿介于得失故长为愁府也】
　　子温而厉威不猛恭而安疏【子温至而安　明孔子徳也亦有云子曰者亦厉世也温和润也厉严也人温和者好不能严厉孔子温而能厉也又人作威者心事雄猛孔子威能不猛也又恭者好耸险不安孔子恭而能安也故王弼曰温者不厉厉者不温威者心猛猛者不威恭则不安安者不恭此对反之常名也若夫温而能厉威而不猛恭而能安斯不可名之理全矣故至和之调五味不形大成之乐五声不分中和备质五材无名也】
　　论语泰伯第八疏【泰伯者周太王长子能推位让国者也所以次前者物情见孔子栖遑常谓实系心虑今明泰伯贤人尚能让国以证孔子大圣虽位非九五岂以粃糠累真故泰伯次述而也】
　　子曰泰伯其可谓至徳也已矣三以天下让民无得而称焉注王肃曰泰伯周太王之太子也次弟仲雍少弟曰季歴季歴贤又生圣子文王昌昌必有天下故泰伯以天下三让于王季其让隠故民家无得而称言之者所以为至徳也疏【子曰至称焉　云泰伯其可谓至徳也已矣者泰伯周太王之长子也大王者即古公亶甫也亶甫有三子大者泰伯次者仲雍少者季歴三子并贤而泰伯有让徳深逺虽圣不能加故云其可谓至徳也已矣其至徳之事在下范曰泰善大之称也伯长也泰伯周太王之元子故号泰伯其徳逺故曰至也云三以天下让者此至徳之事也其让天下之位有三迹故云三以天下让也所以有让者少弟季歴生子文王昌昌有圣人徳泰伯知昌必有天位但升天位者必须阶渐若从庶人而起则为不易太王是诸侯已是太王长子长子后应传国今欲令昌取王位有渐故让国而去令季歴传之也其有三迹者范曰有二释一云泰伯少弟季歴生子文王昌昌有圣徳泰伯知其必有天下故欲令传国于季歴以及文王因太王病托采药于呉越不反太王薨而季歴立一让也季歴薨而文王立二让也文王薨而武王立于此遂有天下是为三让也又一云太王病而托采药出生不事之以礼一让也太王薨而不反使季歴主丧死不之以礼二让也断髪文身示不可用使季歴主祭礼不祭之以礼三让也缪协曰泰伯三让之所为者季歴文武三人而王道成是三以天下让也云民无得而称焉者徳让迹既隠当时人民不觉故无能称其让徳者也故范曰诡道合权隠而不彰故民无得而称乃大徳也缪协曰其让之迹诡当时莫能知故无以称焉可谓至徳也或问曰泰伯若堪有天下则不应让人若人有天下则泰伯复无天下可让今云三以天下让其事如何或通云泰伯实应传诸侯今让者诸侯位耳而云让天下者是为天下而让今即之有阶故云天下也然仲雍亦随泰伯而隠不称仲雍者国位在泰伯泰伯让是导仁防也仲雍随是扬其波也】
　　子曰恭而无礼则劳慎而无礼则葸注葸畏惧之貎也言慎而不以礼节之则常畏惧也勇而无礼则乱直而无礼则绞注马融曰绞绞刺也君子笃于亲则民兴于仁故旧不遗则民不偷注苞氏曰兴起也君能厚于亲属不遗忘其故旧行之美者也则民皆化之起为仁厚之行不偷薄也疏【子曰至不偷　此章明行事悉须礼以为节也云恭而无礼则劳者夫行恭逊必宜得礼则若恭而无礼则逊在牀下所以身自为劳苦也云慎而无礼则葸者葸畏惧过甚也若慎而无礼则畏惧之甚于事不行也云勇而无礼则乱者勇而有礼内则擎跪于庙堂之上外则捍难于壃场之所若勇而无礼则为杀害之乱也云直而无礼则绞者绞刺也直若有礼则自行不邪曲若不得礼对面讥刺他人之非必致怨恨也云君子笃于亲则民兴于仁者君子人君也笃厚也人君若自于亲属笃厚则民下化之皆竞兴起仁恩也孝悌也者其仁之本与也云故旧不遗则民不偷者故旧谓朋友也偷薄也人君富贵而不遗忘昔旧友朋则下民效之不为薄行也】
　　曾子有疾召门弟子曰啓予足啓予手注郑曰啓开也曾子以为受身体于父母不敢毁伤之故使弟子开衾而视之也诗云战战兢兢如临深渊如履薄冰注孔安国曰言此诗者喻己常诫慎恐有所毁伤也而今而后吾知免夫小子注周生烈曰乃今日而后我自知免于患难矣小子弟子也呼者欲使聴识其言也疏【曾子有至小子　云曾子云云者启开也予我也孔子昔授孝经于曾子曰身体髪肤受之父母不敢毁伤曾子禀受至死不忘故疾病临终日召己门徒弟子令开衾视我手足毁伤与不亦示父母全而生己已亦全而归之也先足后手手近足逺示急从逺而视也云诗云云云者既今开衾又引诗证已平生敬慎畏惧有毁伤之心也战战恐惧兢兢戒慎也如临深渊恐坠也如履薄冰恐陷也夫人于高岩之顶俯临万丈之深渊必恐惧寒心恒畏坠落也冰之厚者犹不可履况跪行薄冰之上孰不敛身戒慎恐陷乎言我平生畏慎身体之心如人之临履深薄也云而今而后吾知免夫者引诗既竟又语诸弟子也而今今日也而后即今日以后也免免毁伤也既临终而得不毁伤故知自今日以后全归泉壤得免毁伤之事也云小子者小子诸弟子也曾子言竟而呼诸弟子语之令识己言也】
　　曾子有疾孟敬子问之注马融曰孟敬子鲁大夫仲孙防也曾子言曰鸟之将死其鸣也哀人之将死其言也善注苞氏曰欲戒敬子言我且将死言善可用也君子所贵乎道者三动容貎斯逺暴慢矣正顔色斯近信矣出辞气斯逺鄙倍矣注郑曰此道谓礼也动容貎能济济跄跄则人不敢暴慢之也正顔色能矜庄严栗则人不敢欺诞之也出辞气能顺而説则无恶戾之言入于耳也笾豆之事则有司存注苞氏曰敬子忘大务小故又戒之以此也笾豆礼器也疏【曾子有至司存　云曾子有疾孟敬子问之者敬子鲁大夫仲孙防也来参问曾子之疾也云曾子言曰云云者曾子得敬子之问疾因而戒之也将敬戒之故先发此言欲明我所以相戒之意也言鸟之临死唯知哀鸣而不知出善言此则是鸟之常人之将死必宜出善言此则是人之常也若人临死而无善言则与鸟兽不异今我将临死故欲出善言以戒汝也故李充曰人之所以贵于禽兽者以其愼终始在困不挠也禽兽之将死不遑择音唯吐窘急之声耳人若将死而不思令终之言唯哀惧而已者何以别于禽兽乎是以君子之将终必正存道不忘格言临死易箦困不违礼辨论三徳大加明训斯可谓善言也或问曰不直云曽子曰而云言曰何也荅曰欲重曾子临终言善之可録故特云言也又一通云出己曰言荅述曰语曾子临终绵困不堪荅述也示直出己之怀而已云君子所贵乎道者三者此以下即曾子所述善言也道犹礼也言君子所贵礼者有三事也云动容貎斯逺暴慢矣者此所贵三之第一也动容貎谓成仪容举止也君子坐则俨然行则跄济如此则人望而畏之不敢有暴慢之者故云斯逺暴慢也故顔延之云动容则人敬其仪故暴慢息也云正顔色斯近信矣者此所贵三之第二也就凡人相见先覩容仪容仪故先也次见顔色顔色故为次也人之顔色恒欲庄正不数变动则人不敢欺诈之故云近信也故顔延之云正色则人逹其诚故信者立也云出辞气斯逺鄙倍矣者此所贵三之第三也辞气言语音声也既见顔色次接言语也出言有章故人不敢鄙秽倍违之也故顔延之云出辞则人乐其文故鄙倍絶也侃谓暴慢鄙倍同是恶事故曰逺而信是善事故云近也云笾豆之事则有司存者笾豆礼器也竹曰笾木曰豆豆盛爼醢笾盛果实竝容四升柄尺二寸下有跗也旧云敬子不存大事大事即斤前三礼也而好修饰笾豆笾豆比三事为小事故曾子先戒比三礼若笾豆之事付于有司不关汝也有司谓典笾豆之官也注苞氏曰至用也　此注亦明如向释又缪协曰曾子谦不以逺理自喻且敬子近人故以常言语悟之冀其必纳也然缪解亦得防苞注也　注郑曰至耳也云人不敢欺诞者诞犹诈妄也云无恶戾之言入于耳者恶鄙丑也戾背也礼记云言悖而出亦悖而入若出能不悖故鄙戾不入于耳也　注苞氏至器也　依苞此注亦得如旧説也若欲又为一通亦得云敬子好务小事而忽略笾豆故曾子曰汝不须务小当使有司存于宗庙笾豆之礼也而缪协别通曰笾豆礼器可以致敬于宗庙者言人能如上三贵则祝史陈信无愧辞故有司所存笾豆而已】
　　曾子曰以能问于不能以多问于寡有若无实若虚犯而不校注苞氏曰校报也言见侵犯而不校之也昔者吾友尝从事于斯矣注马融曰友谓顔渊也疏【曾子曰至斯矣此明顔渊徳也云以能问于不能者能才能也时多夸竞无而为有虚而为盈唯顔渊谦而反之也顔渊实】
　　【有才能而恒如已不能故虽见不能者犹谘问寻求也云以多问于寡者多谓识性之多也已识虽多常不敢自言已多故每问于寡识者也云有若无实若虚者又处人间未甞以己之才徳为有为实恒谦退如虚无也云犯而不校者校报也人有恶加犯己者已不报之也殷仲堪曰能问不能多问于寡或疑其负实徳之迹似乎为教而然余以为外假谦虚黄中之道冲而用之毎事必然夫推情在于忘贤故自处若不足处物以贤善故期善于不能因斯而言乃虚中之素怀处物之诚心何言于为教哉犯而不校者其亦不居物以非乎推诚之理然也非不争事也应物之迹异矣其为中虚一也云昔者吾友甞从事于斯矣者友谓顔渊也曾子言唯昔吾友能为上诸行也江熙曰称吾友言己所未能也】
　　曾子曰可以托六尺之孤注孔安国曰六尺之孤谓幼少之君也可以寄百里之命注孔安国曰摄君之政令也临大节而不可夺也注大节者安国家定社稷也夺者不可倾夺之也君子人与君子人也疏【曾子曰至人也云曾子曰可以托六尺之孤者托谓凭托也六尺之孤谓童子无父而为国君者也年齿幼少未能自立故凭托大臣如成王托周公者也云可以寄百里之命者百里谓国也言百里举全数也命者谓国之教令也幼君既未能行政故寄冢宰摄之也如周公摄政也然幼孤云托教令云寄者有以故也托是长凭无反之言寄是暂寄有反之目也君身尊重故云托示长凭于阿衡者也教命待君年长而还君自裁断是有反也云临大节而不可夺也者国有大难臣能死之是临大节不可夺也云君子人与君子人也者言为臣能受托幼寄命又临大节不囘此是君子人与也再言君子美之深也而缪协曰夫能托六尺于其臣寄顾命于其下而我无二心彼无二节授任而不失人受任而不可夺故齐必同乎君子之道审契而要终者也非君子之人与君子者孰能要其终而均其致乎】
　　曾子曰士不可以不毅任重而道逺注苞氏曰大也毅强而能决断也士毅然后能负重任致逺路也仁以为己任不亦重乎死而后已不亦逺乎注孔安国曰以仁为己任重莫重焉死而后已逺莫逺焉疏【曾子曰至逺乎　云曾子曰士不可以不毅者士通谓丈夫也大也毅谓能强果断也言丈夫居世必使徳行大而能果断也云任重而道逺者释所以宜毅义也即所任者重所行者逺故宜徳大而能断也云仁以为己任不亦重乎者此解任重也士既以仁为平生之任此任岂得不谓为重乎云死而后已不亦逺乎者此释道逺也已止也言知行仁不可少时而止必至死乃后而止耳至死乃止此道岂不逺乎】
　　子曰兴于诗注苞氏曰兴起也言修身当先学诗也立于礼注苞氏曰礼者所以立身也成于乐注孔安国曰乐所以成性也疏【子曰至于乐　此章明人学须次第也云兴于诗者兴起也言人学先从诗起后乃次诸典也所以然者诗有夫妇之法人伦之本近之事父逺之事君故也又江熙曰览古人之志可起发其志也云立于礼者学诗已明次又学礼也所以然者人无礼则死有礼则生故学礼以自立身也云成于乐者学礼若毕次宜学乐也所以然者礼之用和为贵行礼必须学乐以和成己性也　注孔安国曰乐所以成性也　王弼曰言有为政之次序也夫喜惧哀乐民之自然应感而动则发乎声歌所以陈诗采謡以知民志风既见其风则损益基焉故因俗立制以达其礼也矫俗检刑民心未化故又感以声乐以和神也若不采民诗则无以观风风乖俗异则礼无所立礼若不设则乐无所乐乐非礼则功无所济故三体相扶而用有先后也侃案辅嗣之言可思也且案内则明学次第十三舞勺十五舞象二十始学礼惇行孝悌是先学乐后乃学礼也若欲申此注则当云先学舞勺舞象皆是舞诗耳至二十学礼后备聴八音之乐和之以终身成性故后云乐也】
　　子曰民可使由之不可使知之注由用也可使用而不可使知者百姓能日用而不能知也疏【子曰至知之此明天道深逺非人道所知也由用也元亨日新之道百姓日用而生故云可使由之也但虽日用而不知其所以故云不可使知之也张凭曰为政以徳则各得其性天下日用而不知故曰可使由之若为政以刑则防民之为姧民知有防而为姧弥巧故曰不可使知之言为政当以徳民由之而已不可用刑民知其术也】
　　子曰好勇疾贫乱也注苞氏曰好勇之人而患疾已贫贱者必将为乱也人而不仁疾之已甚乱也注孔安国曰疾恶大甚亦使其为乱也疏【子曰至乱也　云好勇疾贫乱也者好勇之人若能乐道自居此乃为可耳若不能乐道而憎疾已之贫贱则此人必为乱也故缪协曰好勇则刚武疾贫则多怨以多怨之人习于武事是使之为乱也云人而不仁疾之已甚乱也者夫不仁之人当以理将养或冀其感悟若复憎疾之太甚则此不仁者近无所在必为逆乱也故郑康成曰不仁人疾之太甚是使之为乱也】子曰如有周公之才之美设使骄且吝其余不足观也已矣注孔安国曰周公者周公旦也疏【子曰至已矣其余谓周公之才伎也言人假令有才能如周公旦之美而用行骄恡则所余如周公之才伎者亦不足复可观者以骄没才也故王弼曰人之才美如周公设使骄恡其余无可观者言才美以骄恡弃也况骄恡者必无周公才美乎假无设有以其骄恡之鄙也】
　　子曰三年学不至于谷不易得也已注孔安国曰谷善也言人三嵗学不至于善不可得言必无及也所以劝人于学也疏【子曰至也已　劝人学也谷善也言学三年者必至于善道也若三年学而不至善道者必无此理也故云不易得也已孙绰曰谷禄也云三年学足以通业可以得禄虽时不禄得禄之道也不易得已者犹云不易已得也教劝中人已下也】
　　子曰笃信好学守死善道危邦不入乱邦不居天下有道则见无道则隠注苞氏曰言行当常然也危邦不入谓始欲往也乱邦不居今欲去也臣弑君子弑父乱也危者将乱之兆也邦有道贫且贱焉耻也邦无道富且贵焉耻也疏【子曰至耻也　此章教人立身法也云笃倍好学者令笃厚于诚信而好学先王之道也云守死善道者寜为善而死不为恶而生故云守死善道也云危邦不入者谓初仕时也见彼国将危则不须入仕也云乱邦不居者谓我国已乱则宜避之不居住也然乱时不居则始危时犹居也危者不入则乱故宜不入也云天下有道则见者天下谓天子也见谓出仕也若世王有道则宜出仕也云无道则隠者若时王无道则隠枕石嗽流也陈文子弃马十乗而去是乱邦不居也云邦有道贫且贱焉耻也者国君有道则宜运我才智佐时出仕宜始得富贵而已独贫贱则是才徳浅薄不防明时故为可耻也云邦无道富且贵焉耻也者国君无道而已出仕招致富贵则是已亦无道得防恶逆之君故亦为可耻也江熙曰不枉道而事人何以致无道宠宠所以耻也夫山林之士笑朝廷之人束带立朝不获逍遥也在朝者亦谤山林之士厄也各是其所是而非其所非是以夫子兼出处之义明屈申贵于当时也】
　　子曰不在其位不谋其政也注孔安国曰欲各专一于其职也
　　子曰师挚之始关雎之乱洋洋乎盈耳哉注郑曰师挚鲁太师之名也始犹首也周道既衰微郑卫之音作正乐废而失节鲁太师挚识关雎之声而首理其乱者洋洋乎盈耳哉聴而美也疏【子曰至耳哉　师鲁太师也挚太师名也始首也闗雎诗篇也洋洋声盛也于时礼乐崩坏正声散逸唯鲁太师犹识关雎之声而首理调定使声盛盈于耳聴也侃谓即前篇孔子语其乐曰乐其可知始作翕如之属而其受孔子言而理之得正也】
　　子曰狂而不直注孔安国曰狂者进取宜直也侗而不愿注孔安国曰侗未成器之人也宜谨愿也悾悾而不信注苞氏曰悾悾慤慤也宜可信也吾不知之矣注孔安国曰言皆与常度反故我不知也疏【子曰至之矣此章叹时世与古仄也云狂而不直者狂者用行宜其直趣无逥不俟于善恶而当时狂者不复直也故下卷则云古之狂也肆今之狂也荡云侗而不愿者侗谓笼侗未成器之人也愿谨愿也人幼未成人者情性宜谨愿而当时幼者亦不谨愿也云悾悾而不信者悾悾谓野慤也野慤之人宜可信而于时野慤者皆诈诡不复宜可信也云吾不知之矣者既与古时仄故孔子曰非复我能知测也王弼曰夫推诚训俗则民俗自化求其情伪则俭心兹应是以圣人务使民皆归厚不以探幽为明务使奸伪不兴不以先觉为贤故虽明竝日月犹曰不知也　注宜谨愿也注谨愿无情愿貎也】
　　子曰学如不及犹恐失之注学自外入至熟乃可长久如不及犹恐失之耳疏【子曰至失之　言学之为法急务取得恒如追前人欲取必及故云如不及也又学若有所得则战战持之犹如人执物恒恐去失当録之为意也李充曰学有交劳而无交利自非天然好乐者则易为懈矣故如惧不及犹恐失之况可怠乎缪协称中正曰学自外来非夫内足恒不懈惰乃得其用如不及者已及也犹恐失者未失也言能恐失之则不失如不及则能及也　注学自至之耳如注意则云如若也言人学宜熟若学而不及于热虽得犹恐失之也】
　　子曰巍巍乎舜禹之有天下也而不与焉注美舜禹已不与求夭下而得之也巍巍者高大之称也疏【子曰至与焉此美舜禹也舜禹亦古圣天子也巍巍高大之称也言舜禹逢时遇世高大可美也舜受尧禅而有天下禹受舜禅而有天下此二圣得时有天下并非身所预求而君自禅之也一云孔子叹已不预见舜禹之时也若逢其时则已宣道当用也故王弼曰逢时遇世莫如舜禹也江熙曰舜禹受禅有天下之极故乐尽其善叹不与并时葢感道契在昔而理屈当今也】
　　子曰大哉尧之为君也巍巍乎唯天为大唯尧则之注孔安国曰则法也美尧能法天而行化也荡荡乎民无能名焉注苞氏曰荡荡广逺之称也言其布徳广逺民无能识名焉巍巍乎其有成功也注功成化隆高大巍巍也焕乎其有文章注焕明也其立文垂制复着明也疏【子曰至文章　此美尧也云大哉尧之为君也者为禅让之始故孔子叹其为君之徳大也云巍巍乎唯天为大唯尧则之者则法也言唯天徳巍巍既高既大而唯尧能法而行之也所以有则天之徳者夫天道无私唯徳是与而尧有天位禅舜亦唯徳是与功遂身退则法天而行化也云荡荡乎民无能名焉者荡荡广逺之称也言尧布徳广逺功用遍匝故民无能识而名之者也王弼曰圣人有则天之徳所以称唯尧则之者唯尧于时全则天之道也荡荡无形无名之称也夫名所名者生于善有所章而恵有所存善恶相须而名分形焉若夫大爱无私恵将安在至美无偏名将何生故则天成化道同自然不私其子而君其臣凶者自罚善者自功功成而不立其誉罚加而不任其刑百姓日用而不知所以然夫又何可名也】
　　舜有臣五人而天下治注孔安国曰禹稷契臯陶伯益也武王曰予有乱臣十人注马融曰乱理也理官者十人也谓周公旦召公奭太公望毕公荣公大颠闳夭散宜生南宫适其余一人谓文母也孔子曰才难不其然乎唐虞之际于斯为盛有妇人焉九人而已注孔安国曰唐者尧号也虞者舜号也际者尧舜交防之间也斯此也此此于周也言尧舜交防之问比于此周周最盛多贤才然尚有一妇人其余九人而已大才难得岂不然乎参分天下有其二以服事殷周徳其可谓至徳也已矣注苞氏曰殷纣淫乱文王为西伯而有圣徳天下之归周者三分有二而犹以服事殷故谓之至徳也疏【舜有至已矣　记者又美舜徳也云舜有臣五人而天下治者五人者禹一稷二契三臯陶四伯益五也言舜有此五臣共治天下故治也云武王曰予有乱臣十人者武王周发也予我也乱理也武王曰我有共理天下者有十人也云孔子曰才难不其然乎者记者先列虞周二国之臣数而后书孔子之言于下也孔子叹曰良才之难得不其如此乎言如此云唐虞云云者此是才难之证也唐虞尧舜有天下之号也际者谓尧舜交代之间也斯此也此谓周也言唐虞二代交际共有此五臣若比于此周周最为盛虽为盛尚不满十人十人之中有文母一妇人为十人之数所以是才难也季彪难曰舜之五臣一圣四贤八元八凯十有六人据左氏明文或称齐圣或云明哲虽非圣人抑亦其次也周公一人可与禹为对太公召公是当稷契自毕公以下恐不及元凯就复强相攀继而数较少何故唐虞人士反不如周朝之盛也耶彪以为斯此也葢周也今云唐虞之际于此为盛言唐虞之朝盛于周室周室虽隆不及唐虞由来尚矣故曰巍巍荡荡莫之能名今更谓唐虞人士不如周室反易旧义更生殊説无乃攻乎异端有害于正训乎侃案师説曰季氏之意极自允防春秋传合当尧舜但既多才胜周而孔子唯云两代有五人者别有以也欲盛美周徳隆于唐虞贤才多乎尧舜而犹事殷纣故特云唐虞五而周代十也又明言有妇人者明周代之盛匪唯丈夫之才抑妇人之能匡弼于政化也云参分天下有其二以服事殷者参三也天下有九州文王为雍州西伯六州化属文王故云三分天下有二犹服事于殷也云周徳其可谓至徳也已矣者虽圣徳之盛犹服事恶逆之君故可谓为徳之至极者也　注马融曰至母也　云理官者十人也谓周公旦以下者周公旦第一也周公名旦是武王弟也召公爽第二也亦武王弟也太公望第三也谓吕望也吕望本姓姜氏吕望名尚钓于磻溪文王出猎遥见而呼之曰望公七年矣今乃见光景于斯于是接之上车文王自御而还因名为望为周太师故云太公也毕公第四也荣公第五也大颠第六也阁天第七也散宜生第八也南宫适第九也云其余一人谓文母也者文母文王之妻也是有莘氏之女太姒也十人有九丈夫一妇人也　注苞氏曰殷纣淫乱文王为西伯　殷家州牧曰伯文王为雍州伯雍州在纣西故曰西伯也】
　　子曰禹吾无闲然矣注孔安国曰孔子推禹功徳之盛言已不能复闲厠其闲也菲饮食而致孝乎鬼神注马融曰菲薄也致孝乎鬼神祭祀丰洁也恶衣服而致美乎黻冕注孔安国曰损其常服以盛祭服也卑宫室而尽力乎沟洫注苞氏曰方里为井井闲有沟沟广深四尺十里为城城闲有洫洫广深八尺也禹吾无闲然矣疏【子曰至然矣　此美禹也云禹吾无闲然矣者闲犹非覸也孔子美禹之徳美盛而我不知何以厝于非覸矣郭象曰舜禹相承虽三圣故一尧耳天下化成则功美渐去其所因循常事而已故史籍无所称仲尼不能闲故曰禹吾无闲然矣李充曰夫圣徳纯粹无往不备故尧有则天之号舜称无为而治又曰巍巍乎舜禹之有天下而弗与焉斯则美圣之极名穷理之高咏矣至于此章方复以事迹叹禹者而岂徒哉葢以季世僻王肆情纵欲穷奢极侈丽厚珍膳而简伪乎享祀盛纎靡而阙慢乎祭服崇台榭而不恤乎农政是以亡国丧身莫不由乎此矣于有国有家者观夫禹之所以兴也览三季之所以亡可不慎与云菲饮食而致孝乎鬼神者此以下皆是禹不可闲之事也其有三事一是饮食饮食为急故最先也二是衣服衣服缓于饮食故为次也三是居室居室缓于衣服故最后也菲薄也禹自所饮食甚自麤薄而祭祀牲牢极乎丰厚故云菲饮食致孝乎鬼神也云恶衣服而致美乎黻冕者禹又自常衣服甚自麤恶而祭祀之服大华美也饮食供鬼神故云孝祭服供自已身故云美也然云黻冕冕是首服为尊黻是十二章最下为卑卑尊俱居中可知也一云黻非服章政是韠黻之服也举此则正服可知也云卑宫室而尽力乎沟洫者沟洫田上通水之用也禹自所居土阶三尺茅茨不翦是卑宫室也而通逹畎亩以利田农是尽力沟洫也云禹吾无闲然矣者美禹既深故重云无闲然矣】

　　论语集解义疏卷四
<经部,四书类,论语集解义疏>
　　钦定四库全书
　　论语集解义疏巻五　　　魏　何晏　集解
　　梁　皇侃　义疏
　　论语子罕第九疏【子孔子也罕希也此篇明时感者既少故圣应亦希也所以次前者外逺当贵既为粃糠故还反凝寂所以希言故子罕火泰伯也】
　　子罕言利与命与仁注罕者希也利者义之和也命者天之命也仁者行之盛也寡能及之故希言也疏【子罕言利与命与仁　子孔子也罕者希也言者説也利者天道元亨利万物者也与者言语许与之也命天命穷通天寿之日也仁者恻隠济众行之盛者也弟子记孔子为教化所希言及所希许与人者也所以然者利是元亨利贞之道也百姓日用而不知其理絶故孔子希言也命是人禀天而生其道难测又好恶不同若逆向人説则伤动人情故孔子希説与人也仁是行盛非中人所能故亦希説许与人也然希者非都絶之称亦有时而言与人也周易文言是説利之时也谓伯牛亡之命矣夫及云若由也不得其死然是説与人命也人孟武伯问子路冉求之属仁乎子曰不知及云楚令尹陈文子马得仁并是不与人仁也而云顔囘三月不违仁及云管仲如其仁则是説与人仁时也故云子罕言利与命与仁也　注罕者至言也　云罕者希也利者义之和也者即引文言也义者宜也和者无害也凡人世之利利彼则害此非义和也若天道之利利而无害故万物得宜而和故曰义之和也云命者天之命者人禀天而生故云天命也中庸曰天命之谓性是也云仁者行之盛者也仁义礼智信五者至是人之行而仁居五者之首主生故曰行盛也云寡能及之者天道微妙天命深逺仁道盛大非人所能知及故云寡能及之也云故希言也者为世人寡及故孔子亦希言也】达巷党人曰大哉孔子博学而无所成名注郑曰达巷者党名也五百家为党此党之人美孔子博学道艺不成一名而已子闻之谓门弟子曰吾何执执御乎执射乎吾执御矣注郑曰闻人美之承以谦也吾执御者欲名六艺之卑也疏【达巷圭御矣　云达巷云云者五百家为党党各有名此党名达巷达巷党中人美孔子道大故曰大哉也博广也言大哉孔子广学道艺周徧不可一一而称故云无所成名也犹如尧徳荡荡民无能名也故王弼曰譬犹和乐出乎八音乎然八音非其名也江熙曰言其弥贯六流不可以一艺取名焉故曰大也云子闻云云者孔子闻达巷人美已故呼弟子而语之也彼既美我之博学而我于道艺何所持执乎欲自谦也云执御乎执射乎者既欲谦己之不多故陈六艺之下者以自许也言吾所执执于御及射乎御御车者也云吾执御矣者向欲合以射御自许又嫌太多故又灭射而云吾执御者也注郑曰至卑也　六艺一曰五礼二曰六乐三曰五射四曰五驭五曰六书六曰九数也今云执御御比礼乐射为卑也】
　　子曰麻冕礼也今也纯俭吾从众注孔安国曰冕缁布冠也古者积麻三十升布以为之纯丝也丝易成故从俭也拜下礼也今拜乎上泰也虽违众吾从下注王肃曰臣之与君行礼者下拜然后升成礼时臣骄泰故于上拜也今从下礼之恭也疏【子曰至从下　云麻冕礼也者礼谓周礼也周礼有六冕以平板为主而用三十升麻布衣板上下纁故云麻冕礼也云今也纯者今谓周末孔子时也纯丝也周末不复用三十升布但织丝为之故云今也云俭者三十升布用功巨多难得难得则为奢华而织丝易成易成则为俭约故云俭也云吾从众者众谓周末时人也时既人人从易用丝故孔子云吾亦从众也所以从之者周末毎事奢华孔子寜欲抑奢就俭今幸得众共用俭故孔子从之也云拜下礼也者下谓堂下也礼君与臣燕君赐酒皆下堂而再拜故云拜下礼也云今拜乎上泰也者今谓周末孔子时也上谓堂上也泰骄泰也当于时周末君臣饮燕臣得君赐酒不复下堂但于堂上而拜故云今拜乎上泰也拜不下堂是由臣骄泰故云泰也云虽违众吾从下者当时皆违礼而拜上者众孔子不从拜上故云虽违众也违众而从旧礼拜于下故云吾从下也　注孔安国曰冕缁布冠也　冠冕迩名也且周家委貎冠亦用三十升缁布也　注王肃曰至恭也云臣之云云者燕义云君举旅于賔及君所赐爵皆降再拜稽首升成拜明臣礼也案燕义云宾皆是臣也】
　　【臣得君旅及赐爵降下堂再拜再拜竟更升堂又再拜谓为成拜成拜者向在堂下之拜若礼未成然故更升堂以成之也云时臣云云者周末时如此也云今从下礼之恭也者孔子欲从下之礼是礼为恭也】子絶四毋意注以道为度故不任意也毋必注用之则行舍之则藏故无专必也毋固注无可无不可故无固行也毋我注述古而不自作处羣萃而不自异唯道是从故不自有其身也疏【子絶至毋我　云子絶四者絶者无也明孔子圣人无此下四事故云絶四也不云无而曰絶者据世人以言之也四事世人未能絶而孔子絶之故云絶也顔延之云谓絶人四者也云毋意者一也此谓圣人心也凡人有滞故动静委曲自任用其意圣人无心泛若不系舟豁寂同道故无意也云毋必者二也此谓圣人行化时也物求则赴应无所抑必故互乡进而与之是也无所抑必由无意故能为化无必也云无固者三也此圣人已应物行化故也固谓执守坚固也圣虽已应物物若不能得行则圣亦不追固执之不反三隅则不复是也亦由无意故能无固也云毋我者四也此圣人行教功徳成身退之迹也圣人晦迹功遂身退恒不自异故无我也亦由无意故能无我也或问曰孔子或拒孺悲或天生德于予何得云无必无我乎荅曰圣人作教应防不可一凖今为其迹渉兹地为物所嫌恐心实如此故正明絶此四以见本地也注羣萃萃聚也】
　　子畏于匡注苞氏曰匡人误围夫子以为阳虎阳虎尝暴于匡夫子弟子顔克时又与虎俱往后克为夫子御至于匡匡人相与共识克又夫子容貌与虎相似故匡人以兵围之曰文王旣没文不在兹乎注孔安国曰兹此也言文王虽已没其文见在此此自此其身也天之将丧斯文也后死者不得与于斯文也注孔安国曰文王既没故孔子自谓后死也言天将丧斯文者本不当使我知之今使我知之未欲丧也天之未丧斯文也匡人其如予何注马融曰如予何者犹言奈我何也天之未丧此文也则我当传之匡人欲柰我何言其不能违天而害己也疏【子畏至予何　云子畏于匡者心服曰畏匡宋地名也于时匡人误以兵围孔子故孔子同物畏之孙绰云畏匡之説皆众家之言而不释畏名解书之理为漫夫体神知防定安危者虽兵围百重安若太山岂有畏哉虽然兵事阻险常情所畏圣人无心故即以物畏为畏也云曰文王既没文不在兹乎者孔子得围而自説己德欲使匡人知己兹此也孔子自此已也言昔文王圣徳有文章以教化天下也文王今既没则文章宜须人传传文章者非我而谁故云文王既没文不在兹乎言此我当传之也云天之将丧云云者既云传文在我故更説我不可杀之意也斯文即文王之文章也后死孔子自谓也夫生必有死文王既没已亦当终但文王既没于前则已方死于后故自谓为后死也言天若将欲丧弃文王之文章则不应今使我已得预知识也云天之未丧云云者天今使我知之是未欲丧此文也既未欲丧此文使已传之则匡人岂能违天而害我乎故云如予何也卫瓘云若孔子自明非阳虎必谓之诈晏然而言若是匡人是知非阳虎而惧害贤所以免也江熙云言文王之道为后代之防已未得述上天之明必不使没也　注苞氏曰至围之释误围之由者也　注此自此其身也　身夫子身也】
　　大宰问于子贡曰夫子圣者与何其多能也注孔安国曰大宰大夫官名也或呉或宋未可分也疑孔子多能于小艺也子贡曰固天纵之将圣又多能也注孔安国曰言天固纵之大圣之德又使多能也子闻之曰大宰知我者乎吾少也贱故多能鄙事君子多乎哉不多也注苞氏曰我少小贫贱常自执事故多能为鄙人之事君子固不当多能也疏【大宰至多也　云大宰问云云者大宰闻孔子圣又闻孔子多能而其心疑圣人务大不应细碎多能故问子贡言孔子既圣其那复多能乎云子贡曰云云者子贡荅云孔子大圣是天所固纵又使多能也固故也将大也云子闻云云者孔子闻大宰之疑而云知我则许疑我非圣是也缪协云我信多能故曰知我江熙曰大宰嫌多能非圣故云知我谦之意也云吾少也贱故多能鄙事者又説我非圣而所以多能之由也言我少小贫贱故多能为麤鄙之事也云君子多乎哉不多也者更云若圣人君子岂多能鄙事乎则不多能也缪协云君子从物应务道达则务简务简则不多能也江熈云言君子所存逺者大者不应多能栾肇云周礼百工之事皆圣人之作也明圣人兼材备艺过人也是以大宰见其多能固疑夫子之圣也子贡曰固天纵之将圣又多能故承以谦也且抑排务言不以多能为君子也谓君子不当多能也明兼材者自然多能多能者非所学所以先道徳后伎艺耳非谓多能必不圣也据孔子圣人而多能斯伐柯之近鉴也　注孔安国曰至分也　云大宰大夫官名者乡大夫职有冢宰或云大宰故云是大夫官也云或呉或宋未可分者既唯云大宰不论名氏故不知何人而呉有大宰嚭宋有大宰华督故云未可分也然此应是呉臣何以知之鲁哀公七年公防呉于鄫呉人征百牢使子贡辞于大宰嚭十二年公防呉师于槖臯呉子使大宰嚭请寻盟公不欲使子贡对将恐此时大宰嚭问子贡也且宋大宰督去孔子世逺或其至后世所不论耳】
　　牢曰子云吾不试故艺注郑曰牢弟子子牢也试用也言孔子自云我不见用故多能伎艺也疏【牢曰至故艺　试用也子牢述孔子言缘我不被时用故得多学伎艺也缪协云此葢所以多能之义也言我若见用将崇本息未归纯反素兼爱以忘仁游艺以去艺岂唯不多能鄙事而已】
　　子曰吾有知乎哉无知也注知者知意之知也言知者言未必尽也今我诚尽也有鄙夫来问于我空空如也我叩其两端而竭焉注孔安国曰有鄙夫来问于我其意空空然我则发事之终始两端以语之竭尽所知不为有爱也疏【子曰至竭焉　云吾有知乎哉无知也者知谓有私意于其间之知也圣人体道为度无有用意之知故先问弟子云吾有知乎哉也又云无知也明已不有知知之意也即是无意也云有鄙夫来问于我空空如也者此举无知而诚尽之事也鄙夫鄙劣之夫也空空无识也言有鄙夫来问我而心抱空虚如也云我叩其两】【端而竭焉者两端事之终始也言虽复鄙夫而心虚空来问于我我亦无隠不以用知处之故即为其发事终始竭尽我诚也即是】【无必也故李充云日月照临不为愚智易光圣人善诱不为贤鄙异教虽复鄙夫寡识而率其疑诚谘疑于圣必示之以善恶之两端已竭心以诲之也缪协云夫名由迹生故知从事显无为寂然何知之有唯其无也故能无所不应虽鄙夫诚问必为尽其本末也　注知者至尽也云知者知意之知者知意谓故用知为知也圣人忘知故无知知意也云言知者言未必尽者若用知者则用意有偏故其言未必尽也云今我诚尽者我以不知知故于言诚无不尽也】
　　子曰凤鸟不至河不出圗吾已矣夫注孔安国曰有圣人受命则凤鸟至河出圗今天无此瑞吾已矣夫者不得见也河圗八卦是也疏【子曰至矣夫　夫时人皆愿孔子有人主之事故孔子释已不得以塞之也言昔之圣人应王者必有凤鸟河圗之瑞今天无此瑞故云吾已矣夫已止也言吾已止无此事也故缪协云夫圣人达命不复俟此乃知也方遗知任事故理至乃言所以言者将释众庶之望也又孙绰云孔子所以乃发此言者以体大圣之徳弟子皆禀絶异之质垒落殊才英伟命世之才葢王德光于上将相备乎下当世之君咸有忌难之心故称此以征已之不王以絶不达者之疑望也　注孔安国曰至是也云有圣云云者麟凤五灵王者之嘉瑞也云河出云云者圣人王则有龙马及神龟负应王之圗书从河而出为瑞也如龙圗授伏牺书畀姒禹也云河图八卦是也者八卦则易乾坤等八方之卦也龙负之出授伏牺也】
　　子见齐衰者冕衣裳者与瞽者注苞氏曰冕者冕冠也大夫之服也瞽者盲者也见之虽少者必作过之必趋注苞氏曰作起也趋疾行也此夫子哀有丧尊在位恤不成人也疏【子见至必趋　云子见齐衰者者此记孔子哀人有丧者也齐衰五服之第二者也言齐则斩从可知而大功不预也云冕衣裳者者记孔子尊敬在位者也冕衣裳者周礼大夫以上之服也大夫以上尊则士不在列也云与瞽者者记孔子愍不成人也瞽盲者也言与者盲者卑故加与字以别之也言瞽者则聋者不预也聋轻于盲也云见之虽少者必作者言孔子见此三种人虽复年少孔子改坐而见之必为之起也云过之必趋者趋疾行也又明孔子若行过此三种人必为之疾速不敢自修容也范云趋就之也　注恤不成人也　恤忧也】
　　顔渊喟然叹曰注喟然叹声也仰之弥髙钻之弥坚注言不可穷尽也瞻之在前忽焉在后注言忽怳不可为形象也夫子循循然善诱人注循循次序貎也诱进也言夫子正以此道劝进人有次序也博我以文约我以礼欲罢不能既竭吾才如有所立卓尔虽欲从之末由也已注孔安国曰言夫子既以文章开博我又以礼节节约我使我欲罢而不能已竭我才矣其有所立则又卓然不可及言已虽蒙夫子之善诱犹不能及夫子之所立也疏【顔渊至也已　云顔渊喟然叹曰者孔子至圣顔生上贤贤圣道絶故顔致叹也云仰之弥高钻之弥坚者此所叹之事也夫物虽高者若仰瞻则可覩也物虽坚者若钻锥则可入也顔于孔子道愈瞻愈高弥钻弥坚非己厝力之能得也故孙绰云夫有限之高虽嵩岱可陵有形之坚虽金石可钻若乃弥高弥坚钻仰所不逮故知絶域之高坚未可以力至也云瞻之在前忽焉在后者向明仰钻上下之絶域此明四方之无穷也若四方而瞻复为辽逺故怳惚非已所定所以或前或后也又一通云愈瞻愈逺故云瞻之在前也愈顾愈后故云忽焉在后也故孙绰云驰而不及待而不至不行不动孰能测其所妙哉江熙云慕圣之道其殆庶防是以欲齐其高而仰之愈邈思等其深而钻鉴愈坚尚竝其前而俛仰尘絶此其所以喟然者也云夫子循循然善诱人者又叹圣道虽悬而令人企慕也循循次序也诱进也言孔子以圣道进劝人而有次序故曰善诱人云博我以文约我以礼者此説善诱之事也博广也文文章也言孔子广以文章诱引于我故云博我以文章也又以礼教约束我故云约我以礼也云欲罢不能者文博礼束故我虽欲罢止而不能止也云既竭吾才者既尽也才才力也我不能罢故尽竭我之才力学之也故孙绰云既以文章博我视聴又以礼节约我以中俯仰动止莫不景行才力已蠋犹不能已罢犹罢息也云妒有所立卓尔者此明絶地不可得言之处也卓高逺貎也言虽自竭才力以学博文约礼而孔子更有所言述创立则卓尔高絶也云虽欲从之末由也已者末无也言其好妙高已絶虽已欲从之而无由可及也故孙绰云常事皆循而行之若有所兴立卓然士视聴之表犹天之不可阶而升从之将何由也此顔孔所絶处也】
　　子疾病注苞氏曰疾甚曰病也子路使门人为臣注郑曰孔子尝为大夫故子路欲使弟子行其臣之礼也病闲曰久矣哉由之行诈也无臣而为有臣吾谁欺欺天乎注孔安国曰病少差曰闲也言子路有是心非唯今日也且予与其死于臣之手也无宁死于二三子之手乎注马融曰无寜寜也二三子门人也就使我有臣而死其手我寜死弟子之手乎且予纵不得大注孔安国曰君臣礼也予死于道路乎注马融曰就使我不得以君臣之礼有二三子在我寜当忧弃于道路乎疏【子疾至路乎　云子疾病者孔子疾甚也云子路使门人为臣者子路以孔子圣人宜为人君且尝为大夫大夫亦有家臣今疾病恐忽终亡故使弟子行臣礼也故江熙云子路以圣人君道足宜有臣犹祷上下神祗也云病闲云云者孔子病少差也少差曰闲谓少差为闲者若病不差则病病相续无闲断也若少差则病势断絶有闲隙也当孔子病困时不觉子路为立臣至于少差乃觉而叹子路行诈也言子路有此行诈之心非复一日故曰久矣也云无臣而为有臣者无臣而为有是所以行诈也云吾谁欺欺天乎者我宾无臣今汝诈立之持此诈欲欺谁乎天下人皆知我无臣则人不可欺今日立之此政是逺欲欺天故云欺天乎云且子与云云者又以理喻之言在三事同若以亲察而言则臣不及弟子也予我也二三子诸弟子也无寜寜也言设使与我死于臣手则我寜死弟子手也臣礼就养有方有方则隔弟子无方无方则亲也云且予纵云云者又明在三同也大臣礼君也君礼大故曰大也若縦不得君臣礼有二三子在我岂复被弃掷于道路乎言亦必得葬也　注孔安国曰至日也夫立臣事大非卒可定汝今立之是知有其心已久故也】
　　子贡曰有美玉于斯韫匵而藏诸求善贾而沽诸注马融曰韫藏也匵匮也藏诸匵中也沽卖也得善贾寜卖之耶子曰沽之哉沽之哉我待贾者也注苞氏曰沽之哉不衒卖之辞也我居而待贾者也疏【子贡曰至者也云子贡曰有美玉于斯者子贡欲观孔子圣徳藏用何如故托事以谘衰否也美玉譬孔子圣道也言孔子有圣道可重如世闲有美玉而在此也云韫匵云云者诸之也韫囊之也匵谓匣柜也善贾贵贾也沽卖也言孔子圣道如美玉在此为当韫匣而藏之为当得贵贾而卖之否乎假有人请求圣道为当与之否耶云子曰沽之哉者荅云我不衒卖之者也故重云沽之哉明不衒卖之深也王弼曰重言沽之哉卖之不疑也故孔子乃聘诸侯以急行其道也云我待贾者也者又言我虽不衒卖然我亦待贵贾耳有求者则与之也】
　　子欲居九夷注马融曰九夷东方之夷有九种也或曰陋如之何子曰君子居之何陋之有注马融曰君子所居者皆化也疏【子欲至之有　云子欲居九夷者孔子圣道不行于中国故托欲东徃居于九夷也亦如欲乗桴浮海也云或曰陋如之何者或人不达孔子意谓之实居故云陋如之何言夷狄鄙陋不可居也云子曰云云者孔子荅云君子所居即化岂以鄙陋为疑乎不复逺申己意也孙绰云九夷所以为陋者以无礼义也君子所居者化则陋有泰也　注马融曰至种也　四方东有九夷一菟二乐浪三高丽四满饰五鳬更六索家七东屠八倭人九天鄙南有八蛮一天竺二咳首三僬侥四跂踵五穿胸六儋耳七狗轵八旁脊西有六戎一侥夷二依貊三织皮四耆羗五鼻息六天刚北有五狄一月支二貊三匈奴四单于五白屋也　注马融曰至化也　圣人所在则化九夷变中夏也】
　　子曰吾自卫反于鲁然后乐正雅颂各得其所注郑曰反鲁鲁哀公十一年冬也是时道衰乐废孔子来还乃正之也故曰雅颂各得其所也疏【子曰至其所　孔子去鲁后而鲁礼乐崩坏孔子以鲁哀公十一年从卫还鲁而删诗书定礼乐故乐音得正乐音得正所以雅颂之诗各得其本所也雅颂是诗义之美者美者既正则余者正亦可知也】
　　子曰出则事公卿入则事父兄丧事不敢不勉不为酒困何有于我哉注马融曰困乱也疏【子曰至我哉　云出则事公卿者公君也卿长也人子之礼移事父孝以事于君则忠移事兄悌以事于长则从也故出仕朝廷必事公卿也云入则事父兄者孝以事父悌以事兄还入闺门宜尽其礼先言朝廷后云闺门者勖已仕者也犹仕而优则学也云丧事不敢不勉者勉强也父兄天性续莫大马公卿义合厚莫重焉若有防事则不敢不勉强也云不为酒困者虽唯酒无量不及乱时多沈酗故戒之也卫瓘云三事为酒兴也侃案如衘意言朝廷闺门及有丧者并不为酒所田故云三事为酒兴也云何有于我哉者言我何能行比三事故云何有于我哉又一云人若能如此则何复须我故云何有于我哉也缘人不能故有我应世耳】
　　子在川上曰逝者如斯夫不舍昼夜注郑曰逝往也言凡往者如川之流也疏【子在至昼夜　逝徃去之辞也孔子在川水之上见川流迅迈未尝停止故叹人年往去亦复如此向我非今我故云逝者如斯夫者也斯此也夫语助也日月不居有如流水故云不舍昼夜也江熙云言人非南山立徳立功俛仰时过临流兴懐能不慨然圣人以百姓心为心也孙绰云川流不舍年逝不停时已晏矣而道犹不兴所以忧叹也】
　　子曰吾未见好德如好色者也注疾时人薄于德而厚于色故以发此言也疏【子曰至者也　时人多好色而无好徳孔子患之故云未见以厉之也云责其心也】
　　子曰譬如为山未成一篑止吾止也注苞氏曰篑土笼也此劝人进于道徳也为山者其功虽已多未成一笼而中道止者我不以其前功多而善之也见其志不遂故不与也譬如平地虽覆一篑进吾往也注马融曰平地者将进加功虽始覆一篑我不以其见功少而薄之也据其欲进而与之也疏【子曰至往也　云子曰云云者此戒人为善垂成而止者也蒉土笼也言人作善垂足而止则善事不成如为山垂足唯少一笼土而止则山不成此是建功不笃与不作无异则吾亦不以其前功多为善如为善不成吾亦不美其前功多也故云吾止也云譬如平地云云者此奬人始为善而不住者也譬于平地作山山乃须多土而始覆一笼一笼虽少交是其有欲进之心可嘉如人始为善善乃未多交求进之志可重吾不以其功少而不善之善之有胜于垂成而止者故云吾往也】子曰语之而不惰者其回也与注顔渊则解故语之不惰余人不解故有惰语之时也疏【子曰至也与　惰疲懈也余人不能尽解故闻孔子语而有疲懈唯顔回体之故闲语即解所以云语之而不惰其回也与】
　　子谓顔渊曰惜乎吾见其进也未见其止也注马融曰孔子谓顔渊进益未止痛惜之甚也疏【子谓至止也　顔渊死后孔子有此叹也云见进未见止惜其神识犹不长也然顔渊分已满至于屡空而此云未见其止者劝引之言也故殷仲堪云夫贤之所假一语而尽岂有弥进勖实乎葢其防物之行日见于迹夫子从而咨嗟以盛德之业也】子曰苖而不秀者有矣夫秀而不实者有矣夫注孔安国曰言万物有生而不育成者喻人亦然也疏【子曰至矣夫又为叹顔渊为譬也万物草木有苖稼蔚茂不经秀穗遭风霜而死者又亦有虽能秀穗而值沴焊气不能有粒实者故并云有矣夫也物既有然故人亦如此所以顔渊摧芳兰于早年矣】
　　子曰后生可畏也焉知来者之不如今也注后生谓年少也四十五十而无闻焉斯亦不足畏也已矣疏【子曰至已矣　云后生可畏者后生谓年少在已后生者也可畏谓有才学可心服者也云焉知云云者马安也来者未来事也今谓我今师徒也后生既可畏亦安知未来之人师徒教化不如我之今日乎言不可诬也云四十云云者又言后生虽可畏若年四十五十而无声誉闻达于世者则此人亦不足可畏也孙绰云年在知命蔑然无闻不足畏也】
　　子曰法语之言能无从乎改之为贵注孔安国曰人有过以正道告之口无所不顺从之能必自改乃为贵也巽与之言能无悦乎绎之为贵注马融曰巽恭也谓恭巽谨敬之言也闻之无不悦者也能寻绎行之乃为贵也悦而不绎从而不改吾末如之何也己矣疏【子曰至已矣云子曰云云者言彼人有过失若我以法则语之彼人闻法当时无不口从而云止当不敢复为者也故云能无从乎但若口虽从而身为失不止者则此口从不足为贵也我所贵者在于口从而行亦改者耳故云改之为贵也云巽与云云者巽恭逊也绎寻续也言有彼人不逊而我谦逊与彼恭言故云巽与之言也彼不逊者得我逊言逊彼彼必亦特逊为悦故云能无悦乎然虽悦人逊己而已不能寻续行此逊事是虽悦不足为贵也我所贵者在寻续行逊耳故云绎之为贵也云悦而云云者不绎不改圣所不教故孔子云末如之何也末无也孙绰云疾夫形服心不化也】
　　子曰主忠信无友不如己者过则勿惮改注慎其所主所友有过务改皆所以为益者也疏【子曰至惮改　此事再出也所以然者范云圣人应于物作教一事时或再言弟子重师之训故又书而存焉】
　　子曰三军可夺帅也匹夫不可夺志也注孔安国曰三军虽众人心非一则其将帅可夺之而取匹夫虽微苟守其志不可得而夺也疏【子曰至志也　此明人能守志虽独夫亦不可夺若其心不坚虽众必倾故三军可夺匹夫无回也谓为匹夫者言其贱但夫妇相配匹而已也又云古人质衣服短狭二人衣裳唯其用一匹故曰匹夫匹妇也】
　　子曰衣緼袍与衣狐貉者立而不耻者其由也与注孔安国曰緼枲着也不忮不求何用不臧注马融曰忮害也臧善也言不忮害不贪求何用为不善疾贪恶忮害之诗也子路终身诵之子曰是道也何足以臧注马融曰臧善也尚复有美于是者何足以为善也疏【子曰至以臧　云子曰云云者衣犹着也败也缊枲着也狐貉轻裘也由子路也当时人尚奢华皆以恶衣为耻唯子路能果敢率素虽服败麻枲着袍裘与服狐貉轻裘者并立而不为羞耻故云其由也与顔延之云狐貉緼袍诚不足以防耻然自非勇于见义者或以心战不能素泰也云不忮云云者孔子更引疾贪恶忮诗证子路徳美也忮害也求贪也臧善也言子路之为人身不害物不贪求徳行如此何用不谓之为善乎言其善也云子路终身诵之者子路得孔子美已才以为美故终身长诵不忮不求何用不臧之言也云子曰云云者孔子见子路诵之不止故抑之也言此不忮不求乃可是道亦何足遇为善而汝诵之不止乎言尚复有胜于此者也顔延之云惧其伐善也　注孔安国曰緼枲着也　枲麻也以碎麻着裘也碎麻曰緼故絮亦曰緼玉藻曰缊为袍是也】
　　子曰嵗寒然后知松栢之后凋也注大寒之嵗众木皆死然后知松栢之小凋伤平嵗则众木亦有不死者故须嵗寒而后别之喻凡人处治世亦能自修整与君子同在浊世然后知君子之正不苟容也疏【子曰至凋也此欲明君子徳性与小人异也故以松柏匹于君子众木偶乎小人矣言君子小人若同居圣世君子性本自善小人服从教化是君子小人竝不为恶故尧舜之民比屋可封如松柏与众木同处春夏松柏有心故本蓊郁众木从时亦尽其茂美者也若至无道之主君子秉性无回故不为恶而小人无复忌惮即随世变改桀纣之民比屋可诛譬如松柏众木同在秋冬松柏不改柯易叶众木枯零先尽而此云嵗寒然后知松柏后凋者就如平叔之注意若如平嵗之寒众木犹有不死不足致别如平世之小人亦有脩饰而不变者唯大寒嵗则众木皆死大乱则小人悉恶故云嵗寒也又云然后知松栢后凋者后非俱时之日凋非枯死之名言大寒之后松柏形小凋衰而心性犹存如君子之人遭值积恶外逼闇世不得不逊迹随时是小凋矣而性犹不变如松柏也而琳公曰夫嵗寒别木遭困别士寒严霜降知松柏之后凋谓异凡木也遭乱世小人自变君子不改其操也】子曰智者不惑注苞氏曰不惑乱也仁者不忧注孔安国曰不忧患也勇者不惧疏【子曰至不惧　此章谈人性分不同也云智者不惑者智以照了为用故于事无疑惑忧患也仁人常救济为务不尝侵物故不忧物之见侵患也孙绰云安于仁不改其乐故无忧也云勇者不惧者男以多力为用故无怯惧于前敌也缪协云见义而为不畏强御故不惧也　注孔安国曰不忧患也内省不疾故无忧患也】
　　子曰可与共学未可与适道注适之也虽学或得异端未必能之道者也可与适道未可与立注虽能之道未必能以有所成立者也可与立未可与权注虽能有所立未必能权量其轻重之极也唐棣之华偏其反而岂不尔思室是逺而注逸诗也唐棣栘也华反而后合赋此诗以言权道反而后至于大顺也思其人而不得见者其室逺也以言思权而不得见者其道逺也子曰未之思也夫何逺之有哉注夫思者当思其反反是不思所以为逺也能思其反何逺之有言权可知唯不知思耳思之有次序斯可知矣疏【子曰至有哉　此章明权道之难也云可与共学未可与适道者夫正道易行权事难达既欲明权故先从正起也道谓所学之道也言凡人乃可与同处师门共学而已既未得彼性则未可便与为友共适所志之道也云可与适道未可与立者立谓谋议之立事也亦人性各异或能学问而未必能建立世中正事者故可与共适所学之道而未便可与共立事也云可与立未可与权者权者反常而合于道者也自非通变逹理则所不能故虽可共立于正事而未可便与之为权也故王弼曰权者道之变变无常体神而明之存乎其人不可豫设尤至难者也张凭云此言学者渐进阶级之次耳始志于学求发其蒙而未审所适也既向方矣而信道未笃则所立未固也又既固又未达变通之权也明知反而合道者则日劝之业亹亹之功其防乎此矣云唐棣之华偏其反而者引明权之逸诗以证权也唐棣棣树也华花也夫树木之花皆先合而后开唐棣之花则先开而后合譬如正道则行之有次而权之为用先反后至于大顺故云偏其反而言偏者明唯其道偏与常反也云岂不尔思室是逺而者言凡思其人而不得见者其居室辽逺故也人岂不思权权道邈如其室奥逺故也云子曰云云者又引孔子言证权可思也言权道易思但未有思之者耳若反道而思之则必可得故云大何逺之有也　注适之至者也　异端非正典也人各自有性彼或不能寜学正道而唯能读史子故未可使与之共之于正道也　注虽有至极也　能权量轻重即是晓权也　注逸诗至逺也　如前释也云权道反而后至于大顺者初逆而后从也】
　　论语乡党第十疏【乡党者明孔子教训在于乡党之时也所以次前者既朝廷感希故退还应于乡党也故乡党次于子罕也】
　　孔子于乡党恂恂如也似不能言者注王肃曰恂恂温恭貎也其在宗庙朝廷便便言唯谨尔注郑曰便便言辨貌虽辨而谨敬也朝与下大夫言侃侃如也注孔安国曰侃侃和乐貌也与上大夫言訚訚如也注孔安国曰訚訚中正貌也君在踧踖如也与与如也注马融曰君在者君视朝也踧踖恭敬貌也与与威仪中适之貌也疏【孔子至与如也　此一篇至末并记孔子平生徳行也云孔子云云者于乡党谓孔子还家教化于乡党中时也天子郊内有乡党郊外有遂鄙孔子居鲁鲁是诸侯今云乡党当知诸侯亦郊内为乡郊外为遂也孔子家当在鲁郊内故云于乡党也恂恂温恭貎既还乡党郷党宜须和恭以相接故恂恂如也既其温恭则言语寡少故一徃观之如似不能言者也云其在云云者谓孔子助君祭在宗庙及朝延也既在君朝应顺酬荅及入大庙毎事须问竝不得不言也言须流□故云便便言也言虽流□而必谨敬故云唯谨尔云朝与下大夫言侃侃如者侃侃和乐貌也下大夫贱孔子与之言宜用和乐相接故侃侃如也云与上大夫言訚訚如者上大夫卿也訚訚中正貌也卿贵不敢和乐接之宜以谨正相对故訚訚如也云君在云云者君在谓君出视朝时也踧踖恭敬貎也礼毎日旦诸臣列在路门外以朝君君至日出而出视之视之则一一揖卿大夫而都一揖士当此君视朝之时则臣皆起恭敬之貎故孔子踧踖如也虽须踧踖又不得急速所以形容举动毎须与与如也与与犹徐徐也所以恭而安也】
　　君召使摈注郑曰君召使摈者有宾客使迎之也色勃如也注孔安国曰必变色也足躩如也注苞氏曰盘辟貎也揖所与立左右其手衣前后襜如也注郑曰揖左人左其手揖右人右其手一俛一仰故衣前后则襜如也趋进翼如也注孔安国曰言端正也宾退必复命曰宾不顾矣注孔安国曰复命白宾已去也疏【君召至顾矣　云君召使摈者摈者为君接宾也谓有宾来君召已迎接之也云色勃如者既召已接宾故已宜变色起敬故勃然也云足躩如者躩盘辟貎也既被召不敢自容故速行而足盘辟也故江熙云不暇闲步躩速貎也云揖所与立云云者此谓君出迎宾已为君副列摈时也宾副曰命介主人副曰摈副且作匹敌国而言若公诣公法也宾至主人大门外西边而向北去门九十步而下车面向北而倚宾则九副在宾北而东向逦迤而西北在四十五步之中主人出门东边南向而倚主人是公则五摈主人是侯伯则四摈主人是子男则三摈不随命数主人谦故竝用强半数也公陈摈在公之南而西向逦迤而东南亦在四十五步中使主人下摈与宾下介相对而中间相去三丈六尺列宾主介摈既竟主人语上摈使就宾请辞问所以来之意于是上摈相传以至于下摈下摈进前揖宾之下介而传语问之下介传问而以次上至宾宾荅语使上介传以次而下至下介下介亦进揖下摈下摈传而上以至主人凡相传虽在列位当授受言语之时皆半转身戾手相揖既竝立而相揖故曰揖所与立也若揖左人则移其手向左若揖右人则移其手向右故云左右其手既半回身左右回手当使身上所着之衣必襜襜如有容仪也故江熙云揖两手衣裳襜如动也云趋进翼如者谓摈迎宾进在庭行时也翼如谓端正也徐趋衣裳端正如鸟欲翔舒翼时也云宾退云云者谓君使已送宾时也复命反命也反命谓初受君命以送宾宾退故反还君命以白君道宾已去云不顾者旧云主人若礼送宾未足则宾犹回顾若礼已足送则賔直去不复迥顾此明则送宾礼足故云不顾也　注郑曰至之也　聘礼云卿为上摈大夫为承摈士为绍摈是也　注苞氏曰盘辟貌盘辟即足转速也　注孔安国曰复命白宾已去也言反白君道宾已去也然云宾已去亦是不复来见顾也】
　　入公门鞠躬如也如不容注孔安国曰敛身也立不中门行不履阈注孔安国曰阈门限也过位色勃如也足躩如也注苞氏曰过君之空位也其言似不足者摄齐升堂鞠躬如也屏气似不息者注孔安国曰皆重慎也衣下曰齐摄齐者抠衣也出降一等逞顔色怡怡如也注孔安国曰先屏气下阶舒气故怡怡如也没阶趋进翼如也注孔安国曰没尽也下尽阶也复其位踧踖如也　孔安国曰来时所过位也疏【入公门至踖如也云入公云云者公君也谓孔子入君门时也鞠曲敛也躬身也臣入君门自曲敛身也君门虽大而已恒曲敛如君门之狭不见容为云立不中门者谓在君门倚立时也中门谓枨闑之中也门中央有闑闑以硋门两扇之交处也门左右两橽边各竖一木名之为枨枨以御车过恐触门也闑东是君行之道关西是宾行之道也而臣行君道示系属于君也臣若倚门立时则不得当君所行枨闑之中央当中是不敬故云不中门也云行不履阈者履践也阈限也若出入时则不得践君之门限也所以然者其义有二一则忽上升限似自高矜二则人行跨限已若履之则汚限汚限则汚跨者之衣也云过位云云者谓臣入朝君时也位君常所在外之位也谓在宁屏之间揖宾之处也即君虽不在此位此位可尊故臣行入从位之边过而色勃然足躩为敬也云其言似不足者者既入过位渐以近君故言语细下不得多言如言不足之状也不足少若不能也云摄齐云云者至君堂也摄抠也齐裳下缝也既至君堂当升之未升之前而抠提裳前使齐下去地一尺故云摄齐升堂也升堂将近君故又自敛鞠躬如也必摄齐者为妨履辍行故也云屏气似不息者者屏叠除貌息亦气也已至君前当叠除藏其气如似无气息者也不得炰□掁君也云出降云云者降下也逞申也出降一等谓见君已竟而下堂至阶第一级时也初对君时既屏气故出降一等而申气气申则顔色亦申故顔容怡悦也云没阶趋进翼如者没犹尽也尽阶谓下诸级尽至平地时也既去君逺故又徐趋而翼如也云复其位踧踖如者位谓初入时所过君之空位也今出至此位而更踧踖为敬也　注摄齐者抠衣也　曲礼云两手抠衣去齐尺是也】执圭鞠躬如也如不胜注苞氏曰为君使以聘问邻国执持君之圭鞠躬者敬慎之至也上如揖下如授勃如战色足蹜蹜如有循注郑曰上如揖授玉宜敬也下如授不敢忘礼也战色敬也足蹜蹜如有循举前曳踵行也享礼有容色注郑曰享献也聘礼既聘而享享用圭璧有庭实也私觌愉愉如也注郑曰觌见也既享乃以私礼见愉愉顔色和也疏【执圭至愉如也　云执圭云云者谓为君出使聘问邻国时也圭瑞玉也周礼五等诸侯各受王者之玉以为瑞信公桓圭九寸侯信圭七寸伯躬圭七寸子谷璧五寸男蒲璧五寸五等若自执朝王则各如其寸数若使其臣出聘邻国乃各执其君之玉而减其君一寸也今云执圭鲁是侯侯执信圭则孔子所执执君之信圭也初在国及至他国执圭皆为敬慎圭虽轻而已执之恒如圭重似已不能胜故曲身如不胜也云上如揖者谓初授受圭之容仪也上如揖谓就下取玉上授与人时也俯身为敬故如揖时也云下如授者谓奠玉置地时也虽真置地亦徐徐俯偻如授与人时也云勃如战色者通谓执行及授时之顔色也临阵战鬭则色必惧怖故今重君之玉使己顔色恒如战时也云足蹜蹜如有循者谓举玉行时之容也蹜蹜犹蹴蹴也循犹缘循也言举玉行时不敢广步速进恒如足前有所蹴有所缘循也云享礼有容色者享者聘后之礼也夫诸侯朝天子及五等更相朝聘礼初至皆先单执玉行礼礼王谓之为朝使臣礼主国之君谓之为聘防问也政言久不相见使臣来问于安否也既是初至其礼质敬故无他物唯有瑞玉表至诚而已行朝聘既竟次行享礼享者献物也亦各有玉玉不与聘玉同也又皆有物将之或用皮马或用锦绣又献土地所生罗列满庭谓之庭实其中差异不复曲论但既是次后行礼以多为贵则质敬之事犹稍轻故有容貎采章及禓以行事故云有容色也云私觌愉愉如也者私非公也觌见也愉愉顔色和也谓行聘享公礼已竟别日使臣私赍已物以见于主君故谓为私觌也既私见非公故容仪转以自若故顔色容貎有和悦之色无复勃战之容者也　注足蹜至行也　觧蹜蹜有循之事也举足前恒使不至地而踵或不离地如车轮也　注郑曰至实也　亦有圭璧所执不同聘时也　注郑曰至礼见私礼谓束帛乗马之属也】
　　君子不以绀緅饰注孔安国曰一入曰緅饰者不以为领袖缘也绀者斋服盛色以为饰似衣斋服也緅者三年练以緅饰衣为其似衣丧服故皆不以饰衣也红紫不以为防服注王肃曰防服私居非公防之服者也皆不正防尚不衣正服无所施当暑缜絺绤必表而出注孔安国曰暑则单服絺绤葛也必表而出加上衣也缁衣羔裘素衣麑裘黄衣狐裘注孔安国曰服皆中外之色相称也防裘长短右袂注孔安国曰私家裘长主温也短右袂便作事也必有寝衣长一身有半注孔安国曰今被也狐貉之厚以居注郑曰在家以接宾客也去丧无所不佩注孔安国曰去除也非丧则备佩所宜佩也非帷裳必杀之注王肃曰衣必有杀缝唯帷裳无杀也羔裘冠不以吊注孔安国曰丧主素吉主吉凶异服故不相吊也吉月必朝服而朝注孔安国曰吉月月朔也朝服皮弁服也齐必有明衣布注孔安国曰以布为沐浴衣也疏【君子至衣布　云君子不以绀緅饰者君子者自士以工士以上衣服有法不可杂色也绀緅者孔意言绀是色也緅是浅绛色也饰者衣之领袖缘也所以不用绀緅为衣领袖缘者是斋服若用绀为衣饰是似衣斋服故不用也又三年之丧练而受浅绛为縁也若用緅为衣饰是似衣丧服故不敢用也故云君子不以绀緅饰也云红紫不以为防服者红紫非正色也防服私防之服非正衣也防尚不衣则正服故宜不用也所以言此者为时多重红紫弃正色故孔子不衣之也故后卷云恶紫之夺朱也郑注云绀緅紫之类也红纁之类也纁所以为祭服等其类也绀緅木染不可为衣饰红紫草染不可为防服而已饰谓纯縁也侃案五方正色青赤白黑黄五方闲色緑为青之间红为赤之间碧为白之间紫为黑之闲缁为黄之闲也故不用红紫言是闲色也所以为闲者颖子严云东方木木色青木克于土土色黄以青加黄故为緑緑为东方之间也又南方火火色赤火克金金色白以赤加白故为红红为南方闲也又西方金金色白金克木木色青以白加青故为碧碧为西方闲也又北方水水色黑水克火火色赤以黒加赤故为紫紫为北方闲也又中央土土色黄土克水水色黑以黄加黒故为缁黄缁黄为中央闲也缁黄黄黑之色也又一注云东甲乙木南丙丁火中央戊己土西庚辛金北壬癸水以木克土戊以妹己嫁于木甲是黄入于青故为緑也又火克金庚以妹辛嫁于丙是白入于赤故为红也又金克木甲以妹乙嫁于庚是青入于白故为碧也又水克火丙以妹丁嫁于壬是赤入于黑故为紫也又土克水壬以妹癸嫁于戊是黒入黄故为缁黄者也云当暑云云者暑热也缜单也絺细练葛也绤大练葛也表谓加上衣也古人冬则衣裘夏则衣葛也若在家则裘葛之上亦无别加衣若出行接宾皆加上衣当暑虽热絺绤可单若出不可单则必加工衣也故云必表而出也然裘上出亦必加衣而独云当暑絺绤者嫌暑热不加故特明之也然又衣里之裘必随上衣之色使衣裘相称则葛之为衣亦未必随上服色也云缁衣羔裘者裘色既随衣故此仍明裘上之衣也缁染黑七入者也则六入色也羔者乌羊也裘与上衣相称则缁衣之内故曰羔裘也缁衣服者冠十五升缁布衣素积裳也素积者用素为之襞积摄之无数故云素积也此是诸侯日视朝服也诸侯视朝与羣臣同服孔子是鲁臣故亦服此服以日朝君也云素衣麑裘者素衣谓衣裳竝用素也麑鹿子也鹿子色近白与素微相称也谓国有凶荒君素服则羣臣从之故孔子鲁臣亦服之也丧服则大鹿为裘也故檀弓云鹿裘横长祛是也此凶荒之服既轻故裘用鹿子鹿子文胜于大鹿也或云大蜡祭百物之神皮弁素服也故郑注郊特牲云皮弁素服而祭以送终也注云素服衣裳皆素也云黄衣狐裘者此服谓蜡祭宗庙五祀也嵗终大蜡报功象物色黄落故着黄衣黄冠也而狐貉亦黄故特为裘以相称也孔子为臣助蜡祭亦随君着之黄衣也故礼速云昔者仲尼预于蜡宾是也郑注郊特牲云黄衣黄冠而祭注云祭谓既蜡腊先祖五祀也又云论语云黄衣狐裘案郑以论语黄衣即是郊特牲蜡腊祭庙服也云亵裘长短右袂者亵裘谓家中常着之裘也上无加衣故不云衣也家居主温暖故长为衣也而右臂是有事之用故短为右袂使作事便也袂谓衣袂属身者也若手间属袂者则名祛亦曰袖也云必有寝衣长一身有半者寝衣谓被也宜长故长一身有半也云狐貉之厚以居者此谓在家接宾客之裘也家居主温故厚为之也既接宾客则其上亦应有衣也云去丧无所不佩者去丧谓三年丧毕丧服已除也无所不佩谓佩已今吉所宜得佩者悉佩之也嫌既经防亲恐除服后犹宜有异故特明之者也云非帷裳必杀之者帷裳谓帷幔之属也杀谓缝之也若非帷幔裳则必缝杀之以杀缝之面置里不杀之面在外而帷裳但刺连之如今服帊不有里外杀缝之异也所以然者帷幔内外竝为人所见必须饰故刺连之而已也所以防服云凡裳内削幅裳外不削幅郑注云削犹杀也而郑注此云帷裳谓朝祭之服其制正幅如帷也非者谓余衣也杀之者削其幅使缝斋陪腰者也云羔裘冠不以吊者吊吊丧也丧凶主素故羔不用吊也云吉月必朝服而朝者吉月者月朔也朝服者凡言朝服唯是冠缁布衣素积裳今此云朝服谓皮弁十五升白布衣素积裳也所以亦谓为朝服者天子用之以日视朝今云朝服是从天子受名也诸侯用之以视朝孔子鲁臣亦得与君同服故月朔必服之也然鲁自文公不视朔故子贡欲去告朔之饩羊而孔子是哀公之臣应无随君视朝之事而云必服之者当是君虽不视朔而孔子月朔必服而以朝是我爱其礼也云齐必有明衣布者谓斋浴时所着之衣也浴竟身未燥未堪着好衣又不可露肉故用布为衣如衫而长身也着之以待身燥故玉藻云君衣布晞身是也　注孔安国曰至饰衣也　然案孔以绀为斋服盛色或可言绀深于为似斋服故不用也而礼家三年练以縓为深衣领縁不云用緅且检考工记三入为纁五入为緅七入为缁则緅非复浅绛明矣故解者相承皆云孔此注误也　注郑曰至客也　然前亵裘亦应是狐貉之厚也　注孔安国曰至佩也　备佩所宜佩若为大夫而冕公侯衮鷩之属及佩玉佩之饰也　注孔安国曰至服也　皮弁以鹿皮为弁弁形如今祭酒道士扶容冠而无边叶也身着十五升白布衣素积裳而头着皮弁也天子皮弁服内则着素锦衣狐白裘诸侯皮弁服内着狐黄裘黄锦衣也卿大夫不得衣锦而皮弁服内当着麛裘青豻裒绞衣以禓之者也　注孔安国曰以布为沐浴衣　然浴时乃用布便乎待肉燥江长云沐者当是沐浴时亦衣此服置衣上以辟身湿也】
　　齐必变食注孔安国曰改常食也居必迁坐注孔安国曰易常处也食不厌精脍不厌细食饐而餲注孔安国曰饐餲臰味变也鱼馁而肉败不食注孔安国曰鱼败曰馁也色恶不食臰恶不食失饪不食注孔安国曰失饪失生熟之节也不时不食注郑曰不时非朝夕日中时也割不正不食不得其酱不食注马融曰鱼脍非芥酱不食肉虽多不使胜食气唯酒无量不及乱沽酒市脯不食不撤姜食注孔安国曰撤去也齐禁薰物姜辛而不薰故不去也不多食注孔安国曰不过饱也祭于公不宿肉注周生烈曰助祭于君所得牲体归则以班赐不留神惠也祭肉不出三日出三日不食之矣注郑曰自其家祭肉也过三日不食是亵鬼神之余也食不语寝不言虽蔬食菜羮苽祭必齐如也注孔安国曰齐严敬貌也三物虽薄祭之必敬也疏【齐必至如也　云齐必变食者方应接神欲自洁浄故变其常食也云居必迁坐者亦不坐恒居之坐也故于祭前先散齐于路寝门外七日又致齐于路寝中三日也故范甯云齐以敬洁为主以期神明之享故改常之食迁居齐室也云食不厌精者此兼明平常礼也食若麤则误人生疾故调和不厌精洁也云脍不厌细者细切鱼及肉皆曰脍也既腥食之故不厌细者也云食饐而餲者饐谓饮食经久而腐臰也餲谓经久而味恶也如干鱼干肉久而味恶也尔雅云食饐谓之餲李充注云皆饮食坏败之名也云鱼馁者馁谓鱼臰坏也鱼败而馁馁然也云而肉败者肉臰坏也尔雅云肉谓之败鱼谓之馁李廵云肉败久则臰鱼馁肉烂云不食者自食饐而餲以下并不可食也云色恶不食者食失常色是为色恶色恶则不可食也云臰恶不食者臰恶谓馔臰不宜食故不食也云失饪不食者失饪谓失生熟节也煮食或未熟或已过熟竝不食也云不时不食者不时非朝夕日中时也非其时则不宜食故不食也江熙云不时谓生非其时若冬梅李实也云割不正不食者古人割肉必方正若不方正割之故不食也江熙云杀不以道为不正也云不得其酱不食者食味各有所宜嬴醢菰食鱼脍芥酱竝相宜也故若食不得所宜之酱则不食也云肉虽多不使胜食气者胜犹多也食谓他馔也食气多肉少则肉美若肉多他食少则肉不美故不使肉胜食气也亦因杀止多杀也云唯酒无量不及乱者酒虽多无有限量而人宜随已能而饮不得及至于醉乱也一云不格人为量而随人所能而莫乱也云沽酒市脯不食者酒不自作则未必清浄脯不自作则不知何物之肉故沽市所得并所不食也或问曰沽酒不饮则诗那云无酒沽我乎荅曰论所明是祭神不用诗所明是人得用也云不撤姜食者撤除也齐禁薰物姜辛而不薰嫌亦禁之故明食时不除姜者也云不多食者多则伤亷故不多也江熙云少所啖也云祭于公不宿肉者祭于公谓孔子仕时助君祭也助祭必得赐爼得赐爼还即分赋食之不得留置经宿是慢鬼神余也云祭肉云云者谓家自祭也自祭肉多故许经宿但不得出三日出三日是亵慢鬼神之余故人亦不得后食之也云食不语寝不言者言是宜出已语是荅述也食须加益故许言而不许语语则口可惜亦不敬也寝足眠卧眠卧须静若言则惊閙于人故不言也云虽蔬云云者蔬食麤食也菜羹苽祭谓用麤食菜羮及苽持此三物供祭也三物虽薄而必尽齐敬之理鬼神飨徳不飨味故也　注孔安国曰饐餲臰味变也　饐臰变也餲味变也　注马融曰鱼脍非芥酱不食　古者酱齐葅三者通名也芥酱即芥齐也　注周生烈曰至惠也　牲体谓随臣贵贱以牲骨体为爼赐之祭统云贵者得贵骨贱者得贱骨是也】
　　席不正不坐乡人饮酒杖者出斯出矣注孔安国曰杖者老人也乡人饮酒之礼主于老者老者礼毕出孔子从而后出也疏【席不至出矣　云席不正不坐者旧説云铺之不周正则不坐之也故范甯云正席所以恭敬也或云如礼所言诸侯之席三重大夫再重是各有其正者也云乡人云云者乡人饮酒谓乡饮酒之礼也杖者老人也礼五十杖于家六十杖于乡故呼老人为杖者也郷人饮酒者贵龄崇年故出入以老人者为节也若饮酒礼毕杖者先出则同饮之人乃从之而出故云杖者出斯出矣】
　　乡人傩朝服而立于阼阶注孔安国曰傩驱逐疫鬼也恐惊先祖故朝服立庙之阼阶也疏【乡人至阼阶　云乡人傩者傩者逐疫鬼也为隂阳之气不即时退疫鬼随而为人作祸故天子使方相氏黄金四目防熊皮执戈杨楯衣朱裳口作傩傩之声以敺疫鬼也一年三过为之三月八月十二月也故月令季春云命国傩郑云此傩傩隂气也隂寒至此不止害将及人属鬼随之而出行至仲秋又云天子乃傩郑云此傩傩阳气也阳暑至此不衰害亦将及人厉鬼亦随之而出行至季冬又云命有司大傩郑云此傩傩隂气也厉鬼将随强隂出害人也侃案三傩二是傩隂一是傩阳隂阳乃异俱是天子所命春是一年之始弥畏灾害故命国民家家悉傩八月傩阳阳是君法臣氏不可傩君故称天子乃傩也十二月傩虽是隂既非一年之急故民亦不得同傩也今云乡人傩是三月也云朝服而立于阼阶者阼阶东阶主人之阶也孔子闻乡人逐鬼恐见惊动宗庙故着朝服而立于阼阶以侍先祖为孝之心也朝服者冠缁布衣素积裳是卿大夫之祭服也礼唯孤卿爵弁自祭若卿大夫以下悉冠以自齐祭齐祭不异冠服也】
　　问人于他邦再拜而送之注孔安国曰拜送使者敬之也疏【问人至送之　问者谓更相聘问也他邦谓邻国之君也谓孔子与邻国交游而遣使徃彼聘问时也既敬彼君故遣使使者去则再拜送之也为人臣礼乃无外交而孔子圣人应聘东西无疑也】
　　康子馈药拜而受之注苞氏曰遗孔子药也曰丘未达不敢尝注孔安国曰未知其故故不尝礼也疏【康子至敢尝云康子馈药拜而受之者馈饷也鲁季康子饷孔子药也孔子得彼饷而拜受是礼也云曰丘未达不敢尝者达犹晓解也孔子虽拜受而不遂饮故称名云丘未晓比药治何疾故不敢饮尝之也】
　　廐焚子退朝曰伤人乎不问马注郑曰重人贱畜也云子退朝者自鲁之朝来归也疏【廏焚至问马　云廏焚者廏养马之处也焚烧也孔子早上朝朝竟而退还家也少仪云朝廷曰退也云曰伤人乎不问马者从朝还退见廏遭火廐是养马处而孔子不问伤马唯问伤人乎是重人贱马故云不问马也王弼曰孔子时为鲁司冠自公朝退而之火所不问马者矫时重马者也】
　　君赐食必正席先尝之注孔安国曰敬君惠也既尝之乃以班赐也君赐腥必熟而荐之注孔安国曰荐荐其先祖也君赐生必畜之侍食于君君祭先饭注郑曰于君祭则先饭矣若为先尝食然也疏【君赐至先饭云君赐食云云者席犹坐也君赐孔子食孔子虽不嗜食必正坐先尝之敬君之惠也云君赐腥云云者谓君赐孔子腥肉也荐荐宗庙也孔子受之煮熟而荐宗庙重荣君赐也赐熟食不荐者熟为亵也云君赐生必畜之者生谓活物也得所赐活物当养畜之待至祭祀时充牲用也云侍食于君者谓孔子侍君共食之时也云君祭先饭者祭谓祭食之先也夫礼食必先取食种种出片子置爼豆边地名为祭祭者报昔初造此食者也君子得惠不忘报故将食而先出报也当君政祭食之时而臣先取饭食之故云先饭饭食也所以然者示为君先尝食先知调和之是非者也】
　　疾君视之东首加朝服拖绅注苞氏曰夫子疾也处南牖之下东首加其朝服拖绅绅大带也不敢不衣朝服见君也疏【疾君至拖绅　云疾君视之者疾谓孔子疾病时也孔子病而鲁君来视之也此君是哀公也云东首者病者欲生东是生阳之气故眠头首东也故玉藻云君子之居恒当于戸寝恒东首者是也云加朝服拖绅者加覆也朝服谓健时从君日视朝之服也拖犹牵也绅大带也孔子既病不能复着衣而见君不宜私服故加朝服覆于体上而牵引大带于心下至是如健时着衣之为　注苞氏曰夫子疾也处南牑之下　病本当户在北壁下东首君既来而君不宜北面故移处南牕之下令君入戸而西转面得南向也故乐肇云南牖下欲令南面视之者也】
　　君命召不俟驾行矣注郑曰急趋君命也出行而车既驾随之疏【君命召不俟驾行矣　谓君有命召见孔子时也君尊命重故得召不俟驾车而即徒趋而徃也故玉藻云君命召以三节一节以趋二节以走在宫不俟屦在家不俟车是也　注郑曰至随之　大夫不可徒行故后人驾车而随之使乗之也】
　　入大庙毎事问注郑曰为君助祭也大庙周公庙也疏【入大庙毎事问　或云此句烦重旧通云前是记孔子对或人之时此是録平生常行之事故两出也】朋友死无所归曰于我殡注孔安国曰重朋友之恩也无所归无亲昵也疏【朋友至我殡　殡谓停丧于寝以待葬也时孔子有朋友在孔子之家死而此朋友无亲情来奔丧者故云无所归也既未有所归故曰于我殡也】
　　朋友之馈虽车马非祭肉不拜注孔安国曰不拜有通财之义也疏【朋友至不拜　云朋友之馈者谓朋友有物见饷也云虽车马非祭肉不拜者车马家财之大者也朋友有通财之义故虽复见饷车马而我不拜谢也所可拜者若朋友见饷其家之祭肉虽小亦拜受之敬祭故也故云虽车马非祭肉不拜也】
　　寝不尸注苞氏曰不偃卧四体布展手足似死人也居不容注孔安国曰为室家之敬难久也疏【寝不尸居不容　云寝不尸者寝眠也尸谓死尸也眠当小欹不得直脚申布似于死人者也云居不容者谓家中常居也家主和怡燕居先温温故不为容自处者也　注苞氏曰至人也偃缺眠也展舒也曲礼云寝无伏此云不偃卧四体展舒手足似死人则不得覆却唯当欹而小屈也】
　　子见齐衰者虽狎必变注孔安国曰狎素相亲狎也见冕者与瞽者虽防必以貌注周生烈曰防谓数相见也必当以貌礼也凶服者式之式负版者注孔安国曰凶服者送死之衣物也负版持邦国之圗籍者也有盛馔必变色而作注孔安国曰作起也敬主人之亲馈也迅雷风烈必变注郑曰敬天之怒也风疾雷为烈也疏【子见至必变　云子见云云者狎谓素相亲狎也哀有丧故必变必变谓必作必趋也云见冕云云者防谓无亲而卑数者也尊在位恤不成人故必以貎以貎变色对之也变重貎轻亲狎重故言变卑防轻故以貌也然前篇必作必趋谓见踈者也云凶服者式之者凶服送死人衣物也孔子见他人送死之衣物必为敬而式之也式者古人乗路车如今龙旂车皆于车中倚立倚立难久故于车箱上安一横木以手隠凭之谓之为较诗云倚重较是也又于较之下未至车牀半许安一横木名为轼若在车上应为敬时则落手凭轼凭轼则身俯偻故云式之式轼也云式负版者者负谓担揭也版谓邦国圗籍也古未有纸凡所书昼皆于版故云版也孔子见人担揭国之圗版者皆式敬之也云有盛馔必变色而作者作起也孔子见主人食馔有盛平常故变色而起也所以然者主人自亲馈故客起敬也云迅雷风烈必变者迅疾也风而雷疾急名为烈也风疾而雷此是隂阳气激为天之怒故孔子自整变顔容以敬之也故玉藻云若疾风迅雷甚两则必变虽夜必兴衣服冠而坐是也　注孔安国曰至者也　云凶服者送死之衣物者此释式凶服也云负版云云者郑司农注宫伯职云版名籍也以版为之今时乡户籍谓之户版郑康成注内宰云版谓宫中阍寺之属及其子弟録籍也国王及后世子之宫中吏官府之形象也　注孔安国曰至馈也　亲馈谓主人自执食设之】
　　升车必正立执绥注周生烈曰正立执绥所以为安也车中不内顾注苞氏曰舆中不内顾者前视不过衡枙旁视不过輢毂也不疾言不亲指疏【升车至亲指　云升车必正立执绥者谓孔子升车礼也绥牵以上车之绳也若升车时则正立而执绥以上所以为安也云车中不内顾者内犹后也顾回头也升在车上不回头后顾也所以然者后人从已者不能常正若转顾见之则掩人私不备非大徳之所为故不为也故卫瓘云不掩人之不备也云不疾言者疾高急也在车上言易高故不疾言为惊于人也故缪协云车行则言伤疾也云不亲指者车上既高亦不得手有所亲指防为惑下人也　注苞氏曰至也　云舆中云云者车牀名舆故云舆中也衡枙辕端也若前视不得逺故曲礼云立视五雟五雟九丈九尺地也式视马尾马尾近在车牀栏间也竝是不过衡枙之类也云旁视不过輢毂者旁谓两边也輢竖在车箱两边三分居前之一承较者也毂在箱外当人两边故云旁视不过輢毂也】
　　色斯举矣注马融曰见顔色不善则去之翔而后集注周生烈曰回翔审观而后下止也曰山梁雌雉时哉时哉子路供之三嗅而作注言山梁雌雉得其时而人不得时故叹之子路以其时物故供具之非其本意不苟食故三嗅而起也疏【色斯至而作　云色斯举矣者谓孔子在处观人顔色而举动也缪协云自亲指以上乡党拘拘之礼应事适用之迹详矣有其礼而无其时葢天运之极也将有逺感高兴故色斯举矣云翔而后集者谓孔子所至之处也必回翔审观之后乃下集也云曰山梁雌雉时哉者此记者记孔子因所见而有叹也梁者以木架水上可践渡水之处也孔子从山梁间遇见山梁闲有此雌雉也时哉者言雉逍遥得时所也所以有叹者言人遭乱世翔集不得其所是失时矣而不如山梁闲之雉十步一啄百步一饮是得其时故叹之也独云雌者因所见而言也云子路供之者子路不达孔子时哉时哉之叹而谓叹雌雉是时月之味故驰逐驱拍遂得雌雉煮熟而进以供养孔子故云子路供之也云三嗅而作者嗅谓鼻歆翕其气也作起也子路不达孔子意而供此熟雉乖孔子本心孔子若直尔不食则恐子路生怨若遂而食之则又乖我本心故先三嗅气而后乃起亦如得食不食之闲也顾欢云夫栖迟一丘雉之道适也不以刚武伤性雌之徳也故于翔集之下继以斯叹而仲由之献偶与叹不谐若即飨之则事与情反若弃而弗御则似由也有失故三嗅而起则心事双合虞氏赞曰色斯举矣翔而后集此以人事喻于雉也雉之为物精儆难狎譬人在乱世去危就安当如雉也曰山梁雌雉时哉以此解上义也时者是也供犹设也言子路见雉在山梁因设食物以张之雉性明儆知其非常三嗅而作去不食其供也止言雌者记子路所见也】











　　论语集解义疏巻五
　　钦定四库全书
　　论语集解义疏卷六　　　魏　何晏　集解
　　梁　皇侃　义疏
　　论语先进第十一疏【先进者此篇明弟子进受业者先后也所以次前者既还敎乡党则进受业者宜有先后故先进次乡党也】
　　子曰先进于礼乐野人也后进于礼乐君子也注先进后进谓士先后辈也礼乐因世损益后进与礼乐俱得时之中斯君子矣先进有古风斯野人也如用之则吾从先进注苞氏曰将移风易俗归之纯素先进犹近古风故从之疏【子曰至先进　云先进云云者此孔子将欲还淳反素重古贱今故称礼乐有君子野人之异也先进后进者谓先后辈人也先辈谓五帝以上也后辈谓三王以还也进于礼乐者谓其时辈人进行于礼乐者也野人质朴之称也君子防时之目也孔子言以今人文观古古质而今文文则能随时之中此故为当世之君子也质则朴素而违俗是故为当世之野人也云如用云云者如犹若也若比方先后二时而用为教则我从先进者也所以然者古为纯素故可从式　注先进至人也　云先进云云者时淳则礼乐损时浇则礼乐益若以益观损损则为野人若以损行益益则为君子也云后进云云者此谓以益行益俱得时中故谓为君子也云先进云云者以今观昔则有古风以古比今故为野人　注苞氏曰至从之　先进比三王乃为古比结绳则为今故云近古也】
　　子曰从我于陈蔡者皆不及门者也注郑曰言弟子之从我而厄于陈蔡者皆不反仕进之门而失其所也疏【子曰至者也　孔子言时世乱离非唯我道不行只我门徒虽从我在陈蔡者亦失于时不复及仕进门也张凴曰道之不行命也唯圣人安时而处从故不期于通塞然从我于陈蔡者何能不以穷逹为心耶故感于天地将闻君子道消而恨二三子不及开泰之门也】
　　徳行颜渊闵子骞冉伯牛仲弓言语宰我子贡政事冉有季路文学子游子夏疏【徳行至子夏　此章初无子曰者是记者所书竝从孔子印可而録在论中也云徳行云云者孔子门徒三千而唯有此以下十人名为四科四科者徳行也言语也政事也文学也徳行为人生之本故为第一以冠初也而顔闵及二冉合其名矣王弼曰此四科者各举其才长也顔渊徳行之俊尤兼之矣范甯曰徳行谓百行之美也四子俱虽在徳行之目而顔子为其冠云言语宰我子贡者第二科也宰我及端木二人合其目也范甯曰言语谓宾主相对之辞也云政事冉有季路者第三科也冉仲二人合其目也范甯曰政事谓治国之政也云文学子游子夏者第四科也言偃及卜商二人合其目也范甯曰文学谓善先王典文王弼曰弟】【子才不徒十盖举其美者以表业分名其余则各以所长从四科之品也侃案四科次第立徳行为首乃为可解而言语为次者言】【语君子枢机为徳行之急故次徳行也而政事是人事之别比言语为缓故次言语也文学指博学古文故比三事为泰故最后也】子曰囘也非助我者也于吾言无所不说注孔安国曰助犹益也言囘闻言即解无可发起增益于己也疏【子曰至不说　圣人为教须贤啓发游参之徒闻言辄问是助益于我以增晓导而顔渊嘿识闻言说解不尝口谘于我敎化无益故云非助我者于吾言无所不说也孙绰曰所以每说吾言理自同耳非为助我也言此欲以晓众且明理也】
　　子曰孝哉闵子骞人不闲于其父母昆弟之言注陈群曰言闵子骞为人上事父母下顺兄弟动静尽善故人不得有非闲之言也疏【子曰呈之言　闲犹非也昆兄也谓兄为昆昆明也尊而言之也言子骞至孝事父母兄弟尽于美善故凡人物论无有非闲之言于子骞者也故顔延之云言之无闲谓尽美也】
　　南容三复白圭注孔安国曰诗云白圭之玷尚可磨也斯言之玷不可为也南容读诗至此三反覆之是其心慎言也孔子以其兄之子妻之疏【南容至妻之　云南容三复白圭者复犹反也诗云白圭之玷尚可磨也斯言之玷不可为也是白玉有玷缺尚可磨治令其全好若人言忽有瑕玷则驷马不及故云不可为也南容慎言语读诗至白圭之句乃三过反覆修翫无己之意也云孔子云云者重明南容蒙孔子之姻其善非一故更记之也苞述云南容深味白圭拟志无玷岂与缧绁非罪同其流致犹夫子之情实深天属崇义教必自亲始观二女攸归见夫子之让心也侃已有释在公冶长篇中也】季康子问弟子孰为好学孔子对曰有顔囘者好学不幸短命死矣今也则亡未闻好学者疏【季康子至学者孙绰曰不应生而生为幸不应死而死曰不幸侃谓此与哀公问同而荅异者旧有二通一云缘哀公有迁怒贰过之事故孔子因荅以箴之也康子无此事故不烦言也又一云哀公是君之尊故须具荅而康子是臣为卑故略以相酬也故江熙曰此与哀公问同哀公虽无以赏要以极对至于康子则可量其所及而答也】
　　顔渊死顔路请子之车以为之椁注孔安国曰顔路顔渊之父也家贫故欲请孔子之车卖以作椁子曰才不才亦各言其子也鲤也死有棺而无椁吾不可徒行以为之椁以吾从大夫之后吾以不可徒行注孔安国曰鲤孔子之子伯鱼也孔子时为大夫故言吾从大夫之后不可以徒行是谦之辞也疏【顔渊死至徒行　云顔渊死云云者顔路顔渊父也渊家贫死无椁故其父就孔子请车卖以营椁也缪协曰顔路之家贫无以备礼而顔渊之徳羙称于圣师丧予之感痛之愈深二三子之徒将厚其礼路卒情而行恐有未允而未审制义之轻重故托请车以求圣敎也云子曰云云者孔子将不以车与之故先说此以柜之才谓顔渊也不才谓鲤也言才与不才诚当有异若各本天属于其父则同是其子也云鲤也云云者旣天属各深昔我子死我自有车尚不卖之营椁今汝子死宁欲请我之车耶缪恊曰子虽才不可贫求备虽不才而丰俭亦各有礼制之由父故鲤死也而无椁也云吾不云云者又解所以不为鲤作椁之由也徒犹歩也言我不卖车而歩行为子作椁也云以吾云云者又解不歩行之意也言大夫位爵已尊不可歩行故也然实为大夫而云从大夫后者孔子谦也犹今人为府国官而云在府末国末也江熙曰不可徒行距之辞也可则与故仍脱左骖赙旧馆人不可则距故不许路请也鲤也无椁将以之且塞厚葬也】
　　顔渊死子曰噫注苞氏曰噫痛伤之声也天丧予天丧予注天丧予者若丧已再言之者痛惜之甚也疏【顔渊死至丧予云顔渊死子曰噫者噫痛伤之声也渊死遣使报孔子孔子伤痛之故云噫也云天丧予者丧犹亡也予我】
　　【也夫圣人出世必须贤辅如天将降雨必先山泽出云渊未死则孔道犹可冀纵不为君则亦得　为敎化今渊旣死是孔道亦亡故云天丧我也刘歆曰顔是亚圣人之偶然则顔孔自然之对物一气之别形妙所以藏寄旣道防所由赞明敛顔渊死则夫子体缺故曰天丧予噫谅卒实之情非过痛之辞将求圣贤之域宜自此觉之也缪播曰夫投竿测深安知江海之有悬也何者俱不究其极也是以西河之人疑子夏为夫子武叔贤子贡于仲尼斯非其类耶顔囘尽形形外者神故知孔子理在囘知渊亦唯孔子也】
　　顔渊死子哭之恸注马融曰恸哀过也从者曰子恸矣子曰有恸乎注孔安国曰不自知己之悲哀过也非夫人之为恸而谁为恸疏【顔渊死至为恸　云顔渊死子哭之恸者谓顔渊死孔子往顔家哭之也恸谓哀甚也旣如丧已所以恸也郭象曰人哭亦哭人恸亦恸盖无情者与物化也缪恊曰圣人体无哀乐而能以哀乐为体不失过也云从者曰子恸矣者从者谓诸弟子也随孔子往顔渊家有见孔子哀甚故云子恸矣云子曰有恸乎者孔子不自知恸故问之有恸乎云非夫人之为恸而谁为恸者初旣不自知又向诸弟子明所以恸意也夫人指顔渊也言若不为顔渊哀恸而应为谁缺　恸事也】
　　顔渊死门人欲厚葬之子曰不可注礼贫富各有宜顔渊家贫而门人欲厚葬之故不听也门人厚葬之子曰囘也视予犹父也予不得视犹子也非我也夫二三子也注马融曰言囘自有父父意欲听门人厚葬之我不得制止也非其厚葬故云尔也疏【顔渊死至子也　云顔渊死门人欲厚之者顔渊之门徒见师贫而已欲厚葬之也一云是孔子门人欲厚葬朋友也云子曰不可者孔子止门人之厚葬故云不可也王弼曰有财死则有礼无财则已焉旣而备礼则近厚葬矣故云孔子不听也云门人厚葬之者不从孔子言也范甯曰厚葬非礼故不许也门人欲厚葬何也缘囘父有厚葬之意故欲遂门人之深情也云子曰云云者囘事我在三如一故云视予犹父也我葬鲤无椁而不能止囘无椁是视回不得犹子也云非我也夫二三子也者言此贫而过礼厚葬非是我意也故是夫二三子意也二三子则顔路亦在其中也范甯曰言囘虽以父事我我不得以子遇囘虽曰师徙义轻天属今父欲厚葬岂得制止言厚葬非我之敎出乎门人之意耳此以抑门人而救世弊也　注非其厚葬　非犹鄙薄】
　　季路问事鬼神子曰未能事人焉能事鬼曰敢问死曰未知生焉知死注陈群曰鬼神及死事难明语之无益故不荅也疏【季路问至知死　云季路问事鬼神者外敎无三世之义见乎此句也周孔之敎唯説现在不明过去未来而子路此问事鬼神政言鬼神在幽冥之中其法云何也此是问过去也云子曰云云者孔子言人事易汝尚未能则何敢问幽冥之中乎故云焉能事鬼云曰敢问死者此又问当来之事也言问今日以后死事复云何也云曰未知生焉知死者亦不荅之也言汝尚未知即见生之事难明又焉能豫问知死没也顾欢曰夫从生可以善死尽人可以应神虽幽显路殊而诚恒一苟未能此问之无益何处问彼耶】闵子骞侍侧訚訚如也子路行行如也冉有子贡侃侃如也子乐注郑曰乐各尽其性也行行刚强之貌也曰若由也不得其死然注孔安国曰不得以寿终也疏【闵子骞至死然　云闵子骞侍侧訚訚如也者卑者在尊者之侧曰侍此明子骞侍于孔子座侧也訚訚中正也子骞性中正也云子路行行如也者亦侍孔子座侧也行行刚强貌也子路性刚强也云冉有子贡侃侃如也者此二人亦侍侧也侃侃和乐也二子竝和乐也云子乐者孔子见四子之各极其性无所隐情故我亦懽乐也云曰若由也不得其死然者孔子见子路独刚强故发此言也由子路名也不得其死然谓必不得夀终也后果死卫乱也袁氏曰道直时邪自然速祸也】
　　鲁人为长府闵子骞曰仍旧贯如之何何必改作注郑曰长府藏名也藏财货曰府仍因也贯事也因旧事则可何乃复更改作也子曰夫人不言言必有中注王肃曰言必有中善其不欲劳民更改作也疏【鲁人至有中　云鲁人为长府者鲁人鲁君臣为政者为作也长府藏名也鲁人为政更造作长府也云闵子骞曰云云者子骞讥鲁人也仍因也贯事也言为政之道因旧事自是如之何何必须臾有所改作耶如之何犹奈何也云子曰云云者夫人指子骞也言子骞性少言语言语必中于事理也　注藏财货曰府　财货钱帛也藏钱帛曰府藏兵甲曰库也】
　　子曰由之鼓瑟奚为于丘之门注马融曰言子路鼓瑟不合雅颂也门人不敬子路子曰由也升堂矣未入于室也注马融曰升我堂矣未入室耳门人不解谓孔子言为贱子路故复解之也疏【子曰至室也　云子曰云云者子路性刚其鼓琴瑟亦有壮气孔子知其必不得以寿终故毎抑之汝鼓瑟得在于我门我门文雅非用武之处也故自称名以抑之也奚何也侃谓此门非谓孔子所住之门故是圣徳深奥之门也故子贡答武叔曰得其门者或寡也云门人不敬子路者门人见孔子讥瑟便不复敬子路也云子曰云云者孔子见门人不敬子路故又为解之也古人当屋栜下隔断为　户之外曰堂户之内曰室孔子言子路为弟子才徳已大虽未亲入我室亦已登升我堂未易可轻慢也若近而言之旣以屋之堂室为喻若推而广之亦谓圣人妙处为室麤处为堂故子路得堂顔子入室故下章説善人云亦不入于室是也所以此前言入于门而门人不敬为其不敬故引之于堂也　注马融曰至解之也　孔子讥瑟本非谓子路可轻政在于行耳而门人不逹斯意承而慢之孔子解説之也】
　　子贡问曰师与商也孰贤乎子曰师也过商也不及注孔安国曰言俱不得中也曰然则师愈与子曰过犹不及也注愈犹胜也疏【子贡问至及也　云子贡问云云者师子张商子夏也孰谁也子贡问孔子欲辨师商谁为贤胜也云子曰师也过者过谓子张性繁冗为事好在僻过而不止也云商也不及者言子夏性疎阔行事好不及而止也云曰然则师愈与者愈胜也子贡又问若师为事好过好过则为胜耶云子曰过犹不及者答言旣俱不得中则过与不及无异也故云过犹不及也江熙云圣人动为物轨人之胜否未易轻言两旣俱未得中是不明其优劣以贻于来者也】
　　季氏富于周公注孔安国曰周公天子之宰卿士也而求也为之聚敛而附益也注孔安国曰冉求为季氏宰为之急赋税也子曰非吾徒也小子鸣鼓攻之可也注郑曰小子门人也鸣鼓声其罪以责也疏【季氏至可也　云季氏富于周公者季氏鲁臣也周公天子臣食采于周爵为公故谓为周公也盖周公旦之后也天子之臣地广禄大故周公宜富诸侯之臣地狭禄小季氏宜贫而今僭滥遂胜天子臣故云季氏富于周公也云而求也云云者求冉求也季氏已富而求时仕季氏为季氏邑宰又助敛聚急赋税以附益季氏之富也云子曰非吾徒也者徒门徒也孔子言冉求昔虽是我门徒而我门徒皆尚仁义今冉求遂为季氏急聚敛则非复吾门徒也故礼云孟献子曰百乘之家不畜聚敛之臣与其畜聚敛之臣寜有盗臣言盗臣乃伤财而聚敛之臣则伤仁义伤财不如伤仁义云小子云云者小子门徒诸弟子也政治也求旣为季氏聚敛故孔子先云非复我门徒又使诸弟子鸣鼓治之也所以鸣鼓者若直尔而治不言其过则闻之者局故鸣鼓而且言之则闻者众也缪协云季氏不能纳谏故求也莫得匡救匡救不存其义屈故曰非吾徒也致讥于求所以深疾季氏子然问明其义也　注孔安国曰至士也　天子之宰卽谓冢宰也冢宰是有事之职故云卿士也　注孔安国曰至税也　急赋税谓敛民下财帛也】
　　柴也愚注弟子高柴也字子羔愚愚直之愚也参也鲁注孔安国曰鲁钝也防子迟钝也师也僻注马融曰子张才过人失在邪僻文过也由也喭注郑曰子路之行失于吸喭也子曰囘也其庶乎屡空赐不受命而货殖焉忆则屡中注言囘庶几圣道虽数空匮而乐在其中矣赐不受敎命唯财货是殖忆度是非盖羙囘所以励赐也一曰屡犹毎也空犹虚中也以圣人之善道敎数子之庶几犹不至于知道者各内有此害其于庶几每能虚中者唯囘懐道深远不虚心不能知道子贡无数子病然亦不知道者虽不穷理而幸中虽非天命而偶富亦所以不虚心也疏【柴也至屡中　云柴也愚者此以下评数子各有累也柴弟子也其累在于愚也王弼云愚好仁过也云参也鲁者参曾参也鲁迟钝也言曾子性迟钝也王弼云鲁质胜文也云师也僻者师子张也子张好文其过故云僻也王弼云僻饰过差也云由也喭者由子路也子路性刚失在□喭也王弼云喭刚猛也云子曰回也其庶乎屡空者记者上列四子病重于先自此以下引孔子更举顔子精能于后解此义者凡有二通一云庶庶几也屡毎也空穷匮也顔子庶慕于几故遗忽财利所以家毎空贫而箪瓢陋巷也故王弼云庶几慕圣忽忘财业而数空匮也又一通云空犹虚也言圣人体寂而心恒虚无累故几动卽见而贤人不能体无故不见几但庶几慕圣而心或时而虚故曰屡空其虚非一故屡名生焉故顔特进云空非回所体故庶而数得故顾欢云夫无欲于无欲者圣人之常也有欲于无欲者圣人之分也二欲同无故全空以目圣一有一无故每虚以称贤贤人自有观之则无欲于有欲自无观之则有欲于无欲虚而未尽非屡如何大史叔明申之云顔子上贤体具而微则精也故无进退之事就义上以立屡名按其遗仁义忘礼乐堕支体黜聪明坐忘大通此忘有之义也忘有顿尽非空如何若以圣人验之圣人忘忘大贤不能忘忘不能忘忘心复为未尽一未一空故屡名生也焉云赐不受命而货殖焉者此孔子又评子贡累也亦有二通一云不受命者谓子贡性动不能信天任命是不受命也而货殖者财物曰货种艺曰殖子贡家富不能清素所以为恶也又一通云殷仲堪云不受矫君命江熙云赐不荣浊世之禄亦几庶道者也虽然有货殖之业恬愉不足所以不敢望回耳亦曰不受命者谓子贡不受孔子教命故云不受命也云忆则屡中者此亦有二通一云忆谓心忆度事宜也言子贡性好忆度是非而屡幸中亦是失也故君子不忆不信也又一通云虽不虚心如顔而忆度事理必亦能屡中也故左传邾隠公朝鲁执玉高其容仰鲁定公受玉卑其容俯子贡曰以礼观之二君皆有死亡君为主其先亡乎是嵗定公卒仲尼曰赐不幸而言中是使赐多言者也此忆中之类也王弼曰命爵命也忆忆度也子贡虽不受爵命而能富虽不穷理而幸中盖不逮顔之庶几轻四子所病故称子曰以异之也　注言回至心也　云言回云云励赐也者此注与前通并防云一曰屡犹毎也空犹虚中也者此以下并是后解也中犹心也谓虚心也礼曰虚中以治之云以圣人之善道者谓孔子也云教数子定庶几者柴参之属也并被孔子教于庶几之事也云犹不云云此害者道谓庶几之道也縁其各有愚鲁僻喭之害故不能至知庶几之事云其于云云深逺者唯回一人能怀道深逺故庶几虚心云不虚心不能知道者更明所以须虚心之义也庶几之道深逺也欲知庶几者虚心乃知其道也云子贡无数子病者无愚鲁僻喭之病也云然亦不知道者既无病应能庶防何亦不能乎云虽不穷理而幸中者解其不知之由也申先解忆则屡中也言子贡不能虚心心好忆度虽不能穷理如顔而有时幸中幸中故不能知大道也云虽非天命而偶富者此释不受命而货殖焉也虽非天命者谓虽非受当时天子之命也偶富者谓家自偶富非禄位所得也然虽非时禄而富之亦非清虚之士故亦不知大道云亦所以不虚心也者忆事幸中及家富荣心所以并不虚心也】
　　子张问善人之道子曰不践迹亦不入于室注孔安国曰践循也言善人不但循追旧迹而已亦多少能创业然亦不能入于圣人之奥室也子曰论笃是与君子者乎色庄者乎注论笃者谓口无择言君子者谓身无鄙行也色庄者不恶而严以逺小人者也言此三者皆可以为善人也疏【子张问至者乎　云子张问善人之道者此问善人非圣人也问其道云何而可谓为善人也云子曰不践迹者答善人之法也践循也迹旧迹也言善人之道亦当别宜创建善事不得唯依循前人旧迹而已云亦不入于室者又虽有创立而未必使能入圣人奥室也能入室者顔子而已云子曰云云者此亦答善人之道也当是异时之问故更称子曰俱是答善故共在一章也笃厚也言善人有所论説必出笃厚谨敬之辞也故云论笃是与也又能行君子之行故云君子者乎又须顔色庄严故云色庄者乎　注孔安国曰至室也　创业谓创仁义之业也圣人之奥室即前云子路升堂矣未入于室是也　注论笃至人也　云论笃者谓口无择言者择者除麤取好之谓也论笃是言语并善故复无可择之言也云君子者云云者所行皆善故无鄙恶也然此注亦与上互也云色庄者云云者威而不猛是也云言此云云者三者言行色也云必备三皆可为善人明若能有一则亦可为善人不必备三也殷仲堪云夫善者淳穆之性体之自然虽不拟步往迹不能入闚奥室论笃质正有君子之一致焉】
　　子路问闻斯行诸注苞氏曰赈穷救乏之事也子曰有父兄在如之何其闻斯行之也注孔安国曰当白父兄不可得自专也冉有问闻斯行诸子曰闻斯行之公西华曰由也问闻斯行诸子曰有父兄在求也问闻斯行诸子曰闻斯行之赤也惑敢问注孔安国曰惑其问同而答异也子曰求也退故进之由也兼人故退之注郑曰言冉有性谦退子路务在胜尚人各因其人之失而正之疏【子路问至退之　云子路问闻斯行诸者斯此也此此于赈穷救乏之事诸之也子路问孔子若闻有周穷救乏事便得行之不乎云子曰有父兄在者人子无私假与故若有事必先启告父兄也云如之何其闻斯行之者既由父兄故已如何闻而行乎言不可也云冉有问闻斯行诸者与子路问同也云子曰闻斯行之者此答异也言闻而即行之也云公西华云云者公西华疑二人问同而答异故先领二人之问答也此领子路问答也云求也云云者此领冉有之问答也求冉有名也云赤也惑者惑疑惑也二人问同而孔子答异故已生疑惑赤公西华名也云敢问者敢果敢也既惑其深故果敢而问之云子曰求也退故进之者答所以答异义也言冉求谦退故引之令进所以不云先白父兄也云由也兼人故退之者言子路性行行兼人好在率尔故抑退之必令白父兄也或问曰礼若必谘父兄则子路非抑若必不谘则冉求非引今夫子云进退请问其防或答曰夫赈施之理事有大小大者车马小或一飡若其大者必谘小可专行而由施无大小悉并不谘求大小悉谘今故抑由之不谘欲令其并谘引冉之必谘令其并不谘也但子路性进虽抑而不患其退冉求性退虽引不嫌其过也】
　　子畏于匡顔渊后注孔安国曰言与孔子相失故在后也子曰吾以汝为死矣曰子在回何敢死注苞氏曰言夫子在已无所敢死也疏【子畏至敢死　云子畏于匡顔渊后者犹是前被匡人误围时顔渊与孔子俱为匡围孔子先得出还至家而顔渊后乃得出还至也云子曰吾以汝为死矣者渊后至而孔子云汝不还我言汝当死于匡难中云曰子在回何敢死者顔渊之答其有以也夫圣贤影响如天降时雨山泽必先为出云孔子既在世则顔回理不得死死则孔道便絶故渊死而孔云天丧子也庾翼云顔子未能尽穷理之妙妙有不尽则不可以涉险津理有未穷则不可以冒屯路故贤不遭圣运否则必隠圣不值贤微言不显是以夫子因畏匡而发问顔子体其防而仰酬称入室为指南启门徒以出处岂非圣贤之诚言互相与为起予者也李充云圣无虚虑之悔贤无失理之患而斯言何兴乎将以世道交丧利义相蒙或殉名以轻死或昧利以苟生苟生非存理轻死非明节故发顔子之死对以定死生之命也　注孔安国曰至后也　于围中相失也】
　　季子然问仲由冉求可谓大臣与注孔安国曰季子然季氏之子弟也自多得臣此二子故问之也子曰吾以子为异之问曽由与求之问注孔安国曰谓子问异事耳则此二人之问安足为大臣乎所谓大臣者以道事君不可则止今由与求也可谓具臣矣注孔安国曰言备臣数而已也曰然则从之者与注孔安国曰问为臣皆当从君所欲耶子曰弑父与君亦不从也注孔安国曰二子虽从其主亦不与为大逆也疏【季子然问至从也　云季子然问云云者季子然季氏家之子弟也时仲由冉求仕季氏家季子然自夸己家能得此二贤为臣故问孔子以谓此二人可谓大臣不也云子曰云云者此因答而拒之也子指子然也言子今所问是异事也所以是异事之问者由求非大臣而汝云可谓大臣故谓汝为异事之问也云曽由与求之问者此是举异问也曽犹则也言汝问所以是异者则问由与求是异问也云所谓云云者此明大臣之事也以道事君谓君有恶名必谏也不可则止谓三諌不从则越境而去者也云今由云云者言今由求二人亦不谏谏若不从则亦不去不可名此为大臣乃可名为备具之臣而已也云曰然则从之者与者子然闻孔子云二人不为大臣故更云既不以道及不可则不止若如此者其君有恶事则二人皆从君为之不乎云子曰云云者答言虽不谏不止若君有弑上之事则二人亦所不从也孙绰云二子者皆政事之良也而不出具臣之流所免者唯弑之事其罪亦岂少哉夫抑扬之教不由乎理将以深激子然以重季氏之责也缪恊称中正曰所以假言二子之不能尽諌者以説季氏虽知贵其人而不能敬其言也　注孔安国曰至问之也　自多犹言己有豪势能得臣此二人为多也　注孔安国曰谓子问异事耳　谓汝所问为异事之问也】
　　子路使子羔为费宰子曰贼夫人之子注苞氏曰子羔学未熟习而使为政所以贼害人也子路曰有民人焉有社稷焉何必读书然后为学注孔安国曰言治民事神于是而习亦学也子曰是故恶夫佞者注孔安国曰疾其以口给应遂已非而不知穷者也疏【子路至佞者云子路使子羔为费宰者费季氏采邑也季氏邑宰叛而子路欲使子羔为季氏邑宰也云子曰贼夫人之子者贼犹害也夫人之子指子羔也孔子言子羔习学未习熟若使其为政则必乖僻乖僻则为罪累所及故云贼夫人之子也张凭云季氏不臣由不能正而使子羔为其邑宰直道而事人焉往不致弊枉道而事人不亦贼夫人之子乎云子路曰云云者子路云既邑有民人社稷今为其宰则是习治民事神此即是学亦何必在于读书然后方谓为学乎云子曰云云者孔子以此语骂子路也佞口才也我言子羔学未习熟所以不欲使之为政而汝仍云有民神亦是学何必读书此是佞辨之辞故古人所以恶之也缪恊云子路以子羔为学艺可仕矣而孔子犹曰不可者欲令愈精愈究也而子时有以佞才惑世窃位要名交不以道仕不由学以之宰牧徒有民人社稷比之子羔则长短相形子路举兹以对者所以深疾当时非美之也夫子善其来防故曰是故恶夫佞者此乃斥时岂讥由乎】
　　子路曾晳注孔安国曰曾晳曾参父也名防也冉有公西华侍坐子曰以吾一日长乎尔无吾以也注孔安国曰言我问汝汝无以我长故难对也居则曰不吾知也注孔安国曰汝常居云人不知己也如或知尔则何以哉注孔安国曰如有用汝者则何以为治乎子路卒尔而对注卒尔先三人对也曰千乗之国摄乎大国之闲加之以师旅因之以饥馑注苞氏曰摄摄迫乎大国之闲也由也为之比及三年可使有勇且知方也注方义方也夫子哂之注马融曰哂笑也求尔何如对曰方六七十如五六十注求性谦退言欲得方六七十如五六十里小国治之而已也求也为之比及三年可使足民也如其礼乐以俟君子注孔安国曰求自云能足民而己谓衣食足也若礼乐之化当以待君子谦之辞也赤尔何如对曰非曰能之愿学焉宗庙之事如防同端章甫愿为小相焉注郑曰我非自言能也愿学为之宗庙之事谓祭祀也诸侯时见曰防殷见曰同端端也衣端冠章甫诸侯日视朝服也小相谓相君礼者防尔何如鼓瑟希注孔安国曰思所以对故其音希也铿尔舍瑟而作对曰异乎三子者之撰注孔安国曰置瑟起对也撰具也为政之具也铿尔者投瑟之声也子曰何伤乎亦各言其志也注孔安国曰各言己志于义无伤之曰暮春者春服既成得冠者五六人童子六七人浴乎沂风乎舞雩咏而归注苞氏曰暮春者季春三月也春服既成者衣单袷之时也我欲得冠者五六人童子六七人浴于沂水之上风凉于舞雩之下歌咏先王之道归夫子之门也夫子喟然叹曰吾与防也注周生烈曰善点之独知时也三子者出曾晳后曾晳曰夫三子者之言何如子曰亦各言其志也已矣曰吾子何哂由也子曰为国以礼其言不让是故哂之注苞氏曰为国以礼礼道贵让子路言不让故笑之也唯求则非邦也与安见方六七十如五六十而非邦也者唯赤则非邦也与宗庙防同非诸侯如之何注孔安国曰明皆诸侯之事与子路同徒笑子路不让也赤也为之小相孰能为之大相注孔安国曰赤谦言小相耳孰能为大相者也疏【子路至大相　云子路云云者此四弟子侍孔子坐也云子曰云云者孔子将欲令四子言志故先说此言以劝引之也尔汝也言吾今一日年齿长大于汝耳汝等无以言吾年长而不敢言已志也云居则曰不吾知也者居谓弟子常居时也吾弟子自谓也言汝等常居之日则皆自云无知吾者也云如或云云者言汝或有人欲知用汝等汝等则志各欲何为治哉云子路卒尔而对者礼侍坐于君子君子问更端则起而对及宜顾望而对而子路不起又不顾望故云卒尔对也卒尔谓无礼仪也云曰千乘之国摄乎大国之闲者此子路言志也千乘大国也摄迫也大国又大于千乘者也言己愿得治于大国而此大国又有迫近他大国之闲所谓他大国挟己国于中也云加之以师旅者言他大国以师旅兵刃加陵于己所治之国也云因之以饥馑者乏谷为饥乏菜为馑言已国既被四方大国兵陵又自国中因大荒饿也云由也为之者为犹治也言己国以为他兵所加又荒饥日久由愿得此国治之云比及云云者比至也言由治此国于三年而使民人皆勇健又皆知识义方也云夫子哂之者哂笑也孔子闻子路之言而笑之也云求尔何如者哂由既竟而余三人无言故孔子又问冉求汝志何如也云对曰方六七十者求荅言志也言愿得国地方六七十里者而已治之也云如五六十者意又自嫌向所言方六七十为大故又退言如方五六十里者也一云愿六七十者如五六十大者已欲得其小也云求也云云者言己愿治此小国若至三年则能使民人足也云如其礼乐以俟君子者又谦也言已乃能足民而已若教民之礼乐则己所不能故请俟君子为之也云赤尔何如者求荅已竟故更问公西华也云对曰云云者赤荅也非曰犹非谓也荅曰己非谓自能愿从此而后学为之也云宗庙之事如防同者此以下并言愿所学之事也宗庙之事谓人君祭祀之事如防同诸侯有防同之事时也云端章甫愿为小相焉者端端之服也章甫谓章甫之冠也言愿君有祭祀及防司之事而已端服章甫之冠也为小相相君之礼云点尔何如者赤荅既竟又问曽晳也云鼓瑟希者鼓犹弹也希疎也点政弹瑟既得孔子之问将思所以对之言故弹瑟手迟而声希也云铿尔舍瑟而作者铿投瑟声也舍投也作起也点思所对之辞将欲仰荅故投瑟而起对也起对者礼也点独云起则求赤起可知也云对曰云云者撰具也防起而对云已所志者异于路求赤三子之志所具也所具即千乘之国等是也云子曰云云者孔子闻点志异故云人性所志各异亦何伤乎汝但当言之云曰暮春者春服既成者此防言志也暮春谓建辰夏之三月也年有四时时有三月初月为孟次者为仲后者为季季春是三月也不云季春而云暮春者近月末也月末其时已暖也春服成者天时暖而衣服单袷者成也云得冠者五六人者已加冠成人者也五六者趣举其数也云童子六七人者童子未冠之称也又有未冠者六七人也或云冠者五六五六三十人也童子六七六七四十二人也四十二就三十合为七十二人也孔门升堂者七十二人也云浴乎沂者沂水名也暮春者既暖故与诸朋友相随往沂水而浴也云风乎舞雩者风风凉也舞雩请雨之坛处也请雨祭谓之雩雩吁也民不得雨故吁嗟也祭而巫舞故谓为舞雩也沂水之上有请雨之坛坛上有树木故入沂浴出登坛庇于树下逐风凉也故王弼云沂水近孔子宅舞雩坛在其上坛有树木游者托焉也云咏而归者浴竟凉罢日光既稍晚于是朋友咏歌先王之道归还孔子之门也云夫子喟然叹曰吾与点也者孔子闻点之愿是以喟然而叹也既叹而云吾与点也言我志与防同也所以与同者当时道消世乱驰竞者众故诸弟子皆以仕进为心唯防独识时变故与之也故李充云善其能乐道知时逍遥游咏之至也夫人各有能性各有尚鲜能舍其所长而为其所短彼三子者之云诚可各言其志矣然此诸贤既已渐染风流飡服道化亲仰圣师诲之无倦先生之门岂执政之所先乎呜呼遽不能一忘鄙愿而暂同于雅好哉谅知情从中来不可假已唯曽生超然独对扬徳音起予风仪其辞精而逺其指高而适亹亹乎固盛徳之所同也三子之谈于兹陋矣云三子者出者子路求赤三人见孔子与点故已并先出去也云曽晳后者在后未去云曽晳曰云云者晳既留后故问孔子也言向者三子所言者其理如何也云子曰云云者孔子答言三子之言虽各不同然亦各是其心所志也云曰吾子何哂由也者防呼孔子为吾子也防又云若各亲是言志则孔子何独笑子路也乎故云何也云子曰云云者答笑子路之所由也言我笑子路非笑其志也政是笑其卒尔不让故耳夫为国者必应须礼让而子路既愿治国而卒尔其言无所谦让故笑之耳云唯求云云者孔子更证我笑非笑子路之志也若笑子路有为国之志则冉求亦是志扵为国吾何独不笑耶既不笑求岂独笑子路乎故曰唯求非邦也与言是邦也安见方六七十如五六十非邦也者亦云是邦也云唯赤云云者又引赤证我不笑子路志也赤云宗庙防同防同即是诸侯之事岂曰非邦而我何独不笑乎又明笑非笑志也云赤也云云者又因不许赤谦也言赤之才徳云自愿为小相若以赤为小谁堪大者乎赤又是有明已不笑之故因美之也　注马融曰哂笑也　齿本曰哂大笑口开则哂见故谓哂为笑者也　注郑曰至礼者　云宗庙之事谓祭祀者四时及禘袷皆是也云诸侯时见曰防殷见曰同者周礼六服各随服而来是正朝有数也而时见曰防此无常期诸侯有不庭服者王将有征讨之事则因朝竟王命为坛于国外合诸侯而发禁亦随其方若东方不服则命与东方诸侯共征之此是时见曰防也又王十二年一巡狩若王有事故则六服诸侯并来京师朝王受法此是殷覜曰同也而郑注云殷覜曰同者周礼又有时聘曰问殷覜曰视并是诸侯遣臣来京师也王有事故诸侯不得自来而遣臣来聘王此亦无定时是时聘曰问也又元年六服唯侯服独来朝京师人少故诸侯并遣臣来京师视王是殷覜曰视也郑云殷见曰同者广覜见之言通也云端端云云者章甫殷冠也然周家诸侯日视朝之服服缁布衣素积裳冠委貌此云端日视朝者容是周末礼乱者也云小相谓相君礼者者宗庙及防同皆是君事而已愿相之耳　注孔安国曰至让也　徒犹党辈也言求等所言皆是诸侯事与子路犹是一党辈耳笑者本是笑其不让也】论语顔渊第十二疏【顔渊孔子弟子也又为门徒之冠者也所以次前者进业之冠莫过顔渊故顔渊次先进也】
　　顔渊问仁子曰尅已复礼为仁疏马融曰尅己约身也孔安国曰复反也身能反礼则为仁矣一日尅己复礼天下归仁焉注马融曰一日犹见归况终身乎为仁由己而由人乎哉注孔安国曰行善在己不在人者也顔渊曰请问其目注苞氏曰知其必有条目故请问之也子曰非礼勿视非礼勿听非礼勿言非礼勿动注郑曰此四者尅己复礼之目也顔渊曰回虽不敏请事斯语矣注王肃曰敬事此语必行之疏【顔渊问至语矣　云顔渊问仁者问孔子为仁之道也云子曰云云者尅犹约也复犹反也言若能自约俭己身返反于礼中则为仁也于时为奢泰过礼故云礼也一云身能使礼反返身中则为仁也范云克责也复礼谓责克己失礼也非仁者则不能责己复礼故能自责己复礼则为仁矣云一日云云者更解克己复礼所以为仁之义也言人君若能一日克己复礼则天下之民咸归于仁君也范云乱世之主不能一日克己故言一日也云为仁云云者行仁一日而民见归所以是由己不由他人也范云言为仁在我岂俟彼为仁耶云顔渊曰请问其目者渊又请求克己复礼之条目也云子曰云云者此举复礼之目也既每事用礼所以是复礼也云顔渊曰云云者回闻条目而敬受之也敏逹也斯此也言回虽不逹仁礼之理而请敬事此语事犹用也】
　　仲弓问仁子曰出门如见大宾使民如承大祭注孔安国曰为仁之道莫尚乎敬也己所不欲勿施于人在邦无怨在家无怨注苞氏曰在邦为诸侯也在家为卿大夫也仲弓曰雍虽不敏请事斯语矣疏【仲弓问至语矣云仲弓问仁者亦谘仁也云子曰云云者亦答仁道也言若行出门恒起恭敬如见大宾见大宾必起敬也又若使民力役亦恒用心敬之如承事大祭大祭祭郊庙也然范云大宾君臣嘉防也大祭国祭也仁者举动使民事如此也传称臼季言出门如宾承事如祭仁之则也云己所不欲勿施于人者恕己及物则为仁也先二事明敬后一事明恕恕敬二事乃为仁也云在邦无怨在家无怨者在邦为诸侯也在家为卿大夫也既出门及使民皆敬又恕己及物三事并足故为民人所怀无复相怨者也】
　　司马牛问仁子曰仁者其言也讱注孔安国曰讱难也牛宋人弟子司马犂也曰其言也讱斯谓之仁矣乎子曰为之难言之得无讱乎注孔安国曰行仁难言仁亦不得不难矣疏【司马牛问至讱乎　云司马牛问仁者司马牛是桓魋弟也亦问仁也云子曰仁者其言也讱者答之也讱难也古者言之不出恐行之不逮故仁者必不易出言故云其言也讱一云仁道既深不得轻说故言于人仁事必为难也王弼曰情发于言志浅则言疎思深则言讱也云曰其云云者牛又疑云言语之难便可谓此为仁乎一云不轻易言于仁事此便可谓为仁乎云子曰云云者又荅也为犹行也凡行事不易则言语岂得妄出而不难乎又一云行仁既难言仁岂得易故江熙云礼记云仁之为器重其为道逺举者莫能胜也行者莫能致也勉于仁者不亦难乎夫易言仁者不行之者也行仁然后知勉仁为难故不敢轻言也　注牛宋人弟子司马犂也　犂牛名也】
　　司马牛问君子子曰君子不忧不惧注孔安国曰牛兄桓魋将为乱牛自宋来学常忧惧故孔子解之曰不忧不惧斯谓之君子矣乎子曰内省不疚夫何忧何惧注苞氏曰疚病也内省无罪恶无所可忧惧也疏【司马牛问至何惧　云司马牛问君子者问行君子之道也云子曰云云者答也君子坦荡荡故不忧惧也云曰不云云者牛嫌君子之行不啻不忧惧而已故又谘之云子曰云云者内省谓反自视己心也疚病也言人生若外无罪恶内忖视己心无有病则何所忧惧乎　注孔安国曰至觧之　言牛常愁其兄之罪过及己故孔子释云君子不应忧惧者也】
　　司马牛忧曰人皆有兄弟我独亡注郑曰牛兄桓魋行恶死丧无日我独为无兄弟也子夏曰商闻之矣死生有命富贵在天君子敬而无失与人恭而有礼四海之内皆为兄弟也君子何患乎无兄弟也注苞氏曰君子疎恶而友贤九州之人皆可以礼亲也疏【司马牛忧至弟也　云司马牛忧者为其兄桓魋有罪故已恒忧也所以孔子前答云君子不忧也云曰人云云者此所忧之事也亡无也牛兄行恶必致残灭不旦则夕即今虽暂在与无何异故云我独亡也云子夏曰商闻之矣者商子夏名也闻牛之言故自称名而为牛解之也不敢言出已故云闻之云死生有命富贵在天者此是我所闻为说不须忧之事也言死生富贵皆禀天所得应至不可逆忧亦不至不可逆求故云有命在天也然同是天命而死生云命富贵云天者亦互之不可逃也死生于事为切故云命富贵比死生者为泰故云天天比命则天为缓也缪播云死生者所禀之性分富贵者所遇之通塞人能命飬之以福不能令所禀易分分不可易命也能脩道以待贾不能遭时必泰泰不可必天也天之为言自然之势运不为主人之贵贱也云君子敬而无失者死生富贵既理不易故当委之天命此处无忧而此句以下自可人事易为脩理也敬而无失是广爱众也君子自敬己身则与物无失者也云与人恭而有礼者此谓恭而亲仁也人犹仁也若彼有仁者当恭而礼之也云四海之内皆为兄弟也者疎恶者无失善者恭礼故四海九州皆可亲礼如兄弟也云君子何患乎无兄弟也者既逺近可亲故不须忧患于无兄弟也　注死防无日　无日犹无后余一日也　注苞氏曰至亲也　疎恶觧敬而无失友贤释与人恭而有礼也】
　　子张问明子曰浸润之谮肤受之愬不行焉可谓明也已矣注郑曰谮人之言如水之浸润以渐成人之祸也马融曰肤受之愬皮肤外语非其内实也浸润之谮肤受之愬不行焉可谓逺也已矣注马融曰无此二者非但为明其徳行高逺人莫能及之也疏【子张问至己矣　云子张问明者问人行何事而可谓之明乎云子曰浸润之谮者荅也浸润犹渐渍也谮谗谤也夫拙为谗者则人易觉巧为谗者日日渐渍也进谮当时使人受而不觉如水之浸润渐渍久久必湿也故谓能谗者为浸润之谮也云肤受之愬者肤者人肉皮上之薄绉也愬者相诉讼谗也拙相诉者亦易觉也若巧相诉害者亦日日积渐稍进为如人皮肤之受尘垢当时不觉久久方覩不净故谓能诉害人者为肤受之愬也云不行云云者言人若觉彼浸谮肤诉害使二事不行则可谓为有明也云浸润云云者又广荅也言若使二事不行非唯是明亦是高逺之徳也孙绰云问明而及逺者其有高防乎夫赖明察以胜谗犹火发灭之以水虽消灾有方亦已殆矣若逺而絶之则佞根抜鉴巧无迹而逺体黙全故知二辞虽同而后喻弥深微显之义其在兹乎顔延之云谮润不行虽由于明明见之深乃出于体逺体逺不对于情伪故功归于明见斥言其功故曰明极言其本故曰逺也　注郑曰至祸也　此巧谮者　马融曰至实也　巧愬者也如马意则谓内实之防可受若皮肤外语虚妄则谓为肤受也然马此注与郑不类也若曲曰使相类则当云皮肤外语非内实者即是肤愬积渐入于皮肤非内实也】
　　子贡问政子曰足食足兵令民信之矣子贡曰必不得已而去于斯三者何先曰去兵曰必不得已而去于斯二者何先曰去食自古皆有死民不信不立　孔安国曰死者古今常道也人皆有之治邦不可失信也疏【子贡问至不立　云子贡问政者问为政之法也云子曰云云者荅之也食为民本故先须足食也时浇复须防卫故次足兵也虽有食有兵若君无信则民众离背故必使民信之也云子贡曰云云者已止也子贡又谘云己奉知治国必须食兵信三事若假令被逼必使除三事之一而辞不得止则三事先去何者耶云曰去兵者荅也兵比二者为劣若事不获已则先可去兵也云曰必云云者子贡又问虽余食信二事若假令又被逼使去二事一则先去何者也云曰去食者孔子又荅云若复被逼去二中之一则先去食云自古云云者孔子既荅云去食又恐子贡致嫌故更此为解之也言人若不食乃必致死虽然自古迄今虽复食亦未有一人不死者是食与不食俱是有死也而自古迄今未有一国无信而国安立者今推其二事有死自古而有无信国立自古而无今寕从其有者故我云去食也故李充云朝闻道夕死孔子之所贵舍生取义孟轲之所尚自古有不亡之道而无有不死之人故有杀身非防已苟存非不亡己也】
　　棘子城曰君子质而已矣何以文为注郑曰旧说云棘子城卫大夫也子贡曰惜乎夫子之说君子也驷不及舌注郑曰惜乎夫子之说君子也过言一出驷马追之不及舌也文犹质也质犹文也虎豹之鞹犹犬羊之鞹也注孔安国曰皮去毛曰鞹虎豹与犬羊别者正以毛文异耳今使文质同者何以别虎豹与犬羊耶疏【棘子城曰至鞹也　云棘子城曰云云者棘子城云君子所行但备质朴而足何必用于文华乎云子贡曰云云者子贡闻子城之言而讥之也夫子谓呼子城为夫子也言汝所説君子用质不用文为过失之甚故云惜乎夫子之説君子云驷不及舌者此所惜之事也驷四马也古用四马共牵一车故呼四马为驷也人生过言一出口则虽四马骏足追之亦所不及故云驷不及舌也云文犹质也质犹文也者更为子城解汝所説君子用质不用文所以可惜之理也将欲解之故此先述其意也言汝意云文犹质质犹文故曰何用文为者耳云虎豹云云者述子城意竟故此又譬之不可也鞹者皮去毛之称也虎豹所以贵于犬羊者正以毛文炳蔚为异耳今若取虎豹及犬羊皮俱灭其毛唯余皮在则谁复诚其贵贱别于虎豹与犬羊乎譬于君子所以贵者正以文华为别今遂若使质而不文则何以别于君子与众人乎】
　　哀公问于有若曰年饥用不足如之何有若对曰盍彻乎注郑曰盍者何不也周法十一而税谓之彻彻通也为天下通法也曰二吾犹不足如之何其彻也注孔安国曰二谓十二而税也对曰百姓足君孰与不足百姓不足君孰与足注孔安国曰孰谁也疏【哀公问至与足　云哀公问云云者鲁哀公愚暗政苛赋重故民废其业所以积年饥荒国用不足公苦此恶故问有若求不饥而用足之法也云有若对曰盍彻乎者盍何不也彻谓十而税一也鲁起宣公而十税二至于哀公亦犹十二赋税既重民饥国乏由于十二故有若答云今依旧十一故云何不彻也云曰二云云者公闻有若使为十一故拒之也言税十取二吾国家之用犹尚不足今若为令我十而取一乎故云如之何其彻也云对曰百姓足君孰与不足者有若答君所以合十一之理也言君若轻税则民下百姓得宽各从其业业从人宽则家家丰足民既丰足则岂有事君而不足耶故云百姓足君孰与不足也孰谁也云百姓不足君孰与足者又云君既重税一则民从公先丰二则贫无　粮故家家食空竭人人不足既人人不足故君岂得足故云君谁与足也故江熙云为家者与一家俱足乃可谓足岂可足已而谓之足也夫俭以足用寛以爱民日计之可不足而嵗计则有余十二而行日计可有余嵗计则不足行十二而不足不思损而益是扬汤止沸疾行遁影有子之所以发德音者也　注郑曰至法也　彻字训通故汉武名彻而改天下宜言彻者一切云通也今依王制云古者公田借而不税郑曰借之言借也借民力治公田美恶取于此不税民之所自治也孟子曰夏后氏五十而贡殷人七十而助周人百亩而彻则所云古者谓殷时也其实皆十一也侃案如记注夏家民人盛大则一夫受田五十亩殷承夏末民人稍少故一夫受田七十亩周承于纣人民凋尽故一夫受田百亩三代虽异同十分彻一故彻一为通法也夏云贡者是分田与民作之所获随丰俭十分贡一以上于王也夏民犹淳少于欺诈故云贡也殷人渐浇不复所可信故分田与民十分取一为君借民力以耕作于一年丰俭随其所得还君不复税民私作者也至周大文而王畿内用夏之贡法所以然者为去王近为王视听所知兼乡遂公邑之吏旦夕从民事为其役之以公使不得恤其私也若王畿外邦国诸侯悉用殷之助法所以然者为诸侯专一国之政贪暴税民无法故也故诗有雨我公田遂及我私又宣公十五年初税亩传曰非礼也谷出不过借以丰财也案此二文説既有公私税又云不过籍则知诸侯助法也又以周礼载师论之则畿内用夏之贡法其中有轻重轻重不同自各有意此不复具言也】
　　子张问崇徳辨惑注苞氏曰辨别也子曰主忠信徙义崇徳注苞氏曰徙义见义则徙意从之也爱之欲其生也恶之欲其死也既欲其生也又欲其死是惑也注苞氏曰爱恶当有常一欲生之一欲死之是心惑也诚不以富亦只以异注郑曰此诗小雅也只适也言此行诚不可以致富适以是为异耳取此诗之异义以非之也疏【子张问至以异　云子张问崇徳辨惑者问求崇重有徳辨别疑惑之法也云子曰云云者此荅崇徳义也言若能复以忠信为主又若见有义事则徙意从之此二条是崇徳之法也云爱之欲其生者此荅辨惑也中人之情不能忘于爱恶若有人从己已则爱之当爱此人时必愿其生活于世也云恶之云云者犹是前所爱者而彼忽违己已便憎恶憎恶之既深便愿其死也犹是一人而爱憎生死起于我心我心不定故为惑矣云诚不以富亦祗以异者引诗证为惑人之言生死不定之人诚不足以致富而只以为异事之行耳】
　　齐景公问政于孔子孔子对曰君君臣臣父父子子注孔安国曰当此时陈恒制齐君不君臣不臣父不父子不子故以此对也公曰善哉信如君不君臣不臣父不父子不子虽有粟吾岂得而食诸注孔安国曰言将危也陈氏果灭齐也疏【齐景公问至食诸　云齐景公问政于孔子者于时齐弱为其臣陈恒所制景公患之故问政方法于孔子也云孔子对云云者孔子随其政恶而言之也言为风政之法当使君行君徳故云君君也君徳谓惠也臣当行臣礼故云臣臣也臣礼谓忠也父为父法故云父父也父法谓慈也子为子道故云子子也子道谓孝也云公曰云云者公闻孔子言而服之也言我国信有此四事也云虽有云云者诸之也公又言国既方乱我虽有粟米俸禄我岂得长食之乎江熙云景公喻防故复远述四弊不食粟之忧善其诚言也　注孔安国曰至齐也　后陈恒弑齐君是也】
　　子曰片言可以折狱者其由也与注孔安国曰片犹偏也听讼必须两辞以定是非偏信一言以折狱者唯子路可也子路无宿诺注宿豫也子路笃信恐临时多故故不豫诺也疏【子曰至宿诺　云子曰云云者片犹偏也折狱谓判辨狱讼之事也由子路也夫判辨狱讼必须二家对辞子路既能果断故偏听一辞而能折狱也一云子路性直情无所隠者若听子路之辞亦则一辞亦足也故孙绰云谓子路心髙而言信未尝文过以自衞聴讼者便宜以子路单辞为正不待对騐而后分明也非谓子路闻人片言而便能断狱也云子路无宿诺者宿犹逆也诺犹许也子路性笃信临时多故晓有言不得行故不逆言许人也　注孔安国曰至可也　就此注意亦得两通也】
　　子曰听讼吾犹人也注苞氏曰言与人等也必也使无讼乎注王肃曰化之在前也疏【子曰至讼乎　云子曰云云者孔子言若有讼而使我听出决之则我与人不异故云吾犹人也云必也使无讼乎者言我所以异于人者当讼未起而化之使不讼耳故孙绰云夫讼之所生先明其契而后讼不起耳若讼至后察则不异于凡人也此言防其本也】子张问政子曰居之无倦行之以忠注王肃曰言为政之道居之于身无得懈倦行之于民必以忠信也疏【子张问至以忠　云子张问政者问为政方法也云子曰云云者答云言身居政事则莫懈倦又凡所行用于民者必尽忠信也】子曰君子博学于文约之以礼亦可以弗畔矣夫注【郑】曰弗畔不违道也疏【子曰至矣夫　云约之以礼者能以礼约束也云亦可以弗畔矣夫者畔违背也言人广学文章而又以礼自约束则亦得不违背正理也】
　　子曰君子成人之美不成人之恶小人反是疏【子曰至反是　云子曰云云者美与己同故成之也恶与己异故不成之也云小人反是者恶与己同故成之也美与己异故不成之也故与君子反】
　　季康子问政于孔子孔子对曰政者正也子帅而正孰敢不正注郑曰季康子鲁上卿诸臣之帅也疏【季康子问至不正　云季康子问政于孔子者亦问为政之法于孔子也云孔子对曰政者正也者解字训以荅之也言所以谓治官为政者政训中正之正也云子帅而正孰敢不正者又解政所以训正之义也言民之从上如影随身表若君上自率己身为正之事则民下谁敢不正者耶李充云我好静而民自正也　注郑曰至帅也帅犹先也既为上卿故为同朝诸臣之先也】
　　季康子患盗问于孔子孔子对曰苟子之不欲虽赏之不窃注孔安国曰欲多情欲也言民化于上不从其所令从其所好也疏【季康子患至不窃　云季康子患盗问于孔子者患国内多偷盗故问于孔子求除盗之法也云孔子对云云者孔子荅多盗之由也子指季康子也窃犹盗也言民所以为盗者由汝贪欲不厌故民从汝而为盗耳若汝心苟无欲假令重赏于民令民为盗则民亦不为也是从汝故也李充云我无欲而民自朴者也　注孔安国曰至好也　虽赏不窃是不从其所令也康子患之而民为之不止是从其所好也】
　　季康子问政于孔子曰如杀无道以就有道何如注孔安国曰就成也欲多杀以止姧也孔子对曰子为政焉用杀子欲善而民善矣君子之徳风小人之徳草也草尚之风必偃注孔安国曰亦欲令康子先自正也偃仆也加草以风无不仆者犹民之化于上也疏【季康子问至必偃云季康子问云云者就成也康子问孔子而言为政欲并杀无道之人而成就爵禄有道者其事好不故云何如也云孔子对云云者孔子不许其杀也言汝自为政为政由汝焉用多杀乎云子欲善而民善矣者民有道无道终由于汝汝若善则民自善自善岂复无道乎今之无道由汝无道之故也云君子云云者更为民从上之譬也君子人君也小人民下也言人君所行其徳如风也民下所行其徳如草也尚犹加也偃卧也言君如风民如草草上加风则草必卧东西随风如民从君也　注偃仆也　仆亦跢卧也】
　　子张问士何如斯可谓之达矣子曰何哉尔所谓达者子张对曰在邦必闻在家必闻注郑曰言士之所在皆能有名誉也子曰是闻也非达也夫达者质直而好义察言而观色虑以下人注马融日常有谦退之志察言语见顔色知其所欲其念虑常欲以下人也在邦必达在家必达注马融曰谦尊而光卑而不可逾也夫闻者色取仁而行违居之不疑注马融曰此言佞人也佞人假仁者之色行之则违安居其伪而不自疑者也在邦必闻在家必闻注马融曰佞人党多也疏【子张问至必闻　云子张问云云者士通谓丈夫也达谓身命通达也子张问为士之法何若为徳行而谓得为达士耶云子曰云云者孔子知子张意非故反质问之也言汝意谓若为事是达而问之也故云何哉尔所谓达者也云子张对云云者在邦谓仕诸侯也在家谓仕卿大夫也子张荅云己所谓达者言若仕为诸侯及卿大夫者必竝使有声誉逺闻者是为达也云子曰是闻也非达也者孔子曰汝所言者则闻耳非是达也缪协云闻者达之名达者闻之实而殉为名者众体实者寡故利名者饰伪敦实者归真是以名分于闻而道隔于达也云夫达者质直而好义者既谓子张之达是闻故此更为其説达也言夫达者质性正直而所好者义也云察言而观色者达者又能察人言语观人容色者也云虑以下人者既察于言色又须懐于谦退思以下人也云在邦云云者此人所在必有此诸行以达于人故云必达也云夫闻者色取仁而行违者孔子更为子张説闻非达也时多佞顔色一往亦能假顔色为仁而不能行之故云包取仁而行违也云居之不疑者既能为假能为假故居此假而能使人不疑之也非唯不为他所疑而已亦自不复自疑也云在邦云云者既佞人党多故所在必闻也縿协云世乱则佞人多党盛则多闻所谓叹衰运疾弊俗沈居士云夫闻之与达为理自异达者徳立行成闻者有名而已夫君子深渊隠黙若长沮桀溺石门晨门有徳如此始都不闻于世近世巍巍荡荡有实如此而人都不知是不闻世竝终然显称名则是达也汉书称王莽始拆节下士乡党称孝州闾称悌至终然豺狼迹着而母死不临班固云此所谓在邦必闻在家必闻色取仁而行违者也闻者达之名达者闻之实有实者必有名有名不必有实实深乎本闻浮于末也注马融曰至逾也　引谦卦证虑以下人所以是必达之义也既谦光尊不可逾故所在必逹也】
　　樊迟从游于舞雩之下注苞氏曰舞雩之处有坛墠树木故其下可游也曰敢问崇徳修慝辨惑注孔安国曰慝恶也修治也治恶为善也子曰善或问先事后得非崇徳与注孔安国曰先劳于事然后得报也攻
　　其恶毋攻人之恶非修慝与一朝之忿忘其身
　　以及其亲非惑与疏【樊迟从至惑与　云樊迟从游于舞雩之下者此舞雩之处近孔子家故孔子往游其坛树之下而弟子樊迟从之云曰敢云云者既从游而问此三事也修治也慝恶也谓治恶为善也问崇徳治恶办惑之事也云子曰善　问者将欲荅之故先美其问之事也云先事云云者荅崇徳也先事谓先为勤劳之事也后得谓后得禄位已劳也若能如此岂非崇徳与言其是也故范甯云物莫不避劳而处逸今以劳事为先得事为后所以崇徳也云攻其云云者荅修慝也攻治也言人但自治己身之恶改之为善而不须知他人恶事若能如此岂非修慝与云一朝云云者荅辨惑也君子有九思忿则思难故若人触烕者则思后有患难不敢遂肆我忿以伤害于彼也若遂肆念忘于我身又灾祸及己亲此则已为惑故宜辨明知而不为也】
　　樊迟问仁子曰爱人问智子曰知人樊迟未达子曰举直错诸枉能使枉者直注苞氏曰举正直之人用之废置邪枉之人则皆化为直也樊迟退见子夏曰向也吾见于夫子而问智子曰举直错诸枉能使枉者直何谓也子夏曰富哉是言乎注孔安国曰富盛也舜有天下选于众举臯陶不仁者逺矣汤有天下选于众举伊尹不仁者逺矣注孔安国曰言舜汤有天下选择于众举臯陶伊尹则不仁者逺矣仁者至矣疏【樊迟问至逺矣云樊迟问仁者问为仁之道也云子曰爱人者仁以恻懚济众故曰爱人也云问智者樊迟又问智也云子曰知人者孔子荅曰能知人者则为智也云樊迟未达者达犹晓也已晓爱人之言而未晓知人之防也云子曰云云者错废也枉邪也樊迟既未晓知人之防故孔子又为説之也言若举正直之人在位用之而废置邪枉之人不用则邪枉之人皆改枉为直以求举也云樊迟退见子夏者樊迟犹未晓举直错诸枉之言故退而往见子夏欲问之云曰向云云者樊迟既见于子夏而述夫子之言问之何谓也云子夏曰富哉是言乎者子夏得问而晓孔子语故先美之也富盛也云孔子之言甚盛云舜有云云者引事以荅举直错枉也言舜昔有天位选择诸民众中举得臯陶在位用之则是举直也而不仁者不敢为非故云逺矣即是枉者直也云汤有云云者恐樊迟犹未晓故又举一条事蔡谟云何谓不仁者逺逺去也若孔子言能使枉者去则是智也今云能使枉者直是化之也孔子言其化子夏谓之去者亦为商之未逹乃甚于樊迟也子夏言此者美舜汤之知人臯陶伊尹之致治也无縁説其道化之美但言不仁者去夫言逺者岂必足陟遐路身适异邦贤愚相殊是亦逺矣故曰性相近也习相逺也不仁之人感化迁善去邪枉正直是与故谓逺也案蔡氏之通与孔氏无异但孔氏云不仁者逺少为纡耳若味而言之则逺是逺恶行更改为善行也】
　　子贡问友子曰忠告而善之否则止无自辱焉注苞氏曰忠告以是非告之也以善导之不见从则止必言之或见辱也疏【子贡问至辱焉　云子贡问友者谘求朋友之道也云子曰云云者朋友主切磋若见有不善当尽已忠心告语之又以善事更相诱也云否则云云者否谓彼不见从也若彼苟不见从则便止而不重告也若重告不止则彼容反见骂辱故云无自辱焉　注苞氏曰至辱也　若必更言之已或反见辱也】
　　曽子曰君子以文防友注孔安国曰友以文徳合也以友辅仁注孔安国曰友有相切磋之道所以辅成己之仁也疏【曾子曰至辅仁　云曾子曰君子以文防友者言朋友相防以文徳为本也云以友辅仁者所以须友者政以辅成已仁之道故也】







　　论语集解义疏卷六
<经部,四书类,论语集解义疏>
　　钦定四库全书
　　论语集觧义疏卷七　　　魏　何晏　集解
　　梁　皇侃　义疏
　　论语子路第十三疏【子路孔子弟子也武为三千之标者也所以次前者武劣于文故子路次顔渊也】
　　子路问政子曰先之劳之注孔安国曰先导之以徳使民信之然后劳之易曰说以使民民忘其劳也请益曰无倦注孔安国曰子路嫌其少故请益曰无倦者行此上事无倦则可也疏【子路问至无倦谓云子路问政者问为政之法也云子曰先之劳之者荅也先之谓先行徳信及于民也劳之谓使劳役也为政之法先行徳泽然后乃可劳役也云请益者子路嫌为政之法少故就孔子更求请益也云曰无倦者孔子荅曰但行先之劳之二事无有懈倦则自为足也注孔安国曰至劳也　引易证上先有徳泽可悦后乃可劳民也】
　　仲弓为季氏宰问政子曰先有司注王肃曰言为政当先任有司而后责其事赦小过举贤才曰焉知贤才而举之曰举尔所知尔所不知人其舎诸注孔安国曰汝所不知者人将自举之各举其所知则贤才无遗也疏【仲弓至舍诸　云仲弓为季氏宰问政者仲弓将往费为季氏采邑之宰故先谘问孔子求为政之法也云子曰先有司者有司谓彼邑官职属吏之徒也言为政之法未有自逞聪明且先委任其属吏责以旧事云赦小过者过误也又当放赦民间小小过误犯之罪者也云举贤才者又当举民中有才智者荐之于君者也云曰焉知贤才而举之者焉安也仲弓又谘曰已识闇昧岂辨得贤才而可举也云曰举云云者仲弓既曰焉知贤才故孔子又荅曰但随尔所知而举之尔所不知他人举之汝为民主汝若好举贤才则民心必从汝所好各各自举其所知贤才皆遂不见舍弃诸之也人其舍于之乎范甯曰仲弓以非不欲举贤才识昧不知人也孔子以所知者则举之尔不知者他人自举之各举所知则贤才岂弃乎】
　　子路曰卫君待子而为政子将奚先注苞氏曰问往将何所先行也子曰必也正名乎注马融曰正百事之名也子路曰有是哉子之迂也奚其正注苞氏曰迂犹远也言孔子之言疏远于事也子曰野哉由也注孔安国曰野犹不逹也君子于其所不知盖阙如也注苞氏曰君子于其所不知当阙而勿据今由不知正名之义而谓之迂远也名不正则言不顺言不顺则事不成事不成则礼乐不兴礼乐不兴则刑罚不中注苞氏曰礼以安上乐以移风二者不行则有淫刑滥罚也刑罚不中则民无所措手足故君子名之必可言也言之必可行也注王肃曰所名之事必可得而明言也所言之事必可得而遵行也君子于其言无所苟而己矣疏【子路曰至己矣云子路曰云云者子孔子也奚何也子路谘孔子曰卫国之君欲待子共为政化子若往卫与彼共为政则】
　　【先行何事为风化也云子曰必也正名乎者孔子荅曰若必先行正百物之名也所以先须正名者为时昬礼乱言语飜杂名物失其本号故为政必以正名为先也所以下巻云邦君之妻君称之曰夫人之属是正名之类也韩诗外传云孔子侍坐季孙季孙之宰通曰君使人假马其与之不乎孔子曰君取臣谓之取不谓之假季孙悟告宰通曰今日以来云君有取谓之取无曰假也故孔子正假马之名而君臣之义定也云子路曰云云者迂逺也子路闻孔子以正名为先以为不是故云有是哉言正名非是也又云子之迂也谓孔子所言正名于为政之事賖远不近于事实又云奚其正言何须正也云子曰野防由也者野不逹也由子路名也子路不晓正名之理也便谓孔子言远于事实故孔子责之云野哉由也所以前巻云由诲汝知之乎不知为不知是知也云君子云云者既先责之云野哉此又戒之言君子之人若事于己有所不知则当阙而不言今汝不知正名之义便谓为迂逺何乎云名不正则言不顺者戒之既竟更又为说正名之义言所以为政先须正名且夫名以召实实以应名名若倒错不正则当言语纰僻不得顺序也云言不顺则事不成者事谓国家所行之事若言不从顺序则政行触事不成也云事不成则礼乐不兴者兴犹行也若国事多失则礼乐之教不通行云礼乐云云者礼以安上治民乐以移风易俗若其不行则君上不安恶风不移故有淫刑滥罚不中于道理也云刑罚云云者措犹置立也刑罚既滥故下民畏惧刑罚之滥所以局天蹐地不敢自安是无所自措立手足也云故君子名之必可言也者既民无所措手足由于名之不正故君子为政者宜正其名必使顺序而可言也云言之必可行也者言既顺序则事所以可行也云君子云云者言必使可行政于其言不得苟且而不正也郑注云正名谓正书字也古者曰名今世曰字礼记曰百名已上则书之于防孔子见时教不行故欲正其文字之误注苞氏曰至事也所谓正名与事相乖违者也】
　　樊迟请学稼子曰吾不如老农请学为圃子曰吾不如老圃注马融曰树五谷曰稼树菜蔬曰圃樊迟出子曰小人哉樊须也上好礼则民莫敢不敬上好义则民莫敢不服上好信则民莫敢不用情注孔安国曰情情实也言民化其上各以情实应也夫如是则四方之民襁负其子而至矣焉用稼注苞氏曰礼义与信足以成徳何用学稼以教民乎负者以器曰襁也疏【樊迟请至用稼　云樊迟请学稼者樊须字子迟稼者种谷之名樊迟请于孔子求学种五谷之术也云子曰吾不如老农者农者浓也是耕田之人也言耕田所以使国家仓廪浓厚也樊迟既请学稼于孔子孔子言我门唯有先王之典籍非耕稼之所汝若欲学稼当就农夫之老者学之故云吾不如老农云请学为圃者圃者种菜之事也既请农不许又更就孔子求学种菜之术也云子曰吾不如老圃者又荅曰我不如种菜之老圃者也云樊迟出者既请二者不为师所许故出去云子曰小人哉樊须也者小人是贪利者也樊迟出后孔子呼名骂之君子喻于义小人喻于利樊迟在孔子之门不请学仁义忠信之道而学求利之术故云小人也云上好礼云云者责之既竟此又説学君子之道胜学小人之事也言君上若好礼则民下谁敢不敬故云莫敢不敬礼主敬故也云上好义云云者君上若裁断得宜则民下皆服义者宜也云上好信云云者君上若好信则民下有敬不复欺故相与皆尽于情理也李充曰用情犹尽忠也行礼不以求敬而民自敬好义不以服民而民自服施信不以结心而民自尽信言民之从上犹影之随形也云夫如云云者夫发语端也是者此也负子以器曰襁言君上若好行上三事夫得如此四方之民大小归化故竝器负其子而来至也李充曰负子以器言化之所感不召而自来云焉用稼者焉犹何也行此三事而四方自归则何用学稼乎李充曰余谓樊迟虽非入室之流然亦从游侍侧对掦崇徳辨惑之义且圣教殷勤唯学为先故言君子谋道不谋食又曰耕也馁在其中矣学也禄在其中矣而迟亲禀明诲乃谘圃稼何顽固之甚哉纵使樊迟欲舍学营生犹足知非圣师之谋矣将恐三千之徒虽同学圣门而未能皆忘荣禄道教之益奢情之患切簟食不改其乐者唯顔回堪之耳迟之斯问将必有由亦如宰我问丧之谓也　注马融曰至曰圃　云树五谷曰稼者树种植也五谷黍稷稻粱之属种之曰稼收敛曰穑稼犹嫁也言种谷欲其滋长田苖如人嫁娶生于子孙也穑吝啬也言谷熟而敛藏之如悭贪吝啬之人聚物也云树菜蔬曰圃者蔬犹菜也种菜曰圃圃之言布也取其分布于地若种菜实则曰园园之言蕃也种菜于圃外为蕃盛也　注负者以器曰襁　襁者以竹为之或云以布为之今蛮夷犹以布帊裹儿负之背也】子曰诵诗三百授之以政不逹使于四方不能専对虽多亦奚以为注专犹独也疏【子曰至以为云诵诗三百者不用文背文而念曰诵亦曰口读曰诵诗有三百五篇云三百举全数也言人能诵诗之过至也云授之以政不逹者逹犹晓也诗有六义国风二雅竝是为政之法今授政与此诵诗之人不能晓解也袁氏曰诗有三百篇是以为政者也云使于四方不能专对者专犹独也孔子语鲤曰不学诗无以言又曰可以羣可以怨近之事父逺之事君多识于草木鸟兽之名者今使此诵诗之人聘问邻国而不能专独犹应对也袁氏曰古人使赋诗而荅对云虽多亦奚以为者奚何也诵诗宜晓政而今不逹又应专对而今不能虽复诵咏之多亦何所为用哉故云亦奚以为也】
　　子曰其身正不令而行其身不正虽令不从注令教令也疏【子曰至不从　云其身正不令而行者如直形而影自直范曰上能正己以率物则下不令而自从也云其身不正虽令不从者如曲表而求直影影终不直也范甯曰上行理僻而制下使正犹立邪表责直影犹东行求郢而此终年不得也】
　　子曰鲁卫之政兄弟注苞氏曰鲁周公之封卫康叔之封也周公康叔旣为兄弟康叔睦于周公其国之政亦如兄弟也疏【子曰鲁卫之政兄弟　鲁是周公之封卫是康叔之封周公康叔是兄弟当周公初时则二国风化政亦俱能治化如兄弟至周末二国风化俱恶亦如兄弟故卫瓘曰言治乱略同也　注苞氏曰至弟也　睦亲也言康叔亲于周公故风政得和好也】
　　子谓卫公子荆善居室注王肃曰荆与蘧瑗史防竝为君子也始有曰苟合矣少有曰苟完矣富有曰苟美矣疏【子谓至美矣　云子谓云云者卫公子荆是卫家公子也诸侯之庶子竝称公子居其家能治不为奢侈故曰善居室也云始有曰苟合矣者此是善居室之事始有谓为居初有财帛时也曰犹云也苟苟且也苟且非本意也于时人皆无而为有虚而为盈奢华过实子荆初有财帛不敢言已才力所招但云是苟且遇合而已云少有曰苟完矣者少有谓更复多少胜于始有时也旣少胜于前始有但云苟且得自全完而已不敢言欲为乆富贵也云富有曰苟美矣者富有谓家道遂大富时也亦云苟且为美非是性之所欲故云苟美矣注王肃曰至子也　蘧瑗字伯玉后卷云君子哉蘧伯玉亦是也吴公子札出聘于上国适卫说蘧瑗史狗史防公子荆公子叔公子朝曰卫多君子未有患也事在春秋第十九卷襄公二十九年传也】
　　子适卫冉子仆注孔安国曰孔子之卫冉有御也子曰庶矣哉注孔安国曰庶众也言卫民众多也冉有曰旣庶矣又何加焉曰富之曰旣富矣又何加焉曰教之疏【子适至教之　云子适卫冉子仆者适往也仆御车也孔子往卫冉有时为孔子御车也云子曰庶矣哉者庶众也孔子叹卫人民之众多也矣云冉有曰云云者加益也冉有言其民旣众多复何以滋之也云富之者孔子曰宜益以富曰既富矣又何加焉者冉有又问旣已富益又复何以益之云曰教之者旣冨而后可以教化之范甯曰衣食足当训义方也】
　　子曰苟有用我者朞月而已可也三年有成注孔安国曰言诚有用我于政事者朞月而可以行其政教必三年乃有成功也疏【子曰至有成　云子曰云云者苟诚也朞月谓年一周也可者未足之辞也言若诚能用我为治政者一年即可小治也一年天气一周变故人情亦少改也云三年有成者成大成也三年一闰是天道一成故为政治若得三年风政亦成也】
　　子曰善人为邦百年亦可以胜残去杀矣注王肃曰胜残者胜残暴之人使不为恶也去杀者不用刑杀也诚哉是言也注孔安国曰古有此言故孔子信也疏【子曰至言也　云子曰云云者善人谓贤人也为者治也为邦谓为诸侯也胜残谓政教理胜而残暴之人不起也去杀谓无复刑杀也言贤人为诸侯已百年则残暴不起所以刑辟无用袁氏曰善人谓体善德贤人也言化当有渐也任善用贤则可止刑任恶则杀愈生也云诚防是言也者诚信也古旧有此语故孔子称而美信之】子曰如有王者必世而后仁注孔安国曰三十年曰世如有受命王者必三十年仁政乃成也疏【子曰至后仁王者谓圣人为天子也世三十年也圣人化速故三十年而政乃大成必湏世者旧被恶化之民已尽新生之民得三十年则所禀圣化易成故顔延之曰革命之王必渐化物以善道染乱之民未能从道为化不得无威刑之用则仁施末全改物之道必湏易世使正化德教不行暴乱则刑罚可措仁功可成栾肇曰习乱俗虽畏法刑而外必犹未能化也必待世变人改生习治道然后仁化成也刑措成康化隆文景由乱民之世易殷秦之俗远也】
　　子曰苟正其身矣于从政乎何有不能正其身如正人何疏【子曰至人何　云子曰云云者苟诚也言诚能自正其身则为政不难故曰何有云不能云云者其身不正虽令不从故云如正人何也故江熙曰从政者以正人为事也身不正那能正人也】
　　冉子退朝注周生烈曰谓罢朝于鲁君也子曰何晏也对曰有政注马融曰政者有所改更匡政也子曰其事也注马融曰事者凡所行常事也如有政虽不吾以吾其与闻之注马融曰如有政非常之事我为大夫虽不见任用必当与闻也防【冉子至闻之　云冉子退朝者退朝谓旦朝竟而还家朝廷云退也云子曰何晏也者晏晚也冉子还晚于常期故孔子问之今还何晏也范甯曰冉求早朝晚退故孔子疑而问之也云对曰有政者荅所以退晚之由也言在朝论于政事故至晏也云子曰其事也者孔子谓冉有所云有政非也应是凡所行小事耳故云其事也云如有云云者孔子更説所以知非政之由也以用也言若必是有政事虽不吾既必应用而吾既为卿大夫亦当必应参预闻之今既不闻则知汝所论非关政也栾肇曰按称政事冉有季路未有不知其名而能职其事者斯葢微言以讥季氏专政之辞若以家臣无与政之理则二三子为宰而问政者多矣未闻夫子有讥焉　注周生烈曰至君也　冉子尔时仕季氏且上朝扵鲁君当是季氏冉有从之朝鲁君也】
　　定公问一言而可以兴邦有诸孔子对曰言不可以若是其几也注王肃曰以其大要一言不能正兴国也几近也有近一言可兴国也人之言曰为君难为臣不易如知为君难也不几乎一言而兴邦乎注孔安国曰事不可以一言而成也知如此则可近也曰一言而可以丧邦有诸孔子对曰言不可以若是其几也人之言曰予无乐乎为君唯其言而乐莫予违也注孔安国曰言无乐于为君所乐者唯乐其言而不见违也如其善而莫之违也不亦善乎如不善而莫之违也不几乎一言而丧邦乎注孔安国曰人君所言善无违之者则善也其所言不善而无敢违之者则近一言而丧国也防【定公问至邦乎　云定公问云云者定公鲁君也诸之也问孔子有出一言而能兴邦者不乎云孔子对云云者若是者犹如此也荅曰岂有出一言而兴得邦国乎言不可得顿如此也云其几也者几近也然一言虽不可即使兴而有可近于兴邦者故云其几也云人之言云云者此已下是一言近兴邦之言设有人云在上为君既为人主不可轻脱罪归元首故为难也又云为人臣者国家之事应知无不为也必致身竭命故云不易也云如知云云者如若也若知为君难而云不敢作此言则岂不近一言兴国乎不云为臣不易者从可知也且君道尊贵为人所贪故特举君也云曰一言云云者定公又问有一言而令邦国即丧者不乎云孔子对云云者亦如前荅亦有言近之者也云人之言云云者此举近丧邦之言也设有人言我本无乐为人之君上所以乐为君者正言我有言语而人异我无敢违拒我者为此故所以乐为君耳云如其善云云者将讥其恶故先发此句也此若为君而出言必善而民不违如此者乃可为善耳故云不亦善乎云如不善云云者又荅若为君而言不善使民不违则此言不近一言而丧邦乎】
　　叶公问政子曰近者悦远者来防【叶公问至者来　云叶公问政者叶公亦问孔子为政之道云子曰云云者言为政之道若能使近民懽悦则远人来至也江熙曰边国之人豪气不除物情不附故以悦近谕之】
　　子夏为莒父宰问政注郑曰旧说曰莒父鲁下邑也子曰无欲速毋见小利欲速则不达见小利则大事不成注孔安国曰事不可以速成而欲其速则不达矣见小利妨大事则大事不成也防【子夏为至不成　云子夏为莒父宰问政者子夏欲徃莒父为宰故先问孔子为政之法也云子曰无欲速者言为政之道毎当闲缓不得仓卒求速成也云毋见小利者政贵有恒不得见小财利而曲法为之云欲速则不逹者解欲速之累也若不安缓每事而欲速成则不通达于事理也云见小利则大事不成者若见小利而枉法曲教则为政之大事无所成就也】叶公语孔子曰吾党有直躬者注孔安国曰直躬直身而行也其父攘羊而子证之注周生烈曰有因而盗曰攘孔子曰吾党之直者异于是父为子隠子为父隠直在其中矣防【叶公语至中矣　云叶公云云者叶公称已乡党中有直躬之人欲自矜夸于孔子也躬犹身也言无所邪曲也云其攵云云者此直躬者也攘盗也言党中有人行直其父盗羊而子告失羊主证明道父之盗也云孔子曰云云者拒于叶公故云吾党中有直行者则异于证父之盗为直也云父为云云者孔子举所异者言为风政者以孝悌为主父子天性率由自然至情宜应相隠若隠惜则自不为非故云直在其中矣若不知相隠则人伦之义尽矣樊光曰父为子隠者欲求子孝也父必先为慈家风由父故先称父范甯曰夫所谓直者以不失其道也若父子不相隠讳则伤教破义长不孝之风焉以为直哉故相隠乃可为直耳今王法则许期亲以上得相为隠不问其罪盖合先王之典章江熙曰叶公见圣人之训动有隠讳故举直躬欲以訾毁儒教抗衡中国夫子荅之辞正而义切荆蛮之豪丧其夸　注周生烈曰有因而盗曰攘　谓他人物来已家而藏隠取之谓之攘也】
　　樊迟问仁子曰居处恭执事敬与人忠虽之夷狄不可弃也注苞氏曰虽之夷狄无礼义之处犹不可弃去而不行也疏【樊迟问至弃也　云燓迟问仁者问孔子行仁之道也云子曰居处恭者荅仁道居谓常居恒以恭逊为用也燕居温温是也云执事敬者谓行礼执事时礼主于敬也云与人忠者谓交接朋友时宜尽忠不相欺云虽之夷狄不可弃也者假令入夷狄无礼义之处亦不可舍弃于此三事此则是仁也江熙曰恭敬忠君子任性而行己所以为仁也本不为外物故以夷狄不可弃而不行也若不行于无常则伪斯见矣伪见则去仁邈也】
　　子贡问曰何如斯可谓之士矣子曰行已有耻注孔安国曰有耻有所不为也使于四方不辱君命可谓士矣曰敢问其次曰宗族称孝焉乡党称悌焉曰敢问其次曰言必信行必果硁硁然小人哉抑亦可以为次矣注郑曰行必果所欲行必敢为之硁硁者小人之貌也抑亦其次言可以为次也曰今之从政者何如子曰噫斗筲之人何足算也注郑曰噫心不平之声也筲竹器容斗二升者也算数也防【子贡问至算也　云子贡问云云者谓问在朝为士之法是卿大夫可知也云子曰行已有耻者荅士行也言自行已身恒有可耻之事故不为也李充曰居正情者当迟退必无者其唯有耻乎是以当其宜行则耻已之不及及其宜止则耻已之不免为人臣则耻其君不如尧舜处浊世则耻独不为君子将出言则耻躬之不逮是故孔子之称丘明亦贵其同耻义苟孝悌之先者也云使于四方不辱君命者君号令出使于四方之国则必使称当不使君命之见凌辱也故李充曰古之良使者受命不受辞事有权宜则与时消息排患释难解纷挫锐者可谓良也云可谓士矣者能有耻及不辱二事竝行无亏乃可谓为士矣此行最高故在先也云曰敢问其次者子贡闻士之上者故敢更问士之次者云曰宗族云云者孝是事父母为近悌是事兄长为远宗族为近近故称孝乡党为远故称悌也缪恊曰虽孝称于宗族悌及于乡党而孝或为未优使于四方犹未能备故为之次者也云曰敢问其次者子贡又问求次于士者也云曰言必信行必果者此荅士之次也君子达士贞而不谅言不期苟信舍藏随时何期必遂若小行之士言必须信行必须果也云硁硁然小人哉者果必信为譬也硁硁坚正难移之貌也小人为恶坚执难化今小人之士必行信果守志不廻如小人也云抑亦可以为次矣者抑语助也凡事欲强使相闗亦多云抑也言此小行亦强可为士之次也李充曰言可覆而行必成虽为小器取其能有所立缪协曰果成也言必合乎信行必期诸成君子之体其业大哉虽行硁硁小器而能必信必果者取其共有成抑亦可为士之次也云今之从政者何如者　子贡又问曰今士之从政者复云何如云子曰云云者噫不平声筲竹器也容一斗二升故云斗筲也算数也子贡已闻古之是而又问今之非故云噫也不平之声既竟故又云今之人也言今之小人器量如斗筲之器耳何足数也】
　　子曰不得中行而与之必也狂狷乎注苞氏曰中行行能得其中者也言不得中行则欲得狂狷者也狂者进取狷者有所不为也注苞氏曰狂者进取于善道狷者守节无为欲得此二人者以时多进退取其恒一者疏【子曰至为也　云不得中行而与之者中行行能得其中者当时伪多实少无复所行得中之人故孔子叹曰不得中行而与之谓共处于世乎云必也狂狷乎者狂谓应直进而不退也狷谓应退而不进者也二人虽不得中道而能各任天然而不为欺诈故孔子曰既不得中道者而与之而得与此二人亦好故云狂狷乎言世亦无此人江熙曰狂者知进而不知退知取而不知与狷者急狭能有所不为皆不中道也然率其天眞不为伪也季世浇薄言与实违背心以恶时饰诈以夸物是以録狂狷之一法也云狂者云云者此说狂狷之行言狂者不为恶唯直进取善故云进取狷者应进而不迁故云有所不为也　注苞氏曰至一者也　云狂者进取善道者进而不为恶故云取善道也云狷者守节无为者不进故云守节无为也云欲得云云者说时多伪而狂狷天然恒一故云取之也】
　　子曰南人有言曰人而无恒不可以作巫医注孔安国曰南人南国之人也郑曰言巫医不能治无常之人也善夫注苞氏曰善南人之言也不恒其徳或承之羞注孔安国曰此易恒卦之辞也言徳无常则羞辱承之也子曰不占而已矣注郑曰易所以占吉凶也无恒之人易所不占也疏【子曰至已矣　云子曰云云者南人南国人也无恒用行无常也巫接事鬼神者医能治人病者南人旧有言云人若用行不恒者则巫医为治之不差故云不可作巫医也一云言不可使无恒之人为巫医也卫瓘曰言无恒之人乃不可以为巫医巫医则疑误人也而况其余乎云善夫者孔子述南人言故先称之而后云善夫也矣云不恒其徳或承之羞者孔子引易恒卦不恒之辞证无恒之恶言人若为徳不恒则必羞辱承之羞辱必承而云或者或常也言羞辱常承之也何以知或是常按诗云如松栢之茂无不尔或承郑曰或常也老子曰湛兮似或存河上公注云或常也云子曰不占而己矣者此记者又引礼记孔子语来证无恒之恶也言无恒人非唯不可作巫医而已亦不可以为卜筮卜筮亦不能占无恒之人故云不占而已矣礼记云南人有言曰人而无恒不可以为卜筮古之遗言与龟筮犹不能知也而况于人乎是明南人有两时两语故孔子两称之而礼记论语亦各有所録也】
　　子曰君子和而不同小人同而不和注君子心和然其所见各异故曰不同小人所嗜好者同然各争其利故曰不和也疏【子曰至不和　云君子和而不同者和谓心不争也不同谓立志各异也君子之人千万千万其心和如一而所习立之志业不同也云小人同而不和者小人为恶如一故云同也好鬭争故云不和也】
　　子贡问曰乡人皆好之何如子曰未可也乡人皆恶之何如子曰未可也不如乡人之善者好之其不善者恶之注孔安国曰善人善己恶人恶己是善善明恶恶着也疏【子贡问至恶之　云子贡问云云者子贡问孔子云设有一人为乡人共所崇好则此人如何云子曰未可也者孔子不许故云未可也知所以未可者设一乡皆恶而此人为恶与物同党故为众人共见称美故未可信也云乡人皆恶之何如者既云皆好为未可故更问设其乡之人皆共憎恶此人则何如云子曰未可也者孔子亦所以未许者设一乡皆恶而此人独为善不与众同故为羣恶所疾故未可信也云不如云云者向荅既竝云未可故此说其可之事也言若此人为乡人善者所好又为不善者所恶如此则是善人乃可信也一通云子贡问孔子曰与一乡人皆亲好何如孔子答云未可又问曰与一乡人皆为疎恶何如孔子又答云未可既频答未可所以更为説云不如择乡人善者与之亲好若不善者与之为疎恶也　注孔安国曰至着也　已为善人为善人之所好故是善善明也恶人恶己则非己恶故是恶恶着也】
　　子曰君子易事而难说也注孔安国曰不责备于一人故易事也说之不以道不说也及其使人也器之注孔安国曰度才而任官也小人难事而易说也说之虽不以道说也及其使人也求备焉疏【子曰至备焉　云君子易事难说也者君子忠恕故易事也昭见物理不可欺诈故难悦也云说之不以道不说者此释难悦也君子既照识理深若人以非道理之事来求使之悦已则识之故不悦也云及其使人也器之者此释易事也器犹能也君子既不责备于一人故随人之能而用之不过分责人故易事云小人难事而易说也者小人不识道理故难事也可以非法欺之也云说之虽不以道说也者此释易悦也既不识道理故虽不以道之事悦之亦既悦也云及其使人也求备焉者此解难事也不测度他人器量而过分责人故难事也】
　　子曰君子泰而不骄小人骄而不泰注君子自纵泰似骄而不骄小人拘忌而实自骄矜也疏【子曰至不泰云君子防而不骄者君子坦荡荡心貌怡平是泰而不为骄慢也云小人骄而不泰者小人性好轻凌而心恒戚戚是骄而不泰也】
　　子曰刚毅木讷近仁注王肃曰刚无欲也毅果敢也木质朴也讷迟钝也有此四者近于仁也疏【子曰刚毅木讷近仁　言此四事与仁相似故云近仁刚者性无求欲仁者静故刚者近仁也毅者性果敢仁者必有勇周穷济急杀身成仁故毅者近仁也木者质朴仁者不尚华饰故木者近仁也讷者言语迟钝仁者慎言故讷者近仁也】子路问曰何如斯可谓士矣子曰切切偲偲怡怡如也可谓士矣朋友切切偲偲兄弟怡怡如也注马融曰切切偲偲相切责之貌怡怡和顺之貌也疏【子路问至如也　云子路问云云者问为士之行和悦切磋之道也云子曰云云者荅也切切偲偲相切磋之貌也怡怡和从之貌也言为士之法必须有切磋又须和从也云朋友切切偲偲者向荅虽合曰怡怡三事而不可专施一人故更分之也若是朋友义在相益故须切偲也云兄弟怡怡如者兄弟骨肉理在和顺故须怡怡如也缪协曰以为朋友不唯切磋亦贵和谐兄弟非但怡怡亦须戒厉然朋友道缺则面朋而匿怨兄弟道缺则防墙而外侮何者忧乐本殊故重弊至于恨匿将欲矫之故云朋友切切偲偲兄弟怡怡如也切切偲偲相切责之貌也怡怡和顺之貌也】
　　子曰善人教民七年亦可以卽戎矣注苞氏曰即戎就兵可以攻战也疏【子曰至戎矣　善人贤人也即戎谓就兵战之事夫教民三年一考九嵗三考三考黜陟幽明待其成者九年则正可也今曰七年者是两考已竟新入三考之初者也若有可急不暇待九年则七年考亦可亦可者未全好之名缪协曰亦可以即戎未尽善义也江熙曰子曰苟有用我者朞月而已可也三年有成善人之教不逮机理倍于圣人亦可有成六年之外民可用也】
　　子曰以不教民战是谓弃之注马融曰言用不习民使之攻战必破败是谓弃之也疏【子曰至弃之　民命可重故孔子愼战所以教至七年犹曰亦可若不经教战而使之战是谓弃掷民也江熙曰善人教民如斯乃可即戎况乎不及善人而驰驱不习之民战以肉餧虎徒弃而已也琳公曰言徳教不及于民而令就战民无不死也必致破败故曰弃也】
　　论语宪问第十四疏【宪者弟子原宪也问者问于孔子进仕之法也所以次前者顔路既允文允武则学优者宜仕故宪问次于子路也】
　　宪问耻子曰邦有道谷注孔安国曰谷禄也邦有道当食其禄也邦无道谷耻也注孔安国曰君无道而在其朝食其禄是耻辱也克伐怨欲不行焉可以为仁矣注马融曰克好胜人也伐自伐其功也怨忌小怨也欲贪欲也子曰可以为难矣仁则吾不知也注苞氏曰此四者行之难者未足以为仁也疏【宪问至知也　云宪问耻者弟子原宪问孔子凡行事最为可耻者也云子曰邦有道谷者荅可耻事也将言可耻者先举不耻者也谷禄也若有道则可以仕而食其禄也云邦无道谷耻也者此可耻者若君无道而仕食其禄则可为耻也云克代云云者克胜也谓性好凌人也伐谓有功而自称怨谓小小忌怨欲贪欲也原宪又问若人能不行此四事可以得为仁也云子曰云云者孔子不许能不行前四事则为难耳谓为仁则非吾所知也仁者必不伐不伐必有仁顔渊无伐善夷齐无怨老子曰少私寡欲此皆是仁也公绰之不欲孟之反不伐原宪蓬室不怨则未及于仁故云不知也】子曰士而怀居不足以为士矣注士当志道不求安而懐其居非士也疏【子曰至士矣　懹居犹求安居也言不足为士谓非士也君子居无求安士也若怀居非为士也】
　　子曰邦有道危言危行注苞氏曰危厉也邦有道可以厉言行也邦无道危行言逊注逊顺也厉行不随俗顺言以逺害也疏【子曰至言逊　云子曰云云者危厉也君若有道必以正理处人故民可以得严厉其言行也云邦无道危行言逊者君若无道必以非理罪人故民下所行乃严厉不同乱俗而言不可厉厉必获罪当逊顺随时也江熙曰仁者岂以嵗寒亏贞松之高志于其言语可以免害知志愈深孔子曰诺吾将仕矣此皆逊辞以逺害也】
　　子曰有徳者必有言注徳不可以忆中故必有言也有言者不必有徳仁者必有勇勇者不必有仁疏【子曰至有仁云子曰云云者既有徳则其言语必中故必有言也云有言者不必有徳者人必多言故不必有徳也殷仲堪曰修理蹈道徳之义也由徳有言言则末矣末可矫而本无假故有徳者必有言有言者不必有徳也李充曰甘辞利口似是而非者佞巧之言也敷陈成败合连纵横者说客之言也凌夸之谈多方论者辩士之言也徳音高合发为明训声满天下若出全者有徳之言也故有徳必有言有言不必有徳也云仁者必有勇者杀身成仁故必有勇也云勇者不必有仁者暴虎凭河不必有仁也殷仲堪曰诚爱无私仁之理也见危授命若身手之相救焉存道忘生斯为仁矣若夫强以肆武勇以胜物陵超在于要利轻死元非以为仁故云仁者必有勇勇者不必有仁李充曰陆行而不避虎兕者猎夫之勇也水行不避蛟龙者渔父之勇也锋刃交于前视死若生者烈士之勇也知穷之有命知通之有时临大难而不惧者仁者之勇也故仁者必有勇勇者不必有仁注徳不至言也　夫徳之为事必先有言语教喻然后其徳成故有徳者必有言有言是不可忆度中事也】
　　南宫适注孔安国曰适南宫敬叔鲁大夫也问于孔子曰羿善射奡荡舟注孔安国曰羿有穷之君也篡夏后相之位其臣寒浞杀之因其室而生奡奡多力能陆地行舟为夏后少康所杀也俱不得其死然注孔安国曰此二子者皆不得以夀终也禹稷躬稼而有天下夫子不荅注马融曰禹尽力于沟洫稷播殖百谷故曰躬稼也禹及其身稷及后世皆王也适意欲以禹稷比孔子孔子谦故不荅也南宫适出子曰君子哉若人尙徳哉若人注孔安国曰贱不义而贵有徳故曰君子也疏【南宫适至若人　南宫适者姓南宫名适字敬叔云问于云云者适问孔子之事也曰古有一人名羿而善能射故云羿善射淮南子云尧时有十日竝出草木燋枯尧命羿令射之中其九日日中乌皆死焉奡者古时多力人也荡推也舟舩也能陆地推舟也云俱不得其死然者言羿奡二人虽能射及多力俱为人所杀不终天夀故云俱不得其死然云禹稷躬稼而有天下者禹夏禹禹帝姓姒名文命黄帝孙鮌之子也諡法受禅成功曰禹治水九年也稷后稷事舜莳百谷也躬稼播种也有天下谓为天子也言禹身治沟洫手足胼胝勤劳九州稷播种百谷二人不为篡竝有徳为民禹即身为天子稷子孙为天子适所问孔子者以孔子之徳比于禹稷则孔子亦当必有王位也云夫子不荅者孔子知适以禹稷比已故谦而不荅也云南宫适出者孔子不荅适自退出云子曰云云者孔子不对面荅适是谦也适出后而美之欲天下皆知尙徳也若人如此人也言适知贱于羿奡贵重禹稷所徳也君子尙徳如此人也然就此南宫适非周有十士之南宫适也　注孔安国曰至杀也　羿有穷之君者有穷夏时诸侯国名也其君名羿也云篡夏后相之位者篡夺也夏后禹之后世为天子名相即位为君有穷之君篡夏后相之位杀夺也其臣寒浞杀之者羿夺相位而自立为君其位号有穷之君不修徳政好畋猎臣寒浞杀之而篡其位云因其室而生奡者因犹通也室妻也浞既杀羿而通于羿妻遂有孕生奡云奡多力能陆地行舟者奡是浞之子多力于陆地推舟云为夏后少康所杀者夏后少康亦夏禹后世子孙又杀奡而自立为天子也　注马融曰至王也　云禹及其身者禹身得天子也云稷及后世者文王武王得天子也云皆王也者皆为天子也　注孔安国曰至子也　云贱不义者羿奡之不义故适贱之云而贵有徳者禹稷有徳故贵重也】
　　子曰君子而不仁者有矣夫未有小人而仁者也注孔安国曰虽曰君子犹未能备也疏【子曰至者也　云子曰云云者此谓贤人已下不仁之君子也未能圆足时有不仁如管氏有三归官事不摄后则一匡天下九合诸侯是长也袁氏曰此君子无定名也利仁慕为仁者不能尽体仁时有不仁一迹也夫语助也云未有云云者小人并为恶事未能有行民善达于仁道故云未有小人而仁者也又袁氏曰小人性不及仁道故不能及仁事者也王弼曰假君子以甚小人之辞君子无不仁也】
　　子曰爱之能勿劳乎忠焉能勿诲乎注孔安国曰言人有所爱必欲劳来之有所忠必欲教诲之也疏【子曰至诲乎云爱之能勿劳乎者爱慕也凡人在志在心见形于外也既有心爱慕此人学问之道不无劳頼之辞也云忠焉能勿诲乎者忠者尽中心也诲教也有人尽中心来者不无教诲之辞李充曰爱志不能不劳心尽忠不能不教诲】
　　子曰为命裨谌草创之注孔安国曰裨谌郑大夫名也谋于野则获谋于国则否郑国将有诸侯之事则使乗车以适野而谋作盟会之辞也世叔讨论之行人子羽修饰之东里子产润色之注马融曰世叔郑大夫游吉也讨治也裨谌既造谋世叔复治而论之详而审之也行人掌使之官也子羽公孙挥也子产居东里因以为号也更此四贤而成故鲜有败事也疏【子曰至色之云为命者为作也命君命也此谓郑国之事也作盟防之书也云禆谌草创之者裨谌郑国大夫性静怯弱谓其君作盟会之辞则入于草野之中以创之获之云世叔讨论之者世叔亦是郑大夫也讨治也论者评也世叔有不能草创学问寡才藻盟会之辞但能讨论治正谋所造之辞云行人子羽修餙之者子羽亦郑大夫行人是掌使者官名也不能始创又不能讨治但能取前人所创治者更唯雕修饰之云东里子产润色之者居郑之东里因为氏姓又公孙侨名亦曰国侨字子产才学过超前之三贤加添润色周旋防盟之辞也有此四贤鲜有过失注孔安国曰至辞也　此注是春秋十九卷鲁襄公三十一年传语也获得也谌入野为盟防之辞则成于国中则辞不成也　注马融曰至事也　更经也鲜少也事经此裨谌等之四人也故郑国少有败事也】或问子产子曰惠人也注孔安国曰惠爱也子产古之遗爱也问子西曰彼哉彼哉注马融曰子西郑大夫彼哉彼哉言无足称也或曰楚令尹子西也问管仲曰人也注郑曰犹诗言所谓伊人也夺伯氏骈邑三百饭蔬食没齿无怨言注孔安国曰伯氏齐大夫骈邑地名也齿年也伯氏食邑三百家管仲夺之使至蔬食而没齿无怨言以当其理故也疏【或问至怨言　云或问子产者或人问于孔子郑之子产徳行于民何如云子曰惠人也者荅或人也言子产之徳于民不恡家资拯救于民甚有恩惠故云惠人也云问子西者或人又问孔子郑之大夫子西徳业如何郑之公孙夏或云楚令尹子西　云彼哉彼哉者又荅或人言人自是彼人耳无别行可称也云问管仲者或人更问孔子齐大夫管仲之徳行于民何如也矣云曰人也者荅曰管仲是人也云夺伯氏骈邑三百者释所以是人之事也伯氏名偃大夫骈邑者伯氏所食采邑也时伯氏有罪管仲相齐削夺伯氏之地三百家也云饭蔬食没齿无怨言者饭犹食也蔬犹麤也没终齿年也伯氏食邑时家资丰足夺邑之后至死而贫但食麤粝以终余年不敢有怨言也所以然者明管仲夺之当理故不怨也　注孔安国曰至爱也　子产徳行流于后世有古人之遗风子产卒仲尼闻之出涕曰古之遗爱也事在春秋第二十四卷鲁昭公二十年冬传也注郑曰至人也　诗曰所谓伊人于焉逍遥是美此人今云管仲人也是美管仲也】
　　子曰贫而无怨难富而无骄易疏【子曰至骄易　云贫而无怨难者贫交困于饥寒所以有怨若能无怨者则为难矣江熙曰顔愿无怨不可及也云富而无骄易者富贵丰足无所应怨然应无骄则为易也江熙曰若子贡不骄犹可能也】
　　子曰孟公绰为赵魏老则优不可以为滕薛大夫也注孔安国曰公绰鲁大夫也赵魏皆晋卿也家臣称老公绰性寡欲赵魏贪贤家老无职故优滕薛小国大夫职烦故不可为也疏【子曰至夫也　此明人生性分各有所能赵魏皆晋地也老者采邑之室老也优犹寛闲也公绰性静寡欲若为采邑之臣则寛缓有余裕也滕薛皆小国职烦公绰不能为大夫也注孔安国曰至为也　赵魏贤人多职不烦杂故家臣无事所以优也滕薛二国不贪贤贤人少其职事烦杂故不可使公绰为之】
　　子路问成人子曰若臧武仲之智注马融曰鲁大夫臧孙纥也公绰之不欲注马融曰鲁大夫孟公绰也卞庄子之勇注周生烈曰卞邑大夫也冉求之艺文之以礼乐注孔安国曰如之以礼乐文成也亦可以为成人矣曰今之成人者何必然见利思义注马融曰义然后取不苟得也见危授命久要不忘平生之言亦可以为成人矣注孔安国曰久要旧约也平生犹少时也疏【子路问至人矣　云子路问成人者问人何所行徳可为成人乎云子曰若臧武仲之智者荅若徳成人者使智如臧武仲然武仲唯有求立后于鲁而为孔子所讥此亦非智者齐侯将为臧纥田臧孙闻之见齐侯与之言伐晋对曰多则多矣抑君似鼠夫鼠昼伏夜动不穴于寝庙畏人故也今君闻晋之乱而后作焉寜将事之非鼠如何乃弗与田臧孙知齐侯将败不欲受其邑故以比鼠欲使怒而止仲尼曰智之难也有臧武仲之智谓能避齐祸而不容于鲁国抑有由也作不顺而施不恕也夏书曰念兹在兹顺事恕施也此是智也事在春秋第十七巻襄公二十三年传也云公绰之不欲者非唯须智如武仲又须无欲如公绰不欲不贪欲所以唯能为赵魏老也范甯曰不欲不营财利也云卞庄子之勇者又非但公绰之无欲又须勇如卞庄子之勇庄子能独挌虎一云卞庄子与家臣卞夀途中见两虎共食一牛庄子欲前以剑挥之家臣曰牛者虎之美食牛尽虎之未饱二虎必关大者伤小者亡然后可以挥之信而言之果如卞夀之言也云冉求之艺者又非但勇如庄子又须有艺如求也云文之以礼乐者言备有上四人之才智又须加礼乐以文饰之也云亦可以为成人矣者亦可未足之辞言才智如上四人又加礼乐则亦可谓为成明人之难也云曰今之成人者何必然者曰者谓也向之所荅是说古之成人耳若今之成人亦不必然也云见利思义者此已下说下成人之法是今也若见财利思是仁义合宜之财然后可取顔特进曰见利思义虽不及公绰之不欲犹顾义也云见危授命者若见其君之危则当授命竭身不苟免也曲礼云临财无苟得临难无苟免是也顔特进曰见危授命虽不及卞庄子之勇犹顾义不苟免也云乆要不忘平生之言者久要旧约平生者少年时也言成人平生期约虽久至今不得忘少时之言云亦可以为成人矣者言如见利思义竭身致命至老不忘平生之言亦可得为今之成人也】子问公叔文子于公明贾曰信乎夫子不言不笑不取乎注孔安国曰公叔文子卫大夫公孙拔也文諡也公明贾对曰以告者过也夫子时然后言人不厌其言也乐然后笑人不厌其笑也义然后取人不厌其取也子曰其然岂其然乎注马融曰美其得道嫌其不能悉然也疏【子问至然乎　云子问云云者孔子见公明贾相访而问公叔文子之事时公明贾仕公叔文子故问之者也云曰信云云者此是问公叔文子之事也夫子呼公叔文子为夫子言人传文子平生不言不笑不取财利此三事孔子未信故见公明贾而问之也云公明贾对云云者过误也荅孔子曰文子有此三事是为误耳实理不然也云夫子时云云者先云是告者误后荅言以实事对言我夫子非时不语语必得之中既得之中故世人不厌其言也云乐然云云者夫笑为乐若不乐而强笑必为人所厌更云事言讫然后笑也云义然云云者夫取利若非义取则为人所厌我夫子见得思义义而后取故人不厌其取也云子曰其然者然如此也言今汝所说者当如此也云岂其然乎者谓人所传三事不言不笑不取岂容如此乎一云其然是惊其如此岂其然乎其不能悉如此也袁氏曰其然然之也此则善之者恐其不能故设疑辞　注马融曰至然也云美其得道者释其然也云嫌其云云者释岂其然乎也】
　　子曰臧武仲以防求为后于鲁虽曰不要君吾不信也注孔安国曰防武仲故邑也为后立后也鲁襄公二十三年武仲为孟氏所谮出奔邾自邾如防使为以大蔡纳请曰纥非敢害也智不足也非敢私请苟守先祀无废二勲敢不避邑乃立臧为纥致防而奔齐此所谓要君也疏【子曰至信也　云子曰云云者姓臧名纥武諡也防是武仲故食采邑也为后谓立后也武仲鲁襄公二十三年为孟氏所谮出奔邾后从邾还防而使人请于鲁为其后于防故云以防求为后于鲁云虽曰不要君吾不信者要谓要君也不先尽忠而先欺君也武仲出奔而犹求立后于其故邑时人皆谓武仲此事非要孔子据其理是要故云虽曰不要吾不信也是不信时人不要之言也袁氏曰奔不越境而据私邑求立先人之后此正要君也　注孔安国曰至君也　云防武仲故邑者武仲食邑于防既已出奔故邑云为后立后也者其既自出奔欲更立后于防云鲁襄云云者季武子无适子有公子鉏是公弥也及纥是悼子也季氏爱纥欲立之又公子鉏年长而臧纥谋为立纥季氏从之孟孙死又废大立小是依季氏家用事故孟氏家恶臧纥闭门谮于季孙曰臧氏将为乱不使我葬欲为公鉏雠臧氏季孙不信后孟氏除葬道臧孙使正夫助之除于东门介甲从己而视之孟氏又告季孙怒命攻臧氏之家臧纥斩鹿门之间以出奔邾云自邾云云者大蔡是大龟也纳进也进龟请立后臧纥有异母兄臧贾臧为二人在铸在舅氏国也纥在邾先遣使以龟告鲁求立为复贾闻命矣再拜受龟而使弟臧为以纳请纥遣使后乃自邾还防云曰纥云云者纥至防使臧为为使至鲁传纥之言初孟氏谮纥以甲自随谓欲为乱季孙信而攻之故纥今谢之而言己以介甲从已而视之非敢欲为害正是智不足也云非敢私请苟守先祀者又言今日之请非敢私求还正是欲求立后守先人之祀是为先人之请云无废二勲者二勲是臧文仲宣叔也是纥之祖父竝于鲁有功勲今愿得立祀是不敢废二世之勲也云敢不避邑者若二大勲不废得有守祀之人则纥敢不避邑也云乃立臧为者鲁得纥请仍立臧为为后也所以立臧为者臧为于时又私自为请求立己也云纥致防而奔齐者纥得立臧为后竟故致防与臧为而奔齐云此所谓要君也者还据私邑求为先而立后要望鲁邑即此是要君也事在春秋第十七巻襄公二十三年传也】
　　子曰晋文公谲而不正注郑曰谲者诈也谓召于天子而使诸侯朝之仲尼曰以臣召君不可以训故书曰天王狩于河阳是谲而不正也齐桓公正而不谲注马融曰伐楚以公义责包茅之贡不入问昭王南征不还是正而不谲也疏【子曰至不谲　云晋文公谲而不正者晋文公是晋献公之子重耳也初为骊姬之难遂出奔新城游歴诸国至二十八年受命为侯伯遂为之主此评其有失也谲诡诈也文公为霸主行诡诈而不得为正礼时天子是周襄王防弱文公欲为霸主大合诸侯而欲事天子以为名义自嫌强大不敢朝天子乃喻诸天子令出畋狩因此尽君臣之礼天子遂至晋河阳之地此是文公谲而不正礼也事在春秋七巻僖公二十八年云齐桓公正而不谲者此是齐侯为覇主依正而行不为诈谲是胜于晋文公也江熙曰言此二君霸迹不同而所以翼佐天子绥诸侯使车无异辙书无异文也　注郑曰至正也　此臣无召君之礼而文公召之故不为教训也故春秋不云晋侯召君但云天王狩于河阳言是天子自狩以至河阳也　注马融曰至谲也　鲁僖公三年冬齐侯与蔡姬乘舟于囿荡公蔡姬齐侯夫人荡揺也是揺荡舩也公惧变色禁之不可公怒归之未之絶也蔡人嫁之至明年四年春齐侯之师侵蔡蔡溃散也遂伐楚楚子使与师言曰君处北海寡人处南海唯是风马牛不相及也不虑君之渉吾地也何故齐侯使管仲对曰昔召康公命我先君太公曰五侯九伯汝实征之以夹辅周室赐我先君履东至于海西至于河南至于穆陵北至于无棣尔贡包茅不入王祭不供无以缩酒寡人是征昭王南征不还寡人是问对曰贡之不入寡君之罪也敢不供给昭王之不还君其问诸水滨按春秋传齐侯伐楚责此二事是正不谲也楚地出好茅贡王祭将缩酒缩酒者谓束茅而灌之以酒谓之缩酒楚既久不贡茅故周王祭时无茅以供缩酒乃就齐徴求之又昭王是成王之孙南廵狩涉汉舩坏而溺死周人讳而不赴诸侯不知其故故问之所以伐楚楚受不贡包茅之失而不受昭王溺水之咎于时溺水之地不属楚境故云问诸水濵也事在春秋第五巻僖四年春传也】子路曰桓公杀公子纠召忽死之管仲不死曰未仁乎注孔安国曰齐襄公立无常鲍叔牙曰君使民慢乱将作矣奉公子小白出奔莒襄公从弟公孙无知杀襄公管夷吾召忽奉公子纠出奔鲁齐人杀无知鲁伐齐纳子纠小白自莒先入是为桓公乃杀子纠召忽死也子曰桓公九合诸侯不以兵车管仲之力也如其仁如其仁注孔安国曰谁如管仲之仁矣疏【子路曰至其仁云子路曰云云者桓公是齐僖公之庶子名小白也子纠是桓公之庶兄桓公与子纠争国而杀子纠也云召忽死之者召忽是子纠之传子纠被杀故召忽赴敌而同死也云管仲不死者管仲亦是子纠辅相召忽既死管仲犹生故曰不死云曰未仁乎者曰者谓也是时人物议者皆谓管仲不死是不仁之人也管仲非唯不死亦回复辅相桓公故为无仁恩也云子曰云云者孔子荅子路说管仲有仁之迹齐桓公为霸主遂经九过盟会诸侯不用兵车而能辨也不用兵车而诸侯九合管仲之力也史记云兵车之防三乗车之防六谷梁传云衣裳之会十一范甯注曰十三年会北杏十四年防鄄十五年又防鄄十六年防幽二十七年又会幽僖元年防柽二年会贯三年防阳谷五年防首戴七年防甯母九年会葵丘凡十一防又非十一防郑不取北杏及阳谷为九防云管仲云云者管仲不用民力而天下平静谁如管仲之仁智乎再言之者深美其仁也　注孔安国曰至死也　云齐襄公立无常者此注至召忽死之竝是春秋鲁庄公八年九年传文是记前时之事也襄公者是齐僖公之适子名诸儿作倪字呼是桓公之兄既得立为君风化不恒为政之恶故曰无常云鲍叔牙曰云云者齐僖公有三子长是襄公是鲍叔牙者小白之辅适次子纠是庻小者是小白也僖公薨襄公继父之位为君政不常相见襄公风政无常故云乱将作也云奉公子小白出奔莒者叔牙见襄公危政不居乱邦故奉小白奔往莒国也云襄公从弟公孙无知杀襄公者小白奔后而襄公从弟公母弟夷仲年之子名无知作乱而杀襄公自立为君礼诸侯之子曰公子公子之子曰公孙公孙之子曰公族云管夷吾云云者夷吾管仲也襄公死后管仲召忽二人奉持子纠出奔鲁云齐人杀无知者齐人是雍廪也子纠出奔后公孙得为君恶虐于雍廪雍廪齐大夫也至九年春雍廪杀无知云鲁伐齐纳子纠者子纠奔鲁齐人又杀无知而齐无君至鲁庄公九年夏四月鲁伐齐入子纠欲拟立为齐君纳入也云小白自莒先入是为桓公者小白先奔在莒闻鲁伐齐纳子纠故先子纠而入遂为君死諡为桓公云乃杀子纠召忽死也者小白既入得为君遂杀庻兄子纠于生窦在鲁地也故云桓公杀公子纠召忽死之一云召忽投河而死事在春秋第三巻庄公八年九月传】
　　子贡曰管仲非仁者与桓公杀公子纠不能死又相之子曰管仲相桓公霸诸侯一匡天下注马融曰匡正也天子微弱桓公率诸侯以尊周室一正天下也民到于今受其赐注受其赐者谓不被发左衽之惠也微管仲吾其被发左衽矣注马融曰微无也无管仲则君不君臣不臣皆为夷狄也岂若匹夫匹妇之为谅也自经于沟渎而莫之知也注王肃曰经经死于沟渎之中也管仲召忽之于公子纠君臣之义未正成故死之未足深嘉不死未足多非死事既难亦在于过厚故仲尼但美管仲之功亦不言召忽不当死也疏【子贡至知也　云子贡曰云云者问孔子嫌管仲非是仁者乎云桓公杀云云者此举管仲非仁之迹言管仲是子纠之相而桓公是子纠之贼管仲既不为子纠致命杀雠而更相桓公非为仁也云子曰云云者孔子说管仲为仁之迹也管仲得相桓公者桓公与子纠争国管仲射桓公中钩带子纠死管仲奔鲁初鲍叔牙与管仲同游南阳极相敬重叔牙后相桓公而欲取管仲还无渐既因告老辞位桓公问叔牙谁复堪为相者牙曰唯管仲堪之桓公曰管仲射朕钩带殆近死今日岂可相乎牙曰在君为君谓忠也至君有急当射彼人钩带桓公从之遣使告鲁不欲放杀管仲遣使者曰管仲射我君钩带君自斩之鲁还之遂得为相庄九年夏云小白既先入而鲁犹辅子纠至秋齐与鲁战于干时鲁师败绩鲍叔牙志欲生管仲乘胜进军来告鲁曰子纠亲也请君讨之管召雠也请受而甘心焉子纠是我亲也我不忍杀欲令鲁杀之管仲召忽是我欲自得而杀之鲁乃杀子纠于生窦召忽死之管仲请囚鲍叔牙受之及堂阜而脱之遂使为相也覇诸侯使辅天子合诸侯故曰覇诸侯也一匡天下故天下一切皆正也云民到于今受其赐者赐犹恩惠也于时夷狄侵逼中华得管仲匡霸桓公今不为夷狄所侵皆由管仲之恩赐也王弼曰于时戎狄交侵亡邢灭卫管仲攘戎狄而封之南服楚师北伐山戎而中国不移故曰受其赐也云微管仲云云者此举受赐之事也被发不结也左衽衣前从右来向左也孔子言若无管仲则今我亦为夷狄故被发左祍矣云岂若云云者孔子更语子贡喻召忽死之不足为多管仲不死不足为小也谅信也匹夫匹妇无大徳而守于小信则其宜也自经谓经死于沟渎中也沟渎小处非宜死之处也君子直而不谅事存济时济世岂执守小信自死于沟渎而世莫知者乎喻管仲存于大业不为召忽守小信而或云召忽投河而死故云沟渎或云自经自缢也白虎通云匹夫匹妇者谓庶人也言其无徳及远但夫妇相为配匹而己注王肃曰至死也　二人并不足为是非也死是人生之难而召忽于子纠未成君臣今为之死亦是过厚不及管仲不死也】
　　公叔文子之臣大夫僎与文子同升诸公注孔安国曰大夫僎本文子家臣也荐之使与已竝为大夫同升在公朝也子闻之曰可以为文矣注孔安国曰言行如是可諡为文也疏【公叔文子至文矣　云公叔文子之臣大夫僎者即前孔子所问公明贾之文子也有臣名僎亦为大夫也云与文子同升诸公者升朝也诸之也公卫君也文子是卫大夫僎本是家臣见之有才能不将为己之臣恐掩贤才乃荐于卫君卫君用之亦为大夫与文子尊卑使敌恒与文子齐列同班者也云子闻之曰可以为文矣者子孔子也闻文子与家臣同升而美之也言諡文也以其徳行必大得諡为文矣】
　　子曰卫灵公之无道久也康子曰夫如是奚而不丧孔子曰仲叔圉治宾客祝鲍治宗庙王孙贾治军旅夫如是奚其丧注孔安国曰言君虽无道所任者各当其才何为当亡乎疏【子曰至其丧　云子曰云云者孔子叹卫君无道也云康子曰云云者康子鲁季康子也夫指卫灵公也奚何也康子闻孔子叹卫君无道故致其言夫无道者必须丧倾邦灵公奚无道行意不丧亡其国乎云孔子曰云云者孔子荅康子言灵公无道邦国不丧之由也有此三臣各掌其政也丧亡也或问曰灵公无道焉得有好臣荅曰或是先人老臣未去者也或灵公少时可得良臣而后无道故臣未去也】
　　子曰其言之不怍则其为之难注马融曰怍慙也内有其实则言之不慙积其实者为之难也疏【子曰至之难怍慙也人内心虚诈者外言貌必慙若内有其实则外貌无慙时多虚妄无慙怍也故王弼曰情动于中而外形于言情正实而后言之不怍】
　　陈成子杀简公孔子沐浴而朝告于哀公曰陈恒杀其君请讨之注马融曰陈成子齐大夫陈恒也将告君故先齐齐必沐浴也公曰告夫二三子注孔安国曰谓三卿也孔子曰以吾从大夫之后不敢不告也君曰告夫二三子者注马融曰我于礼当告君不当告二三子君使我徃故复往也之二三子告不可孔子曰以吾从大夫之后不敢不告注马融曰孔子由君命之二三子告不可故复以此辞语之而止也疏【陈成子至不告　云陈成子杀简公者陈成子陈恒也諡成子鲁哀公十四年甲午齐陈恒杀其君壬于舒州云孔子沐浴而朝告于哀公者鲁齐同盟分灾救患故齐乱则鲁宜讨之礼臣下凡欲告君谘谋必先沐浴孔子是臣故先沐浴告于哀公而请伐齐云曰陈恒杀其君请讨之者此告哀公之事也哀公言鲁为齐弱久矣子之伐之将若之何对曰陈恒杀其君民不与者半以鲁众加齐之半可克是孔子对曰也云公曰告夫二三子者二三子是三卿仲孙叔孙季孙公得孔子告不敢自行更令孔子徃告三卿孔子辞之而不告也云孔子曰云云者孔子得公令告三卿故言此荅之言我是大夫大夫闻事应告先主君云从大夫之后者孔子谦也云君曰告夫二三子者者礼我应告君本不应告三子今君使我告三子我当徃告之云之二三子告不可者之徃也孔子从君命而徃三子告孔子曰不可讨齐也云孔子曰云云者三子既告孔子云齐不可讨故孔子复以此辞语之而止也】
　　子路问事君子曰勿欺之而犯之注孔安国曰事君之道嘉不可欺当能犯顔色谏争也疏【子路问至犯之云子路问事君者问孔子求事君之法云子曰云云者荅事君当先尽忠而不欺也君若有过则必犯顔而諌之礼云事君有犯而无隠事亲有隠而无犯】
　　子曰君子上达小人下达注本为上末为下也疏【子曰至下达　上达者达于仁义也下达谓达于财利所以与君子反也】
　　子曰古之学者为己今之学者为人注孔安国曰为己履道而行之也为人徒能言之也疏【子曰至为人　明今古有异也古人所学己未善故学先王之道欲以自已行之成己而已也今之世学非复为补己之行阙正是图能胜人欲为人言己之美非为己行不足也　注孔安国曰至言之也　徒空也外空为人言之而已无其行也一云徒则图也言徒为人说也】
　　蘧伯玉使人于孔子孔子与之坐而问焉注孔安国曰伯玉卫大夫蘧瑗也曰夫子何为对曰夫子欲寡其过而未能也注言夫子欲寡其过而未能无过也使者出子曰使乎使乎注陈羣曰再言使乎善之也言使得其人也疏【蘧伯玉至使乎　云蘧伯玉使人于孔子者使人往孔子处云孔子与之坐而问焉者孔子与伯玉之使者坐而问之云曰夫子何为者此孔子所问之事孔子指伯玉为夫子问使者汝家夫子何所为耶云对曰云云者使者荅言我家夫子恒自修省夙夜戒慎欲自寡少于过失而未能寡于过也云使者出者使者荅竟而出云子曰使乎使乎者孔子美使者之为美故再言使乎者言伯玉所使为得其人也顔子尙未能无过况伯玉乎而使者曰未能是得伯玉之心而不见欺也】
　　子曰不在其位不谋其政曾子曰君子思不出其位注孔安国曰不越其职也疏【子曰至其位　云子曰云云者诫人各专己职不得滥谋图他人之政也云曾子曰云云者君子思虑当已分内不得出己之外而思他人事思于分外徒劳不可得袁氏曰不求分外】
　　子曰君子耻其言之过其行也疏【子曰至行也　君子之人顾言慎行若空出言而不能行遍是言过其行也君子耻之小人则否】
　　子曰君子道者三我无能焉仁者不忧智者不惑勇者不惧子贡曰夫子自道也疏【子曰至道也　云子曰云云者言君子所行之道有三夫子自谦我不能行其一也我者孔子自言也云仁者不忧者一乐天知命内省不疚是无忧云智者不惑者二智者以昭了为用是无疑惑云勇者不惧者三既有才力是以捍难卫侮是无惧敌也云子贡曰夫子自道也者孔子曰无而实有也故子贡曰孔子自道说也江熙曰圣人体是极于冲虚是以忘其神武遗其灵智遂与众人齐其能否故曰我无能焉子贡识其天真故曰夫子自道也】
　　子贡方人注孔安国曰比方人也子曰赐也贤乎我夫哉我则不暇注孔安国曰不暇比方人也疏【子贡方人至不暇云子贡方人者方比方人也子贡以甲比乙论彼此之胜劣者也云子曰云云者夫人行难知故比方人优劣之不易且谁闻己之劣故圣人不言圣人不言而子贡专辄比方之故抑之云贤乎哉云我则不暇者事既为难故我则不暇有比方之说江熙曰比方人不得不长短相倾圣人诲人不倦岂当相臧否故云我则不暇是以问人之贤而无毁誉长物之风于是乎畅】
　　子曰不患人之不已知患己无能也注王肃曰徒患己之无能也疏【子曰至能也　言不患人之不知我之有才能也正患无才能以与人知耳】子曰不逆诈不亿不信抑亦先觉者是贤乎注孔安国曰先觉人情者是宁能为贤乎或时反怨人也疏【子曰至贤乎　云不逆诈者逆者迎也君子含接纳不得逆欺物以诈伪也李充曰物有似真而伪亦有似伪而真者信僭则惧及伪人诈滥则惧及真人宁信诈则为教之道也云不忆不信者亿亿必也事必须验不得亿必悬期人之不信李充曰人而无信不知其可也然闲邪存诚不在善察若见失信于前必亿其无信于后则容长之风亏而改过之路塞矣亿音忆云抑亦云云者言若逆诈及亿不信者此乃是先少觉人情者耳宁可谓是为贤者之行乎李充曰夫至觉忘觉不为觉以求先觉先觉虽觉同逆诈之不觉也顔特进曰能无此者虽未穷明理而抑亦先觉之次也　注孔安国曰至人也　言先觉或滥则反受怨责也】
　　微生亩谓孔子曰丘何为是栖栖者与无乃为佞乎注苞氏曰微生姓也亩名也孔子对曰非敢为佞也疾固也注苞氏曰疾世固陋欲行道以化人也疏【微生亩至固也　云微生亩云云者微生亩见孔子东西遑遑所适不合故呼孔子名而问之也言丘何是为此栖栖乎将欲行诈佞之事于时世乎云孔子对云云者孔子荅曰我之栖栖非敢诈佞政是忿疾世固陋我欲行道以化之故耳】子曰骥不称其力称其徳也注郑曰徳者谓调良之徳也疏【子曰至徳也　骥者马之上善也于时轻徳重力故孔子引譬抑之也言伯乐骥非重其力政是称其美徳耳骥既如此而人亦宜然也江熙曰称伯乐曰骥有力而不称君子虽有兼能而惟称其徳也】或曰以徳报怨何如子曰何以报徳注徳恩惠之徳也以直报怨以徳报徳疏【或曰至报徳　云或曰云云者或人问孔子曰彼与此有怨而此人欲行徳以报彼怨其事理何如也云子曰何以报徳者孔子不许也言彼有怨而徳以报彼设彼有徳于此则又何以报之也云以直云云者既不许以徳报怨故更荅以此也不许以徳报怨言与我有怨者我宜用直道报之若与我有徳者我以备徳报之也所以不以徳报怨者若行怨而徳报者则天下皆行怨以要徳报之如此者是取怨之道也】
　　子曰莫我知也夫子贡曰何为其莫知子也注子贡怪夫子言何为莫知己故问也子曰不怨天不尤人注马融曰孔子不用于世而不怨天人不知己亦不尤人也下学而上达注孔安国曰下学人事上知天命也知我者其天乎注圣人与天地合其徳故曰唯天知已也疏【子曰至天乎　云莫我知也夫者莫无也孔子叹世人无知我者云子贡曰云云者子贡怪夫子有此言云何谓莫知子乎何为犹若为也云子曰云云者孔子荅无知我之事尢责也言我不见用而世人咸言我应怨天责人而我实无此心也人不见知而我不责人天不见用我亦不怨天也云下学而上逹者解无知我所以不怨天不尤人之由也下学学人事上达达天命我既学人事人事有否有泰故不尤人上达天命天命有穷有通故我不怨天也云知我者其天乎者人不见知我我不怨不尢者唯天知之耳　注圣人至己也　圣人徳合天地天地无可怨责故我亦不怨责之也】
　　公伯寮愬子路于季孙注马融曰愬谮也伯竂鲁人弟子也子服景伯以告注马融曰鲁大夫子服何忌也告告孔子也曰夫子固有惑志注孔安国曰季孙信才恚子路也于公伯寮也吾力犹能肆诸市朝注郑曰吾势能辨子路之无罪于季孙使之诛伯寮而肆也有罪既刑陈其尸曰肆也子曰道之将行也与命也道之将废也与命也公伯竂其如命何疏【公伯竂至命何　云公伯寮云云者愬谮也子路时仕季氏而伯寮谗季氏令信讥谮子路也云子服景伯以告者子服景伯闻公伯竂谮子路故告孔子云曰夫子固有惑志者此景伯所告之辞夫子者季孙为夫子也惑志谓季孙信伯寮之谗子路也云公伯寮云云者景伯既告孔子曰季氏犹有惑志而又此说助子路使子路无罪而伯竂致死言若于他人该有豪势者则吾力势不能诛耳若于伯寮者则吾力势是能使季孙审子路之无罪而杀伯竂于市朝也肆者杀而陈尸也云子曰云云者孔子荅景伯以子路无罪言人死生有命非伯竂之谮如何言人之道徳得行于世者此是天之命也云道之将云云者又言人君道废坠不用于世者此亦是天之命也子路之道废兴由天之命耳虽公伯寮之谮其能违天命而与废于子路耶江熙曰夫子使景伯辨子路则不过季孙为甚拒之则逆其区区之诚故以行废之命期之或有如不救而大救也注马融曰至子也　亦是孔子弟子其家在鲁故云鲁人弟子也　注郑曰至肆也　殷礼杀大夫已上于朝杀士于市杀而犹陈曝其尸以示百姓曰肆也】子曰贤者避世注孔安国曰世主莫得而匡之也其次避地注马融曰去乱国适治邦也其次避色注孔安国曰色斯举也其次避言注孔安国曰有恶言乃去也子曰作者七人矣注苞氏曰作为也为之者凡七人谓长沮桀溺丈人石门荷蒉仪封人楚狂接舆也疏【子曰至人矣云贤者避世者圣人磨而不磷涅而不缁无可无不可故不以治乱为隔若贤者去就顺时若天地闭塞贤人便隠髙蹈尘外枕流潄石天子不得而臣诸侯不得而友此谓避世之士也云其次避地者谓中贤也未能高栖絶世但择地处去乱就治此是避地之士也云其次避色者此次中之贤也不能预择治乱但临时观君之顔色顔色恶则去此谓避色之士也云其次避言者此又次避色之贤者不能观色斯举矣唯但听君言之是非闻恶言则去此谓避言士也云子曰作者七人矣者引孔子言证能避世以下自古已来作此行者唯七人而已矣　注苞氏曰至舆也　七人是注中有七人也王弼曰七人伯夷叔齐虞仲夷逸朱张柳下惠少连也郑康成曰伯夷叔齐虞仲避世者荷蓧长沮桀溺避地者柳下惠少连避色者荷蒉楚狂接舆避言者也七当为十字之误也】
　　子路宿于石门石门晨门曰奚自注晨门者阍人也子路曰自孔氏曰是知其不可而为之者与注苞氏曰言孔子知世不可为而强为之也疏【子路宿至者与　云子路宿于石门者石门地名也子路行住石门宿也一云石门者鲁城门外也云石门晨门曰奚自者晨门守石门晨昬开闭之吏也鲁人也自从也子路既在石门守门之吏朝早开见子路从石门行过故问子路曰汝将从何而来邪云子路曰自孔氏者子路荅曰我此行从孔氏处来也云曰是云云者晨门闻子路云从孔氏故知是孔子也言孔氏知世不可教化而强周流东西是知其不可为之故问之　注晨门者阍人也　守昬晨者也】
　　子击磬于卫有荷蒉而过孔氏之门者曰有心哉击磬乎注蒉草器也有心谓契契然也既而曰鄙哉硁硁乎莫已知也斯己而已矣注此硁硁徒信己而已言亦无益也深则厉浅则揭注苞氏曰以衣渉水为厉揭揭衣言随世以行己若遇水必以济知其不可则当不为也子曰果哉末之难矣注未知己志而便讥已所以为果也末无也无难者以其不能解己道也【子击至难矣云子击磬于卫者孔子时在卫而自以槌击磬而为声也云有荷云云者荷担揭也蒉织草为器可贮物也当孔子击磬之时有一人担揭草器而过孔氏之门也云曰有心哉击磬乎者荷蒉者闻孔子磬声而云非是平常之其声乎有别所志故云有心哉云既而曰鄙哉者既而犹既毕也荷蒉既云有心而察之察之既毕又云鄙哉言磬中之声甚可鄙劣也云硁硁乎莫已知也者此鄙哉之事言声中硁硁有无知已也云斯已而已矣者又言孔子硁硁不肎随世变唯自信已而己矣云深则厉浅则揭者荷蒉者又引事为譬以谏孔子也以衣渉水为厉褰衣渉水曰揭言人之行道化世当随世盛衰如渉水也若水深者则不须揭衣揭衣曽是无益当合而厉之若水浅者渉当褰揭而度譬如为教若世不可教则行之如不揭也若世可教则行之如揭衣以渉水也尔雅云繇膝以下为揭繇膝以上为厉繇犹由也云子曰云云者孔子闻荷蒉讥已而发此言也果者敢也末无也言彼未解我意而便讥我此则为果敢之甚也故曰果哉但我道之深远彼是中人岂能知我若就彼中人求无讥者则为难矣风之攸在圣贤相与必有以也夫相与于无相与乃相与之至相为于无相为乃相为之远苟各修本奚其泥也同自然之异也虽然未有如荷蒉之谈讥甚也按文索义全近则泥矣其将远则通理尝试论之武王从天应民而夷齐叩马谓之杀君夫子疾固勤诲而荷蒉之听以为硁硁言其未达耶则彼皆贤也达之先于众矣殆以圣人作而万物都覩非圣人则无以应万方之求救天下之弊然救弊之迹弊之所缘勤诲之累则焚书坑儒之祸起革命之弊则王莽赵高之衅成不挌击其迹则无振希声之极致故江熙曰隠者之谈夫子各致此出处不乎　注有心谓契契然契契谓心别有所志诗云契契寤叹　注此硁之益也徒空也时既不行而犹空信己道欲行之是于教化无所益也】
　　子张曰书云高宗谅隂三年不言何谓也注孔安国曰高宗殷之中兴王武丁也谅信也隂犹黙也子曰何必高宗古之人皆然君薨百官总已注马融曰己已百官也以听于宰三年注孔安国曰宰天官卿佐王治者也三年丧毕然后王自听政也疏【子张曰至三年云子张曰云云者高宗殷中兴王也名武丁殷家三十帝水徳王六百二十九年高宗是第二十二帝也前帝小乙之子也其武丁登祚之时殷祚已得三百四十三年其徳高而可宗故谓为高宗也谅信也隂黙也尚书云作其即位乃或谅隂三年不言是武丁起其即王位则小乙死乃有信黙言其孝行着子张读尚书见之不晓嫌与世异故发问孔子何谓也云子曰云云者孔子荅子张古之人君也言古之人君有丧者皆三年不言何必独美高宗耶此言亦激时人也云君薨百官总己者说人君之丧其子得不言之由若君死则羣臣百官不复谘询于君而各总束已之事故云总己也云以听于冢宰三年者冢宰上卿也百官皆束己职三年听冢宰故嗣王君三年不言也　注孔安国曰至黙也　或呼倚庐为谅隂或呼为梁闇或呼梁庵各随义而言之　注马融曰己已百官也　已具已于百官各自束己身也】
　　子曰上好礼则民易使也注民莫敢不敬故易使也疏【子曰至使也　礼以敬为主君既好礼则民莫敢不敬故易使也】
　　子路问君子子曰修己以敬注孔安国曰敬其身也曰如斯而已乎曰修己以安人注孔安国曰人谓朋友九族也曰如斯而已乎曰修己以安百姓修己以安百姓尧舜其犹病诸注孔安国曰病犹难也疏【子路问至病诸　云子路问君子者问为君子之法也云子曰修己以敬者身正则民从故君子自修己身而自敬也云曰如斯而已乎者子路嫌其少故重更谘问孔子如此而已乎斯此也云曰修己以安人者荅子路言当能先自修敬己而后安人也云曰如斯而已乎者子路又嫌少也云曰修己以安百姓者又荅曰先修敬己身然后乃安于百姓也云修己云云者病难也诸之也言先能内自修己而外安百姓此事为大难也尧舜之至圣犹患此事难故云病诸也卫瓘曰此难事而子路狭掠之再云如斯而已乎故云过此则尧舜所病也郭象曰夫君子者不能索足故修己者索已故修己者仅可以内敬其身外安同己之人耳岂足安百姓哉百姓百品万国殊风以不治治之乃得其极若欲修己以治之虽尧舜必病况君子乎今尧舜非修之也万物自无为而治若天之自高地之自厚日月之明云行雨施而已故能夷畅条达曲成不遗而无病也】
　　原壤夷俟注马融曰原壤鲁人孔子故旧也夷踞也俟待也踞待孔子也子曰幼而不逊悌长而无述焉老而不死是为贼也注贼谓贼害也以杖叩其胫注孔安国曰叩击也胫脚胫也疏【原壤至其胫　云原壤夷俟者原壤者方外之圣人也不拘礼敬与孔子为朋友夷踞也俟待也壤闻孔子来而夷踞竪滕以待孔子之来也云子曰云云者孔子方内圣人恒以礼教为事见壤之不敬故歴数之以训门徒也言壤少而不以逊悌自居至于年长犹自放恣无所效述也云老而不死是为贼者言壤年已老而未死行不敬之事所以贼害于徳也云以杖叩其胫者胫脚胫也膝上曰股膝下曰胫孔子歴数言之旣竟又以杖叩击壤胫令其胫而不夷踞也】
　　阙党童子将命矣注马融曰阙党之童子将命者传宾主之语出入也或问之曰益者与子曰吾见其居于位也注童子隅坐无位成人乃有位也见其与先生竝行也非求益者也欲速成者也注苞氏曰先生成人也竝行不差在后也违礼欲速成者也则非求益者也疏【阙党至成者也　云阙党童子将命者五百家为党此党名阙故云阙党也童子未冠者之称将命是传賔主之辞谓阙党之中有一小儿能传賔主之辞出入也云或问之曰益者与者或见小儿传辞故问孔子云此童子而传辞是自求进益之道也与云子曰云云者孔子荅曰其非求益之事也礼童子隅生无有列位而此童子不让乃与成人竝居位也云见其与先生竝行者先生者成人谓先己之生也非谓师也礼父之齿随行兄之齿雁行此童子行不让于长故云与先生竝行也云非求云云者孔子又曰此童子既居位竝行则非自求进益之道正是欲速成人耳违礼欲速成者非是求益之道也注童子至位也　隅角也童子不合与成人竝位但就席角而坐是无位也矣】












　　论语集解义疏卷七
　　钦定四库全书
　　论语集解义疏卷八　　　魏　何晏　集解
　　梁　皇侃　义疏
　　论语卫灵公第十五疏【卫灵公者卫国无道之君也所以次前者宪既问仕故举时不可仕之君故以卫灵公次宪问也】
　　卫灵公问陈于孔子注孔安国曰军陈行列之法也孔子对曰俎豆之事则尝闻之矣注孔安国曰俎豆礼器也军旅之事未之学也注郑曰万二千五百人为军五百人为旅也军旅末事本未立则不可教以末事也疏【卫灵公问至学也　云卫灵公问陈于孔子者孔子至卫欲行文教而灵公不慕胜业唯知问于军陈之事也云孔子对曰云云者俎豆礼器也孔子武文自然兼能今抑灵公故云唯尝闻俎豆事也云军旅云云者拒之故云不学军旅也郑曰万二千五百人为军五百人为旅也周礼小司徒职云五人为伍五伍为两四两为卒五卒为旅五旅为师五师为军　注郑曰至事也　本谓文教也灵公未能文故不教之武者也】明日遂行在陈絶粮从者病莫能兴注孔安国曰从者弟子兴起也孔子去卫如曹曹不容又之宋遭匡人之难又之陈防吴伐陈陈乱故乏食也子路愠见曰君子亦有穷乎子曰君子固穷小人穷斯滥矣注滥溢也君子固亦有穷时但不如小人穷则滥溢为非也疏【明日至滥矣　云明日遂行者孔子至卫既为问武故其明日遂行不畱卫国也云在陈絶粮者明日遂行初往曹曹不容又往宋在宋遭匡人之围又往陈遇吴伐陈陈大乱故乏絶粮食矣云从者病莫能兴者从者谓诸弟子从孔子行在陈者也病饥困也兴起也既絶粮故从行弟子皆饿困莫能起者也云子路愠见者弟子皆病无能起者唯子路刚强独能起也心恨君子行道乃至如此困乏故便愠色而见孔子也云曰君子亦有穷乎者此愠见之辞也曾闻孔子曰学也禄在其中则君子不应穷乏今日如此与孔子言乖故问云君子亦穷乎云子曰云云者孔子此答因抑小人也言君子之人固穷亦有穷时耳若不守穷而为滥溢则是小人故云小人穷斯滥矣　注孔安国曰至食也　云孔子去卫如曹者如往也云又之宋者之亦往也云防吴伐陈者防犹遇也】
　　子曰赐也汝以子为多学而识之者与对曰然注孔安国曰然者谓多学而识之也非与注孔安国曰问今不然耶曰非也予一以贯之注善有元事有防天下殊涂而同归百虑而一致知其元则众善举矣故不待多学一以知之也疏【子曰至贯之　云子曰云云者时人见孔子多识竝谓孔子多学世事而识之故孔子问子贡而释之也云对曰然者然如此也子贡答曰赐亦谓孔子多学故如此多识之也云非与者子贡又嫌孔子非多学而识故更问定云非与与不定之辞也云曰非也者孔子又答曰非也言我定非多学而识之也云予一以贯之者贯犹穿也既答云非也故此更答所以不多学而识之由也言我所以多识者我以一善之理贯穿万事而万事自然可识故得知之故云予一以贯之也　注善有至知之也　云善有元事有防者元犹始也防犹终也元者善之长故云善有元也事各有所终故曰事有防也云天下殊涂而同归者解事有防也事虽殊涂而其要防皆同有所归也云百虑而一致者解善有元也致极也人虑乃百其元极则同起一善也云知其云云者是善长举元则众善自举所以不须多学而自能识之也】
　　子曰由知德者鲜矣注王肃曰君子固穷而子路愠见故谓之少于知德者也疏【子曰由知德者鲜矣　由子路也呼子路语之云夫知徳之人难得故为少也　注王肃曰至德者也　按如注意则孔子此语为问絶粮而讥发之者也】子曰无为而治者其舜也与夫何为哉恭已正南面而已矣注言任官得其人故无为而治也疏【子曰至已矣云子曰云云者舜上受尧禅于己已又下禅于禹受授得人故孔子叹舜无为而能治也云夫何云云者既受授善得人无劳于情虑故云夫何为哉既垂拱而民自治政所以自恭敬而居天位正南面而已也蔡谟曰谟昔闻过庭之训于先君曰尧不得无为者所承非圣也禹不得无为者所授非圣也今三圣相系舜居其中承尧授禹又何为乎夫道同而治异者时也自古以来承至治之世接二圣之闲唯舜而已故特称之焉　注言任至治也　由受授皆圣举十六相在朝故是任官得其人也】
　　子张问行子曰言忠信行笃敬虽蛮貊之邦行矣言不忠信行不笃敬虽州里行乎哉注郑曰万二千五百家为州五家为邻五隣为里行乎哉言不可行也立则见其参于前也在舆则见其倚于衡也夫然后行也注苞氏曰衡轭也言思念忠信立则常想见参然在前在舆则若倚衡轭也子张书诸绅注孔安国曰绅大带也疏【子张问至诸绅　云子张问行者问人立身居世修善若为事而其道事可得行于世乎云子曰言忠信行笃敬者答曰欲使道行于世者出言必使忠信立行必须笃厚恭敬也云虽蛮貊之邦行矣者若身修前德无论居处于华夏假令居住蛮貊逺国则己之道德无所不行也云言不云云者又云若不能身修前徳而身虽居中国州里之近而所行亦皆不行故云行乎哉言不行也云立则云云者参犹森也言若敬德之道行已立在世闲则自想见忠信笃敬之事森森满亘于己前也云在舆云云者倚犹凭依也衡车衡轭也又若在车舆之中则亦自想见忠信笃敬之事罗列凭依满于衡轭之上也云夫然后行也者若能行存想不忘事事如前则此人身无往而不行故云夫然后行也云子张书诸绅者绅大带也子张闻孔子之言可重故书题于己衣之大带欲日夜存録不忘也　注郑曰至为里　此王畿逺郊内外民居地名也】
　　子曰直哉史鱼注孔安国曰卫大夫史防也邦有道如矢邦无道如矢注孔安国曰有道无道行直如矢不曲也君子哉蘧伯玉邦有道则仕邦无道则可卷而懐之注苞氏曰卷而懐谓不与时政柔顺不忤于人也疏【子曰至懐之　云直哉史鱼者美史鱼之行正直也云邦有云云者证其为直譬矢箭也性唯直而不曲言史鱼之德恒直如箭不以国有道无道为变曲也云君子哉蘧伯玉者又美蘧瑗也进退随时合时之变故曰君子哉也云邦有道则仕者出其君子之事也国若有道则肆其聪明以佐时也云邦无云云者国若无道则韬光匿智而懐藏以避世之害也】
　　子曰可与言而不与言失人不可与言而与之言失言智者不失人亦不失言注所言皆是故无所失者也疏【子曰至失言　云子曰云云者谓此人可与共言而己不可与之言则此人不复见顾故是失于可言之人也云不可云云者言与不可言之人共言是失我之言者也云智者云云者唯有智之士则备照二途则人及言竝无所失也】
　　子曰志士仁人无求生以害仁有杀身以成仁注孔安国曰无求生而害仁死而后成仁则志士仁人不爱其身也疏【子曰至成仁　云志士仁人者谓心有善志之士及能行仁之人也云无求生以害仁者既志善行仁恒欲救物故不自求我之生以害于仁恩之理也生而害仁则志士不为也云有杀身以成仁者若杀身而仁事可成仁也则志士仁人必杀身为之故云有杀身成仁也杀身而成仁则志士所不恡也缪播曰仁居理足本无危亡然贤而图变变则理穷穷则任分所以有杀身之义故比干剖心孔子曰殷有三仁也】子贡问为仁子曰工欲善其事必先利其器居是邦也事其大夫之贤者友其士之仁者也注孔安国曰言工以利器为用人以贤友为助也疏【子贡问至仁者也云子贡问为仁者问为仁人之法也云子曰云云者将欲答于为仁之术故先为説譬也工巧师也器斧斤之属也言巧师虽巧艺若输般而作器不利则巧事不成如欲其所作事善必先磨利其器也云居是云云者合譬成答也是犹此也言人虽有贤才美质而居住此国若不事贤不友于仁则其行不成如工器之不利也必欲行成当事此国大夫之贤者又友此国士之仁者也大夫贵故云事士贱故云友也大夫言贤士云仁互言之也】
　　顔渊问为邦子曰行夏之时注据见万物之生以为四时之始取其易知也乘殷之辂注马融曰殷车曰大辂左传曰大辂越席也昭其俭也服周之冕注苞氏曰冕礼冠也周之礼文而备也取其黈纩塞耳不任视听也乐则韶舞注韶舜乐也尽善尽美故取之也放郑声逺佞人郑声淫佞人殆注孔安国曰郑声佞人亦俱能感人心与雅乐贤人同而使人淫乱危殆故当放逺之也疏【顔渊问至人殆　云顔渊问为邦者为犹治也顔渊鲁人当时鲁家礼乱故问治鲁国之法也云子曰行夏之时者孔子此答举鲁旧法以为答也行夏之时谓用夏家时节以行事也三王所尚正朔服色也虽异而田猎祭祀播种竝用夏时夏时得天之正故也鲁家行事亦用夏时故云行夏之时也云乘殷之辂者亦鲁礼也殷辂木辂也周礼天子自有五辂一曰玉辂二曰金三曰象四曰革五曰木五辂竝多文饰用玉辂以郊祭而殷家唯有三辂一曰木辂二曰先辂三曰次辂而木辂最质素无饰用以郊天鲁以周公之故虽能郊天而不得事事同王故用木辂以郊也故郊特牲説鲁郊云乘素车贵其质也旗十有二旒龙章而设日月以象天也郑注云设日月画于旗上也素车殷辂也鲁公之郊用殷礼也按如记注则鲁郊用殷之木辂也云服周之冕者亦鲁郊也周礼有六冕一曰大衮冕二曰衮三曰鷩四曰毛毳五曰稀六曰周王郊天以大衮而冕虽鲁郊不得用大衮但用衮以郊也郊特牲云祭之日王披衮以象天郑注云谓有日月星辰之章也此鲁礼也周礼王祀昊天上帝则服大衮而冕祀五帝亦如之鲁公之服自衮冕而下也按此记注即是鲁郊用衮也然鲁庙亦衮或问曰鲁既用周次冕以郊何不用周金辂以郊耶答曰周郊乘玉辂以示文服用大衮以示质但车不对神故示文服以接天故用质也云乐则韶舞者谓鲁所用乐也韶舞舜乐也周用六代乐一曰云门黄帝乐也二曰咸池尧乐也三曰大韶舜乐也四曰大夏夏禹乐也五曰大濩殷汤乐也六曰大武周乐也若余诸侯则唯用时王之乐鲁既得用天子之事故赐四代礼乐自虞而下故云乐韶舞也所以明堂位云凡四代之服器官鲁兼用之是故鲁王礼也而用四代竝从有虞氏为始也又春秋鲁襄公二十九年传吴公子季札聘鲁请观周乐乃为之舞自周以上至见舞韶箾者曰至矣哉大矣如天之无不帱如地之无不载也虽甚盛德其蔑以加于此矣观止矣若有他乐吾不敢请己也杜注云鲁用四代之乐故及韶箾而季子知其终也云放郑声逺佞人者亦鲁礼法也毎言礼法亦因为后教也郑声淫也鲁礼无淫乐故言放之也佞人恶人也恶人壊乱邦家故黜逺之也云郑声淫佞人殆者出郑声佞人所以宜放逺之由也郑地声淫而佞人鬬乱使国家为危殆也按乐记云郑音好滥淫志宋音燕女溺志卫音趋数烦志齐音傲僻骄志所以是淫也　注据见至知也　解所以用夏时之义也夏之春物出地上和暖着见已故易知之也　注马融曰至俭也　左传之言亦説鲁也　注苞氏曰至听也　周既文民人多过君上若任己视听见民犯罪者多数用刑辟过若见过不治则非谓人君之法故冕服前后垂旒以乱眼左右两边垂瑱以塞耳示不任视听也黈黄色也纩新绵也当两耳垂黄绵绵之下又系玉名为瑱也　注韶舜至取之也　解鲁所以极韶不取尧乐之义也】子曰人而无逺虑必有近忧注王肃曰君子当思虑而预防也疏【子曰至近忧　人生当思渐虑逺防于未然则忧虑之事不得近至若不为逺虑则忧患之来不朝则夕故云必有近忧也】
　　子曰已矣吾未见好德如好色者也疏【子曰至者也既先云已矣则乆已不见也疾时色兴德废故起斯叹也此语亦是重出亦孔子再时行教也】
　　子曰臧文仲其窃位者与知栁下惠之贤而不与立也注孔安国曰栁下惠展禽也知其贤而不举为窃位也疏【子曰至立也　云子曰云云者臧文仲鲁大夫也窃盗也臧文仲虽居位居位不当与盗位者同故云窃位者与云知栁云云者此臧文仲窃位之由也凡在位者当助君举贤才以共匡佐而文仲在位知栁下惠之贤而不荐之于君使与己同立公朝所以是素飡盗位也】
　　子曰躬自厚而薄责于人则逺怨矣注孔安国曰自责己厚责人薄所以逺怨咎也疏【子曰至怨矣　躬身也君子责己厚小人责人厚责人厚则为怨之府责己厚人不见怨故云逺怨蔡谟曰儒者之説虽于义无违而于名未安也何者以自厚者为责己文不辞矣厚者谓厚其德也而人又若己所未能而责物以能故人心不服若自厚其德而不求多于人则怨路塞责己之美虽存乎中然自厚之义不施于责也侃按蔡虽欲异孔而终不离孔辞孔辞亦得为蔡之释也】
　　子曰不曰如之何注孔安国曰不曰如之何者犹言不曰柰是何也如之何者吾末如之何也己矣注孔安国曰如之何者言祸难已成吾亦无如之何也疏【子曰至已矣云不曰如之何者不曰犹不谓也如之何谓事卒至非己力势可柰何者也言人生常当思虑卒有不可如何之事逆而防之不使有起若无虑而事歘起是不曰如之何事也李充曰谋之于其未兆治之于其未乱何当至于临难而方曰如之何也云如之云云者若不先虑而如之何之事非唯凡人不能柰何矣虽圣人亦无如之何也故云吾末如之何也已矣】
　　子曰羣居终日言不及义好行小惠难矣哉注郑曰小惠谓小小才智也难矣哉言终无成功也疏【子曰至矣哉云子曰云云者三人以上为羣居羣居共聚有所谈説终于日月而未曽有及义之事也云好行云云者小惠小小才智也若安陵调谑属也以此处世亦难为成人也】
　　子曰君子义以为质礼以行之逊以出之信以成之君子哉注郑曰义以为质谓操行也逊以出之谓言语也疏【子曰至子哉　云君子义以为质者义宜也质本也人识性不同各以其所宜为本云礼以行之者虽各以所宜为本而行之皆须合礼也云逊以出之者行之及合礼而言出之必使逊顺也云信以成之者行之合礼而言逊顺而出之终须信以成之也云君子哉者如上义可谓为君子之行也】
　　子曰君子病无能焉不病人之不已知也注苞氏曰君子之人但病无圣人之道不病人不知已也疏【子曰至知也病犹患也君子之人常患已无才能耳不患已有才能而人不见知之也】
　　子曰君子疾没世而名不称焉注疾犹病也疏【子曰至称焉没世谓身没以后也身没而名誉不称扬为人所知是君子所疾也故江熙曰匠终年运斤不能成器匠者病之君子终年为善不能成名亦君子病之也】
　　子曰君子求诸己小人求诸人注君子责己小人责人也疏【子曰至诸人　求责也君子自责己德行之不足不责人也小人不自责己而责人也】子曰君子矜而不争注苞氏曰矜矜庄也羣而不党注孔安国曰党助也君子虽众不相私助义之与比也疏【子曰至不党　云子曰云云者矜矜庄也君子自矜庄己身而已不与人争也故江熙曰君子不使其身侻焉若非终日自敬而已不与人争胜之也云羣而不党者君子乃朋羣义聚而不相阿党为私也故江熙曰君子以道相聚聚则为羣羣则似党羣居所以切磋成徳非于私也】
　　子曰君子不以言举人注苞氏曰有言者不必有徳故不可以言举人也不以人废言疏【子曰至废言　云子曰云云者举人必须知其徳行不可听言而荐举之故君子不为也云不以人废言者言又不可以彼人之卑贱而废其美言而不用也故李充曰询于蒭薨不耻下问也】
　　子贡问曰有一言而可以终身行者乎子曰其恕乎己所不欲勿施于人也疏【子贡问至人也　云子贡问云云者问求善事欲以终身奉行之也云子曰其恕乎者此是可终身行之一言也恕谓内忖己心外以处物言人在世当终身行于恕也故云其恕也云己所云云者此释恕事也夫事非己所欲者不可施与人也既已所不欲亦必人所不欲也】子曰吾之于人谁毁谁誉如有可誉者其有所试矣注苞氏曰所誉辄试以事不空誉而已矣斯民也三代之所以直道而行也注马融曰三代夏殷周也用民如此无所阿私所以云直道而行也疏【子曰至行也　云子曰云云者孔子言我之于世平等如一无有憎爱毁誉之心故云谁毁谁誉也云如有云云者既平等一心不有毁誉然君子掩恶扬善善则宜扬而我从来若有所称誉者皆不虚妄必先试騐其徳而后乃誉之耳故云其有所试矣又通云我乃无毁誉若民人百姓有相称誉者则我亦不虚信而美之其必以事试之也云斯民云云者斯民者谓若此养民也三代夏殷周也言养民如此无私毁誉者是三代圣王治天下用直道而行之时也郭象曰无心而付之天下者直道也有心而使天下从已者曲法故直道而行者毁誉不出于区区之身善与不善信之百姓故曰吾之于人谁毁谁誉如有所誉必试之斯民也　注苞氏曰至己矣　注意如向说】
　　子曰吾犹及史之阙文也注苞氏曰古之史于书字有凝则阙之以待知者也有马者借人乘之今则亡矣夫注苞氏曰有马者不能调良则借人使乘习之孔子自谓及见其人如此至今无有矣言此者以俗多穿凿也疏【子曰至矣夫　孔子此叹世浇流迅速时异一时也云子曰云云者史者掌书之官也古史为书若于字有不识者则悬而阙之以俟知者不敢擅造为者也孔子自云已及见昔史有此时阙文也矣云有马者借人乘之者孔子又曰亦见此时之马难调御者不能调则借人乗服之也云今则亡矣夫者亡无也当孔子末年时史不识字辄擅而不阙有马不调则耻云其不能必自乘之以致倾覆故云今亡也矣夫】
　　子曰巧言乱德小不忍则乱大谋注孔安国曰巧言利口则乱德义小不忍则乱大谋也疏【子曰至大谋　云巧言乱德者辞达而已不须巧辨巧辨文多更于德为乱之也云小不忍则乱大谋者人须容忍则大事乃成若不能忍小则大事之谋乱也又一通云凡为人法当依事以断事无大小皆便求了若小小不忍有所慈为则大谋不成也】子曰众恶之必察焉众好之必察焉注王肃曰或众阿党比周或其人特立不羣故好恶不可不察也疏【子曰至察焉　云众恶之必察焉者设有一人为众所憎恶者必当察其徳不可从众雷同而恶之也所以然者此人或特立不羣为众佞共所防害故必察之也云众好之必察焉者又设有一人为众所好爱者亦当必察不可随众而崇重之也所以然者或此人行恶为羣恶之所党爱故亦必察也卫瓘曰贤人不与俗争则莫不好爱也俗人与时同好亦则见好也凶邪害善则莫不恶之行高志逺与俗违忤俗亦恶之皆不可不察也】子曰人能道非道人也注材大者道随大材小者道随小故不能人也疏【子曰至人也　道者通物之妙也通物之法本通于可通不通于不可通若人材大则道随之而大是人能道也若人才小则道小不能使大是非道人也故蔡谟曰道者寂然不同行之由人人可适道故曰人能道道不适人故曰非道人也】
　　子曰过而不改是谓过矣疏【子曰至过矣　人有过能改如日食反明人皆仰之所以非过过而不改则成过也江熙曰一过容恕又文则成罪也】
　　子曰吾尝终日不食终夜不寝以思无益不如学也疏【子曰至学也　劝人学也终犹竟也寝眠也言我尝竟日终夕不食不眠以思天下之理唯学益人余事皆无益故云不如学也郭象曰圣人无诡教而云不寝不食以思者何夫思而后通习而后能者百姓皆然也圣人无事而不与百姓同事事同则形同是以见形以为己异故谓圣人亦必勤思而力学此百姓之情也故用其情以教之则圣人之教因彼以教彼安容诡哉】
　　子曰君子谋道不谋食耕也馁在其中矣学也禄在其中矣君子忧道不忧贫注郑曰馁饿也言人虽念耕而与不学故饥饿学则得禄虽不耕而不饥饿劝人学也疏【子曰至忧贫　云子曰云云者谋犹图也人非道不立故必谋道也自古皆有死也不食亦死死而后已而道不可遗故谋道不谋食也云耕也云云者馁饿也唯知耕而不学是无智之人也虽有谷必他人所夺而不得自食是饿在于其中也云学也云云者虽不耕而学则昭识斯明为四方所重纵不为乱君之所禄则门人亦共贡赡故云禄在其中矣故子路使门人为臣孔子云与其死于臣之手无寜死二三子之手是也云君子云云者学道必禄在其中所以忧已无道而已也若必有道禄在其中故不忧贫也江熙曰董仲舒曰遑遑求仁义常患不能化民者大人之意也遑遑求财利常恐匮乏者小人之意也此君子小人谋之不同者也虑匮乏故勤耕恐道阙故勤学耕未必无饿学未必得禄禄在其中恒有之势是未必君子但当存大而遗细故忧道不忧于贫也】
　　子曰智及之仁不能守之虽得之必失之注苞氏曰智能及治其官而仁不能守虽得之必失之也智及之仁能守之不庄以莅之则民不敬注苞氏曰不严以临之则民不敬从其上也智及之仁能守之庄以莅之动之不以礼未善也注王肃曰动必以礼然后善也疏【子曰至善也　云子曰云云者谓人有智识得及为官位者故云智及之也虽谋智能及不及能用仁守官位故云仁不能守之也此皆谓中人不备徳者也云虽得之必失之者禄位虽由智而得为之无仁以持守之必失禄位也云智及云云者莅临也又言若虽能智及仁守若临民不用庄严则不为民所敬云智及云云者虽智及仁守莅庄而动静必须礼以将之若动静不用礼则为未尽善也李充曰夫智及以得其失也荡仁守以静其失也寛庄莅以威其失也猛故必须礼然后和之以礼制智则精而不荡以礼辅仁则温而不寛以礼御庄则威而不猛故安上治民莫善于礼也顔特进曰智以通其变仁以安其性庄以安其慢礼以安其情化民之善必备此四者也】
　　子曰君子不可小知而可大受也小人不可大受而可小知也注君子之道深逺不可以小了知而可大受小人之道浅近可以小了知而不可大受也疏【子曰至知也　云子曰云云者君子之道深逺不与凡人可知故云不可小知也德能深润物物受之深故云而可大受也张凭曰谓之君子必有大成之量不必能为小善也故宜推诚闇信虚以将受之不可求备责以细行也云小人云云者小人之道浅故云不可大受也浅则易为物所见故可以小知也】
　　子曰民之于仁也甚于水火注马融曰水火与仁皆民所仰而生者也仁最为甚也水火吾见蹈而死者矣未见蹈仁而死者也注马融曰蹈水火或时杀人蹈仁未尝杀人者也疏【子曰至者也　云子曰云云者甚犹胜也仁水火三事皆民人所仰以生者也水火是人朝夕所须仁是万行之首故非水火则无以食非仁则无有恩义若无恩及饮食则必死无以立世三者竝为民人所急也然就三事之中仁最为胜故云甚于水火也云水火云云者此明仁所以胜水火之事也水火乃能治民人民人若误履蹈之则必杀人故云水火吾见蹈而死者也而仁是恩爱政行之故宜为美若误履蹈之则未尝杀人故云未见蹈仁而死者也王弼曰民之逺于仁甚于逺水火也见有蹈水火死者未尝见蹈仁死者也】
　　子曰当仁不让于师注孔安国曰当行仁之事不复让于师行仁急也疏【子曰当仁不让于师　仁者周穷济急之谓也弟子每事则宜让师唯行仁宜急不得让师也张凭曰先人后已外身爱物履谦处卑所以为仁非不好让此道非所以让也】子曰君子贞而不谅注孔安国曰贞正也谅信也君子之人正其道耳言不必有信也疏【子曰君子贞而不谅贞正也谅信也君子权变无常若为事苟合道得理之正君子为之不必存于小信自经于沟渎也一通云君子道无不正不能使人信之也】
　　子曰事君敬其事而后其食注孔安国曰先尽力然后食禄也疏【子曰至其食　国家之事知无不为是敬其事也必有纒勲绩乃受禄赏是后其食也江熙曰恪居官次以达其道事君之意也盖伤时利禄以事君也】
　　子曰有教无类注马融曰言人在见教无有种类疏【子曰有教无类　人乃有贵贱同宜资教不可以其种类庶鄙而不教之也教之则善本无类也缪播曰世咸知斯防之崇教未信斯理之谅深生生之类同禀一极虽下愚不移然化所迁者其万倍也若生而闻道长而见教处之以仁道养之以德与道终始为乃非道者余所不能论之也】
　　子曰道不同不相为谋疏【子曰至为谋　人之为事必须先谋若道同者共谋则精审不误若道不同而与共谋则方圆义凿枘事不成也】
　　子曰辞达而已矣注孔安国曰凡事莫过于实足也辞逹则足矣不烦文艳之辞也疏【子曰辞达而己矣　言语之法使辞足宜达其事而已不须美竒其言以过事实也】
　　师冕见注孔安国曰师乐人盲者也名冕也及阶子曰阶也及席子曰席也皆坐子告之曰某在斯某在斯注孔安国曰厯告以座中人姓氏及所在处也师冕出子张问曰与师言之道与子曰然固相师之道也注马融曰相导也疏【师冕见至道也　云师冕见者师冕鲁之乐师也见来见孔子也云及阶者及至也阶孔子家堂阶也师冕来见至孔子家阶也云子曰阶也者师冕盲来见至阶孔子语之曰阶也使之知而登之也云及席者冕已升阶至孔子堂上席也云子曰席也皆坐者孔子又语之曰至席令其登席而坐皆俱也孔子见瞽者必起师既起则弟子又随而起冕至席已坐故孔子亦坐弟子竝坐故云皆坐也云子告云云者某席中人也冕无目不识座上人故孔子厯告之以座上人之姓名也既多人故再曰某在斯某在斯也随人百十毎一一告之云子张在此子贡在此云师晃出者见孔子事毕而出去也云子张间云云者道犹礼也子张见孔子告之阶席人姓名字故冕出而问孔子向与师冕言之是礼不与也云子曰然者答曰是礼也云固相师之道也者又云冕既无目故主人宜为之道相所以厯告也】
　　论语季氏第十六疏【季氏者鲁国上卿豪强僭滥者也所以次前者既明君恶故据臣凶故以季氏次卫灵公也】
　　季氏将伐颛臾冉有季路见于孔子曰季氏将有事于颛臾注孔安国曰颛臾宓牺之后风姓之国本鲁之附庸当时臣属鲁季氏贪其地欲灭而有之冉有与季路为季氏臣来告孔氏也孔子曰求无乃尔是过与注孔安国曰冉求为季氏宰相其室为之聚敛故孔子独疑求教也夫颛臾昔者先王以为东防主注孔安国曰使主祭防山也且在邦域之中矣注孔安国曰鲁七百里之邦颛臾为附庸在其域中也是社稷之臣也何以为伐也注孔安国曰己属鲁为社稷之臣何用灭之为也冉有曰夫子欲之吾二臣者皆不欲也注孔安国曰归咎于季氏也孔子曰求周任有言曰陈列就力不能者止注马融曰周任古之良史也言当陈其力度己所任以就其位不能则当止也危而不持颠而不扶则将焉用彼相矣注苞氏曰言辅相人者当能持危扶颠若不能何用相为也且尔言过矣虎兕出柙玉毁椟中是谁之过与注马融曰柙槛也椟柜也失毁非典守者之过耶冉有曰今夫颛臾固而近于费注马融曰固谓城郭完坚兵甲利也费季氏之邑也今不取后世必为子孙忧孔子曰求君子疾夫注孔安国曰疾如汝之言也舍曰欲之而必更为之辞注孔安国曰舍其贪利之説而更作他辞是所疾也丘也闻有国有家者不患寡而患不均注孔安国曰国诸侯也家卿大夫也不患土地人民之寡少患政治之不均平也不患贫而患不安注孔安国曰忧不能安民耳民安则国富盖均无贫和无寡安无倾注苞氏曰政教均平则不患贫矣上下和同不患寡矣大小安寜不倾危也夫如是故逺人不服则修文德以来之既来之则安之今由与求也相夫子逺人不服而不能来也邦分崩离析而不能守也注孔安国曰民有异心曰分欲去曰崩不可防聚曰离析而谋动干戈于邦内注孔安国曰干楯也戈防也吾恐季孙之忧不在颛臾而在萧墙之内也注郑曰萧之言肃也萧墙谓屏也君臣相见之礼至屏而加肃敬焉是以谓之萧墙后季氏之家臣阳虎果囚季桓子也疏【季氏至内也　此章明季氏专征滥伐之恶也云季氏将伐颛臾者颛臾鲁之附庸也其地与季氏采邑相近故季氏欲伐而并之也故云季氏将伐颛臾也云冉有云云者二人时仕季氏为臣见季氏欲滥伐故来见孔子告道之也云曰季氏云云者此冉有告孔子之辞也有事谓有征伐之事也云孔子曰云云者求冉有名也尔汝也虽二人俱来而告冉有独告嫌冉有又为季氏有聚敛之失故孔子独呼其名而问云此征伐之事无乃是汝之罪过与言是其教导季氏为之也云夫颛臾云云者孔子拒冉有不听伐之也言颛臾是昔先王圣人之所立以主蒙山之祭蒙山在东故云东蒙主也既是先王所立又为祭祀之主故不可伐也云且在云云者言且颛臾在鲁七百里封内故云在邦域中也云是社稷之臣者国主社稷颛臾既属鲁国故是社稷之臣也郑注诗云诸侯不臣附庸而此云是社稷臣者当尔时已臣属鲁故也云冉有云云者夫子指季氏也冉有言伐颛臾之事是季氏所欲故云夫子欲之也云吾二云云者称吾二臣是冉有自谓及子路也言我二臣皆不欲伐之也冉有恐孔子不独信已故引子路为俦证也云孔子曰求者孔子不许冉有归咎于季氏故又呼求名语之也云周任云云者此语之辞也周任古之良史也周任有言曰人生事君当先量后入若计陈我才力所堪乃后就其列次治其职任耳若自量才不堪则当止而不为也云危而云云者既量而就汝今为人之臣臣之为用正至匡弼持危扶颠今假季氏欲为滥伐此是危颠之事汝宜谏止而汝不谏止乃云夫子欲之吾等不欲则何用汝为彼之辅相乎若必不能是不量而就之也云且尔云云者又骂之而设譬也兕如牛而色青柙槛也槛贮于虎兕之器也椟函也函贮玉之匣也言汝云吾二臣皆不欲也此是汝之罪也汝为人辅相当主諌君失譬如为人掌虎兕玉若使虎兕破槛而逸出及玉毁碎于函椟之中此是谁过则岂非守槛函者过乎今季氏滥伐此是谁过则岂非汝辅相之过乎何得言吾二臣不欲耶栾肇曰阳虎家臣而外叛是出虎兕于槛也伐颛臾于邦内是毁玉于椟中也张凭曰虎兕出柙喻兵擅用于外也玉毁于椟中喻仁义废于内也云冉有云云者固谓城郭甲兵坚利费季氏采邑名也冉有既得孔子骂及譬喻而输诚服罪更説颛臾宜伐之意也言所以伐颛臾者城郭甲兵坚利复与季氏邑相近也云今不取云云者子孙季氏之子孙也冉有又言颛臾既城郭坚甲兵利又与费邑相近其势力方豪其及今日犹可扑灭若今日不伐取则其后世必伐于费所以为后世子孙之忧也云孔子云云者孔子闻冉有言知其虚妄故更呼而语之也夫夫冉有之言也季氏欲伐实是贪颛臾之地今汝不言季孙是贪颛臾欲伐取之而假云颛臾固而近费恐为子孙忧如汝此言是君子之所谓疾也故云君子疾夫也云舍曰云云者此是君子所疾者也舎犹除也冉有不道季氏贪欲滥伐是舍曰欲之而假称颛臾固近费是是而必为之辞云丘也云云者孔子骂冉有既竟而更自称名为其说季氏子孙之忧不颛臾也将欲言之故先广陈其理也不敢云出已故曰闻也有国谓诸侯也有家谓卿大夫也言夫为诸侯及卿大夫者不患土地人民寡少所患政之不能均平耳今季氏为政不能均平则何用滥伐欲多土地人民为也云不患贫而患不安者为国家者何患民贫乏也政患不能使民安云盖均无贫者此结前不贫之事也若为政均平则国家自富故无贫乏也云和无寡者此结不寡也言政若能和则四方来至故土地民人不寡少也云安无倾者若能安民则君不倾危也然上云不患寡患不均不患贫患不安则下应云均无寡安无贫今云均无贫和无寡又长云安无倾者竝相互为义由均和故安无倾也云夫如是云云者此明不患寡少之由也如是犹如此也若国家之政能如此安不倾者若逺人犹有不服化者则我广修文德于朝使彼慕德而来至也故舜舞干羽于两阶而苗民至云既来之则安之者逺方既至而又用德泽抚安之云今又云云者夫子季氏也言今汝及由二人相于季氏无恩徳也云逺人云云者言汝二人为季氏相不能修文德以来服逺人也云邦分云云者言汝二人相季氏季氏治鲁既外不来逺人而内又离析不能守国也云而谋云云者汝二人既不能来逺安近而唯知与动干戈以自伐邦国内地何也云吾恐云云者冉有曰颛臾近费恐为后世子孙忧孔子广陈事理已竟故此改容答也言我之所思恐异于汝也汝恐颛臾而我恐季孙后世之忧不在于颛臾也云而在萧墙之内者此季孙所忧者也萧肃也墙屏也人君于门树屏臣来至屏而起肃敬故谓屏为萧墙也臣朝君之位在萧墙之内也今云季孙忧在萧墙内谓季孙之臣必作乱也然天子外屏诸侯内屏大夫以帘士以帷季氏是大夫应无屏而云萧墙者季氏皆僭为之也蔡谟曰冉有季路竝以王佐之姿处彼相之任岂有不谏季孙以成其恶所以同其谋者将有以也量己揆势不能制其悖心于外顺其意以告夫子实欲致大圣之言以救斯是以夫子发明大义以酬来感举治体自救时难引喻虎兕为以罪相者虽文讥二子而防在季孙既示安危之理又抑强臣擅命二者兼着以宁社稷斯乃圣贤同符相为表里者也然守文者众达微者寡也覩其见防而昧其致但释其辞不释所以辞惧二子之见幽将长沦于腐学是以正之以莅来防也　注椟柜也　柜即函也　注兵甲　兵刃也甲铠也　注孔安国曰至国富　百姓足君孰与不足是也注郑曰至子也　证忧在萧墙也】
　　孔子曰天下有道则礼乐征伐自天子出天下无道则礼乐征伐自诸侯出自诸侯出盖十世希不失矣注孔安国曰希少也周幽王为犬戎所杀平王东迁周始微弱诸侯自作礼乐专行征伐始于隠公至昭公十世失政死干侯自大夫出五世希不失矣注孔安国曰季文子初得政至桓子五世为家臣阳虎所囚也陪臣执国命三世希不失矣注马融曰陪重也谓家臣也阳氏为季氏家臣至虎三世而出奔齐也天下有道则政不在大夫注孔安国曰制之由君也天下有道则庶人不议注孔安国曰无所非议也疏【孔子曰至不议　云天下有道云云者礼乐先王所以饰喜鈇钺先王所以饰怒故有道世则礼乐征伐竝由天子而出也云天下无道云云者若天下无道天子微弱不得任自由故礼乐征伐从诸侯出也云自诸云云者希少也若礼乐征伐从诸侯出非其所故僭滥之国十世少有不失国者也诸侯是南面之君故至全数之年而失之也云自大云云者若礼乐征伐从大夫而专滥则五世此大夫少有不失政者也其非南面之君道从势短故半诸侯之年所以五世而失之也云陪臣云云者陪重也其为臣之臣故云重也是大夫家臣僭执邦国教令此至三世必失也既卑故不至五世则半十而五三亦半五大者难倾故至十十极数也小者易危故转相半理势使然亡国丧家其数皆然未有过此而不失者也按此但云执国命不云礼乐征伐出者其不能僭礼乐征伐也缪播曰大夫五世陪臣三世者苟得之有由则失之有渐大者难倾小者易灭近本罪轻逺弥罪重轻故祸迟重则败速二理同致自然之差也云天下冇道则政不在大夫者政由于君故不在大夫在大夫由天下失道故也云天下有道则庶人不议者君有道则颂之声兴载路有时雍之义则庶人民下无所街羣巷聚以评议天下四方之得失也若无道则庶人共有所非议也　注孔安国曰至干侯　证十世为滥失国之君也周幽王无道为犬戎所杀其子平王东迁雒邑于是周始微弱不能制诸侯故于时鲁隠公始专征滥伐至昭公十世而昭公为季氏所出死于干侯之地也十世者隠一桓二庄三问四倍五文六宣七成八襄九昭十也　注孔安国曰至囚也　此证大夫专滥五世而失家者季文子始得政而专滥至五世桓子为臣所囚也五世者文子一武子二悼子三平子四桓子五是也　注马融曰至齐也　证陪臣执政三世而失者也　注孔安国曰无所非议也　非犹郑也郑议风政之不是】
　　孔子曰禄之去公室五世矣注郑曰言此之时鲁定公之初也鲁自东门襄仲杀文公之子赤而立宣公于是政在大夫爵禄不从君出至定公为五世矣政逮于大夫四世矣注郑曰文子武子悼子平子也故夫三桓之子孙微矣注孔安国曰三桓者谓仲孙叔孙季孙也三卿皆出桓公故云三桓也仲孙氏改其氏称孟氏至哀公皆衰也疏【孔子曰至防矣　云孔子云云者礼乐征伐自大夫出五世希冇不失于时孔子见其数将尔知季氏必亡故发斯防也公君也禄去君室谓制爵禄出于大夫不复关君也制爵禄不关君于是已五世也故云去公室五世也云政逮云云者逮及也制禄不由君故及大夫也季文子初得政至武子悼子平子四世是孔子时所见故云四世云故夫云云者大夫执政五世必失而季氏已四世故三桓子孙转以弱也谓为三桓者仲孙叔孙季孙三家同出桓公故云三桓也初三家皆豪滥至尔时竝衰故云微也注郑曰至世矣　襄仲既杀赤立宣公宣公虽立而微弱不敢自专故爵禄不复关己也宣一成二襄三】
　　【昭四定五也　注孔安国曰至衰也　后仲孙氏改其氏称孟氏故多云孟孙氏也】
　　孔子曰益者三友损者三友友直友谅友多闻益矣友便辟注马融曰便辟巧避人所忌以求容媚者也友善柔注马融曰面柔者也友便佞损矣注郑曰便辩也谓佞而辩也疏【孔子曰至损矣　云益者三友者明与朋友益者有三事故云益者三友云损者三友者又明与朋友损者只有三事故云损者三友云友直者一益也所友得正直之人也云友谅者二益也所友得有信之人也谅信也云友多闻益矣者三益也所友得能多所闻解之人也益矣上所言三事皆是有益之朋友也云友便辟者此一损也谓与便辟之人为朋友者谓语巧能为避人所忌者为便辟也云友善柔者二损也谓所友者善柔者也善柔谓面从而背毁者也云友便佞者三损也谓与便佞为友也便佞谓辩而巧也云损矣者上三事皆是为损之朋友也】
　　孔子曰益者三乐损者三乐乐节礼乐注动静得于礼乐之节也乐道人之善乐多贤友益矣乐骄乐注孔安国曰恃尊贵以自恣也乐佚游注王肃曰佚游出入不知节也乐宴乐损矣注孔安国曰宴乐沈荒淫渎也三者自损之道也疏【孔子曰至损矣　云益者三乐者谓以心中有所爱乐之事三者为益人者也云损者三乐者又谓以心中所爱乐有三事为损人者也云乐节礼乐者一益也谓心中所爱乐乐得于礼乐之节也云乐道人之善者二益也心中所爱乐乐道説人之善事也云乐多贤友者三益也心中所爱乐乐得多贤为朋友也云益矣者此上三乐皆是为益之乐云乐骄乐者此明一损也心中所爱乐为骄慠以自乐也云乐佚游者此二损也心中所爱乐恣于自逸悆悆而遨游不用节度也云乐宴乐者三损也心中所爱乐宴饮酖酗以为乐也云损矣者此上三乐皆是为损之乐也】
　　孔子曰侍于君子有三愆注孔安国曰愆过也言未及之而言谓之躁注郑曰躁不安静也言及之不言谓之隠注孔安国曰隠匿不尽情实也未见顔色而言谓之瞽注周生烈曰未见君子顔色所趣向而便逆先意语者犹瞽者也疏【孔子曰至之瞽　云孔子曰云云者愆过也卑侍于尊有三事为过失也云言未云云者一过也侍君子之坐君子言语次第承之未及其抄次而言此是轻动将躁者也云言及云云者二过也言语次第已应及其人忽君子不肯出言此是情心不尽有所隠匿者也云未见云云者瞽者盲人也盲人目不见人顔色而只言人之是非今若不盲侍坐未见君子顔色趣向而便逆言之此是与盲者无异质故谓之为瞽也】
　　孔子曰君子有三戒少之时血气未定戒之在色及其壮也血气方刚戒之在鬭及其老也血气既衰戒之在得注孔安国曰得贪得也疏【孔子曰至在得　云君子有三戒者君子自戒其事有三故曰有三戒也云少之时云云者一戒也少谓三十以前也尔时血气犹自薄少不可过欲过欲则为自损故戒之也云及其壮云云者二戒也壮谓三十以上也礼三十壮而为室故不复戒色也但年齿已壮血气方刚性力雄猛者无所与让好为鬬争故戒之也云及其老云云者三戒也老谓年五十以上也年五十始衰无复鬬争之势而戒之在得也得贪得也老人好贪故戒之也老人所以好贪者夫年少象春夏春夏为阳阳法主施故少年明怡也年老象秋冬秋冬为隂隂体敛藏故老耆好敛聚多贪也】
　　孔子曰君子有三畏畏天命注顺吉逆凶天之命也畏大人注大人即圣人与天地合其德者也畏圣人之言注深逺不可易则圣人之言也小人不知天命而不畏也注恢疏故不知畏也狎大人注直而不肆故狎之也侮圣人之言注不可小知故侮之也疏【孔子曰至之言云君子有三畏者心服曰畏君子所畏有三事也云畏天命者一畏也天命谓作善降百祥作不善降百殃从吉逆凶是天之命故君子畏之不敢逆之也云畏大人者二畏也大人圣人也见其舍客而曰大人见其作教正物而曰圣人也今云畏大人谓居位为君者也圣人在上含容覆焘缺虽不察察而君子畏之也云畏圣人之言者三畏也圣人之言谓五经典籍圣人遗文也其理深逺故君子畏之也云小人云云者既小人与君子反竝不畏君子之所畏者也小人见天道恢疏而不信从吉逆凶故不畏之而造为恶逆也云狎大人者见大人含容故防狎慢而不敬也江熙曰小人不惧德故媟慢也云侮圣人之言者谓经籍为虚妄故轻侮之也江熙曰以典籍为妄作也　注深逺至言也　理皆深逺不可改易也注恢疏故不知畏　天网恢恢疏而不失小人见天命不切切之急谓之不足畏也　注直而至之也　肆犹经威毒也大人但用刑不邪而不加威毒也　注不可至之也　经籍深妙非小人所知故云不可小知也】
　　孔子曰生而知之者上也学而知之者次也困而学之又其次也注孔安国曰困谓有所不通也困而不学民斯为下矣疏【孔子曰至下矣　此章劝学也故先从圣人始也云生而云云者若生而自有知识者此明是上智圣人故云上也云学而云云者谓上贤也上贤既不生知资学以满分故次生知者也云困而云云者谓中贤以下也本不好学特以已有所用于理困愤不通故愤而学之此只次前上贤人也云困而不学民斯为下矣者谓下愚也既不好学而困又不学此是下愚之民也故云民斯为下也】
　　孔子曰君子有九思视思明听思聪色思温貌思恭言思忠事思敬疑思问忿思难见得思义疏【孔子曰至思义　云君子有九思者言君子所宜思之事其条有九也云视思明者一也若目瞻视万事不得孟浪唯思分明也云听思聪者二也若耳听万理不得落漠唯思聪了也云色思温者三也若顔色平常不得严切唯思温和也李容曰静容谓之和柔畅谓之温也云貌思恭者四也若容貌接物不得违逆唯思逊恭也李充曰动容谓之貌谦接谓之恭也云言思忠者五也若有所言语不得虚伪唯思尽于忠心也云事思敬者六也凡行万事不得慠慢唯思于敬也故曲礼曰无不敬也云疑思问者七也心有所疑不得辄自断决当思谘问于事有讥者也云忿思难者八也彼有违理之事来触于我我必忿怒于彼虽然不得乘此忿心以报于彼当思于忽有急难日也一朝之忿忘其身以及其亲是谓难也云见得思义者九也不义而富且贵于我如浮云若见己应有所得当思其义取也江熙曰义然后取也】
　　孔子曰见善如不及见不善如探汤吾见其人矣吾闻其语矣注孔安国曰探汤喻去恶疾也隠居以求其志行义以达其道吾闻其语矣未见其人也疏【孔子曰至人也　云见善如不及者见有善者当慕而齐之恒恐已不能相及也袁氏曰恒恐失之故驰而及之也云见不善如探汤者若见彼不善者则已急宜畏避不相染入譬如人使己以手探于沸汤为也云吾见云云者孔子自曰此上二事吾尝见其人亦尝闻有其语也顔特进曰好善如所慕恶恶如所畏合义之情可传之理既见其人又闻其语也云隠居云云者志违昏乱故愿隠遁言幽居以求其志也行义以达其道常愿道申故躬行仁义以逹其道也云吾闻云云者唯闻昔有夷齐能然是闻有其语也而今世无复此人故云未见其人也顔特进曰隠居所以求志于世表行义所以逹道于古人无立之高难能之行徒闻其语未见其人也　注孔安国曰至疾也　去犹避也疾速也谓避恶之速也】
　　齐景公有马千驷死之日民无得称焉注孔安国曰千驷四千匹也伯夷叔齐饿于首阳之下注马融曰首阳山在河东蒲坂县华山之北河曲之中也民到于今称之其斯之谓与注王肃曰此所谓以德为称者也疏【齐景公至谓与　云齐景公有马千驷者千驷四干匹马也云死之云云者生时无德而多马一死则身名俱消故民无所称誉也云伯夷云云者夷齐是孤竹君之二子也兄弟让国遂入隠于首阳之山武王伐纣夷齐扣武王马諌曰为忠伐君岂得忠乎横尸不岂得孝乎武王左右欲杀之太公曰此孤竹君之子兄弟让国大王不能制也隠于首阳山合方立义不可杀是贤人即止也夷齐反首阳山责身不食周粟唯食草木而已后辽西令支县祐家白张石虎往蒲坂采材谓夷齐曰汝不食周粟何食周草木夷齐闻言即遂不食七日饿死云首阳下者在山边侧也云民到于今称之者虽无马而饿死而民到孔子之时相传犹揄愈盛也云其斯之谓与者斯此也言多马而无德亦死即消虽饿而有徳称义无息言有德不可不重其此之谓也】陈亢问于伯鱼曰子亦有异闻乎注马融曰以为伯鱼孔子之子所闻当有异也对曰未也尝独立注孔安国曰独立谓孔子也鲤趋而过庭曰学诗乎对曰未也曰不学诗无以言也鲤退而学诗他日又独立鲤趋而过庭曰学礼乎对曰未也不学礼无以立鲤退而学礼闻斯二者矣陈亢退而喜曰问一得三闻诗闻礼又闻君子之逺其子也疏【陈亢问至子也　云陈亢问云云者陈亢即子禽也伯鱼即鲤也亢言伯鱼是孔子之子孔子或私教伯鱼有异门徒闻故云子亦有异闻不也呼伯鱼而为子也云对曰未也者伯鱼对陈亢曰我未尝有异闻也云尝独立者此述已生平私得孔子见语之时也言孔子尝独立左右无人也云鲤趋而过庭者孔子独立在堂而已趋从中庭过也云曰学诗乎者孔子见伯鱼从过庭呼而问之曰汝尝学诗不乎云对曰未也者伯鱼述举已答孔子言未尝学诗也云曰不学诗无以言者孔子闻伯鱼未尝学诗故以此语之言诗有比兴答对酬酢人若不学诗则无以与人言语也云鲤退而学诗者伯鱼得孔子之防故退还已舎而学诗也云他日又独立者他日又别日也孔子又在堂独立也云鲤趋而过庭者伯鱼又从中庭过也曰学礼乎者孔子又问伯鱼汝学礼不乎对曰未也者亦答曰未学礼也云不学礼无以立者孔子又语伯鱼曰礼是恭俭庄敬立身之本人有礼则安无礼则危若不学礼则无以自立身也云鲤退而学礼者鲤从孔子防退而学礼也云闻斯二者矣者又答陈亢言已为孔子之子唯私闻学诗学礼二事也云陈亢云云者陈亢得伯鱼答已二事故退而欢喜也言我问异闻之一事而今得闻三事也云闻诗云云者伯鱼二也又君子逺其子三也伯鱼是孔子之子一生之中唯知闻二事即是君子不独亲子故相疎逺是陈亢今得闻君子逺于其子也范曰孟子曰君子不教子何也势不行也教者必以正以正不行继之以忿继之以忿则反夷矣父子相夷恶也】
　　邦君之妻君称之曰夫人夫人自称曰小童邦人称之曰君夫人称诸异邦曰寡小君异邦人称之亦曰君夫人也注孔安国曰小君君夫人之称也对异邦谦故曰寡小君当此之时诸侯嫡妾不正称号不审故孔子正言其礼也疏【邦君至人也　云邦君云云者当时礼乱称谓不明故此正之也邦君自呼其妻曰夫人也云夫人自称曰小童者此夫人向夫自称则曰小童小童幼少之目也谦不敢自以比于成人也云邦人云云者邦人其国民人也若其国之民呼君妻则曰君夫人也君自称则单曰夫人故民人称带君言之也云称诸云云者自我国人民向他邦人称我君妻则曰寡小君君自称曰寡人故臣民称君为寡君称君妻为寡小君也云异邦人云云者若异邦臣来即称主国君之妻则亦同曰君夫人也】











　　论语集解义疏卷八
<经部,四书类,论语集解义疏>
　　钦定四库全书
　　论语集解义疏卷九　　　魏　何晏　集解
　　梁　皇侃　义疏
　　论语阳货第十七疏【阳货者季氏家臣亦凶恶者也所以次前者明于时凶乱非唯国臣无道至于陪臣贱亦竝凶恶故阳货次季氏也】
　　阳货欲见孔子孔子不见注孔安国曰阳货阳虎也季氏家臣而専鲁国之政欲见孔子使仕也归孔子豚注孔安国曰欲使往谢故遗孔子豚也孔子时其亡也而往拜之遇诸涂注孔安国曰涂道也于道路与相逢也谓孔子曰来予与尔言曰怀其寳而迷其邦可谓仁乎曰不可注马融曰言孔子不仕是懐宝也知国不治而不为政是迷邦也好从事而亟失时可谓智乎曰不可注孔安国曰言孔子栖栖好从事而数不遇失时不为有智也日月逝矣嵗不我与注马融曰年老嵗月已徃当急仕也孔子曰诺吾将仕矣注孔安国曰以顺辞免害也疏【阳货至仕矣　云阳货欲见孔子者阳货者季氏家臣阳虎也于时季氏稍微阳货为季氏宰专鲁国政欲使孔子仕已故使人召孔子欲与孔子相见也云孔子不见者孔子恶其专滥故不与之相见也云归孔子豚者归犹饷也既召孔子孔子不与相见故又追人饷孔子豚也所以召不来而饷豚者礼得敌已以下饷但于己家拜饷而已胜已以上见饷先既拜于己家明日又徃饷者之室也阳虎乃不胜孔子然已交専鲁政期度孔子必来拜谢已因得与相见也得相见而劝之欲仕也云孔子时云云者亡无也无谓虎不在家时也孔子晓虎见饷之意故徃拜谢也若徃谢必与相见相见于家事或盘桓故伺取虎不在家时而徃拜于其家也云遇诸涂者涂道路也既伺其不在而徃拜拜竟而还与之相逢于路中也孔子圣人所以不计避之而在路与相逢者其有所以也若遂不相见则阳虎求召不已既得相见则其意毕取但不欲久与相对故造次在涂路也所以知是已拜室还与相逢者既先云时亡也后云遇涂故知己至其家也其若未至室则于礼未毕或有更随其至已家之理故先伺不在而往往毕还而相逢也一家通云饷豚之时孔子不在故往谢之也然于玉藻中为便而不胜此集解通也谓孔子曰来者货于路见孔子而呼孔子令来趋就已也云予与尔言者予我也尔汝也货先呼孔子来而又云我与汝言也云曰怀云云者此是货与孔子所言之辞也既欲令仕已故先发此言也此骂孔子不仁也寳犹道也言仁人之行当恻隠救世以安天下而汝懐藏佐时之道不肯出仕使邦国迷乱为此之事岂可谓为仁乎曰不可者孔子晓虎之言故逊辞求免而荅云不可也言不可谓此为仁人也云好从云云者此亦骂孔子不智也好从事谓好周流东西从于世事也亟数也言智者以照了为用动无失时而孔子数栖栖遑遑东西从事而数火时不为时用如此岂可谓汝为智人乎曰不可者又逊辞云不可云日月云云者骂孔子孔子辞既毕故货又以此辞劝孔子出仕也逝速也言日月不停速不待人岂得怀寳至老而不仕乎我我孔子也云孔子云云者孔子得劝故逊辞荅之曰诺吾将仕也郭象曰圣人无心仕与不仕随世耳阳虎劝仕理无不诺不能用我则无自用此直道而应者也然免逊之理亦在其中也】子曰性相近也习相逺也注孔安国曰君子慎所习也子曰惟上智与下愚不移注孔安国曰上智不可使强为恶下愚不可使强贤也疏【子曰至不移　云子曰云云者性者人所禀以生也习者谓生后有百仪常所行习之事也人具禀天地之气以生虽复厚薄有殊而同是禀气故曰相近也及至习若值善友则相効为善若逢恶友则相効为恶恶善既殊故云相逺也故范曰人生而静天之性也感于物而动性之欲也斯相近也习洙泗之教为君子习申商之术为小人斯相逺也然情性之义説者不同且依一家旧释云性者生也情者成也性是生而冇之故曰生也情是起欲动彰事故曰成也然性无善恶而有浓薄情是冇欲之心而有邪正性既是全生而有未涉乎用非唯不可名为恶亦不可目为善故性无善恶也所以知然者夫善恶之名恒就事而显故老子曰天下以知美之为美斯恶已以知善之为善斯不善已此皆据事而谈情有邪正者情既是事若逐欲流迁其事则邪若欲当于理其事则正故情不得不有邪有正也故易曰利贞者性情也王弼曰不性其情焉能久行其正此是情之正也若心好流荡失真此是情之邪也若以情近性故云性其情情近性者何妨是有欲若逐欲迁故云逺也若欲而不迁故曰近但近性者正而即性非正虽即性非正而能使之正譬如近火者热而即火非热虽即火非热而能使之热能使之热者何气也热也能使之正者何仪也静也又知其有浓薄者孔子曰性相近也若全同也相近之辞不生若全异也相近之辞亦不得立今云近者冇同冇异取其共是无善无恶则同也有浓有薄则异也虽异而未相逺故曰近也云子曰云云者前既曰性近习逺而又有异此则明之也夫降圣以还贤愚万品若大而言之且分为三上分是圣下分是愚愚人以上圣人以下其中阶品不同而共为一此之共一则有推移今云上智谓圣人下愚愚人也夫人不生则已若有生之始便禀天地隂阳氛氲之气气有清浊若禀得淳清者则为圣人若得淳浊者则为愚人愚人淳浊虽澄亦不清圣人淳清搅之不浊故上圣遇昏乱之世不能挠其真下愚值重尧叠舜不能变其恶故云唯上智与下愚不移也而上智以下下愚以上二者中闲顔闵以下一善以上其中亦多清少浊或多浊少清或半清半浊澄之则清搅之则浊如此之徒以随世变改若遇善则清升逄恶则滓沦所以别云性相近习相逺也】
　　子之武城闻弦歌之声注孔安国曰子游为武城宰也夫子莞尔而笑注莞尔小笑貌也曰割鸡焉用牛刀注孔安国曰言治小何须用大道也子游对曰昔者偃也闻诸夫子曰君子学道则爱人小人学道则易使也注孔安国曰道谓礼乐也乐以和人人和则易使也子曰二三子注孔安国曰从行者也偃之言是也前言戏之耳注孔安国曰戏以治小而用大道也疏【子之至之耳云子之云云者之徃也于时子游为武城宰而孔子徃焉既入其邑闻弦歌之声也但解闻弦歌之声其则冇二一云孔子入武城堺闻邑中人家家有弦歌之响由子游政化和乐故也缪播曰子游宰小邑能令民得其所弦歌以乐也又一云谓孔子入武城闻子游身自弦歌以教民也故江熙曰小邑但当令足衣食教敬而已反教歌咏先王之道也夫子莞尔而笑者孔子闻弦歌声而笑之也曰割鸡焉用牛刀者孔子説可笑之意也牛刀大刀也割鸡宜用鸡刀割牛宜用牛刀若割鸡而用牛刀刀大而鸡小所用之过也譬如武城小邑之政可用小才而已用子游之大才是才大而用小也故缪播曰惜其不得导千乘之国如牛刀割鸡不尽其才也江熙曰如牛刀割鸡非其宜也云子游对云云者子游得孔子笑已故对所以弦歌之意也先据闻之于孔子言曰若君子学礼乐则必以爱人为用小人学道则易使为乐业而偃今日所以有此弦歌之化也一云子游既学道于孔子今日之化政是小人易使故缪播曰夫博学之言亦可进退也夫子闻乡党之人言便引得射御子游闻牛刀之喻且取非宜故曰小人学道则易使也其不知之者以为戏也其知之者以为贤圣之谦意也子曰二三子者二三子从孔子行者也孔子将欲美偃之是故先呼从行之二三子云偃之言是者言子游之言所以用弦歌之化是也前言戏之耳者言我前云割鸡焉用牛刀是戏治小而才大也　注孔安国曰至使也　就如注意言子游对所以弦歌化民者欲使邑中君子学之则爱人邑中小人学之则易使也】
　　公山不扰以费畔召子欲往注孔安国曰不扰为季氏宰与阳虎共执季桓子而召孔子也子路不悦曰末之也已何必公山氏之之也注孔安国曰之适也无可之则止耳何必公山氏之适者也子曰夫召我者而岂徒哉如有复用我者吾其为东周乎注兴周道于东方故曰东周也疏【公山至周乎　公山不扰者姓公山名不扰也云以费畔者费季氏采邑也畔背叛也不扰当时为季氏邑宰而作乱与阳虎共执季氏是背叛于季氏也云召子欲徃者既背叛使人召孔子孔子欲徃应召也云子路不悦者子路见孔子欲徃故已不欣悦也云曰末云云者子路不悦而复説此辞也末无也之适也已止也中之语助也下之亦适也子路曰虽时不我用若无所适徃则乃当止耳何必公山氏之适也云子曰云云者孔子荅子路所以欲往之意也徒空也言夫欲召我者岂容无事空然而召我乎必有以也云如有云云者若必不空然而用我时则我当为兴周道也鲁在东周在西云东周者欲于鲁而兴周道故云吾其为东周也一云周室东迁洛邑故曰东周王弼曰言如能用我者不择地而兴周室道也】子张问仁于孔子孔子曰能行五者于天下为仁矣请问之曰恭宽信敏惠恭则不侮注孔安国曰不见侮慢也宽则得众信则人任焉敏则有功注孔安国曰应事疾则多成功也惠则足以使人疏【子张问至使人　云子张云云者言若能行五事于天下则可谓之为仁人也云诸问之者子张不晓五者之事故反请问其目也曰恭宽信敏惠者荅五者之目也恭则不侮者又为歴解五事所以为仁之义也言人君行己能恭则人以敬己不敢见轻侮也故江熈曰自敬者人亦敬己也寛则得众者人君所行寛则众附归之是故得众也信则人任焉者人君立言必信则为人物所委任也一云人思任其事故不见暝也敏则有功者敏疾也人君行事不懈而能进疾则事以成而多功也惠则足以使人者人君有恩惠加民民则以不惮劳役也故江熙曰有恩惠则民忘劳也】
　　胇肹召子欲往注孔安国曰晋大夫赵简子之邑宰也子路曰昔者由也闻诸夫子曰亲于其身为不善者君子不入也注孔安国曰不入其国也胇肹以中牟畔子之徃也如之何子曰然有是言也曰不曰坚乎磨而不磷不曰白乎涅而不缁注孔安国曰磷薄也湼可以染皁者言至坚者磨之而不薄至白者染之于涅而不黑喻君子虽在浊乱浊乱不能汚也吾岂匏瓜也哉焉能系而不食　匏觚也言匏瓜得系一处者不食故也吾自食物当东西南北不得如不食之物系滞一处也疏【胇肹至不食　胇肹召者胇肹使人召于孔子云子欲徃者孔子欲应召使而徃云子路曰云云者子路见孔子欲应胇肹之召故据昔闻孔子之言而諌止之也子路曰由昔亲闻夫子之言曰若有人自亲行不善之事者则君子不入其家也胇肹以中牟畔者据胇肹身自为不善之事也胇肹经为中牟邑宰而遂背叛此是不善之事也云子之云云者胇肹身为不善而今夫子若为徃之故云如之何也子曰云云者然如此也孔子荅曰有如此所説也我昔者有此君子不入于不善国之言也云曰不云云者孔子既然之而更广述我从来所言非一或云君子不入不善之国亦云君子入不善之国故君子入不善之国而不为害经为之设二譬譬天下至坚之物磨之不薄至白之物染之不黒是我昔亦有此二言汝今那唯忆不入而不忆亦入乎故白不曰坚乎磨而不磷不曰白乎涅而不缁言我昔亦经有曰也故云不曰乎以问之也然孔子所以有此二説不同者或其不入是为贤人贤人以下易染故不许入也若许入者是圣人圣人不为世俗染累如至坚至白之物也子路不欲往孔子欲往故具告也云吾岂云云者孔子亦为説我所以一应召之意也言人非匏瓠瓜系滞一处不须饮食而自然生长乃得不用何通乎而我是须食之人自应东西求觅岂得如匏系而不食耶一通云匏星名也言人有才智宜佐时理务为人所用岂得如匏瓜系天而不可食耶王弼曰孔子机发后应事形乃视择地以处身资教以全度者也故不入乱人之邦圣人通逺虑微应变神化浊乱不能汚其洁凶恶不能害其性所以避难不藏身絶物不以形也有是言者言各有所施也苟不得系而不食舍此适彼相去何若也江熙曰夫子岂实之公山胇肹乎故欲徃之意耶泛示无系以观门人之情如欲居九夷乗桴浮于海耳子路见形而不及道故闻乗桴而喜闻之公山而不悦升堂而未入室安测圣人之趣哉】
　　子曰由汝闻六言六蔽矣乎注六言六蔽者下六事谓仁智信直勇刚也对曰未也曰居吾语汝注孔安国曰子路起对故使还座也好仁不好学其蔽也愚注孔安国曰仁者爱物不知所以裁之则愚也好智不好学其蔽也荡注孔安国曰荡无所适守也好信不好学其蔽也贼注孔安国曰父子不知相为隠之辈也好直不好学其蔽也绞好勇不好学其蔽也乱好刚不好学其蔽也狂注孔安国曰狂妄抵触人也疏【子曰至也狂　子曰由者呼子路名而问之也云汝闻云云者夫所欲问子路汝曾闻六言而毎言以有蔽塞之事乎言既有六故蔽亦有六故云六言六蔽也事在下文王弼曰不自见其过也对曰未也者子路对曰未曾闻之云曰居吾语汝者居犹复座也子路得孔子问避席而对曰未也故孔子呼之使复座也吾当语汝也云好仁云云者一也然此以下六事谓中人也夫事得中适莫不资学若不学而行事犹无烛夜行也仁者博施周急是徳之盛也唯学者能裁其中若不学而施施必失所是与愚人同故其蔽塞在于愚也江熙曰好仁者谓闻其风而悦之者也不学不能深原乎其遁知其一而未识其二所以蔽也自非圣人必有所偏偏才虽美必有所蔽学者假教以节其性观教知变则见所过也云好智云云者二也智以运动为用若学而裁之则智动防理若不学而运动则蔽塞在于荡无所的守也云好信云云者三也信者不欺为用若学而为信信则合宜不学而信信不合宜不合宜则蔽塞在于贼害其身也江熙曰尾生与女子期死于梁下宋襄与楚人期伤不度信之害也云好直云云者四也直者不曲为用若学而行之得中道若不学而直则蔽塞在于绞绞犹刺也好讥刺人之非以成已之直也云好勇云云者五也勇是多力多力若学则能用勇敬拜于庙廊捍难于边壃若勇不学则必蔽塞在于作乱也云好刚云云者六也刚者无欲不为曲求也若复学而刚则中适为美若刚而不学则必蔽在于狂狂谓抵触于人无回避者也】
　　子曰小子何莫学夫诗　苞氏曰小子门人也诗可以兴注孔安国曰兴引譬速类也可以观注郑曰观观风俗之盛衰也可以羣注孔安国曰羣居相切磋也可以怨注孔安国曰怨刺上政也迩之事父逺之事君注孔安国曰迩近也多识于鸟兽草木之名疏【子曰至之名　子曰小子者呼诸弟子欲语之也何莫学夫诗者莫无也夫语助也门弟子汝等何无学夫诗者也诗可以兴者又为説所以宜学之由也兴谓譬喻也言若能学诗诗可令人能为譬喻也可以观者诗有诸国之风风俗盛衰可以观览而知之也可以羣者诗有如切如磋如琢如磨是朋友之道可以羣居也可以怨者诗可以怨刺讽諌之法言之者无罪闻之者足以戒故可以怨也云迩之云云者迩近也诗有凯风白华相戒以养是有近事父之道也又雅颂君臣之法是有逺事君之道也江熙曰言事父与事君以有其道也云多识云云者关雎鹊巢是有鸟也驺虞狼跋是有兽也采蘩葛覃是有草也甘棠棫朴是有木也诗竝载其名学诗者则多识之也】子谓伯鱼曰汝为周南邵南矣乎人而不为周南邵南其犹正墙面而立也与注马融曰周南邵南国风之始得淑女以配君子三纲之首王教之端故人而不为如向墙而立也疏【子谓至也与　云子谓云云者伯鱼孔子之子也为犹学也周南关雎以下诗也邵南鹊巢以下诗也孔子见伯鱼而谓之曰汝已曾学周邵二南之诗乎然比问即是伯鱼趋过庭孔子问之学诗乎时也云人而云云者先问之而更为説周邵二南既多所合载读之则多识草木鸟兽及可事君亲故若不学诗者则如人面正向墙而倚立终无所瞻见也然此语亦是伯鱼过庭时对曰未学诗而孔子曰不学诗无以言也】
　　子曰礼云礼云玉帛云乎哉注郑曰玉璋珪之属也帛束帛之属也言礼非但崇此玉帛而已所贵者乃贵其安上治民也乐云乐云钟鼓云乎哉注马融曰乐之所贵者移风易俗也非谓钟鼓而已也疏【子曰至乎哉此章辨礼乐之本也云子曰云云者夫礼所贵在安上治民但安上治民不因于玉帛而不逹故行礼必用玉帛耳当乎周季末之君唯知崇尚玉帛而不能安上治民故孔子叹之云也故重言礼云礼云玉帛云乎哉明礼之所云不玉帛也云乐云云云者乐之所贵在移风易俗因于钟鼓而宣故行乐必假钟鼓耳当浇季之主唯知崇尚钟鼓而不能移风易俗孔子重言乐云乐云钟鼓云乎哉明乐之所云不在钟鼓也王弼曰礼以敬为主玉帛者敬之用饰也乐主于和钟鼓者乐之器也于时所谓礼乐者厚贽币而所简于敬盛钟鼓而不合雅颂故正言其义也缪播曰玉帛礼之用非礼之本钟鼓者乐之器非乐之主假玉帛以达礼礼逹则玉帛可忘借钟鼓以显乐乐显则钟鼓可遗以礼假玉帛于求礼非深乎礼者也以乐托钟鼓于求乐非通乎乐者也苟能礼正则无持于玉帛而上安民治矣苟能畅和则无借于钟鼓而移风易俗也】
　　子曰色厉而内荏注孔安国曰荏柔也谓外自矜厉而内柔佞者也譬诸小人其犹穿窬之盗也与注孔安国曰为人如此犹小人之有盗心也穿穿壁也窬窬墙也疏【子曰至也与　色厉而内荏者厉矜正也荏柔佞也言人有顔色矜正于外而心柔佞于内者也云譬诸云云者此为色厉内荏作譬也言其譬如小人为偷盗之时也小人为盗或穿人屋壁或逾人垣墙当比之时外形恒欲进为取物而心恒畏人常懐退走之路是形进心退内外相乖如色外矜正而心内柔佞者也江熙曰田文之客能为狗盗穿壁如逾而入盗之密也外为矜厉而实柔佞之密也峻其墙字谓之免盗而狗盗者往焉髙其杭厉谓之免佞而色厉者入焉古圣难于荏人今夫子又苦为之喻明免者鲜矣传云筚门珪窬窬卖也】子曰乡原徳之贼也注周生烈曰所至之乡辄原其人情而为己意以待之是贼乱徳者也一曰乡向也古字同谓人不能刚毅而见人辄原其趣向容媚而合之言此所以贼德也疏【子曰乡原德之贼也　乡乡里也原原本也言人若凡徃所至之乡辄忆度逆用意原本其人情而待之者此是德之贼也言贼害其德也又一云乡向也谓人不能刚毅而好面从见人辄媚向而原趣求合比是贼徳也张凭曰乡原原壤也孔子乡人故曰乡原也彼游方之外行不应规矩不可以训故毎抑其迹所以徳也】
　　子曰道聴而涂説徳之弃也注马融曰闻之于道路则传而説之也疏【子曰至弃也　道道路也涂亦道路也记问之学不足以为人师师人必当温故而知新研精习久然后乃可为人説耳若聴之于道路道路仍即为人传説必多谬妄所以为冇德者所弃也亦自弃其德也江熙曰今之学者不为己者也况乎道聴者哉逐末愈甚弃德弥深也】
　　子曰鄙夫可与事君也与哉注孔安国曰言不可与事君也其未得之也患得之注患得之者患不能得之也楚俗言也既得之患失之苟患失之无所不至矣注郑曰无所不至者言邪媚无所不为也疏【子曰至至矣子曰云云者言凡鄙之人不可与之事君故云可与事君哉云其未云云者比以下明鄙夫不可与事君之由也患得之谓患不能得也言初未得事君之时恒懃懃患已不能得事君也既得之患失之者患失之患不失之也既得事君而生厌心故患已不遗失之也云苟患云云者既患得失在于不定则此鄙心回邪无所不至或为乱也注患得至言也　楚之风俗其言语如此也呼患不得为患得之也】
　　子曰古者民有三疾今也或是之亡也注苞氏曰言古者民疾与今时异也古之狂也肆注苞氏曰肆极意敢言之也今之狂也荡注孔安国曰荡无所据也古之矜也防注马融曰有亷隅也今之矜也忿戾注孔安国曰恶理多怒也古之愚也直今之愚也诈而已矣疏【子曰至已矣　古者民有三疾者古谓淳时也疾谓病也其事有三条在下文也今也或是之亡者今谓浇时也亡无也言今之浇民无复三疾之事也江熙曰今之民无古者之疾而疾过之也古之狂也肆者一也古之狂者恒肆意所为好在抵触以此为疾者也今之狂也荡者荡无所据也荡犹动也今之狂不复肆直而皆用意浇竞流动也复无得据杖也古之矜也亷者二也矜荘也亷隅也古人　自矜荘者好大有亷隅以此为疾也李充曰矜厉其行向亷洁也】【今之矜也忿戾者今世之人自矜荘者不能亷隅而因之为忿戾怒物也李充曰矜善上人物所以不与则反之者至矣故怒以戾】【与忿激也古之愚也直者三也古之愚者不用其智不知俯仰病在直情径行故云直也今之愚也诈而已者今之世愚不识可否惟欲欺诈自利者也又一通云古之狂者惟肆情而病于荡今之狂则不复病荡故荡不肆也又古之矜者唯亷隅而病于忿戾今之矜者则不复病忿戾而不亷也又古之愚者唯直而病诈今之愚者则不复病诈故云诈而不直也　注孔安国曰恶理多怒也　言今人既恶则理自多怒物也】
　　子曰恶紫之夺朱也注孔安国曰朱正色紫闲色之好者恶其邪好而夺正色也恶郑声之乱雅乐也注苞氏曰郑声淫声之哀者恶其夺雅乐也恶利口之覆邦家也注孔安国曰利口之人多言少实苟能悦媚时君倾覆其国家也疏【子曰至家也　恶紫之夺朱者紫是闲色朱是正色正色宜行闲色宜除不得用闲色之物以妨夺正色之用也言此者为时多以邪人夺正人故孔子托云恶之者也云恶郑云云者郑声者郑国之音也其音淫也雅乐者其声正也时人多淫声以废雅乐故孔子恶之者也云恶利云云者利口辩佞之口也邦诸侯也家卿大夫也君子辞达而已不用辩佞无实而倾覆国家故为孔子所恶也】
　　子曰予欲无言子贡曰子如不言则小子何述焉注言之为益少故欲无言也子曰天何言哉四时行焉百物生焉天何言哉疏【子曰至言哉　云予欲无言者孔子忿世不用其言其言为益之少故欲无所复言也云子贡云云者小子弟子也子贡闻孔子欲不复言故疑而问之也言夫子若遂不复言则弟子等辈何所复传述也云子曰云云者孔子既以有言无益遂欲不言而子贡怨若遂不言则门徒无述故孔子遂曰天亦不言而四时递行百物互生此岂是天之有言使之然乎故云天何言哉也天既不言而事行故我亦欲不言而教行是欲则天以行化也王弼曰子欲无言葢欲明本举本统末而示物于极者也夫立言垂教将以通性而至于湮寄防传辞将以正邪而势至于繁既求道中不可胜御是以修本废言则天而行化以淳而观则天地之心见于不言寒暑代序则不言之令行乎四时天岂谆谆者哉】
　　孺悲欲见孔子孔子辞之以疾将命者出户取瑟而歌使之闻之注孺悲鲁人也孔子不欲见故辞以疾为其将命者不知己故歌令将命者悟所以令孺悲思也疏【孺悲至闻之　孺悲欲见孔子者孺悲鲁人也使人召孔子欲与孔子相见也孔子辞之以疾者孔子不欲应孺悲之召故辞云有疾不堪徃也将命者出户者将命者谓孺悲所使之人也出户谓受孔子疾辞毕而出孔子之户以去也云取瑟云云者孺悲使者去裁出戸而孔子取瑟以歌欲使孺悲使者开之也所以然者若辞唯有疾而不徃恐孺悲问疾差又召已不止也故取瑟而歌使使者闻之知孔子辞疾非实疾以还白孺悲今孺悲知故不来耳非为疾不来也李充曰孔子曰人洁已以进与其洁不保其徃所以不逆乎互郷也今不见孺悲者何明非崇道归圣发其防矣苟不崇道必有舛写之心则非教之所崇言之所喻将欲化之未若不见也圣人不显物短使无日新之涂故辞之以疾犹未足以诱之故歌以表防使抑之而不彰挫之而不絶则矜鄙之心頺而思善之路长也】
　　宰我问三年之丧期已久矣君子三年不为礼礼必壊三年不为乐乐必崩旧谷既没新谷既升钻燧改火期可已矣注马融曰周书月令有更火春取榆柳之火夏取枣杏之火季夏取桑柘之火秋取柞楢之火冬取槐檀之火一年之中钻火各异木故曰改火也子曰食夫稻也衣夫锦也于汝安乎曰安曰汝安则为之夫君子之居丧食防不甘闻乐不乐居处不安故不为也今汝安则为之注孔安国曰防美也责其无仁恩于亲故再言汝安则为之宰我出子曰予之不仁也子生三年然后免于父母之懐注马融曰子生未三嵗为父母所怀抱也夫三年之丧天下之通丧也注孔安国曰自天子达于庶人也予也有三年之爱于父母乎注孔安国曰言子之于父母欲报之徳昊天冈极而予也有三年之爱乎疏【宰我问至母乎　宰我问云云者礼为至亲之服至三年宰我嫌其为重故问至期则久不假三年也云君子云云者宰我又説丧不宜三年之义也君子人君也人君化物必资礼乐若有丧三年则废于礼乐礼乐崩壊则无以化民为此之故云宜期而不三年礼云壊乐云崩者礼是形化形化故云壊壊是渐败之名乐是气化气化无形故云崩崩是坠失之称也旧谷既没新谷既升者宰予又説一期为足意也言夫人情之变木依天道天道一期则万物莫不悉易故旧谷既没尽又新谷已熟则人情亦宜法之而夺也钻燧改火者钻燧者钻木取火之名也内则云大觽木燧是也改火者年有四时四时所钻之木不同若一年则钻之一周变改已遍也期可已矣者宰我断之也谷没又升火钻已遍故有丧者一期亦为可矣子曰云云者孔子闻宰予曰一期为足故举问之也夫语助也稻是谷之羙者锦是衣中之文华者若一期除丧除丧毕便食羙衣华在三年之内为此事于汝之心以此为安不乎云曰安者宰我荅孔子也云期而食稻衣锦以为安也曰汝安则为之者孔子闻宰我之荅云安故云汝言此为安则汝自为之也云夫君云云者孔子又为宰我説三年内不可安于食稻衣锦也言夫君子之人居亲丧者心如斩截故无食羙衣锦之理假令食于羙食亦不觉以为甘闻于韶乐亦不为雅乐设居处华丽亦非身所安故圣人依人情而制苴麤之礼不设羙乐之具故云不为也今汝安则为之者陈旧事既竟又更语之也昔君子之所不为今汝若以一期犹此为安则自为之再言之者责之深也或问曰丧服传曰既练反素食郑曰谓复平生时食也若如彼传及注则期外食稻非嫌孔子何以怪耶荅曰北人重稻稻为嘉食唯盛饍乃食之耳平常所食食黍稷之属也云反素食则谓此也云宰我出者宰我得孔子之骂竟而出去也子曰予之不仁者仁犹忍也言宰我无思爱之心故曰予之不仁也予宰我之名也云子生云云者又觧所以不仁之事也按圣人为制礼以三年有二义一是抑贤一是引愚抑贤者言夫人子于父母有终身之思昊天罔极之报但圣人为三才宜理人伦超絶故因而裁之以为限节者也所以然者何夫人是三才之一天地资人而成人之生世谁无父母父母若丧必使人子灭性及身服长凶人人以尔则二仪便废为是不可故断以年月使送死有已复生有节羣制服致节本应断期断期是天道一变人情亦宜随之而易但故改火促期不可权终天之性钻燧过隙无消创钜之文故隆倍以再变再变是二十五月始末三年之中此是抑也一是引愚者言子生三年之前未有知识父母养之最钟懐抱及至三年以后与人相关饥渴痛痒有须能言则父母之懐稍得寛免今既终身难遂故报以极时故必至三年此是引也而宰予既为其父母所生亦必为其父母所怀矣将欲骂之故先发此言引之也云夫三云云者人虽贵贱不同以为父母怀抱故制丧服不以尊卑致殊因以三年为极上自天子下至庶人故云天下通丧也且汝是四科之限岂宜不及无仪之庻人乎故言通丧引之也云予也云云者予宰我名也为父母爱已故限三年今宰我欲不服三年是其谁有三年之爱于其父母不乎一云爱恡惜也言宰我何忽爱惜三年于其父母也缪播曰尔时礼坏乐崩而三年不行宰我大惧其徃以为圣人无微防以戒将来故假时人之谓咎愤于夫子义在屈己以明道也予之不仁者何荅曰时人失礼人失礼而予谓为然是不仁矣言不仁于万物又仁者施与之名非奉上之称若予安稻锦癈此三年乃不孝之甚不得直云不仁李充曰子之于亲终身莫己而今不过三年者示民有终也而予也何爱三年而云乆乎余谓孔子目四科则宰我冠言语之先安有知言之人而发达情犯礼之问乎将以丧礼渐衰孝道弥薄故起斯问以发其责则所益者多也　注马融曰至火也引周书中月令之语有改火之事来为证也更犹改也改火之木随五行之色而变也榆栁色青春是木木色青故春用榆栁也枣杏色赤夏是火火色赤故夏用枣杏也桑柘色黄季夏是土土色黄故季夏用桑柘也柞楢色白秋是金金色白故秋用柞楢也槐檀色黒冬是水水色黒故冬用槐檀也所以一年必改火者人若依时而食其火则得气又宜令人无灾厉也　注孔安国曰至爱乎　依注亦不得为前两通也】
　　子曰饱食终日无所用心难矣哉不有博奕者乎为之犹贤乎已注马融曰为其无所据乐善生淫欲也疏【子曰
　　至乎已　子曰云云者夫人若饥寒不足则心情所期　　　　　于衣食所期于衣食则无暇思虑他事若无事而饱衣食终日则必】【思计为非法之事故云难矣哉言难以为处也云不有云云者博者十二棊对而掷采者也奕围棊也贤犹胜也已止也言若饱食而无事则必思为非法若曽是无业而能有棊奕以消食终日则犹胜无事而直止住者也】
　　子路曰君子尚勇乎子曰君子义以为上君子有勇而无义为乱小人有勇而无义为盗疏【子路曰至为盗云子路云云者子路既有勇常言勇可崇尚故问于孔子君子之人常尚勇乎袁氏曰见世尚须勇故谓可尚乎子曰云云者孔子荅曰君子唯所尚于义以为上也云君子云云者君子既尚义若无义必作乱也李充曰既称君子又谓职为乱阶也若遇君亲失道国家昏乱其于赴患致命而不知居正顾义者则亦畏陷乎为乱而受不义之责也云小人云云者异于君子不敢作乱乃为盗窃而已】
　　子贡问曰君子亦有恶乎子曰有恶恶称人之恶者注苞氏曰好称説人之恶所以为恶也恶居下流而讪上者注孔安国曰讪谤毁也恶勇而无礼者恶果敢而窒者注马融曰窒窒塞也曰赐也亦有恶也恶徼以为智者注孔安国曰徼抄也恶抄人之意以为己有也恶不逊以为勇者恶讦以为直者注苞氏曰讦谓攻发人之隂私也疏【子贡问至直者　云子贡问云云者恶谓憎疾也旧説子贡问孔子曰天下君子之道有所憎疾以不乎江熙曰君子即夫子也礼记云昔者仲尼与于蜡宾事毕出喟然而叹言偃曰君子柯叹乎子曰有恶者孔子荅言君子亦有所憎恶也恶称人之恶者者此以下竝是君子所憎恶之事也君子掩恶掦善故憎人称扬他人之恶事者也云恶居云云者讪犹谤毁也又憎恶为人臣下而毁谤其君上者也故礼记云君臣之礼有諌而无讪是也恶勇而无礼者者勇而无礼则乱故君子亦憎恶之也恶果敢而窒者者窒窒塞也又憎好为果敢而窒人道理者也若果敢不塞人道理者则亦所不恶也曰赐也亦有恶也者子贡闻孔子説有恶已竟故云赐亦有所憎恶也故江熙曰己亦有所贱恶也恶徼以为智者者此子贡说已所憎恶之事也徼抄也言人生发谋出计必当出己心义乃得为善若抄他人之意以为己有则子贡所憎恶也恶不逊以为勇者者勇须逊从若不逊而勇者子贡所憎恶也然孔子曰恶不逊为勇者二事又相似但孔子所明明体先自有勇而后行之无礼者子贡所言本自无勇故假于孔子不逊以为勇也恶讦以为直者者讦谓面发人之隂私也人生为直当自己不犯触他人则乃是善若对面发人隂私欲成已直者亦子贡所憎恶也然孔子所恶者有四子贡有三亦示减师也】
　　子曰唯女子与小人为难养也近之则不逊逺之则有怨疏【子曰至有怨　云子曰云云者女子小人竝禀隂闭气多故其意浅促所以难可养立也近之则不逊者此难养之事也君子之人人愈近愈敬而女子小人近之则其承狎而为不逊从也逺之则有怨者君子之交如水亦相忘江湖而女子小人人若逺之则生怨恨言人不接已也】
　　子曰四十而见恶焉其终也已注郑曰年在不惑而为人所恶终无善行也疏【子曰至也已　人年未四十则徳行犹进当时虽未能善犹望可改若年四十已在不惑之时犹为枣人共所见憎恶者则当终其一生无复有善理故云其终也已】
　　论语微子第十八疏【微子者殷纣庻兄也明其覩纣凶恶必丧天位故先拂衣归周以存宗祀也所以次前者明天下竝恶则贤宜逺避故以微子次阳货也】
　　微子去之箕子为之奴比干谏而死注马融曰微箕二国名子爵也微子纣之庻兄箕子比干纣之诸父也微子见纣无道早去之箕子佯狂为奴比干以谏而见杀也孔子曰殷有三仁焉注马融曰仁者爱人三人行各异而同称仁以其俱在忧乱宁民也疏【微子至仁焉云微子去之者微子者名啓是殷王帝乙之元子纣之庻兄也殷纣暴虐残酷百姓日月滋甚不从諌争彻子观国必亡社稷顚殒己身是元长宜存系嗣故先去殷投周早为宗庙之计故云去之箕子为之奴者箕子者纣之诸父也时为父师是三公之职屡諌不从知国必殒己身非长不能輙去职任寄重又不可死故佯狂而受囚为奴故云为之奴也郑注尚书曰父师者三公也时箕子为之奴比干諌而死者比干亦纣之诸父也时为少师少师是三孤之职也进非长适无存宗之云退非台辅不俟佯狂之留且生难死易故正言极諌以至剖心而死故云諌而死也郑注尚书云少师者太师之佐孤也时比干为之死也孔子曰殷有三仁焉者孔子评微子箕子比干其迹虽异而同为仁故云有三仁焉所以然者仁以忧世忘己身为用而此三人事迹虽异俱是为忧世民也然若易地而处则三人皆互能耳但若不有去者则谁保宗祀耶不有佯狂者则谁为亲寄耶不有死者则谁为亮臣节耶各尽其所宜俱为臣法于教有益故称仁也　注马融曰至杀也　微箕二国名者是殷家畿内采地名也子爵也者殷家畿外三等之爵公侯伯也畿内唯子爵而箕微二人竝食箕微之地而子爵也微子纣之庶兄者郑注尚书云微子与纣同母当生微子母犹未正及生纣时已得正为妻也故微子大而庻纣小而嫡也箕子比干纣之诸父也者二人皆是帝乙之弟也微子见纣无道早去之者故尚书云微子乃告父师少师曰王子弗出我乃顚隮是遂去殷归周后封微子宋以为殷后也云箕子云云者故武王胜纣释箕子囚以箕子归作洪范而彜伦攸叙封比干墓天下悦服也】
　　栁下惠为士师注孔安国曰士师典狱之官也三黜人曰子未可以去乎曰直道而事人焉往而不三黜注孔安国曰苟直道以事人于所至之国俱当复三黜也枉道而事人何必去父母之邦疏【栁下惠至之邦　云栁下惠为士师者栁下惠展禽也士师狱官也惠时为狱官也云三黜者黜退也恵为狱官无罪而三过被黜退也云人曰云云者人或人也去谓更出国往他邦也或人见恵无罪而三被退逐故问之云子为何事而未可以去此乎欲令其去也云曰直道云云者栁荅或人云己所以不去之意也言时人世皆邪曲而我独用直道直道事曲故无罪而三黜耳若用直事不正非唯我国见黜假令至彼彼国复曲则亦当必复见黜故云焉往而不三黜也禽是三黜故不假去也故李充曰举世丧乱不容正直以国观国何往不黜也云枉道云云者又对或人也枉曲也父母邦谓禽旧居桑梓之国也言我若能舍直为曲曲则是地皆合既往必皆合亦何必逺离我之旧邦而更他适耶故曲直竝不须去也孙绰曰言以不枉道而求畱也若道而可枉虽九生不足以易一死栁下恵之无此心明矣故毎仕必直直必不用所以三黜也】
　　齐景公待孔子曰若季氏则吾不能以季孟之闲待之注孔安国曰鲁三卿季氏为上卿最贵孟氏为下卿不用事言待之以二者之闲也曰吾老矣不能用也孔子行注以圣道难成故云老矣不能用也疏【齐景公至子行　云齐景公待孔子者孔子往齐而景公初欲处待孔子共为政化也曰若季氏则吾不能者景公慕圣不笃初虽欲待而末又生悔发此言也季氏者鲁之上卿也缌知鲁政专任一国今景公曰若使我以国政委任孔子如鲁之任季氏则我不能也以季孟之间待之者孟者鲁之下卿也不被任用者也景公言我不能用孔子如鲁处季氏又不容令之无事如鲁之处孟氏也我当以有事无事之闻处之故云以季孟之闲待之也曰吾老矣不能用者景公初虽云待之于季孟之闲而末又悔故自托吾老不能复用孔子也孔子行者孔子闻不能用已故行去也江熙曰麟不能为豺歩鳯不能为隼击夫子所陈必也正道景公不能用故托吾老可合则往于离则去圣人无常者也】
　　齐人归女乐季桓子受之三日不朝孔子行注孔安国曰桓子季孙斯也使定公受齐之女乐君臣相与观之废朝礼三日也疏【齐人至子行　云齐人归女乐者归犹饷也女乐女妓也齐饷鲁定公女妓致时孔子在鲁齐畏鲁强故饷鲁于女乐欲使孔子去也云季桓子受之者季子使定公受齐之饷也云三日不朝者桓子既受之仍与定公奏之三日废于朝礼者也云孔子行者既君臣淫乐故孔子遂行也江熙曰夫子色斯举矣无礼之朝安可以处乎】
　　楚狂接舆歌而过孔子注孔安国曰接舆楚人也佯狂而来歌以欲感切孔子也曰鳯兮鳯兮何徳之衰也注孔安国曰比孔子于鳯鸟也鳯鸟待圣君而乃见非孔子周行求合故曰衰也往者不可諌也注孔安国曰已往所行不可复諌止也来者犹可追也注孔安国曰自今以来可追自止避乱隐居也已而已而今之从政者殆而注孔安国曰已而者言世乱已甚不可复治也再言之者伤之甚也孔子下欲与之言趋而避之不得与之言也注苞氏曰下下车也疏【楚狂至言也　云楚狂云云者接舆楚人也姓陆名通字接舆昭王时政令无常乃被髪佯狂不仕时人谓之为楚狂也孔子适楚而接舆行歌从孔子边过欲感切孔子也云曰鳯云云者此接舆歌曲也知孔子有圣徳故以比鳯但鳯鸟待圣君乃见今孔子周行屡适不合所以是鳯徳之衰也云徃者不可諌者言屡适不合是示己徃事不复可諌是既往不咎也云来者犹可追者来者谓未至之事也未至之事犹可追止而使莫复周流天下也云已而云云者已而者言今世乱已甚也殆而者言今从政者皆危殆不可复救治之者也云孔子下欲与之言者下下车也孔子初在车上闻接舆之歌感切于己已故下车欲与之共语也江熈曰言下车明在道闻其言也云趋而云云者趋疾走也接舆见孔子下车欲与已言已故急趋避之所以令孔子不得与之言也江熙曰若接舆与夫子对共情言则非狂也逹其怀于议者修其狂迹故疾行而去也】
　　长沮桀溺耦而耕孔子过之使子路问津焉注郑曰长沮桀溺隐者也耜广五寸二耜为耦津济渡处也长沮曰夫执舆者为谁子路曰为孔丘曰是鲁孔丘与对曰是也曰是知津矣注马融曰言数周流自知津处也问于桀溺桀溺曰子为谁曰为仲由曰是鲁孔丘之徒与对曰然曰滔滔者天下皆是也而谁以易之注孔安国曰滔滔者周流之貌也言当今天下治乱同空舎此适彼故曰谁以易之也且而与其从避人之士也岂若从避世之士哉注士有避人之法有避世之法长沮桀溺谓孔子为士从避人之法也已之为士则从避世之法者也耰而不辍注郑曰耰覆种也辍止也覆种不止不以津告也子路行以告夫子怃然注为其不逹己意而便非已也曰鸟兽不可与同羣也注孔安国曰隐居于山林是与鸟兽同羣也吾非斯人之徒与而谁与注孔安国曰吾自当与此天下人同羣安能去人从鸟兽居乎天下有道丘不与易也注孔安国曰言凡天下有道者丘皆不与易也已大而人小故也疏【长沮至易也云长沮桀溺耦而耕者二人皆隐士也二人既隐山野故耦而共耕也孔子过之者孔子行从沮溺二人所耕之处遏之使子路问津焉者津渡水处也时子路从孔子行故孔子使子路访问于沮溺觅渡水津之处也范升曰欲显之故使问也云长沮云云者子路往问津先问长沮长沮不荅津处而先反问子路也执舆犹执辔也子路初在车上即为御御者执辔今旣下车而往问津渡则废辔与孔子孔子时执辔故长沮问子路曰夫在车中执辔者是为谁子乎子路曰为孔丘者子路荅曰车中执辔者是孔丘也然子路问长沮称师名者圣师欲令天下而知之也曰是鲁孔丘与者长沮更定之也此是鲁国孔丘不乎对曰是也者荅曰是鲁孔丘也曰是知津者沮闻鲁孔丘故不语津处也言若是鲁之孔丘此人数周流天下无所不至必知津处也无俟我今复告也问于桀溺者长沮不荅子路又问桀溺桀溺曰子为谁者又问子路汝是谁也曰为仲由者子路荅言我是姓仲名由也曰是云云者又问言汝名由是孔丘之门徒不乎云对曰然者子路荅曰是也云曰滔云云者滔滔者犹周流也天下皆是谓一切皆恶也桀溺又云孔子何是周流者乎当今天下治乱如一舍此适彼定谁可易之者乎言皆恶也云且而云云者桀溺又微以此言招子路使从已隐也故谓孔子为避人之士其自谓己为避世之士也言汝今从于避人之士则岂如从于避世之士乎云耰而不辙者耰覆种也辍止也二人与子路且语且耕覆种不止也覆种者植縠之法先防后覆也子路行以告者子路问二人二人皆不告及于借问而覆种不止故子路备以此事还车上以吿孔子也夫子怃然者怃然犹惊愕也孔子闻子路告故愕怪彼不达己意而讥己也云曰乌云云者孔子既怃然而又曰隐山林者则鸟兽同羣出世者则与世人为徒旅我今应出世自不得居于山林故曰鸟兽不可与同羣也云吾非云云者亦云吾既出世应与人为徒旅故云吾非斯人之徒与而谁与言必与人为徒也云天下云云者言凡我道虽不行于天下天下有道者而我道皆不至与彼易之是我道大彼道小故也江熈曰易称天下同归而殊涂一致而百虑君子之道或出或处或黙或语所以为归致者期于内顺生徒外惙教旨也惟此而已乎凡教或即我以导物或报彼以明节以救急疾于当年而发逸操于沮溺排披抗言于子路知非问津之求也于时风政日昏彼此无以相易良所以犹然斯可已矣彼故不屑去就不辍其业不酬栖栖之问所以遂节于世而有惙于圣人教者存矣道丧于兹感以事反是以夫子怃然曰鸟兽不可与同羣也明夫理有大伦吾所不获已也若欲洁其身韬其踪同羣鸟兽不可与斯民则所以居大伦者废矣此即我以致言不可以乗彼者也丘不与易盖物之有道故大汤武亦称夷齐由管仲而无讥邵忽今彼有其道我有其道不执我以求彼不系彼以易我夫可滞哉沈居士曰世乱贤者宜隐而全生圣人宜出以物故自明我道以救大伦彼之絶迹隐世实由世乱我之防尘栖遑亦以道丧此即彼与我同患世也彼实中贤无道宜隐不达敎者也我则至徳宜理大伦不得已者也我既不失彼亦无违无非可相非且沮溺是规子路亦不规夫子谓子路宜从已不言仲尼也自我道不可复与鸟兽同羣宜与人徒本非言彼也彼居林野居然不得不羣鸟兽羣鸟兽避世外以为髙行初不为鄙也但我自得耳以体大居正宜世也下云天下有道丘不与易也言天下人自各有道我不以我道易彼亦不使彼易我自各处其宜也如江熈所云汤武而亦贤夷齐羙管仲亦不讥邵忽也　注郑曰至为耦　耕用耒是今之钩□耜是今之释广五寸五寸则不成伐故二人竝耕两耜竝得广一尺一尺则成伐也故云二耜为耦也　注士有至法者也　若如注意则非但令子路从已亦谓孔子从已也】
　　子路从而后遇丈人以杖荷篠注苞氏曰丈人老者也篠竹器名也子路问曰子见夫子乎丈人曰四体不勤五谷不分孰为夫子注苞氏曰丈人云不勤劳四体不分殖五谷谁为夫子而索之耶植其杖而芸注孔安国曰植倚也除草曰芸也子路拱而立注未知所以荅也止子路宿杀鸡为黍而食之见其二子焉明日子路行以告子曰隐者也使子路反见之至则行矣注孔安国曰子路反至其家丈人出行不在也子路曰不仕无义注郑曰留言以语丈人之二子也长防之节不可废也君臣之义如之何其可废也注孔安国曰言汝知父子相养不可废反可废君臣之义耶欲洁其身而乱大伦注苞氏曰伦道也理也君子之仕也行其义也道之不行也已知之矣注苞氏曰言君子之仕所以行君臣之义也不必自道得行也孔子道不见用自已知之也疏【子路从至知之矣　云子路从而后者孔子与子路同行孔子先发子路在后随之未得相及故云从而后也云遇丈人以杖荷篠者遇者不期而防之也丈人者长宿之称也荷担揭也篠竹器名子路在孔子后未及孔子而与此丈人相遇见此丈人以杖担一器箩簏之属故云以杖荷篠也云子路问云云者子路既见在后故借问丈人见夫子不乎云丈人云云者四体足手也勤勤劳也五谷黍稷之属也分播种也孰谁也子路既借问丈人丈人故荅子路也言当今乱世汝不勤劳四体以播五谷而周流远走问谁为汝之夫子而问我索之乎袁氏曰其人已委曲识孔子故讥之四体不勤不能如禹稷躬殖五谷谁为夫子而索耶云植其杖而芸者植坚也芸除草也丈人荅子路竟至草田而而竪其所荷篠之杖当挂篠于杖头而植竪之竟而芸除田中秽草也一通云杖以为力以一手芸草故云植其杖而芸也云子路拱而立者拱沓手也子路未和所以荅故沓手倚立以观丈人之芸也云止子路宿者子路住倚当久已至日暮故丈人防止子路使停住就已宿也云杀鸡为黍而食之者子路停宿故丈人家杀鸡为臛作黍饭而食子路也云见其二子焉者丈人知子路是贤故又以丈人二儿见于子路也云明日子路行者至明日之旦子路得行逐孔子也云以告者行及孔子而具以昨丈人所言及鸡黍见子之事告孔子道之也云子曰隠者也者孔子闻子路告丈人之事故云此丈人是隠处之士也云使子路反见之者孔子既曰丈人是隠者而又使子路反还丈人家须与丈人相见以已事说之也其事在下文云至则行矣者子路反至丈人家而丈人已复出行不在也云子路曰不仕无义者丈人既不在而子路防此语以与丈人之二子令其父还述之也此以下之言悉是孔子使子路语丈人之言也言人不生则已既生便有在三之义父母之恩君臣之义人若仕则职于义故云不仕无义也云长防云云者既有长幼之恩又有君臣之义汝知见汝二子是识长幼之节不可废阙而如何废于君臣之义而不仕乎云欲洁云云者大伦谓君臣之道理也又言汝不仕浊世乃是欲自清洁汝身耳如爲乱君臣之大伦何也云君子云云者又言君子所以仕者非贪荣禄富贵政是欲行大义故也云道之云云者为行义故仕耳浊世不用我道而我亦反自知之也】
　　逸民伯夷叔齐虞仲夷逸朱张柳下惠少连注逸民者筛行超逸者也苞氏曰此七人皆逸民之贤者也子曰不降其志不辱其身者伯夷叔齐与注郑曰言其直已之心不入庸君之朝也谓栁下惠少连降志辱身矣言中伦行中虑其斯而已矣注孔安国曰但能言应伦理行应思虑如此而已矣谓虞仲夷逸隠居放言注苞氏曰放置也不复言世务也身中清废中权注马融曰清纯洁也遭世乱自废弃以免患合于权也我则异于是无可无不可注马融曰亦不必进亦不必退唯义所在也疏【逸民至不可　云逸民云云者逸民者谓民中节行超绕不拘于世者也其人在下伯夷一人也叔齐二人也虞仲三人也夷逸四人也朱张五人也栁下惠六人也少连七人也云子曰云云者逸民虽同而其行事有异故孔子评之也夷齐隠居饿死是不降志也不仕乱朝是不辱身也是心迹俱超逸也云谓栁云云者此二人心逸而迹不逸也竝仕鲁朝而栁下惠三黜则是降志辱身也云言中云云者虽降志辱身而言行必中于伦虑故云其斯而已矣张凭曰披被禄仕者乎其处朝也唯言不废大伦行不犯色思虑而已岂以世务暂婴其心哉所以为逸民也云谓虞云云者放置也隠居幽处废置世务世务不湏及言之者也云身中清废中权者身不仕乱朝是中清洁也废事免于世患是合于权智也故江熙曰超然出于埃尘之表身中清也晦明以远害发动中权也云我则云云者我则退不拘于世故与物无异所以是无可无不可也江熙曰夫迹有相明教有相资若数子者事既不同而我亦有以异矣然圣贤致训相为内外彼协契于徃载我拯溺于此世不以我异而抑物不以彼异而通滞此吾所谓无可无不可者耳岂以此自目己之所以异哉我迹之异盖着于当时彼数子者亦不宜各滞于所执矣故举其往行而存其防通将以导夫方类所挹仰乎或问曰前七人而此唯评于六人不见朱张何乎荅曰王弼曰朱张字子弓苟卿以比孔子今序六人而阙朱张者明取舍与己合同也　注郑曰至朝也　直已之心是不降志也不入庸君之朝是不辱身也】
　　大师摰适齐亚饭干适楚注孔安国曰亚次也次饭乐师也挚干共名也三饮缭适蔡四饭缺适秦注苞氏曰三饭四饭乐章名也各异师缭缺皆名也鼓方叔入于河注苞氏曰鼓撃鼓者方叔名也入谓居其河内也播鼗武入于汉注孔安国曰播犹揺也武名也少师阳击磬襄入于海注孔安国曰鲁哀公时礼毁乐崩乐人皆去阳襄皆名也疏【大师至于海　大师摰适齐者自此以下皆鲁之乐人名也鲁君无道礼乐崩坏乐人散走所不同也大师乐师也名挚其散逸适往于齐国也亚饭干适楚者亚次也饭飡也干其名也古天子诸侯飡必共奏乐毎食各有乐人亚饭干是第二飡奏乐人也其奔逸适于楚国然周礼大司乐王朔望食乃奏乐日食不奏也夏殷则日奏也故王制及玉藻皆云然也三饭缭适蔡者缭名也第三飡奏乐人散逸入蔡国也四饭缺适秦者缺名也第四食奏乐人奔散入秦国也鼔方叔入于河者鼓能击鼔者也方叔名也亦散逸入河内之地居也播鼗武入于汉者播犹揺也鼗鼗鼔也其人能摇鼗鼔者也名武亦散奔入汉水内之地居也少师阳击磬襄入于海者少师名阳又击磬人名襄二人俱散奔入海内居也】
　　周公谓鲁公注孔安国曰鲁公周公之子伯禽也封于鲁也曰君子不施其亲注孔安国曰施易也不以他人亲易其亲也不使大臣怨乎不以注孔安国曰以用也怨不见听用也故旧无大故则不弃也无求备于一人注孔安国曰大故谓恶逆之事也疏【周公至一人　云周公谓鲁公者周公周公旦也鲁公周公之子伯禽也周公欲教之故云谓鲁公也孙绰曰此是周公顾命鲁公所以之辞也曰君子不施其亲者此周公所命之辞也施犹易也言君子之人不以他人易己之亲是因不失其亲也孙绰曰不施犹不偏也谓人以不偏惠所亲使鲁公崇至公也张凭曰君子于人义之与比无偏施于亲亲然后九族与庸勲竝隆仁心与至公俱着也云不使云云者以用也为君之道当委用大臣大臣若怨君不用则是君之失也云故旧云云者故旧朋友也大故谓恶逆也朋友之道若无大恶逆之事则不得相遗弃也云无求备于一人者无具足不得责必备是君子易事之徳也】
　　周有八士伯达伯适仲突仲忽叔夜叔夏季随季騧注苞氏曰周时四乳得八子皆为显士故记之耳疏【周有至季騧　旧云周世有一母身四乳而生于此八子八子竝贤故记録之也侃按师说曰非谓一人四乳乳犹俱生也有一母四过生生辄双二子四生故八子也何以知其然就其名两两相随似是双生者也】














　　论语集解义疏卷九
　　钦定四库全书
　　论语集解义疏卷十　　　　魏　何晏　集解
　　梁　皇侃　义疏
　　论语子张第十九疏【子张者弟子也明其君若有难臣必致死也所以次前者既明君恶臣宜拂衣而即去若人人皆去则谁为匡辅故此次明若未得去者必宜致身故以子张次微子也】
　　子张曰士见危致命注孔安国曰致命不爱其身也见得思义祭思敬丧思哀其可已矣疏【子张曰至已矣就此篇凡有二十四章大分为五段总明弟子禀仰记言行皆可轨则第一先述子张语第二子夏语第三子游语第四曾参语第五子贡语此是第一子张语自有二章也此一篇皆是弟子语无孔子语也云士见危致命者士者知义理之名是谓升朝之士也若见国有危难必不爱其身当以死救之是见危致命也士既如此则大夫以上可知也云见得思义者此以下并是士行也得得禄也必不素飡义然后取是见得思义也云祭思敬者士始得立庙守其祭祀祭神如神在是祭思敬也云丧思哀者方丧三年为君如父母必穷苴斩是丧思哀也云其可已矣者如上四事为士如此则为可也江熙曰但言若是自可也】
　　子张曰执徳不信道不笃焉能为有焉能为亡注孔安国曰言无所轻重也疏【子张曰至为亡　大也笃厚也亡无也人执徳能至大信道必便笃厚此人于世乃为可重若虽执徳而不虽信道而不厚此人于世不足可重如有如无故云焉能为有焉能为亡也江熙曰有徳不能大信道不务厚至虽有其懐道徳蔑然不能为损益也注言无所轻重也　世无此人则不足为轻世有此人亦不足为重故云无所轻重也二章讫此是子张语是第一】子夏之门人问交于子张注孔安国曰问与人交接之道也子张曰子夏云何对曰子夏曰可者与之其不可者距之子张曰异乎吾所闻君子尊贤而容众嘉善而矜不能我之大贤与于人何所不容我之不贤与人将距我如之何其距人也注苞氏曰友交当如子夏汛交当如子张疏【子夏至人也　此下是第二是子夏语自有十一章云子夏云云者子夏弟子问子张求交友之道也云子张曰子夏云何者子张反问子夏之门人云汝师何所道故曰云何也云对曰云云者子夏弟子对子张述子夏言也言子夏云结交之道若彼人可者则与之交若彼人不可者则距而不交也云子张曰异乎吾所闻者子张闻子夏之交与已异故云异乎吾所闻也云君子云云者彼既异我我故更説我所闻也言君子取交之法若见贤者则尊重之众来归我我则容之容之中有善者则嘉而美之有不善不能者则矜而不责不得可者与不可者距之云我之大贤云云者更説不宜不可者距之也设他人欲与我交我若是大贤则他人必与我故云于人何所不容也云我之不贤云云者又云若我设不贤而他人必亦距我而不矜也我若矜人人必矜我我若距人人必距我故云如之何其距人也　注苞氏曰至子张　云友交当如子夏者既欲与为友故宜可者与之不可者距也云汛交当如子张者若徳悠悠汛交则嘉喜矜不能也明二子各一是也郑曰子夏所云伦党之交也子张所云尊卑之交也王肃曰子夏所云敌体交子张所云覆盖文也栾肇曰圣人体备贤者或偏以偏师备学不能同也故准其所资而立业焉犹易云仁者见其仁智者见其智寛则得众而遇滥偏则寡合而身孤明各出二子之偏性亦未能兼夫子度也】
　　子夏曰虽小道必有可观者焉注小道谓异端也致逺恐泥注苞氏曰泥难不通也是以君子不为也疏【子夏曰至为也　云子夏曰云云者小道谓诸子百家之书也一往看览亦微有片理故云必冇可观者焉云致逺恐泥者致至也逺久也泥谓泥难也小道虽一往可观若持行事至逺经久则恐泥难不能通也云是以君子不为也者为犹学也既致逺必恐泥故君子之人秉持正典不学百家也江熙曰圣人所以训世轨物者逺有体趣故又文质可改而处无反也至夫百家竞説非无其理然家人之规模不及于经国虑止于为身无贻厥孙谋是以君子舍彼取此也】
　　子夏曰日知其所亡注孔安国曰日知其所未闻也月无忘其所能可谓好学也已矣疏【子夏曰至已矣　此劝人学也云日知其所亡者亡无也无谓从来未经所识者也令人日新其徳日日知所未识者令识録之也云月无忘其所能者所能谓已识在心者也既自日日识所未知又月月无忘其所能故言识之也云可谓好学也已矣者能如上事故可谓好学者也然此即是温故而知新也日知其所亡是知新也月无忘所能是温故也可谓好学是谓为师也】
　　子夏曰博学而笃志注孔安国曰广学而厚识之也切问而近思注切问者切问于已所学而未悟之事也近思者近思于已所能及之事也若汛问所未学逺思所未逹则于所学者不精于所思者不解也仁在其中矣【疏子夏曰至中矣　亦劝学也云博学而笃忠者博广也笃厚也志识也言人当广学经典而深厚识録之不忘也云切问而近思者切犹急也若有所未逹之事宜急谘问取解故云切问也近思者若有所思则宜思己所已学者故曰近思也云仁在其中矣者能如上事虽未是仁而方可能为仁故云仁在其中矣】子夏曰百工居肆以成其事君子学以致其道注苞氏曰言百工处其肆则事成犹君子学以立其道也疏【子夏曰至其道　亦劝学也云子夏曰云云者先为设譬百工者巧师也言百者举全数也居肆者其居常所作物器之处也言百工日日居其常业之处则其业乃成也云君子学以致其道者致至也君子由学以至于道如工居肆以成事也江熙曰亦非生巧也居肆则是见广见广而巧成君子未能体足也学以广其思思广而道成也】
　　子夏曰小人之过也必则文注孔安国曰文饰其过不言其情实也疏【子夏曰小人之过也必则文　君子有过是已误行非故为也故知之则改而小人有过是知而故为故愈文饰之不肯言已非也故缪播曰君子过由不及不及而失非心之病务在改行故无吝也其失之理明然后得之理着得失既辨故遇可复改也小人之过生于情伪故不能不饰饰则弥张乃是谓过也】
　　子夏曰君子有三变望之严然即之也温聴其言也厉注郑曰厉严正也疏【子夏曰至也厉　云君子有三变者变者有三其事但在一时也云望之严然者一也君子正其衣冠严然人望而畏之也云即之也温者二也即就也就近而视则其体温温润也而人不憎之也袁氏注曰温和润也云聴其言也厉者三也厉严正也虽见其和润而出言其严正也所以前卷云君子温而厉是也李充曰厉清正之谓也君子敬以直内义以方外辞正体直而徳容自然发人谓之变耳君子无变也】
　　子夏曰君子信而后劳其民未信则以为厉已也注王肃曰厉病也信而后谏未信则以为谤已也疏【子夏曰至已也云君子信而后劳其民者君子谓国君也国君若能行信素着则民知其非私故劳役不惮故云信而后劳】
　　【其民也云未信则以为厉已也者厉病也君若信未素着而动役使民民则怨君行私而横见病役于己也江熙曰君子克厉徳也故民素信之服劳役故知非私信不素立民动以为病已而奉其私也云信而后諌者此谓臣下也臣下信若素着则可諌君君乃知其惜我非虚故从之也云未信则以为谤已也者臣若信未素立而忽諌君君则不信其言以为其所諌之事是谤于已也江熙云人非忠诚相与未能諌也然投人夜光鲜不按剑易曰贵孚在道明无素信不可轻致諌也】
　　子夏曰大徳不逾闲注孔安国曰闲犹法也小徳出入可也注孔安国曰小徳不能不逾法故曰出入可也疏【子夏曰至可也　云大徳不逾闲者大徳上贤以上也闲犹法也上徳之人常不逾越于法则也云小徳出入可也者小徳中贤以下也其立徳不能恒全有时蹔至有时不及故曰出入也不责其备故曰可也】子游曰子夏之门人小子当洒扫应对进退则可矣抑末也本之则无如之何注苞氏曰言子夏弟子但于当对宾客修威仪礼节之事则可然此但是人之末事耳不可无其本也故云本之则无如之何也子夏闻之曰噫注孔安国曰噫心不平之声也言游过矣君子之道孰先传焉孰后倦焉注苞氏曰言先传大业者必先厌倦故我门人先教以小事后将教以大道也譬诸草木区以别矣注马融曰言大道兴小道殊异譬如草木异类区别言学当以次也君子之道焉可诬也注马融曰君子之道焉可使诬言我门人但能洒扫而已也有始有卒者其唯圣人乎注孔安国曰终始如一唯圣人耳疏【子游曰至人乎　云子游曰云云者门人小子谓子夏之弟子也子游言子夏诸弟子不能广学先王之道唯可洒扫堂宇当对宾客进退威仪之小礼于此乃为则可也云抑末云云者抑助语也洒扫以下之事抑但是末事耳若本事则无如之何也本谓先王之道也云子夏闻之曰噫者噫不平之声也子夏闻子游鄙已门人故为不平之声也云言游过矣者既不平之而又云言游之说实为过失也云君子云云者既云子游之説是过故更説我所以先教以小事之由也君子之道谓先王之道也孰谁也言先王大道即既深且逺而我知谁先能传而后能倦懈者邪故云孰先传焉孰后倦焉既不知谁故先歴试小事然后乃教以大道也张凭曰人性不同也先习者或早懈晚学者或后倦当要功于嵗终不可以一限也熊埋曰凡童防初学固宜闻渐日进阶麤入抄故先且启之以小事后将教之以大道也云譬诸云云者言大道与小道殊异譬如草木异类区别学者当以次不可一往学致生厌倦也云君子云云者君子大道既深故传学有次岂可发初使诬罔其仪而并学之乎云冇始云云者唯圣人有始有终学能不倦故可先学大道耳自非圣人则不可不先从小起也张凭曰譬诸草木或春花而夙落或秋荣而早实君子之道亦有迟速焉可诬也唯圣人始终如一可谓永无先后之异也】
　　子夏曰仕而优则学注马融曰行有余力则可以学文也学而优则仕疏【子夏曰至则仕　亦劝学也云仕而优则学者优谓行有余力也若仕官治官官法而已力有优余则更可研学先王典训也云学而优则仕者学既无当于立官立官不得不治故学业优足则必进仕也子夏语十一章讫此也】
　　子游曰丧致乎哀而止注孔安国曰毁不灭性也疏【子游曰丧致乎哀而止　此下第三子游语自有二章致犹至也虽丧礼主哀然孝子不得过哀以灭性故使各至极哀而止也】
　　子游曰吾友张也为难能也注苞氏曰言子张之容仪之难及者也然而未仁疏【子游曰至未仁　云子游曰云云者张子张也子游言吾同志之友子张容貌堂伟难为人所能及故云为难能也云然而未仁者袁氏曰子张容貌难及但未能体仁也】
　　曽子曰堂堂乎张也难与并为仁矣注郑曰言子张容仪盛而于仁道薄也疏【曾子曰至仁矣　云堂堂乎张也者此以下自第四曾参语自有四章堂堂仪容可怜也云难与并为仁矣者言子张虽容貌堂堂而仁行浅薄故云难并为仁并竝也江熙曰堂堂徳宇广也仁行之极也难与并仁防人上也然江熙之意是子张仁胜于人故难与并也】曾子曰吾闻诸夫子人未有自致者也必也亲丧乎注马融曰言人虽未能自致尽于他事至于亲丧必自致尽也疏【曾子曰至丧乎　云吾闻诸夫子者据有所闻于孔子也其事在下云人未云云者此所闻于孔子之事也致极也言人于他行方可有时不得自极然及若亲丧则必宜自极其哀故云必也亲丧乎】曾子曰吾闻诸夫子孟庄子之孝也其他可能也其不改父之臣与父之政是难也注马融曰孟庄子鲁大夫仲孙速也谓在谅闇之中父臣及父政虽不善者不忍改之也疏【曾子曰至难也　云曾子曰云云者人子为孝皆以爱敬而为体而孟庄子为孝非唯爱敬爱敬之外别又有事故云其他可能也云其不云云者此是其他可能之事也时人有丧三年之内皆改易其父平生时臣及政事而庄子居丧父臣父政虽有不善者而庄子犹不忍改之能如此者所以是难也】孟氏使阳肤为士师注苞氏曰阳肤曾子弟子也士师典狱官也问于曾子曾子曰上失其道民散久矣如得其情则哀矜而勿喜注马融曰民之离散为轻漂犯法乃上之所为也非民之过也当哀矜之勿自喜能得其情也疏【孟氏至勿喜　云孟氏使阳肤为士师者孟氏鲁下卿也阳肤曾子之弟子也士师狱官也孟氏使阳肤为己家狱官也云问于曾子者曾子曾参也阳肤将为狱官而还问师求其法术也云曽子曰云云者曾子答之使为法也言君上若善则民下不犯罪故尧舜之民比屋可封君上若恶则民下多犯罪故桀纣之民比屋可诛当于尔时君上失道既久故民下犯罪离散者众故云久也云如得云云者如犹若也若得其情谓责徼得其罪状也言汝为狱官职之所司不得不辨徼虽然若得罪状则当哀矜愍念之慎勿自喜言汝能得人之罪也所以必须哀矜者民之犯罪非其本懐政是由从君上故耳罪既非本所以宜哀矜也】子贡曰纣之不善也不如是之甚也是以君子恶居下流天下之恶皆归焉注孔安国曰纣为不善以丧天下后世憎甚之皆以天下之恶归之于纣也疏【子贡曰至归焉　此以下是第五子贡语自有五章云子贡曰云云者纣者殷家无道君也无道失国而后世经是恶事皆云是纣昔所为然纣昔者为恶实不应顿如此之甚故云不如是之甚也云是以云云者下流谓为恶行而处人下者也言纣不徧为众恶而天下之恶事皆云是纣所为故君子立身恶为居人下流若一居下流则天下之罪并归之也蔡谟曰圣人之化由羣贤之辅阍主之乱由众恶之党是以有君无臣宋襄以败卫灵无道夫奚其丧言一纣之不善其乱不得如是之甚身居下流天下恶人皆归之是故亡也若如蔡谟意是天下恶人皆助纣为恶故失天下耳若直置一纣则不能如此甚也】
　　子贡曰君子之过也如日月之蚀也过也人皆见之更也人皆仰之注孔安国曰更改也疏【子贡曰至仰之云子贡曰云云者日月之蚀非日月故为君子之过非君子故为故云如日月之蚀也云过也人皆见之者日月之蚀人并见之如君子有过不隠人亦见之也云更也人皆仰之者更改也日月蚀罢改闇更明则天下皆并瞻仰君子之徳亦不以先过为累也】
　　卫公孙朝注马融曰朝卫大夫也问于子贡曰仲尼焉学子贡曰文武之道未坠于地在人贤者识其大者不贤者识其小者莫不有文武之道焉夫子焉不学注孔安国曰文武之道未坠落于地贤与不贤各有所识夫子无所不从其学也而亦何常师之有注孔安国曰无所不从学故无常师也疏【卫公孙朝至之有　云卫公孙朝问云云者公孙问意政嫌孔子无师故问云仲尼焉学也云子贡曰云云者子贡荅称仲尼必学也将荅道学故先广引道理也文武之道谓先王之道也未坠于地谓未废落在于地也云在人者既犹未废落于地而在于人所行也云贤者云云者既犹在人所行人有贤否若大贤者则学识文武之道大若不贤者则学识文武之道小也云莫不有文武之道马者虽大小有异而人皆有之故曰莫不有文武之道也云夫子焉不学者大人学识大者孔子是人之大者岂得独不学识之乎云而亦何常师之有者言孔子识大所学者多端多端故无常师也】叔孙武叔语大夫于朝注马融曰鲁大夫叔孙州仇也武谥也曰子贡贤于仲尼子服景伯以告子贡子贡曰譬诸宫墙赐之墙也及肩闚见室家之好夫夫子之墙数仞不得其门而入者不见宗庙之美百官之富得其门者或寡矣注苞氏曰七尺曰仞也夫子云不亦宜乎注苞氏曰夫子谓武叔也疏【叔孙武叔至宜乎　云叔孙云云者武叔身是大夫又语他大夫于朝廷以讥孔子也云曰子贡贤仲尼者此所语之事也言子贡人才识量贤于孔子也云子服云云者景伯亦鲁大夫当是于时在朝闻叔孙之语故来告子贡道之也云子贡曰譬诸宫墙者子贡闻景伯之告亦不惊距仍为之设譬也言人之器量各有深浅深者难见浅者易覩譬如居家之有宫墙墙高则非闚阚所测墙下闚阚易了故云譬诸宫墙也云赐之墙也及肩者赐子贡名也子贡自言赐之识量短浅如及肩之墙也云阙见室家之好者墙既及肩故他人从墙外行得闚见墙内室家之好也云夫子之墙数仞者七尺曰仞言孔子圣量之深如数仞之高墙也云不得云云者墙既高峻不可闚阚唯从门入者乃得见内若不入门则不见其所内之美也然墙短下者其内止有室家墙高深者故广有容宗庙百官也云得其门者或寡矣者富贵之门非贱者轻入入者唯富贵人耳孔子圣人器量之门非凡鄙可至至者唯顔子耳故云得门或寡寡少也云夫子云不亦宜乎者子贡呼武叔为夫子也贱者不得入富贵之门愚人不得入圣人之奥室武叔凡愚云赐贤于孔子是其不入圣门而有此言故是其宜也袁氏曰武叔凡人应不逹圣也】
　　叔孙武叔毁仲尼子贡曰无以为也仲尼不可毁也他人之贤者丘陵也犹可逾也仲尼如日月也无得而逾焉人虽欲自絶也其何伤于日月乎多见其不知量也注言人虽欲自絶弃于日月其何能伤乎适足自见其不知量也疏【叔孙武叔至量也　云叔孙武叔毁仲尼者犹是前之武叔又訾毁孔子也云子贡曰无以为也者子贡闻武叔之言故抑止之使无以为訾毁云仲尼不可毁也者又明言语之云仲尼圣人不可轻毁也云他人云云者更喻之説仲尼不可毁之譬也言他人贤者虽有才智才智之高止如丘陵丘陵虽高而人犹得逾越其上既犹可逾故可毁也云仲尼云云者言仲尼圣智高如日月日月丽天岂有人得逾践者乎既不可逾故亦不可毁也云人虽云云者世人逾丘陵而望下便谓丘陵为高未尝逾践日月不觉日月之高既不觉髙故訾毁日月便谓不胜丘陵是自絶日月也日月虽得人之见絶而未曾伤灭其明故言何伤于日月也譬凡人见小才智便谓之高而不识圣人之奥故毁絶之虽复毁絶亦何伤圣人徳乎云多见其不知量也者不测圣人徳之深而毁絶之如不知日月之明而弃絶之若有识之士视覩于汝则多见汝愚阍不知圣人之度量也】
　　陈子禽谓子贡曰子为恭也仲尼岂贤于子乎子贡曰君子一言以为智一言以为不智言不可不慎也夫子之不可及也犹天之不可阶而升也夫子之得邦家者注孔安国曰谓为诸侯若卿大夫也所谓立之斯立导之斯行绥之斯来动之斯和其生也荣其死也哀如之何其可及也注孔安国曰绥安也言孔子为政其立教则无不立导之则莫不兴行安之则逺者来至动之则莫不和穆故能生则见荣显死则见哀痛也疏【陈子禽至及也云陈子禽云云者此子禽必非陈亢当是同姓名之子禽也其见子贡毎事称师故谓子贡云汝何为事事】
　　【崇述仲尼乎政当是汝为人性多恭敬故尔耳而仲尼才徳岂贤胜于汝乎呼子贡以为子也云子贡云云者子贡闻子禽之言故方便荅距之也言智与不智由于一言耳今汝出此言是不智也云言不可不慎者智否既寄由一言故宜慎之耳云夫子云云者此出子禽不智之事也夫物之高者莫峻嵩岳嵩岳虽峻而人犹得为阶梯以升上之也今孔子圣德其高如天天之悬絶既非人可得阶升而孔子圣徳岂可谓我之贤胜之乎汝谓不胜为胜即是一言为不智故不可不慎也云夫子之得邦家者者子禽当是见孔子栖遑不被时用故发此不智之言子贡抑之既竟故此更广为陈孔子圣徳不与世人同也邦谓作诸侯也家谓作卿大夫也言孔子若为时所用得为诸侯及卿大夫之日则其风化与尧舜无殊故先张本云夫子之得邦家者也云所谓立之斯立者言夫子若得为政则立教无不立故云所谓立之斯立也云导之斯行者又若导民以徳则民莫不兴行也故云导之斯行也云绥之斯来者绥安也逺人不服修文徳安之逺者莫不繈负而来也云动之斯和者动谓劳役之也悦以使民民忘其劳故役使之莫不和穆也云其生也荣者孔子生时则物皆頼之得性尊崇于孔子是其生也荣也云其死云云者孔子之死则四海遏密如丧考妣是其死也哀也袁氏曰生则时物皆荣死则时物咸哀也】
　　论语尧曰第二十疏【尧曰者古圣天子所言也其言天下太平禅位与舜之事也所以前者事君之道若宜去者拂衣宜留者致命去留当理事迹无亏则太平可覩揖让如尧故尧曰最后次子张也】
　　尧曰咨尔舜天之厯数在尔躬注厯数谓列次也允执其中四海困穷天禄永终注苞氏曰允信也困极也永长也言为政信执其中则能穷极四海天禄所以长终也舜亦以命禹注孔安国曰舜亦以尧命已之辞命禹也曰予小子履敢用牡敢昭告于皇皇后帝注孔安国曰履殷汤名也此伐桀告天文也殷家尚白未变夏礼故用牡也皇大也后君也大大君帝谓天帝也墨子引汤誓其辞若此也有罪不敢赦注苞氏曰从天奉法有罪者不敢擅赦也帝臣不蔽简在帝心注言桀居帝臣之位也有罪过不可隐蔽以其简在天心故也朕躬有罪无以万方万方有罪在朕躬注孔安国曰无以万方万方不预也万方有罪我身过也周有大赉善人是富注周周家也赉赐也言周家受天大赐富于善人也有乱臣十人是也虽有周亲不如仁人注孔安国曰亲而不贤不忠则诛之管蔡是也仁人谓箕子微子来则用之也百姓有过在予一人谨权量审法度修废官四方之政行矣注苞氏曰权秤也量斗斛也兴灭国继絶世举逸民天下之民归心焉所重民食丧祭注孔安国曰重民国之本也重食民之命也重丧所以尽其哀重祭所以致敬也寛则得众敏则有功公则民悦注孔安国曰言政教公平则民悦矣凡此二帝三王所以治也故传以示后世也疏【尧曰至民悦　云尧曰者称尧之言教也此篇凡有三章虽初称尧曰而寛通众圣故其章内并陈二帝三王之道也就此一章中凡有五重自篇首至天禄永终为第一是尧命授舜之辞又下云舜亦以命禹为第二是记者序舜之命禹亦同尧命舜之辞也又自予小子履至万方有罪在朕躬为第三是汤伐桀告天之辞又自周有大赉至在予一人为第四是明周武伐纣之文也又自谨权量至章末为弟五明二帝三王虽有揖让与干戈之异而安民取治之法则同也又下次子张问孔子章明孔子之徳同于尧舜诸圣也上章诸圣所以能安民者不出尊五美屏四恶而孔子非不能为之而时不值耳故师资殷勤往反论之也下又一章不知命无以为君子也此章以明孔子非不能为而不为者知天命故也云咨尔舜者自此以下尧命舜以天位之辞也咨咨嗟也尔汝也汝汝于舜也舜者谥也尧名放勲谥曰尧也舜名重华谥曰舜也谥法云翼善传圣曰尧仁盛圣明曰舜也尧将命舜故先咨嗟叹而命之故云咨汝舜也所以叹而命之者言舜之徳美兼合用我命也云天之厯数在尔躬者天天位也厯数谓天位列次也尔汝也躬身也尧命舜曰天位列次次在汝身故我今命授与汝也云允执其中者允信也执持也中谓中正之道也言天位运次既在汝身则汝宜信执持中正之道也云四海困穷者四海谓四方蛮夷戎狄之国也困极也穷尽也若内执中正之道则德教外被四海一切服化莫不极尽也云天禄永终者永长也终犹卒竟也若内正中国外被四海则天祚禄位长卒竟汝身也执其中则能穷拯四海天禄所以长终也云舜亦以命禹者此弟二重明舜让禹也舜受尧禅在位年老而让与禹亦用尧命已之辞以命于禹也故云舜亦以命禹也所以不别为辞者明同是揖让而授也当云舜曰咨尔禹天之厯数以下之言也云曰予小子履者此第三重明汤伐桀也伐兴授异故不因前揖让之辞也浇淳既异揖让之道不行禹受人禅而不禅人乃传位与其子孙至末孙桀无道为天下苦患汤有圣徳应天从民告天而伐之此以下是其辞也予我也小子汤自称谦也履汤名也将告天故自称我小子而又称名也云敢用牡者敢果也黑也牡雄也夏尚黑尔时汤犹未改夏色故犹用黑牡以告天故云果敢用于牡也云敢昭云云者昭明也皇大也后君也帝天帝也用牡告天而云敢明告于大大君天帝也云有罪不敢赦者汤既应天天不赦罪故凡有罪者则汤亦不敢擅赦也云帝臣云云者此明有罪之人也帝臣谓桀也桀是天子天子事天犹臣事君故谓桀为帝臣也不蔽者言桀罪显著天地共知不可隐蔽也云朕躬有罪无以万方者朕我也万方犹天下也汤言我身若自有罪则我自有当之不敢闗预于天下万方也云万方有罪在朕躬者若万方百姓有罪则由我身也我为民主我欲善而民善故有罪则归责于我也云周有云云者此第四重明周家法也此以下是周伐纣誓民之辞也舜与尧同是揖让谦共用一辞武与汤同是干戈故不为别告天之文而即用汤之告天文也而此述周誓民之文而不述汤誓民文者尚书亦有汤誓也今记者欲互以相明故下举周誓则汤其可知也周周家也赉赐也言周家受天大赐故富足于善人也或云周家大赐财帛于天下之善人善人故是富也云虽有云云者已上尚书第六泰誓中文言虽与周有亲而不为善则被罪黜不如虽无亲而仁者必有禄爵也云百姓云云者此武王引咎自责辞也江熙曰自此以上至大赉周告天之文也自此以下所修之政也禅者有命无告舜之命禹一准于尧周告天文少其异于殷所异者如此存其体不録修也侃按汤伐桀辞皆云天故知是告天也周伐纣文句句称人故知是誓人也云谨权量者此以下第五重明二帝三王所修之政同也不为国则已既为便当然也谨犹慎也权称也量斗斛也当谨慎于称尺斗斛也云审法度者审犹谛也法度谓可治国之制典也宜审谛分明之也云修废官者治故曰修若旧官有废者则更修立之也云四方之政行矣者自谨权以下若皆得法则四方风政并服行也云兴灭国者若有国为前人非理而灭之者新王当更为兴起之也云继絶世者若贤人之世被絶不祀者当为立后系之使得仍享祀也云举逸民者若民中有才行超逸不仕者则躬举之于朝廷为官爵也云天下之民归心焉者既能兴继举故为天下之民皆归心繦负而至也云所重民食丧祭者此四事并又治天下所宜重者也国以民为本故重民为先也民以食为活故次重食也有生必有死故次重于丧也丧毕为之宗庙以鬼享之故次重祭也云寛则得众者为君上若能寛则众所共归故云得众也云敏则有功者君行事若仪用敏疾则功大易成故云有功也云公则民悦者君若为事公平则百姓皆欢悦也　注厯数谓列次也　列次者谓五行金木水火土更王之次也注孔安国曰至若此也　此伐桀告天辞是墨子之书所言也然易説云汤名乙而此言名履者白虎通云本汤名履克夏以后欲从殷家生子以日为名故改履名乙以为殷家法也　注周周家至是也　此如前通也注孔安国曰至用之也　管蔡谓周公之弟管叔蔡叔也流言作乱周公诛之是有亲而不仁所以被诛也箕子是纣叔父为纣囚奴武王诛纣而释箕子囚用为官爵使之行商容微子是纣庶凡也见纣恶而先投周武王用之为殷后于宋并是仁人于周无亲而周用之也】
　　子张问政于孔子曰何如斯可以从政矣子曰尊五美屏四恶斯可以从政矣注孔安国曰屏除也子张曰何谓五美子曰君子惠而不费劳而不怨欲而不贪泰而不骄威而不猛子张曰何谓惠而不费子曰因民之所利而利之斯不亦惠而不费乎注王肃曰利民在政无费于财也择其可劳而劳之又谁怨欲仁而得仁又焉贪君子无众寡无小大无敢慢注孔安国曰言君子不以寡小而慢之也斯不亦泰而不骄乎君子正其衣冠尊其瞻视俨然人望而畏之斯不亦威而不猛乎子张曰何谓四恶子曰不教而杀谓之虐不戒视成谓之暴注马融曰不宿戒而责目前成为视成也慢令致期谓之贼注孔安国曰与民无信而虚克期也犹之与人也出内之吝谓之有司注孔安国曰谓财物也俱当与人而吝啬于出内惜难之此有司之任耳非人君之道也疏【子张问至有司　此章第二明孔子同于尧舜诸圣之义也云子张问云云者子张问于孔子求为政之法也云子曰尊五美者尊崇重也孔子荅曰若欲从政当尊崇于五事之美者也云屏四恶者屏除也又除于四事之恶者也云斯可以从政矣者若尊五除四则此可以从政也云子张曰何谓五美者子张并不晓五美四恶未敢并问今且分谘五美故云何谓五美也云子曰君子惠而不费者歴荅于五此其一也言为政之道能令民下荷于润惠而我无所费损故云惠而不费也云劳而不怨者二也君使民劳苦而民其心无怨故云劳而不怨也云欲而不贪者三也君能遂已所欲而非贪吝也云泰而不骄者四也君能恒寛泰而不骄傲也云威而不猛者五也君能有威严而不猛厉伤物也云子张云云者子张亦并未晓五事故且先从第一而更谘也云子曰云云者荅之也因民所利而利之谓民水居者利在鱼盐蜃蛤山居者利于菓实材木明君为政即而安之不使水者居山渚者居中原是因民所利而利之而于君无所损费也云择其云云者孔子知子张并疑故并歴荅也言凡使民之法各有等差择其可应劳役者而劳役之则民各服其劳而不敢怨也云欲仁云云者欲有多涂有欲财色之欲有欲仁义之欲欲仁义者为亷欲财色者为贪言人君当欲于仁义使仁义事显不为欲财色之贪故云欲仁而得仁又焉贪也江熙曰我欲仁则仁至非贪也云君子无众寡者言不以我富财之众而陵彼之寡少也云无小大者又不得以我贵势之大加彼之小也云无敢慢者我虽众大而愈敬寡小故无所敢慢也云斯不云云者能众能大是我之泰不敢慢于寡小是不骄也故云泰而不骄也殷仲堪曰君子处心以虚接物以为敬不以众寡异情大小改意无所敢慢斯不骄也云君子正其衣冠者衣无拨冠无免也云尊其瞻视者瞻视无回邪也云俨然者若思以为容也云人望而畏之者望之俨然即之也温聴其言也厉故服而畏之也云斯不云云者望而畏之是其威也即之也温是不猛也云子张曰何谓四恶者已闻五美故次更谘四恶也云子曰云云者一恶也为政之道必先施教教若不从然后乃杀若不先行教而即用杀则是酷虐之君也云不戒云云者二恶也为君上见民不善常宿戒语之戒若不从然后可责若不先戒勖而急卒就责目前视之取成此是风化无渐故为暴卒之君也暴浅于虐也云慢令云云者三恶也与民无信而虚期期不申勅丁宁是慢令致期也期若不至而行诛罚此是贼害之君也袁氏曰令之不明而急期之也云犹之云云者四恶也犹之与人谓以物献与彼人必不得止者也吝难惜之也犹防应与人而其吝惜于出入之属故云出内之吝也云谓之有司者有司谓主典物者也犹库吏之属也库史虽有官物而不得自由故物应出入者必有所谘问不敢擅易人君若物与人而吝即与库吏无异故云谓之有司也】
　　孔子曰不知命无以为君子也注孔安国曰命谓穷逹之分也不知礼无以立也不知言无以知人也注马融曰聴言则别其是非也疏【孔子曰至人也　此章第三明若不知命无以为君子所更明孔子知命故不为政也云孔子曰云云者命谓穷通夭夀也人生而有命受之由天故不可不知也若】
　　【不知而强求则不成为君子之徳故云无以为君子也云不知礼无以立者礼主恭俭庄敬为立身之本人若不知礼者无以得立其身于世也故礼运云得之者生失之者死读云人而无礼不死何俟是也云不知言无以知人者江熙曰不知言则不能赏言不能赏言则不能墨彼犹短绠不可测于深井故无以知人也　注孔安国曰命谓穷逹之分也　穷谓贫贱逹谓富贵并禀之于天如天之见命为之者也】


　　论语集解义疏卷十
