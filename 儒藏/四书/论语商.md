　　钦定四库全书　　　　　经部八
　　论语商　　　　　　　　四书类
　　提要
　　【臣】等谨案论语商二卷明周宗建撰宗建字季侯呉江人万厯癸丑进士官至监察御史巡按湖广为魏忠贤所害崇祯初追赠太仆寺卿諡忠毅事迹具明史本传此其官武康知县时与诸生讲论所彚成也宗建刚方正直为一代名臣而其学则沿当时流派乃颇近于禅如云人心之乐非情非趣非思非为虚中之影水中之相如斯之类殆似宗门语録然如讲素绚章谓后人求深反浅在当时夫子子夏不过随境触悟非子夏欲抹煞礼亦非夫子不重礼讲顔渊问为邦章云夫子略指大意非只执定数件其言皆简要明通足释训诂之轇轕且其人与日月争光则其书亦自足不朽小小疵瑕不足累之此固不与章句之儒争一句一字之出入也乾隆四十三年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀











　　论语商原序
　　圣贤教世之言皆权也悟有髙下权亦随之因病起方药从病转如诊疾者不问其病坐何家而防以参苓甘术混而投之药良而病愈长矣不乃为设方诸贤大笑乎余幼负钝根长无颛学每有疑义仅一质之家严而愚不能悉记也佣书十年尝为诸弟子所难诘防无以荅近吏苕中山间事简时与诸生互相商问年余之后遂积成帙间一检之平不近释淡不入以较近来虚叅超悟之指防为嚼蜡业已弃置笥中而余友邹肇敏卓去病强出观之便为订定西湖诸友遂乃索付之梓夫药有多方水只一味圣巧之用存乎妙悟此刻之行要亦布方覈种聊集为谱而未必非卢扁之所唾弃也刻成因命之商并为记此敢以质之四方君子丁巳初秋松陵周宗建季侯自序


　　钦定四库全书
　　论语商卷上
　　明　周宗建　撰
　　学而第
　　学而章
　　诸生问通章防义还重时习否宗建曰安得不重时习然玩三截语意宛是夫子自序故言之有味讲中须得指防活泼之妙方是三不亦乎宜深玩皆有鼔舞人心而激其悠优不倦之意　邹肇敏曰只为世人不知学味便看苦了圣人说悦说乐说不愠令愿息者欲跃欲舞最属可思王心斋云学以学此乐乐以乐此学正此意
　　时习者把此念头时时贴习在学上也古人之学总是理会心性此心苟不放散闲行散坐傍柳随花何时非学夫至无时非学此中自有一种不能自已之妙注解恱字甚的恱字正要从时习上体贴出来圣人特地拈一恱字形容时习之妙耳尝记张师评语曰世人只认学字不眞耳若识得个学为何事便自然习自然恱此际光景独圣人能描写一二所谓饮水知冷食蜜知甜也又罗近溪先生云天下万万其物而无一物可以象吾心古今万万其事而无一事可以象吾学然则学何容易须知圣言着眼处在学字也
　　尝记昔人云十人同食一人独饱而九人不下咽吾之所恱虽深亦安得逹于外耶朋来而乐浅言之似与人与众之恒情深言之则善与人同之本体
　　此学正好自家理会安能告语于人若心上微有沾滞名想未除一有奔趋此中生意便有间歇安得语时习耶称为君子只是了得一个时习耳
　　孝弟章
　　诸生问孝弟如何唤做为仁之本宗建曰有子立言之意只要人从根上着力见世上尽有要做博施济众之人却忘了初来一着纵有道术从何生故首提孝弟而即断之曰不好犯上不好作乱两个好字极细正从心苖极微处拈出一念之乖便是犯根一念之拂便是乱根今试看孝弟之人无念非顺即此便是与天地万物和气贯通仁道之全即此是矣此处已隐然说个本了故下便接君子务本务本二句意虽暗指孝弟然须浑说方不碍下反缴语气末讲孝弟二语须即就上文两个不好意翻写不必添出民胞物与等语葢前暗埋本字此乃明明呌出须见得孝弟郑重之意为仁为人正相照应不必认定为字死讲总之有子看得孝弟极大一念非天一念非理一物失所皆非孝也非由孝弟后推而及民物也
　　诸生问本如树之有根培得根好自然发出枝叶否宗建曰道生叫不得枝叶只好譬作树中之有滋液根本不凋滋液畅满自会发生千寻之树究竟只完得初来一防种子若说枝叶便在形迹上去矣　邹肇敏曰生字即活字世人依傍名理总是死套一投以孝弟眞心便通活了故曰道生
　　三省章
　　诸生问三省功夫莫有遗漏否宗建曰人身除却与人交接及师友传习之外更有何事日以此省便是千圣兢业之心也尝记朱子曰曾子省察只当下便省察俯视拱手而曰为人谋而不忠乎着不得改勉二字集注却似省察已作的事了
　　入孝章
　　诸生周三省曰此要弟子专在根本处用力宗建曰此言尚未尽圣人之意总是要接续弟子初心人之一身非入则出非言则行非待人接物则燕居独处今使弟子之身无一时无一事而不范围于天则放心安得不收徳性安得不纯哉末二句言一有闲暇就去学文则以二字甚紧总是要他精神不放闲散处用去谓以文行本末分先后者谬也
　　威重章
　　诸生问圣人论学专重心性如何却从外边说起宗建曰威重叫不得外大抵学先器识器识者一生人品之大局段也局段具而后可与求精微如栋梁具而后可与求堂构此章须以君子字作主先定君子大局以下复歩歩说入去总见君子学问无内外无人已必表里夹持而后有日进之益程子所谓自修之道当如是也轻重皆人所自为首言威重正是学问实用力处朱
　　子所谓为学者须从分明有形象处把捉扶竖起来也诸生问不惮改之义宗建曰惮改之心古人譬之如
　　小儿防痛即易改者亦畏人谈及从来多少英雄豪杰皆被此惮字悮了一生惮之一字千古学人之积病也夫子特为拈出恁地警醒
　　信近章
　　诸生徐肇驯讲曰此有子为人斟酌善后之辞君子与人交接须合下四方八面俱照到宗建曰此语甚善大率此三种俱是有慕贤豪长者之事未便省得圣贤究竟道理故有子为一防破之
　　无求章
　　诸生徐肇律曰学人都只为世味心沾染便发扬不起故劈头说个无求安饱从此斩絶方可下手加功敏事愼言就正有道正说他下手着紧处也宗建曰开口二句正是形容好学好字惟心里有个合当着紧事在方能无暇他及若此心先无寄顿何能无求敏事愼言不可把言行对说此事即圣贤一大事也心上只有这件事做安得懒散心上只忧这件事不完安得胡讲此语全是描他一段汲汲皇皇去处然又说就正有道何也这事虽有头柄却要针锋相对分毫不错尽有葢世聪明彻底学问一不细叅尽会错路如杨之学仁墨之学义只为源头畧差便致乖谬就正者不是正此敏事愼言是从心上精微处讨个对同也只看这般心肠宁有一刻放手之时故曰好学
　　无谄章
　　诸生徐肇律讲曰学问之妙生生不已被人执着不得如今人眼界不开少有所得便说吾道在是所以终身跳自家圈套不出子贡于贫富中立得脚定故以无謟无骄相质夫子就他得力处下一转语子贡却便引诗写悟把从来自家道好的尽情撇却夫子乘其开悟复冷然下一语曰告诸徃而知来者此句不是夫子赞扬他是夫子鼓动他妙在徃来二字晓得徃从前习闻习见消得去晓得来从后新知新解引得出徃来相禅如环无端学人具此一副见地正所谓开却无尽藏终身受用不尽者
　　宗建曰徃来无穷此讲甚妙凡人学问有如行路山穷水尽处更须别觅一蹊径若执定此地便为絶顶即成自画矣夫子特地拈一来字引掖子贡不特无謟无骄不可执即乐与好礼亦不可执也建尝道志学一章非夫子之能进乃夫子之能舎学问时时进时时舎方是无穷妙诣耳
　　为政第
　　三百章
　　诸生问无邪一语是示人学诗之要否宗建曰乃是示人学诗实受用处言这一部全诗只是使人思无邪学诗者须求之理会性情乃为身心实用而不徒诵习之粗耳大抵圣贤经传只从精蕴处理会何等简易何等受用　邹肇敏曰味此章却是教人无邪思而触诗以发之耳
　　志学章
　　诸生钟维翰讲曰这是夫子自序年谱葢以一生好学様子示人也宗建曰虽是自序志立不惑等字不是轻易下的全要实实体会方不枉了圣人开示之心学之有矩譬如射之有的也当其志时射力未到而其心眼无刻不在的上故仰卧三月而射可贯虱其能贯虱者其神自来其仰卧不舎者其志先定也夫子定志之时便觉一切傍趋粘搭不上一起手便在最上一乘做耳　邹肇敏曰尊讲此章句句了彻独说志学为志矩最宜仔细虽曰离心无学却非定局圣人直到七十从心觉得事事圆成谓是不逾矩云尔故已至从心方可说矩未至从心矩字不可蚤拈方志学时合下便信得这学是无头底的故不曰志于矩而曰志于学言学便无穷了从心不逾还是学
　　立如先立大者之立一切万动纷挠而我心贴然站定絶无奔趋方谓之立若聪明忍耐不住识力抵挡不来稍有动摇便非立也
　　不惑者理上无碍也学至不惑山河大地明暗色空了然无疑可谓光明洞彻内外矣然而习气间兴感物而动百用日为不知不觉带着习气而往却尚有个我在未便与天相通则虽谓之不知天命亦可也夫子五十时旧习之气消融已尽其视造物与我毫无间隔春熈秋凄便为嚬笑草生木长便为肤毛云流水逝便为呼吸鱼游鸟翔便为动荡日明月朗便为眼目于穆之主宰直在圣心之变化此所谓理上无碍事事无碍圣人学问实实如此莫认作看也世间顺逆诸境才有分别心在便有好丑拣择便不谓顺伯夷耳不闻恶声未顺故也未明耳顺请以目喻瞥眼所到顺他妍丑总无分别耳之闻声亦复如是金声缶韵总不关心有何顺拂苏子所谓开目而未尝视如鉴写容倾耳而未尝听如穴受风此言似可为注脚也　邹肇敏曰声入而以解心迎之亦是逆了直至好丑动静都无分别如空中风并无受者故不云听顺而云耳顺
　　说个矩字不落空说个不逾见得圣人兢兢不放言我于七十而始得不逾矩也非自神之言亦非便结局之言
　　如愚章
　　诸生骆从宣讲曰囘惟如愚故不愚囘惟不违故足发宗建曰囘之足发虽全在不违时然此意只好起束融会防掇全节语气要得抑扬形容光景亦足以文气从如愚来私字如愼独独字此私逐时皆有逐处皆有人所检察不到处故谓之私省至于此任他矜持粉饰用不着聪明才智靠不着上下四旁无可借力无可支耐非顔子不能向此处生发非夫子不能相出此种天机如愚不愚两两相应正是描写口气
　　知新章
　　诸生问此章书意还重温故否宗建曰余意全要把知新二字看得郑重人只被糟粕煨烬拘缚定了名物象数胶结住了于尝闻习见之外永无油然豁然之趣果能温故而其知常新则生机活泼出之不穷眞是其妙无比即以之为师亦何不可须得形容心学之妙口气又建尝思师者先知先觉之重任也只为俗学封锢
　　误了多少后生若得此知常现断不至以闻见没人之聪明以格套滞人之灵变随机应法眞体跃然故曰可以为师虽是形容口吻却亦是眞实语义
　　附知新论
　　今夫人之有知人性之灵也灵性之知不依情思不缘卜度譬之镜焉清浄之体含裹十方圆融之光混同万象无所照无所不照者此知之所以常新也此知不现而情思卜度之知起矣情思卜度之知有所及有所不及其所及者为镂空为射覆而其所不及者为长夜为沉梦求之弥新而失之弥逺是犹持镜者忘其照天烛地之明而觅光于一室也此亦知之至劣者也今有人焉忘稻粱之适也而必取山海之错为新忘布帛之安也而必取文锦之竒为新则其为新者势必不能以终日何也其所为新者非其故也今人之知必舍实际而取新于虚去庸理而取新于隐僻弃其性所故有者而专倚情思卜度之为知即令标竒领异煜然一时要与秕穅尘垢同归朽腐而已又安所得知之新耶吾夫子曰温故而知新而孟子曰人之所不虑而知者其良知也夫不虑之知则子之所谓故也吾性之故无所不摄无所不融可以吾之知徧于一切又即可以一切为吾之知耳目口鼻皆可効性之全能声色臭味皆可成性之灵变神鬼鸟兽山川草木皆可发性之文章天下之变化日新而吾之知亦若日新譬之万月一月而万水一水此其知尚复有对待有边幅乎哉夫惟无对无边之为知而有对有边之非知故人之言知者识也吾之言知者知也人之言知新者増一虑长一识之为新吾之言新者息其虑而明始全捐其识而光始彻之为新也此知新之防实开良知之传也然则大学之言致知也曰格物不疑外乎曰非也格者非就一物格一物乃格万物为一物也夫格万物为一物而后吾之知始为无对无边之知天下无一不囿其知而已与民咸新焉此可以为师之实义也摩尼之珠能雨粟珍宝徧周天下而无乏也然使其坌而不涤椟而不试则瓦砾而已矣世有瓦砾而能发光明者欤则夫格物者所以涤而试之者也所以为温故也非外也
　　干禄章
　　诸生丁之梅讲曰子张才髙意广闻见是他所长阙愼是他所少故夫子语气只重阙愼宗建曰多闻多见不可便抺杀他学问亦须索从此起只是要一歩宻一歩耳大抵干禄之学与闇修之学判然两途学干禄句是记者摹拟子张之学是一种干禄的学问夫子全把闇修之实示之见士人自有这一种实落学问在此末三句只又一拖带以尽絶他干心时文起讲便从禄在其中句起根发论殊非宗防
　　举直章
　　诸生问只一举错如何便服得天下宗建曰尝读朱子论宋事谓救其本根之术不过视天下人望所属者举而用之使其举错用舎必当于人心则天下人之心翕然聚于朝廷之上其气力易以鼓动如羸病之人鍼药所不能及焫其丹田气海则血气萃于本根而耳目手足利矣正此章书意也　邹肇敏曰似重一举而错字与恶字异
　　因夏章
　　诸生贾应诏讲曰圣人知世以礼只在宜损宜益上便可照见百世宗建曰然礼为世运之主即气化有宻移风俗有迁改总由此礼变通此实宇宙一大局面也圣人语意不是因往知来全是把古今因革大道理判断一番
　　上文两个可知非谓此已往者易明白也言当时这所损所益据当时世运看来确确乎有可知者非必待更新之后而后知之也则虽或有继周者又岂不可灼然预览乎百世可知其文气全在上四句故讲因夏因殷处便须得三代因革明白可见的意思透方与末句相关
　　八佾第
　　礼本章
　　诸生问俭与戚还是本否宗建曰礼之本在最初一着人所想像不到处林放却商量到此何等完全故以大赞之然本无可举似姑以不伤其本者示之试想宁俭宁戚这般语气本已跃然可思首先提一礼字有宛然想像之意葢圣人尝以此等语动人深思也　邹肇敏曰说一句礼与其奢也宁俭已是完了又拈出丧礼一句疏明上句
　　诸生问本字毕竟可言否宗建曰人而不仁如礼何敦厚以崇礼圣贤固已一口道出矣
　　素绚章
　　诸生徐肇律讲圣贤问答总之维礼各有崇重本质之意宗建曰此论亦是但吾意圣贤两两相商一言一转絶无沾滞却被后人勘得葛藤求深反浅意味索然耳子夏岂眞不解诗言只要就此想出个意思故向夫子闲闲商量不意后素一语却被夫子撞开了天机故恍然而前曰然则礼其后起者乎子夏不是抹杀礼正深于求礼见得礼非无自而起者夫子一生综礼正想着个本在却被礼后一语撞开了天机故又不觉喟然曰起予者商也三百篇尽如此看何等快活圣贤前后语意不过如此论诗知学未免死煞　邹肇敏曰此章书今日才见天日矣　即如世人讲礼后亦只说得文后耳礼该文质通体俱后
　　起予起字如雷起之起忽然而发故曰起予绘事一语含蓄自深却未便指到礼也
　　夏礼章
　　诸生周光霁讲曰这是夫子以从周之思遡及二代故有此言宗建曰是也首便须提周礼原监二代而成者礼之失也逐华而捐其本自非取先朝初意一规正之则礼终不明而不意其亦竟没于浮藻也故夏礼吾能言之【云　云】末句要讲正欲以徴文考献之权责重当时有无限感慨低回不能舎去之意礼不以有文与献而存无文与献而亡惟圣人自知自信故自能言但无徴证则众必疑耳　邹肇敏曰味末句语意却似夫子以己言为文献而望人之徴之耳
　　问禘章
　　诸生讲此章多未得语意此章妙处俱在傍观描写当时记事者识得这种意思故其言有味夫子语气有余不尽要十分含蓄与中庸上实讲不同不知也亦是形容语气知其説二语血脉从不知也来重在想像禘义深逺上若前死讲不知后只死讲知之易于治便失却题情矣注中非仁孝诚敬不王不禘二段自是夫子意中事不可作口中语　禘意深逺只看既灌章注自明祀始祖矣而又推始祖所自出之帝祀之这种心膓直要追到渺茫不可测识之际寻求至此天下之大眞正只如一滴骨血何亲何疎何逺何近诸生今日试看眼前诸人姓张姓李苟求其始总是一家既是一家何忍相争有司若识得此意决不忍一念戕民诸生若识得此意决不忍一事伤人百姓若识得此意决不忍一行乖俗各识此意便成至治一勺微波直归涯下一丝云气直到微茫禘之一言眞是圣贤精微之学莫粗粗看去也
　　周监章
　　诸生胡钟麟讲曰夫子缘末俗之靡失却原来制作精意故思周初之文以志感宗建曰从来圣人不能与气运相逆周承二代后自须有斟酌会通以成一代之治故虽文章日盛而眞心亦旧畅郁郁不只言盛有生意流动之意吾从周正从郁郁体贴来见得此种生机自然难冺须索以此绸缪方有眞味正圣人欲从先进本旨也
　　尚忠尚质尚文古人虽有此言要亦后人从风气上想像出来故有此论其实忠质文如何离得一代自有一代之文质圣人当时岂眞出着告示教人崇尚夏商何尝无文周初何尝无质其立言分剖者谬也
　　太庙章
　　尝看四书劄记云是礼是知皆是当下语絶不待着安排夫子承或人之言初不计其知与不知而但据此一问却正是礼葢夫子当时自觉少此一问不得依礼起问岂曰非礼此语须说得含蓄有余味方妙
　　事君章
　　只为骄亢惯了另是一畨人心便另是一畨眼孔全不晓得礼是何物故夫子此言非为自已分防实所以提醒人心挽回世道大意谓今之人事君尽礼便叫以为謟彼其所谓謟者直以尽礼当之而礼竟无以自白于天下安得不为礼发一慨也全要描写一段堪叹情景方是
　　封人章
　　诸生问夫子婆心甚切终日只欲用世封人还是料度夫子必得位设教否宗建曰非也若如此说封人服孔不着矣葢封人是亦有心天下的人必有与夫子相感召者故一见便相定了夫子的结局圣贤现身各自有为封人却从千古圣人局面之外看出夫子一畨出世因缘固非具天眼者不能也
　　韶武章
　　诸生问此章还是论舜武否宗建曰非也美善皆就乐上看性反禅伐皆朱子推原之意夫子只是论乐未尝评二圣注中意只好于起末作记者口气一説耳　邹肇敏曰孟子论人品却道可欲之谓善充实之谓美葢造诣由达外观乐因表会里
　　里仁第
　　里仁章
　　诸生问此章还实论择里还依孟子注正讲宗建曰此还是借话庄子所谓寓言十九也首便要提仁之不可不处即一择里若不处仁便不得为知了葢借卜里以明人当择仁而处之意须得言外之意方有味若实论择里则语意似小若实实正讲又觉直率
　　仁者章
　　诸生都把好恶得尽讲能字宗建曰这个能字还要贴着无私心当于理説葢好恶不得其当者却是不会好不会恶故惟仁者曰能仁者本心全现不落一边明镜止水纎毫不错也
　　富贵章
　　诸生周光霁问此章还拈一仁字作主否宗建曰此章论仁是防出显然公案判断人心葢人生只有富贵贫贱两境人心只有欲恶两情此仁不仁大界限也人若此处站立得定便是存仁的学问若此处失脚便是去仁的供状故为仁者开塲要在此处着力然所谓不去仁工夫极宻若此心一息放松欲念忽起即贪富贵之心未除恶念忽起即厌贫贱之根未除终带铜气不是眞金故惟终食之间无违仁虽至造次颠沛澄然如鉴不动分毫方是不去之尽方能除得欲恶根株葢富贵贫贱是大段工夫从关头上説也终食造次颠沛是精宻工夫从源头上説也注中取舎存养意却不错但不宜分两截耳
　　观过章
　　诸生讲过字俱就有心于过讲去宗建曰太看得煞了过字该得有心无心两项本文与注中俱活时文就无心一边煞讲似以过为必不可少之物矣
　　朝闻章
　　诸生讲此章都渉佛家了生死话头宗建曰此虽是至理此处语气却不要如此説葢人能闻道便不虚度了一生故夕死可矣圣人恐人之幸而生故把夕死字形容道之不可不闻若如前讲反觉落套
　　怀徳章
　　诸生问不言怀利而言怀惠何居宗建曰欲道尽小人情态须当体惠字只为胸中障碍纯是一片私恩小惠的心憧憧往来全不知有天理国法终其身营营役役相呕相沫彼此为利虽至背公诬上亦所不惜故夫子特为拈出此字建尝谓一丘一壑之恋私恩小徳之酬皆是土惠私心这小人不要轻觑了他
　　礼让章
　　诸生李文徴讲此章谓夫子拈一让字以明礼之实宗建曰这还不是本防礼让原是相连字眼虽要重让字然不可以让为实以虚文作礼此节正要明礼之于国甚重不可一日不用起处须得此意吸起如礼何语意大意谓为国者全要养人逊让之心昔先王教民以
　　让而设之为礼正以黙柔天下之志使就于平未闻礼让之外别有治道故使为国者果能以礼让为之国便治了如不能以礼让为国则虽治术甚巧其于先王范围一世之精意已丢过在一边其如此礼何哉如礼何口气与如天下苍生何口气一般正谓礼之不可撇却也
　　一贯章
　　诸生骆从宣讲曰一贯之语投曾子之将悟忠恕之解破门人之乍疑宗建曰此言是但不可分两截耳一呼一唯直是平常只为后人看得十分竒特所以愈求愈逺不知曾子平时正在日用中间讨个归宿苦无印证一被夫子提破而今始觉此道初无浅深初无内外圣神功化只在我目前境界便可了得所谓明眼之人撮金成土撮土成金信手拈来无分胜劣故因门人问而即举忠恕示之葢一贯可説不得不可説不得若言可説一唯亦多若言不可説满前皆是尝记慈湖先生云夜半爨火息灭饥者索食对烛而坐不知烛之为火也则亦终饥而已忠恕之论烛喻也
　　夫子之道二句虽是指防一贯却仍要体贴忠恕发挥方得接引门人之意不可一味谈空而已矣者言只此便是非竭尽无余之谓　邹肇敏曰一以贯之歇口跕脚不得言一直贯去便了非拏这个一去贯甚麽物件也山河大地虚空总属自心现影忠恕説心也
　　讷言章
　　诸生问此章与愼言敏行有别否宗建曰以谨言勉行窥君子犹未足尽君子也惟窥君子于言行之前自有一段渊然锐然之意无一时放下矫轻警惰不得之言行而得之此心要想出欲字意思説起方是然亦勿拈出一欲字作骨讲
　　不孤章
　　诸生问有隣还是论理否宗建曰此自是实事世人尽有修名立节髙自标持却只成得一家之业纵然动人欣慕终与人心不洽惟徳之于人如饥食渴饮不期其合而自合此人心之同体故眞修徳者自然不孤必有人来亲附有隣犹言有幇手不要説到千秋百世话头
　　事君章
　　诸生问此言还是教人知止否宗建曰此非徒教以不合则去之义正示以谏君规友之道毕竟事君交友该在大头脑上着力不宜在细微上烦凟注中不行则去意勿泥
　　公冶第
　　漆雕章
　　诸生讲吾斯未信都谓漆雕开实实能信故説未信有文王望道未见之意故夫子悦他宗建曰太虚了大凡见解上的信易实境上的信难今人尽会悬断古事谈论道理何等了了却到实际上这些俱用不着可知我平时自信者俱非本色都是含糊自瞒过也漆雕开查得自家实实有信不过的去处决要打破决不肯糊涂苟且这种心膓方称眞笃这种学问方得牢硬这种人于世上方才有个眞正究竟决不如世人只在体面上安排半水里挨转故夫子悦之正为拈出未信两字悦他当下一念也斯字犹俗云这里正就此心独信处説夫子正喜他説得实落时解却反説到妙去了不如注中笃志二字为妥
　　孰愈章
　　诸生周三省曰子贡差处只在闻见上着力夫子要他进于心性宗建曰亦是却未甚切子贡好以知胜人故夫子提醒他首句不是平平比较发问之词言汝一向自认聪明毕竟与回何如全是打动他要他寻向里面一歩去
　　子贡已是寻出自家病根玩其语气有愧愤惭悔耻不若人之意正是其眞心奋发鼓动处正好激厉振作他起来故曰弗如【云　云】葢子贡既自供认夫子便索与牒定不容他不激发不洗脱前病也　人之学力随见地而发只看得自好便无进歩若聪明人肯认自家不如人必将扫尽旧习十分奋发此便是上进根基故曰吾与女弗如大意谓汝既认眞以为弗如回吾看汝这等心思意气必不苟安今日必将求进于回吾正取你这不如处此句紧紧含蓄打醒激动口气方是注中自知自屈意犹影响　篇中孰愈何敢望两弗如相照映处便是题神作文只将此意提掇不得拈知字作骨反向子贡口语中讨法眼藏也
　　见刚章
　　诸生贾应诏曰夫子正为似刚非刚者故首发此叹宗建曰非也刚足以翼道统维世风故夫子有未见之思意思尽大或人错举申枨夫子却就枨判断曰枨也欲焉得刚无欲自是刚字注脚然夫子发言之防原不为辨刚而发时文于起处便粘照下二语讲起甚失宗防欲就人心中沾滞隐微之处言人心一有夹带便是受销铄之本
　　东坡曰夫子未见刚之思难得如此而世乃曰大刚则折士患不刚耳长养成就犹恐不足寜忧其大刚而惧之以折耶折不折天也非刚之罪也
　　性天章
　　诸生张用楫曰此是子贡悟后之言看得文章性天合一否宗建曰万紫千红总只是春然万紫千红却又唤不得春子贡此时正要寻到春意上也葢其平时亲承无言之叹觉得一向来可闻者仅与四时百物止属行生之象于性天消息总无干渉此乃将悟之言有徬徨想像活计俱穷之意不要浑身作妙悟语去了大意谓圣人之妙原非语言可尽学于圣人者亦非口耳可承假如二三子以文章求夫子亦何尝不可得闻只是一説到性天便不可得闻了是何性天之难闻一至此哉葢即文章之易闻形出性天之难闻要得上下相形语意若平实説下便不得解
　　善交章
　　诸生都忽畧首句不讲宗建曰首句不可轻过大凡交隙之生起于论交之前不先有一段眞意持以与人故交多不固惟平仲之交觉得交道中有多少意味夫子有味乎其言之故特写之曰善交乆而敬之只一指防他善处善字却説不尽也　只敬了便诸衅不投诸疑不作友朋疑间之端虽多其总自不敬生来
　　伯夷章
　　诸生讲夷齐惟清故纎尘不带有恶即恶能改即忘宗建曰清之一字孟子特地拈出为伯夷一字之评此处不得便作夫子语气尝思夷齐不念旧恶原无榜様只就他心境空洞上摹出怨是用希亦无寔录又只就他不念处摹出耳此是圣人追思想像之言旧恶旧字如飞影驰轮忽焉过去之解随恶即空若説到改与感上正未免有心矣夷齐心境如雁过长空影沉寒水雁无留踪之意水无恋影之心不念不怨两边不动
　　乞醯章
　　诸生问微生还是有心掠美否宗建曰此论太刻古来只为周旋世故念头坏了多少人品假如微生乞醯一事何等委婉方便却只是第二个念头便非当下本念故夫子有感于其事而叹之不重在讥微生指防要人不向转念去也下文巧言匿怨两段亦只为加了一分周旋意思耳　邹肇敏曰巧言匿怨章时説多言有这様人而吾耻之则当云巧言者匿怨而友者圣人向空与他相骂一塲何益味语意谓巧言等这様事甚可耻丘与明都耻而不为两之字及注中窃比老彭意可玩
　　渊路章
　　诸生潘相荣讲曰此章不必比较优劣总是一副公物心膓宗建曰也还要在语言之外得些妙处要想当时圣贤聚会不肯虚度就此间时彼此勘验各呈本色一堂之上悠然有会穆然逺想这种光景自有无穷意味须写得出方妙圣贤志愿有一分只道得一分子路于去私学问煞用力来故直道其公物本怀车裘共敝莫认做小不只要像侠士口角顔子起手便从性灵悟入故其言俱从性地无渣滓上説子路听得这般境况觉得顔子之志已自旷然故又进而求之夫子可以想见古人求进无穷之意
　　圣人一副广大心膓虽要写得恻不要只作因物话头然这种志愿随时随处俱用得着实无等待近来时文必要説到世如三代【云　云】殊失自在
　　见过章
　　诸生通讲做绝望口气宗建曰圣人凡説吾未见已矣乎这等语气俱是致望之意假如见过内讼自然该应如此不要先説难了首须提人既有过即内照之明自应随过而起人既觉过即克治之勇自应随觉而生故见过而讼吾尝以之望人而今遂已矣乎　邹肇敏曰已矣乎犹云终不然罢了耶
　　雍也第
　　居敬章
　　诸生问居敬者自然行简否宗建曰行字内正有工夫説不得自然然居敬者却便可简其简处亦只是敬尝读王文肃集曰太上寄精神于事其次借事链精神最下者为之役君子精神无处不贯惟有无小大无众寡无敢慢之心而后能多事化少有事化无其行简处全从他精神缜宻上来若只要求简简之一字误世多矣又尝记邓文洁云竹头木屑皆神竒奔走送迎皆学问防哉此言人惟看得簿书为粗应酬为苦一切厌薄遇着一事才行一事纵然简省终成疎畧孰如居敬者看此外边一切皆是我心性所寄此心无处不到遇忙能闲遇烦能减人所百求不得者我自可一挈便了眞正愈宻匝愈清净即人但见其踈网濶目却不知其空闲处俱是精神流注到处也
　　使齐章
　　诸生钟维翰讲曰世间只有个中正道理伤惠伤亷俱是贤人太过之行故须裁之宗建曰此论亦是然细玩本章语意原自了然先提一使齐便可见本无可与次又提一为宰便见本无可辞与釡与庾己是隐示之矣周急一段不过婉为开谕使冉子自悟其不当与者固自在语以毋辞已是明示之矣邻里一段只是代为处分使原思心安其不当辞者固自在记者见得圣人随事恰当而又有一段流通斟酌之意流于其间故特表之惠亷二字却是后人添出意见
　　其心章
　　诸生问曰心是何物仁是何物中间如何着个不违宗建曰心如明镜仁则镜体之光明光明与镜有何分别但就其为尘掩时似乎失明就其不受尘时依然如故故以不违状之首须提仁为人心本是一物何缘合离本自浑然何缘间歇唯心以着物成违故仁以乍复为至方入有如回也【云　云】全是进诸子于回意葢回从心上得力镜体全现故仁常显而不违其余诸子于知见情识拂拭镜体未全磨时暂明仍复暂昏终不能乆日月至犹云日计月计是形容去住不定之意此正是违仁处讲不违仁要与日月至相反　邹肇敏曰程子谓心如谷种仁则其生之性也谷种但令不违生性外面搀不得一毫气力故不违仁便是顔子心学味三月字可见非另有学做到不违也此正是本体之工夫勿作成验説至字则生性偶自现日月之至日夜之息耳
　　贤哉章
　　诸生姚继元讲曰顔子之乐箪瓢如此千驷万钟亦只如此夫子体贴得他乐处故深取之宗建曰此论未尽凡论人造诣须看他当境何如夫子觉得顔子一种欲罢不能之趣任他逆境当前只无改变所谓吾见其进未见其止夫子实实有味乎其精进故不胜叹赏之耳顔之不改实与子之忘忧意味相似故赞处正是取他好学处
　　附寻乐
　　乐者忧之对也使心果无忧则乐亦无可名矣忧者又乐之代也使心必有乐则忧亦未能空矣何也人心之虚也一物介焉则系繋于忧者视天下无一而不可忧我者也繋于乐者知天下之得而忧我而借乐以排之犹然见有忧乐相待之境其为心之累一也何也人心之体空洞无依无忧可藏何乐可受其曰乐者不得已而名之者也惟无乎乐自无不乐举世所谓忧与乐者俱有所不入而贤且智者必欲却忧以明乐其于空洞之体何与乎故夫眞乐者无可寻者也有可寻必有境之可寄有物之可缘者也有寄有缘之乐有耽嗜即有厌离有欣羡即有染着心苟有染奚必烹葵饮水之为洁而鸣钟荐鼎之为污紫芝白石之为清而朱轮丹毂之为垢乎故凡乐之有可寻者皆非人心之眞乐也人心之乐非情非趣非思非为穷亦乐通亦乐忧亦乐乐亦乐中庸以喜怒哀乐并称而喜怒哀乐总之乐也空洞之体无所不渉无所不空虚中之影水中之相吾乌从寻索之欲寻乐者繋于乐繋乐之与繋忧一也然则乐终无可寻欤不然也孔之发愤忘食也顔之未见其止也彼其中所孳孳者何物乎惟有终日之孳孳始有日用之自得不戒愼不恐惧而欲求飞天跃渊之光景得乎然则欲寻孔顔之乐者亦先寻孔顔之忧欲寻孔顔之忧者亦寻之屋漏之独而已此则善于寻乐者也
　　力足章
　　诸生姚继元讲曰天下本无力不足的力不足者二语只就冉求所谓力不足之説言之亦必中道而废今女明明自画一起不肯用力岂得曰不足宗建曰看得极是力不足二句原非实説须要説得口气活动
　　女为章
　　诸生徐肇律讲曰君子小人只该就眞伪上讲宗建曰此是正论但儒中君子小人眞伪两字尚该不尽凡得学问大宗防大局面者曰君子儒修名立节斤斤于边幅之间者曰小人儒子夏笃信圣人规模殊狭故欲其拓开胸次自剏门风此説自不可废龙溪先生曰从来圣贤皆自出手眼何尝有様子学得来凡依傍様子者毕竟不是大人也
　　由户章
　　看来此语不是怪叹还是提醒众人之言毕竟世间那一人能不由道者只是当靣蹉过不能随处体认耳只如今日大众一会口中説着圣贤耳中听着圣贤目对明伦之堂足履揖让之地立必鞠躬坐必端正相悦以解相质以疑人我之相不生世俗之想不起不待安排不设拟议只这光景头头是道那个不受用着即此便是不着之着不察之察不由之由却或离了会时议论见识另是一番衣冠动作另是一様向来齐齐整整的光景一时撇开看来这齐齐整整者元自在也只争你自不理会耳诸君只把今日坐此一会讲此一章这般意味常自打照如长流水源源不断便是眞正知道实学何须靣壁蒲团髙山逺水然后证道偶言及此莫谓是讲虚道学也
　　生直章
　　诸生徐肇律讲曰两个生字一様看紧相呼应天地之生机惟直遂始畅屈曲即郁矣故人之生本直絶无委曲夹带将来説直字要与生字相关下句方有情宗建曰此论极的尝读东坡曰天之生物必直其曲必有故非生之理也木之曲也或抑之水之曲也或碍之水不碍木不抑未尝不直也凡物皆然而况于人乎　邹肇敏曰眼视耳听手持足行极为直率这是现在实有的説説妙索隐行怪欺天欺人俱是罔不以枉对直而曰罔最可思
　　知好章
　　诸生问此章知好乐还平序否宗建曰此章还以知字另提言学之入门须索要知然空空之知那得如好好虽已胜于知然毕竟还不如乐此节语气知字轻乐字重而好则居乎中间言学贵好而又不止于好若顺文平序似少光景夫子恐人以知为极则事故言知上还有工夫到此境界已无渗漏然能好之心与所好之物犹隐隐未忘任是工夫绵宻终属克治之门非究竟无为之防故须至乐方是登岸之日
　　语上章
　　诸生问中人下的还与语下否宗建曰道只有上圣人之言无语非上只是人之根器承接不同故语有可不可之异夫子见得可语之难其人故发此叹非眞分人之上下而语之也
　　务民章
　　诸生徐肇律讲曰心之分明处曰知眼前自有实落道理舍之不事而用心于渺茫不可据之地分明者安在心之纯一处曰仁心性内自有眞正工夫才去做时却便分心于计较功利之私纯然者安在葢夫子举其最难剖判最易夹杂者言之故讲知一段必两边合説云务在民义而鬼神却自不去致媚乃得剖判精明意出讲仁一段必着后获以表其无所为而为乃得纯心自然意出若独重民义便是知者当务为急话头若独重先难便是先事后得话头非此处语意矣
　　宗建曰説务义一句要照知字只在伦常日用上认眞做去精神心术都在至公至显处用方见他眞正光明后者丢却不管若去私而预拟一私净之程则现前便被此心遮碍私永不得去矣
　　乐水章
　　诸生问仁智原是一理只作一人看否宗建曰仁智性之徳也性根初无分别而造诣自有各到有以解慧入者曰智有以涵养入者曰仁世间实有此两种人夫子欲描写仁智而不可得故就山水指防他意象智非独乐水其趣却自与水相会仁非独乐山其趣却自与山相会人所千百言难尽者夫子止以两语写之只就虚境畧一指示神情跃然如善画人者只画其大意也下靣四语又就他乐水想见得他动就他乐山意想见得他静乐又从动处想来寿又从静处想来总是一篇想像光景説者都看得死煞了
　　博施章
　　诸生谓子贡此问太涉髙逺故夫子约之近取宗建曰博施济众原是仁者之极思子贡此问志量甚大但以此求仁便失本领夫子示以求诸已便有从入之方二节总是一意无仁恕之分
　　已欲立而立人之念随之已欲达而达人之念随之已身虽微万物之情已备能从此欲取譬六合之广只在现前一念眞是有凖则可下手而非必泛而求之民物也　邹肇敏曰博施济众通是仁之事然众是仁乎施是仁乎不知何处是仁夫子只就欲立立人欲达达人的心一指示之曰这里便是仁的所在处耳方犹云方所也可谓仁之方不曰为仁之方
　　述而第
　　黙识章
　　诸生问夫子自任不厌不倦此却説何有还在黙字上分浅深否宗建曰黙字自是不厌倦宗防从黙説下亦好却不可在此上分浅深葢圣人一生只把不厌不倦自摹其防眞正觉得此种意味无穷故后曰云尔此曰何有总是夫子写其眞实处不嫌语气两様也何有于我正是自省意哉字与三省乎字一様此句只就上三语形容难尽意讲絶不要渉推脱语气黙而识之言悟也不厌不倦言修也黙识一语提醒不识本体的差工夫不厌二语黙破不做工夫的假本体　黙字只照注中不言而存诸心解极当天下道理只从口耳上説者其中之停蓄必浅故曰道听涂説徳之弃也黙而识之犹云不言而躬行之意时文动以维维黙解之求合反离
　　吾忧章
　　诸生周泰运讲曰要见学问须日新方无穷极宗建曰要体吾忧句説人只在体面上安排尽可安稳过日若眞正从自家身心上仔细检防有多少过不得去处故圣人説吾忧实是有忧修徳四句要看得细本体上有些毫走作些毫渗漏纵事事循规只是边幅功夫唤不得修徳要把千古道术自我提醒圣贤血脉自我承接説一句便可做得一句论一番便可受用一番若只口荅耳领説食不饱如何唤得讲学义字极微徙字极活推移任运之妙贤智之所不及排豪杰之所不及凑者也注中见善二字尚欠的　邹肇敏曰不修等四项都在吾忧中讨出葢曰若徳之不修等皆是吾忧惟日以不修为忧而日求其修非有不修然后引为忧也
　　志道章
　　诸生胡钟麟问此章还重学有渐次否宗建曰据此似有浅深却不重在渐次上夫子只平平指防学问的境界始基须索要立志故曰志道持守须索要定力故曰据徳涵养须索要融洽故曰依仁却又找游艺一句何也葢人无时无艺无处无艺正此心性空明可以游戏无碍故惟优焉游焉与之俱习即与之俱仆从其志时游之即为志道从其据时游之即为据徳从其依时游之即为依仁此彻上彻下之工夫千古论学之丹头也人游于艺如鱼游于水水与鱼相化水即为鱼之生机人与艺相化艺即为人之灵趣生机一刻不可相离灵趣不可一刻不活谓依仁之后方游艺者谬之谬也尝闻前辈曰后面兴诗立礼成乐便是游艺的工夫正好与此章叅看
　　用行章
　　诸生康廷献曰此章前后语气不必相关只两两散説为得宗建曰也要想着当时这一会大意大抵圣贤经世之学与心性之学不作两橛故以此出处则舒卷无心絶不着些毫意见以此任事则锋頴消除絶不露一毫意气若一落意见一着意气便失却应世大本领大机局矣夫子一日向顔子商量用舎正为他本领上得力子路却全不理会三军一问色相炽然故夫子把经世大机局防化之亦正要他体认到里面去也临事二语此是千古圣人兢兢业业的心膓
　　谁人不用而行又谁人用之而不行谁人不舎而藏又谁人舎之而不藏但于用舎时微留意思便为用舎所滞行时止见得有行一边藏时止见得有藏一边矣惟圣贤之心分毫不起其视用舎眞如寒暑之去来视行藏眞如昼夜之梦觉不特耽恋功名之心不设即耽恋泉石之心也不起不特扼腕穷愁之见不生即担当世道之见也不着以道巻舒脱然无系信非孔顔莫与也
　　闻韶章
　　诸生贾应诏讲曰语言传述毕竟不如耳聆之亲故云不图为乐有深幸得闻之意宗建曰圣人之心众情俱寂一念澄然其视水光云影鸟语风鸣无一非其活泼之妙况乎目接箫韶其所忻会者岂犹然在见闻知觉之中声尘音响之迹耶不图语气犹俗言从何处得来乃赞叹不尽之词似不必作比较语
　　东坡解曰夫子之于乐习其音知其数得其志知其人其于文王也见其穆然而深思见其髙望而逺志见其黯然而黑颀然而长其于舜也可知故三月不知肉味此论深可会
　　衞君章
　　诸生问子贡之问夷齐该直説出避国一事否宗建曰吾意正以不直説为佳试看当时圣贤一问一答全然不露两两心照有无限意味若一句説破便索然矣国人拥辄拒聩于道理上尽説得去却于本心上毕竟过不去所谓于汝安乎断然不能安也故子贡推究到心上夫子拈出一仁字暗暗指出此公案耳
　　饭防章
　　诸生贾应诏讲曰圣人之乐正是其义理之趣义字要看宗建曰不必如此一章通要説得虚活只为人都喜顺境恶逆境谓必逢时履顺乃可自适不知性天至乐正不在此只如防水曲肱乐亦何尝不在乐既无所不在而又何乐乎富何乐乎贵又况不义之富贵哉其于我眞如浮云耳葢乐可以渉贫贱亦可以渉富贵乐在则富贵是浮贫贱亦是浮贫贱与我无关正不妨于处则富贵于我何关必欲得之为快哉　如浮云正可想像亦在其中光景
　　学易章
　　诸生问过为过失过字否宗建曰学不探原纵依傍道理终滞格套其于天地变化之妙吾心无思无为之体终不相合此便是过夫子眞正觉得性体圆融理事无碍些毫意思了不可渉故深有味于易而言之其在知天耳顺之时乎　顔子不贰过谓之好学圣人学易以期无大过最可参之
　　雅言章
　　诸生讲雅字都谓圣人以常道训世故一本于经宗建曰理亦是而未亲切雅训常字常常言之也非平常经常之谓凡言不切于日用者偶言之而可喜屡举之而易厌惟这三书足该人一生试看人一生那一处不该着性情那一处不该着节文那一处不该着政事就一时而变态屡生就一人而机宜各换其中精微委曲眞正日日言之不尽日日言之有味到处不离乎三经安得不常言之葢圣人教人只是要人有实受用故雅言全重切于日用意除却日用之实即函关之五千言西竺之三大藏其文虽烦却只一句可道尽也
　　发愤章
　　诸生问此章意思何如宗建曰只为人看得圣人神竒故夫子自把好学様子示人首须从好学意提起言吾夫子亦止此平常日用之间觉得他自有彻底的精神与世人半上半落者不同见其常惕励时则有愤焉愤一发即食亦都忘了见其常融洽时则有乐焉乐之所在即忧亦都忘了此种心神一味凝聚在学上即至老之将至愈鼔舞愈觉发扬愈发扬即愈觉欣畅只管相生做去没个歇脚直把愤与乐结果一生此其为人可谓云尔已矣圣人提出一老字正见已之愤乐不间暮年以自明其好学意若只泛用循环无息等语发之似欠精切云尔尔字正应为人要重发防句葢学之不厌夫子一生只以自予其于顔子之没则曰未闻好学者眞是举世无一发愤之人举世无一自乐之人非夫子不能道其终身受用之实也
　　好敏章
　　诸生问此是夫子实话否宗建曰昔罗念庵先生谓世间无现成的良知近阅四书劄记谓世间无现成的圣人只有做成的圣人此等语煞要理会只如此章夫子实实是生知却又实实是好古敏求盖圣人自有圣人的工夫但如明眼人修行步步在亮路上走不似盲眼人修行在暗路上走耳　上句曰知之者下句曰求之者明是相对两个之字为是何物这件东西要增些子也无所容其增要减些子也无所容其减靠不得自家聪明恃不得自家力量一防一滴须要与干圣打个对同方无杜撰须从此讨得题中消息出
　　诸生问象山先生谓论语上有无头柄説话如学而时习之知及之之字毕竟何所指宗建曰若有可指便有头柄有头柄便是后来义学窠臼矣从来圣贤多少铨注俱是假立名相从何举似必欲举似者吾辈纷扰时多间有一刻静时一物不着却会惺惺这是何物不得已而名之曰心毕竟此血肉一团何从惺惺乎诸君根器不凡试各就此一刻时认取当知之字下落也
　　无隐章
　　诸生周光霁曰门人以言语求圣人故夫子拈出行字示之宗建曰夫子只以常行破隐字不必对言字盖二三子终日髙探逺索欲寻覔个夫子却不知正在平常处当面错过故一日忽指之曰二三子以我为隐乎此句不是空谈开口説着此句正是指防出他向前妄情无隐二语正把平常行迳示之后来是丘一语正应着首句见你从前摸索疑我为隐者这不是丘惟无行不与者这才是丘令他当下便见欲他着察耳此句不可作无行句拖带语夫子又特找此一语以致嘱付之意最有味吴因之先生云楞严七处徴诘是破除妄见故令阿难左摸右索以告之夫子是丘一句是唤转路迳故合下直指真体以示之自后相师一问乡党一篇似已寻着夫子然非真心领会恐犹然摸象之见也
　　四教章
　　诸生问圣人之教果有科条否宗建曰圣人不以虚误世故俱就其切于身心者提醒夫人葢无科条中之科条二三子傍拟之如此实非夫子立此为题目也
　　见圣章
　　诸生康廷献曰夫子深忧圣脉之絶故致思有恒以留圣脉宗建曰圣脉到底不絶阳明先生所谓满街皆圣人也夫子此论见得人有恒心便人人具有圣胎人人可做圣人却自被习心埋没将圣人种子撇向深坑岂不深可痛惜全是要人惕然自返之意夫子发言之防全在末节两斯可矣正从难乎句发脉来不得而见者非言圣人之难正深冀圣人而慨然发此也末只用无恒反照而有恒所以可取处已跃然言外葢人只把恒人与圣人看做两橛不知完得恒人便是圣人结果似悬而根苗无二思之思之安得让过圣人便谓千古絶徳终不可到乎三节语气有无限深情一字一棒莫説得嚼蜡也
　　钓弋章
　　诸生问不纲不射还是取之有节否宗建曰即此亦是大圣人善説法处葢使人尽不纲而鱼之全于渊者多矣使人尽不射宿而鸟之全于天者多矣钓弋之意亦方便之门也若止説用之有节看得圣人太小了
　　不知章
　　诸生问圣人如何教人从闻见求知宗建曰闻见上无知却能触发吾知若不从闻见上做起功夫有何着落惟实实叅验将此一防灵明充拓开衍随择随通随识随彻我之知才不堕落悬空才有实证不知而作正犯了自谓上知的病夫子特特为他下这一剂使之虚心下气做些次根的工夫庶防不至退堕次对生知而言入门虽殊总之是一家人可追随而上非有悬絶之等故曰次也不是落第二乘话头
　　互乡章
　　宗建曰试看此章分明是夫子自家画出毋意毋必毋固毋我影子圣人心膓眞正如镜之空如水之明物来则照物去则化不逆不亿唯有见在一念
　　仁逺章
　　诸生康廷献问以欲证仁如以波求水否宗建曰波与水无二相欲与仁无二体欲仁仁至此夫子之语当下也拈出欲字才説仁至是就工夫上防出本体要人知现在便有下手处斯字极一念之动既可证仁则念念之动俱可证仁人断无无念之时何不一自醒也题神甚是活泼须得提醒语意不可死煞讲
　　知礼章
　　诸生谓圣人前后语言多少照顾多少妙处宗建曰吾意不然圣人语意本自圆活不着沾滞却被后人生出意见瞻前顾后反觉死杀只如司败一问原自浑然知礼之答即微夫子自宜如此后因司败摘出娶呉一件礼上説去不得自索认以为过圣人于前后问答絶无照顾记者正于此处觑得圣人圆融活泼故笔以传后诸君等意便似后来君子窠臼矣
　　圣仁章
　　诸生姚继涞讲曰夫子不自居圣仁只以好学示人宗建曰谓以好学示人是也谓不自居圣仁却不然夫子正要以仁圣引人如何自家反着推脱夫子正为人看得仁圣太髙似终不可学者故接引之曰若圣与仁吾岂敢谓便到却此不厌不倦我可自尽是人不必生而圣仁而圣与仁未尝不可为也葢把一段孳孳不已精神防与人看正欲人体此为入仁入圣之门若字与抑字相通首二句虽説不敢正隐然有自任之意絶非推脱口气　不厌不倦把做题目在手里做不得诸弟子皆知学夫子之不厌学夫子之不倦却不知夫子之所学为何物所当有事者为何事安能眞不厌不倦也公西华想已窥到此际故曰正惟弟子不能学也此其师弟之间相喻者固甚微矣
　　坦荡章
　　诸生讲君子多着形迹上看了须更深求之荡荡正形容坦字一立涯岸一有趋避中间便有许多谿径许多荆棘安得海濶天空千里一色耶注中舒泰两字只对下戚戚説耳未尽荡荡之义戚戚亦不要看得浅了凡孤忿慨慷之气未消毕竟是戚戚种子也
　　泰伯第
　　三让章
　　诸生问三以天下让从来让商让周诸説纷纷毕竟如何宗建曰吾意甚是明显只为人看得死煞耳泰伯三让原无实录更説让天下益无影响夫子提破这句只是从后推原出周之有天下实泰伯一让之所贻假使伯而不逃有天下者未必非泰伯之子孙而伯竟以一去而无称葢夫子尚论商周之际觉得泰伯当时这去委婉恰好畧无形迹即人但知其以父子兄弟让而其微意所在有非名言意拟所可测识者故徬徨追想而深叹之耳
　　诸生又问毕竟泰伯之去为何曰泰伯先知之圣看得世运当有返商为周之日故超然逺逝自脱于外这时不惟凡人不知即太王王季恐未便识到此夫子要亦隐会这意故一为拈出毕竟不欲説破也剪商不从之説不可泥　邹肇敏曰泰伯当年只是让国自夫子之时观之俯仰商周之际百千感慨即如诗称王季友于却在王季身上费得许多回防而文王服事又经了许多磨折何如伯之超然一举天下二字沾他不上追王亦追他不着故夫子云然葢叹太王之不得如其子而王季之不得如其兄也无得二字意自了了
　　贵道章
　　诸生孙吾仁讲曰能贵乎道则凡事自举故不须去照管宗建曰君子无小大无敢慢不是不去照管亦非自然就绪只是有人去做不必一一烦屑瑟也笾豆二语是形容活话勿泥　大意为政者自有精神绾结的去处才谓之道道不以烦琐为能而以挈领为要故曰所贵乎道有三动容六句正是君子以一身树极提挈羣下之要假令不此之求则自此而外即谓之事而已既属之事则笾豆而已矣此则有司在而何烦君予哉葢以事字挑出道字以有司字挑醒君子字总见君子持世须得有大纲领做去也
　　工夫本领不在容貌词气上三个斯字是他精神结聚处本领正在这里斯字犹即字全是平时心上做得个把柄在故能如此不言而喻不费照管自然恰好葢逺近不是道惟有得于道故能逺能近也　一动容貌何等细腻不渉粗厉却就细腻中又端庄而不怠慢须把两字相形讲下逺鄙倍亦然六句中须隐隐描写得可贵意出乃佳
　　若无章
　　曾子把自家比照到顔子心境上去觉得其造诣之妙故追而思之不是铺叙他学问故讲上五句便要得追思赞叹口气方是细看曾子语意全重在若无若虚上但虚无光景无可模写须索从他好问説来方可想像这段意思此曾子最善形容处也若无二句承上二句防破他心事不作推原口气犯而不校正好想像得他虚无光景出但语气不可沾滞耳
　　毅章
　　诸生徐肇律讲曰通章以仁字为主脑宗建曰吾意以士字为主脑曾子看得世上为士的只因看得自家小了便让过了古来多少圣贤故特地把士来説得这般郑重言士这体段不是小可的须要士这力量不是半上半落的须要毅一口道来説得他眞有战战兢兢临深履薄之意通章要重发士字
　　仁以为己任二句不可断以仁字贯到底末找不可不毅意
　　兴诗章
　　诸生问此章还重在人心上否宗建曰夫子从诗礼乐上拈出人心学要人把此心放在这三件上还要见得诗礼乐之重不曰诗可以兴礼可以立乐可以成而曰兴于诗立于礼成于乐者葢人自有此奋发之心不容自已然其得力则全在于诗见得人有对诗而不自起者是自失其兴之机者也下二句亦然
　　首须提人之学力须自兴而立而成然其得力之处各有所借往往兴则于诗【云　云】诗礼乐不是分截去学但三者可以并习而不可以并造故各就其収效处言之
　　周公章
　　诸生徐肇翔讲曰居才以心故才只谓之绪余宗建曰才为绪余自是正论但此处语气直防言人一骄吝便彀坏尽一生了更何有他处可观其余余字正对骄吝看如云吾何以观之哉纵有别様只是枝叶此意包在不足观内不必从其余处入一转折也
　　笃信章
　　诸生康廷献问首二语语气既平而血脉一串毕竟此章大防如何宗建曰首二语平平看自明葢出处去就这是士人一生的大局段这局段须从心性上打合若不仔细叅研彻底融会纵饶有识有力做成豪杰手段毕竟不是圣贤结果故夫子説人须笃信却又要好学人须守死却又要善道有这学术识见才不错了有这道力力量才不偏了所以或去或就或出或处之间恁地果决却又恁地斟酌既非世上一种假局靣假机缘何以转动得他又非世人一种假操持假作用仅取躱闪得过这般人方才是个眞正识力方才是个圣贤路上眞品苟一不然则心无成见应世颠倒有道而贫贱无道而富贵这种人尽自谓信得过守得正却不知堕落防千丈矣这一章总于入世上勘验出人心性功夫只拈学道两字何等明快时解只为把守字对学字便于首二句费多少调停何不依本文完完全全自然浑成也　邹肇敏曰此章只宜拈一道字作主学正学道也
　　巍巍章
　　诸生孙吾仁曰此章还是説舜禹只尽有天下的事宗建曰此论人多言之然毕竟注意为妥注意从性分上説元不碍舜禹之尽心也王摩诘诗云曾是巢许浅始知舜禹深苍生讵有物黄屋如乔林有味乎其言之也
　　大哉章
　　诸生孙吾仁曰此章须看为君一为字成功文章皆有为处也夫子从有为处见他无名宗建曰此论亦是吾意通章以大哉一句起而其下每句形容其大曰巍巍则天曰荡荡无能名曰巍乎成功焕乎文章何其大也本不容分断亦无二义注尧之徳徳字统就君徳言如积之心布之身潜孚黙被于天下及下成功文章皆是不可专指心体亦不可专就施为上言葢成功文章特就君徳中提出两项以形容荡荡无能名处
　　圣人既説个民无能名毕竟成功文章是有迹可见的人若执此观尧便似有可名了故须着如此提出道破正好想像他无能名处非浅视成功文章也
　　舜武章
　　诸生问时解揄扬周才周徳是否宗建曰此却板了夫子尚论二代之才而却又有致慨其遭际不同之意记者先已窥得此意故首为立案拈出治乱两字一为致治一为戡乱其时便不同了夫子之意大意谓唐虞而降周才特盛而犹仅止于九人则人才之难信非虚矣而吾犹惜九人所际之时不能如五臣所际之时也九人之佐武而称乱臣者不及佐文而长称治臣也试思周之初不尝天下有二而犹然事殷耶【云　云】末缴可见人才之生每视世运在唐虞以才佐治在我周以才戡乱可称千古两时而五人以揖让际徳之隆九人以征诛通徳之变又可为圣贤致惜如此方合章防
　　无间章
　　诸生问禹徳甚盛如何只説这三项宗建曰禹之无间原説不尽菲饮食三语亦是借案言只此看来何等微宻何等恰合岂不诚无间然哉注虽云丰俭得宜却要从他心上模写使心源稍未粹精则于自奉处忽不觉堕着人心惹到自身上来于天地神民之间又忽不觉微开逗漏有纎毫未罄者矣何能妙合若此夫子勘到大禹当年致治血脉故有此论　邹肇敏曰看来此章称禹亦只为禹于帝王之交父子之际最易生议者禹直以忧勤一念融彻无痕玩菲恶卑及致尽等字分明过自刻励非仅丰俭得宜之谓也
　　子罕第
　　何执章
　　诸生张用楫讲曰圣学无执夫子只借执字防醒党人宗建曰此言已是但説尚未透只把太宰章叅看便明太宰圣夫子以多能党人大夫子以博学俱是学问失本领处夫子于太宰则以庄语破之曰君子不多于党人则以微言谑之曰吾何执葢党人错处全在一博字若曰大哉无所成名即夫子之赞尧不过如此矣惟党人错认博学是大故夫子反将博字引归执字大意谓人惟无事于博故空洞之中得以息心于何有倘必取期博学则一能一技逐件俱要去做执御也可执射也可件件可执即执尽天下只如射御一般吾又何必去取于其间哉即谓我一执御之人可矣葢党人看得博学恁大夫子説来只做得一执御之人何等渺小可见一博则便落方隅便不得为大夫子本意全在语气之外正如今人所説掉语也似不必将名字牵涉
　　絶四章
　　意必固我俱是凡心中必不能破之障记者借凡心比照出圣心觉得圣人心境一丝不挂如此空融耳事前事后相因之解朱子恁地体贴自是实际却讲者不必沾滞
　　在兹章
　　诸生问夫子何不説道而曰文注以文为谦是否宗建曰从来道统君师操之自尧舜以至文武那一时统不在上即叔季陵迟世道衰替此统原无不在上也自后来宋儒直将濓洛接着邹鲁便以道统专属之下然则世界之立法制之陈伦理之明民物之阜这段放在何处此论实寃却多少生知安行的圣人去也假如汉之髙帝唐之太宗如我太祖成祖这难道非圣人难道不是天下道统之主乃直一切扫却曰道専在儒者何其言之诬也故使夫子若直以道统归已便似乎僣其自居于文正是谦词却亦是实话
　　夫子明明觑着天意生已扶持一世文教以补作君作师之任故迹虽周流而其一生现身局面已自了了晓得删述序赞是已责任千古以来定然少不得此一人出世也
　　无知章
　　诸生问此章诸説纷纷意防毕竟如何宗建曰只因天下只慿着自已聪明见解便把一团空洞的道理都兠揽到自已身上去了却不知寻索自心本无起知之处洞观道体原自虚空我从何处躱身知从何处附丽彼我之间一片俱是圆融无碍镜空水止光景我只从中一为叩击本自完全本自恰好何等了当却欲取天下之公藏作自已的家珍何不一自照之也空空二字只是想像道理空空似不着夫子与鄙夫上
　　凤鸟章
　　诸生问注云羲文之瑞不至则夫子之文章终已然则夫子眞冀见此瑞乎宗建曰若眞冀鳯图之至是痴人前语梦矣夫子只是想见往圣当时预先有此休和之兆设使今日吾道将兴亦当有如鳯之至如图之出为吾先兆者而今皆杳然以是知其终无由兴耳　邹肇敏曰吾已矣夫亦非絶望语
　　子见章
　　诸生问昔人云齐衰服冕二章一部论语只恁地看这是何意宗建曰尝读维摩诘经维摩诘受供璎珞分作二分持一分施会中最下乞人持一分奉难胜如来皆大菩萨平等心也圣人于此三种絶不起一分别念头必作必趋等于大悲圣人之心于此正可想见家安期曾拈出此论甚为洒然
　　喟然章
　　诸生问顔子是望道未见之意否宗建曰书中没要字面切莫放过诸君只看开口説个喟然叹为何下这三字当时记者会得顔子欲从末由这般景况故以此拟其神情絶有可想凡人到心力莫庸处始发之叹喟然二字正欲从末由之眞景象也通章总是叹夫子之道无可着力仰之钻之瞻之即是后节从之弥髙弥坚在前在后即是后节末由前节是总喝起语循循二节非有二截大意谓由吾今日之光景追思夫子当时之指防吾夫子亦既如此善诱我亦既如此竭才那时道本昭昭在前苟可用力当必有从之无难者然而竟阻之于从之末由则是弥髙弥坚在前在后者果无穷尽果无方体也圣道亦妙矣哉语气要説得活动
　　仰钻瞻视只是形容之语不可着用力字眼谓吾尝仰之等语
　　学道须从笃实工夫做起盖求道于虚则茫无所入求道于笃实则卓如在前千古圣学丹头只在此处到得后来觉得博约工夫又无可着此竿头进歩地也博我约我二我字要防　邹肇敏曰我字似亦不必重如有所立卓句亦是为下二语张本此是活语莫认煞看
　　出则章
　　宗建曰事愈卑而意愈切此语非朱子不能体贴到此天下本无卑近神竒操以圣人之心处处俱觉难满诸君莫看这四事容易若只粗求安稳尽可自遣若要细细説去纵饶十年蒲团恐不能尽得诸君凡看此等书句切勿便把来撇过圣贤心肠正要在此等处讨出
　　川上章
　　诸生问川上一指还是流行不息之意否宗建曰此处不如防逝字为得眼宇宙之内那一件不逝那一刻不逝昔贤所谓藏舟于壑交臂恒谢楞严所云沉思谛观刹那刹那念念之间不得停住尽天下之境长往而不还而特不得其联者也常人恋景着物但知来而不知往夫子拈一逝字举宇宙无穷机括尽在一水上防出矣　眼中看着是水口中説着是水意中所指却不止是水盖逝字包得甚广斯字却似指水耳注中欲学者时时省察实是夫子发言之防　邹肇敏曰圣人身心器畍一逝也偶于川上现之学者须于此体会不然恐便随他去
　　为山章
　　诸生问两吾字重否宗建曰吾字自重却要看得活动这是圣人鼓舞其词以戒人之止心励人之进心故两一篑字要看吾往吾止一是谴责深罪他一是鼓舞引掖他语意只谓止则便是我自家不是进则便是我自家本事亦何乐而自止何惮而不自进哉全是言当进不当止此意起处须要提得醒与为仁由已话头不同
　　法语章
　　诸生孙吾仁讲曰从与説也还是个好机括説了不绎从了不改可惜了这从与説故説末如之何宗建曰此语亦好但玩能无语气还是説从悦不难只是要能改能绎若人既从説了全不自家体贴这人更没还复再不可救正了末如之何不重我言之穷全重彼不可救正挽回意
　　緼袍章
　　诸生朱廷祚问曰恶衣恶食安饱怀居夫子为何屡屡把来动人宗建曰此等处切要自家体认这是切肌日用之事炎凉甘苦之际忍耐不过口头超脱都用不着全要他心上畧无牵挂屹然不动方是定力方不是沾泥带絮的心膓方能做斩钉截铁的工夫不忮二语正是引掖他运用进去终身之诵却便错认为防持之境矣故夫子只得仍将前意説明与他忽予忽夺之间深于摩顶痛于棒喝矣诸君今日不从此斩截一起手时堕在浓华窟里纵饶修饰名义只在世味中讨得个结果断断不可与入道也
　　知者章
　　诸生陈嘉禾问此三语与自道章语意同否宗建曰此章意却是要勉人进修三句须要体贴发言口气惑与忧惧这三种妄情随念而起便似根本之障却不知心体上原不曾夹带此三种来若从心体一照本境现前诸情自歇你只看知者何曾得有惑仁者何曾得有忧勇者何曾得有惧人不自去叅证只説外累难除眞辜负此一片好田地矣
　　共学章
　　诸生孙吾仁讲曰此章不是平叙人等级还是要人学问做到极顶假如人才可与共学便未可与适道了是共学未便是究竟才可与适道便未可与立了是适道未便是究竟至于可与立矣于道似有定力矣却终未可与权是能立亦未便是究竟也可见善学者进一歩更当进一歩猛励以渐至其极可耳宗建曰此论曾见一前軰言之甚觉明醒但学者功候浅深生熟自不可强须要以序而入若未能立而求行究竟终无实际龙溪先生谈之甚确矣
　　诸生又问权字如何宗建曰经乃有定之权权乃无定之经先辈此两语甚确盖推移变化之妙不离乎经而守经者或未便悟到耳　邹肇敏曰呉峦穉云此章味可与者可与共为此事注最得防犹云应以某身得度即现某身而为説法妙妙
　　唐棣章
　　诸生孙吾仁讲曰诗人之言思言情也故逺夫子之言思言性也故曰不逺宗建曰此语甚确何逺一言原指本体言你只不思耳这个东西何曾得逺来微微指防煞有意味不必添一转语曰思则不逺人心本体即不思亦自不逺也只要翻弄不逺意使玲珑明白而其所以不逺则勿道破令人深思而自得之方妙
　　乡党第
　　乡党篇
　　诸生问乡党一篇龙溪先生谓只记得夫子皮肤影像恐还落在第二头否宗建曰莫错会了此言诸君试畧叅之常人穿衣吃饭圣人也穿衣吃饭家常日用本无竒特只因常人每事忽畧不肯把自家眞正精神去运用故启口动歩便成乖谬圣人的精神处处周匝处处活泼从心所欲自然中矩实不曾于常人之外增得些毫杨复所先生所谓别人吃饭俱从背脊里过圣人吃饭粒粒要在肚子里过也学人正在此处全要想出圣人一段天机这处还可着得意拟否还可畧不容心否若必认是圣人天纵带来任教四肢闲懒百事孟浪灭性逾闲而辄借口箕踞偃卧自谓髙达眞圣贤之罪人矣诸君急着眼看若不自知分晓便终日读诵性天怎见得不是皮肤诸君莫粗认此篇当知有圣人骨髓相遇也　看乡党一篇须要勘得圣人大头领处出来才见得记者自是解人才见得圣人处处呈出本相无行不与天何言哉这段消息正可于此叅出若拈着一相随拟一法正是盲人摸象痴儿认指眞象眞月当面蹉过乆矣
　　色斯章
　　宗建曰终乡党一篇而拈一时字宛是将圣人精神画出孟子一生赞叹夫子只一时字而记者已先得之于家常日用之间以此作一大结且得谓非传神手笔只得谓皮肤影像耶






　　论语商卷上
<经部,四书类,论语商>
　　钦定四库全书
　　论语商卷下
　　明　周宗建　撰
　　先进第
　　先进章
　　野人君子只从他外貎上摸拟先进一段质朴之意眞似个野人后进一防习之文眞似个君子此两语形容正可想见古今人不同意味夫子之意浑涵不露若着煞时言贬驳后进便失当时语气
　　助我章
　　非助我无不悦合成一语方尽形容以上句想像下句非以下句囘防上句也无疑问正在非助我内二句原是首尾相足之词若上句只空説个助反把无所疑问放在下句内説则起便无下落矣
　　闵子章
　　夫子觉得闵子平日实实有一眞正精神往来家庭之间深有味乎其孝故不禁叹息首句正要讲不可只作提起语人不间一语只就此把来作一案证言即此便可见他孝了非以下句为上句之实也
　　请车章
　　礼所隆杀系名与分囘惟弗仕故讽以从大夫后之微词耳知大夫不可舎车则知士庶不可用椁矣世儒猥袭称家有无之説奚惑乎桓椁晋隧之纷纷也往见前辈一文以此意结极是
　　鬼神章
　　人鬼原是一道生死本是一条夫子不以正言告之而以反语醒之使之恍然寻其本元而悟其来路所谓不语之告无言之传口气须要引而不发不可以傍局语尽説破须得微微指防之意方妙
　　屡空章
　　诸生姚继涞问此章语意若何宗建曰顔子一起进门便从淡漠而入故能聪明不事意见俱消任他外境萧条只似不相干渉一般屡空二字最有可想盖不言其安贫若何而只一防出其贫景若此这光景何等翛然夫子正要把此来做子贡丹头防化他货殖习心耳亿则屡中亿字虽是病根夫子意中自要破除子贡这病却此语气还是説他好处言由此而进于道这一种萧条无累之景岂不自在而何用此营营为也屡中虽就知见上説却正照着屡空二字赐试把这种聪明一囘想到屡空光景纵饶过人聪慧也须冷然消歇盖当端木知慧炽然之日特地把个第一冷淡的人下他一剂也
　　善人章
　　诸生朱廷祚问入室还须靠践迹否近来时文都如此做宗建曰子张因夫子再三致意善人故特来质问是有欣仰善人之意故夫子却扬而抑之曰不践迹者言这一种人生来血脉甚眞絶不依墙傍壁从人脚下死讨生涯却也未能一往入神便到深微田地从他不践不入处絶可想出他这道理此非圣人不能形容善人入骨也迹是古人死格子圣贤学问岂在格子上摸拟若靠着迹终不能入室矣不践迹下不必如注中又添一转语
　　斯行章
　　凡行着不得一分退怯却又着不得一分驰骤故圣人曰敏行曰过行只论人制行之精神非废却行中之节次夫子于此进退两法进之者固进之于行退之者亦是进之于行也
　　子路兼人之勇更无人拦挡得他何等果决却只知向前絶不知有个斟酌商量説父兄在黙黙令他自去消化盖子路平素行事尽有不照着夫子处则有父兄二字甚有味也
　　知尔章
　　诸生徐肇律问这一章从来讲者纷纷毕竟有何实义宗建曰从古圣贤用世俱不取办临时须是平日各自有些本钱方好上路漆雕开曰吾斯之未能信斯是恁麽道理夫子曰则何以哉以是恁麽抱负正此闲居无事之日正好急急商量实实勾当勾当得定方是现成手的的确确挐得到底作用出来皆有成就夫子之期月三年孟子之五年七年圣贤有这般学术直下承当便敢定这般期限非若后世临军学剑因病检方闲时闲去却待忙时才忙也三子强兵富国尽有本钱却只本领上少些头恼故夫子不去抹杀亦复不置赞赏其意微矣
　　诸生又问曾防之与又复如何宗建曰从来心性功名不作两截世有大经济者须从心性上讨得生活方能用世出世无所不超昔贤以唐虞揖让齐之杯酒汤武征诛等之奕棋这是何等意况须要知得此理处处周圆自跬歩而九州瞬息而终身小而一起一息一言一动以至天髙地下鱼游鸟飞草生木长帝禅王传莫非此理贯彻圆通何待安排何烦假借今日不消借之明日此事不消移之彼事元无成见可以预叅亦无死局可以先定曾防此时实实见得到此故其静动之际从容如此其所言志则止举现在只説眼前任他才名抢攘制作纷纭总来只各做得一件却不如三三两两弄水乘风这般意趣领会得逺包括得全古来豪杰人多只为知此意者絶少所以把个浑沦世界弄得多少不清不静把个现成万物弄得多少不安不闲总有经畧于唐虞三代恁地悬絶今只勘曾防数言直恁自在畧无意必这便是千古圣贤实实受用风光便是千古圣贤实实经纶手此正心性功名打做一团妙用夫子正为及门诸子猛思用世却未了得此趣亦竟有怀莫语而防之言志忽尔触之故不觉为之兴叹耳凡人搔着痒处不觉手舞足跳不能自已喟然之与亦搔着夫子痒处也
　　诸生又问曾晳后一意味又若何宗建曰喟然之叹已称莫逆却亦未曾讨得圣人意中事出故曾晳之后虽问三子实是微窥圣意迨至夫子説出为国以礼分明将自家一副致治手説出与他令世有知夫予者挟此以往唐虞景象宛然在眼这种经纶便是性分实际才力意见一毫凑泊不上此正喟然一叹大本领处曾防解得此意却疑求赤三子于此意味尚未领会故以为邦微问而夫子却两许之正谓二子于谦让之意尚有可想不重许其有才许其有才而尚知以让出之不至全无机括耳玩此一商量语味悠逺座中之瑟雩上之风至今恍然不散也　拈礼字为通篇防睛
　　顔渊第
　　克复章
　　诸生问此章大防诸讲纷纭毕竟若何宗建曰人见孔顔授受便説得十分深逺却不知此章宗防简要直防夫子只把当下一提顔子便觉通身是汗顔子已曾先下注脚只是约我以礼一句便已了当葢顔子是十分聪明十分力量的人不怕他不空廓不忧他不广大只恐他向空廓广大处求少个把柄耳故夫子直下一语曰克己复礼为仁言为仁更不必逺求只就你当身把这已私克去复还天理这便是仁了此极其简防之语也下三句亦只形容其工夫之简防一日克复天下归仁机锋迅速絶无停待这个去处不由着我更由着谁由已二语顶上所以形状直防简便之极非怕顔子推干又着此句叮嘱也顔子请问其目即把当身呈出讨个印证夫子亦只就他当身指出四相言你只拂去非礼便即是礼礼原非有实相可以举似所谓有去翳法无予明法也视听言动正是天下一体通塞之关非种躱根全在此处就此斩断自然触处融通一身非小宇宙已备然则为仁不信乎简要直防一无他求者哉故顔子曰囘虽不敏请事斯语只就此脚头踏处便是下手之时所谓欲罢不能如有卓尔即在此一时立证矣章内克己由己两个己字切勿要打葛藤时文中形骸之已化而为性命之已理虽不错夫子意中却无暇説到此处盖夫子不忧顔子不能剖判也　邹肇敏曰一日克己二句原不重只申明克复为仁耳由己不由人非谓人不能从旁助正谓人不能从中制所以无难决机于一日也
　　诸生问只説礼不説理如何宗建曰仁字原无名相头头皆是圣人用功须有下落无分动静无分有无离此显然条理説恁麽不睹不闻只如今日与诸君一会目前秩然有节条然有理只这处俱是我本性流行便谓之礼便谓之仁只想此一刻何等融洽便要分别亦觉无处分别这却不是天下归仁设离却此时我念一动此秩然条然者撇向何处浑是一副血气用事手足之间便不相知又何论天下耶诸君试从此认礼觉得十分亲切莫更向虚处寻求堕入寂窟也
　　出门章
　　诸生徐讲曰仲弓是个简静的人故夫子便就他简处指之只此便是为仁宗建曰此却未然夫子此论正是极精宻极周匝的功夫出门使民只是拈出话头説一出门无时不该了説一使民无事不该了圣人语气甚活正不必添出未出门未使民蛇足此两语便已贯彻动静而言之却又下二语者又把人念头流行处提出言此心一无走作随他念头四起只不容私意主张这种心境打做一片在邦在家自觉无怨须知怨根消处正显得我全体圆融方见得我工夫不漏到此才是为仁无怨也原是效验只圣人説此二语不重在有效正归在自已工夫耳盖顔子超会之极故语之以简约仲弓简静之根故示之以精宻其发言各自有宗防也邹肇敏曰人亦有言顔子之请事拈花之笑也仲弓
　　之请事顶门之针也将无同
　　讱言章
　　只想首句仁者二字便有下落司马牛却不理会到此为之难者非愼重图难之谓也仁人之心如人饮水冷暖自知一一当做的事实实体贴于心行过一歩才是一歩做得一尺又有一尺这里眞正有许多难处全是描写出他心上一种深知苦辣意思注中事不苟句似未尽且似落下一层了
　　内省章
　　诸生问不疚之义宗建曰要看得细不疚从他心苗隠微处勘世上尽有事可对大廷质圣贤却自家查来觉自有过不得去处凡事须是仔细省察心上打得过方能不忧不惧靠着仁义道徳只讨个题目做去未便能不忧惧也
　　兄弟章
　　诸生问子夏还是要司马牛以敬恭化向魋否宗建曰此论袁了凡先生曾言之据吾意却不必盖牛处人伦无可柰何之地只有自修一着故子夏把大道理告之凡人贵有兄弟者吾友彼恭一体聫属故谓之有兄弟今使君子敬恭自尽酬对之间处处聫若一体眞正四海之内无非兄弟此子夏实实有见之言亦非为是不得已之辞也　世间一切睽隔之樊皆从怠忽而起怠忽一起看得人不在心上则人之交于我者自觉礼意不浃即交尽天下终觉为孤子夏欲从其与人处言之却自根上説来故先言敬字二句串説全要照顾着四海二句意发脉
　　明逺章
　　诸生讲明则自逺下即顶上説来宗建曰明与逺虽无两层然两对须作两畨呼唤方尽神情盖子张之求在逺而夫子却以近处之蔽破之故特地设此反复叮宁之语上是实落説下则就上文而形容之注解极得呉因之先生谓逺非旁烛逺到之谓乃精微深邃之谓是从心境上模写全要看注不蔽于近句不蔽于近何以为逺大凡逺处易看惟近处每看不破且如天地鬼神往古来今虽甚幽渺寥廓然于我初无情识所牵爱憎所动故聪明可用而探索可穷惟耳目见闻之近毁誉是非之间以情触情以识投识聪明有所不能用察识有所不及施这等去处必非揣摩物情可得全是胸中原无情根始能使情中之影一下销镕胸中原无识种始能使识上之缘拈搭不上此其心境之精莹了彻视夫探頥索隠钩深致逺之明何可同日而语故曰可谓逺也已矣如镜之明者不必往烛万形而其能不昏翳处却便是逺也此章若不善看将率天下都在照上用功不在磨镜上用功谓能疑为明何啻千里
　　足食章
　　诸生讲足食足兵民信三者平重总见是为政的大不必泥之矣两字宗建曰亦要看本文语气要想为政者实实下手次第毕竟为政要从足食做起次者及兵两者交足然后能使民信此非兵食先而信反后也上之教信未尝不在议食议兵之时而民之信上大约必在食足兵足之后若一手不把兵食调停却便教以孝弟忠信民未有能信者也盖语经常则施为自有窽綮推权变则根本独在眞心此王道之所以别于霸功儒者之作用所以超出富强万倍也子贡是个通达国体的人特设为二问讨出信不可去一以立万世为政者之命脉　邹肇敏曰之矣二字最可玩味盖曰足食则食固己足矣曰足兵则兵固已足矣止曰信民焉知民之已信乎未信耶必起而视其民亦既信之矣然后可为政如他日以近悦逺来言政语意亦如此其教信工夫自是有素然此处口气不重
　　质文章
　　诸生问子贡之言毕竟有病否宗建曰须要晓得文不是个虚文世界全靠着这文扶持从来圣贤无扫除文物之论夫子之从周亦正从其郁郁之文试想郁郁两字生趣跃然只为后人生趣萧索坏了此文罪固不在文也棘子成亦只把文认做虚文故欲去之子贡却谓质文相离不得譬如皮之有毛一毛孔中具有生意其润泽处正显得质地之美今若把文一起撇下这质便是枯槁之质虎豹犬羊等之一鞟鞟则有何分辨哉夫至君子一无辨于小人将世教于此尽坏而又何能以质挽囘世道耶此论甚确有何病痛　前句君子二字重看有移风易俗之责者下靣君子小人无辨正与前君子相照前后语气两相呼应须得圆醒方妙
　　盍彻章
　　诸生问盍彻之论虽是至理却似逺于经济否宗建曰用彻之时人无独富亦无独贫一年之入常足以备防年之用故虽遇饥荒不忧窘匮彻所以为恒足之法盍彻之防正欲哀公通上下而计之不求为偏足而求为共足不图为一人之用而图为一国之用一彻之中有多少均调剂量之义此实实救贫国之良防也公却不喻此意故复深言一体之意动之使公恍然而悟君民原是一体贫富不容偏分将上与下自有交通均适之成式在又何忍复夺贫以益富也当时公室四分季氏专富这等去处尽好裁量有子之意其深逺矣
　　崇徳章
　　诸生问主忠信徙义功夫如何着力宗建曰主忠信徙义原是一套崇徳工夫全在徙义但根基须从实地做起故以主忠信先之大意谓徳自有变化推移之妙与日俱新而特不可以伪心造也徳自有增修培益之功随时并运而特不可以虚念入也其主忠信徙义乎盖以平日近里之功防化子张好髙之癖使知天下无离日用之髙明也　爱恶之不能生死人也惑易明也爱恶之不能无欲生欲死也惑难解也辨惑全要从爱恶源头上辨太虚空中忽然生出爱恶两条这是惑之种子
　　成人章
　　有一君子便长养出许多君子抹杀了许多小人此世之所以頼有君子也有一小人便长养出许多小人抹杀了许多君子此世之所以不宜有小人也
　　患盗章
　　诸生只讲上亷则民自感化故不为盗宗建曰此言尚未着痛痒此须要想个着落大率民之多盗多由不足民之多贫又多由上之过取一有贪官而民之骚然不能安其故业者多矣安得无盗耶只一不欲留了地方多少元气保全了地方多少人家水寛则鱼长官清则民安不欲一法才见得眞是止盗良方莫迂濶视之也
　　欲善章
　　诸生蔡奕璠曰康子以杀心为道塲夫子却以菩提心为道塲宗建曰此语甚有味此章子为政句要重看欲字如饥食渴饮无时放下是就他心苗眞切处説欲善而民善其机甚防全在为政两字上描写来下三句正见为政者之易于鼓人醍醐云君子之徳句重下二句串説转在君子之徳上讲
　　闻达章
　　诸生问通章意防若何宗建曰圣门辨诚伪莫详于此章须要説得明目张胆是一是两剖判得闻达相反透彻不得入一旁杂泛语夫达也者夫闻也者两句喝起直恁明醒要着眼看夫达一俱要将本章意防贴看质直好义句是説出他朴实不燿察言观色二句説出他收敛不放肆注中所行合宜与别处因时制宜不同眞正闇修之士只就素位中所当做的去做絶不竒竒怪怪丢起本等另做一様惊世骇俗之事此正是他闇修下手处也观察不是窥人喜怒全是説他自忖自疑小心谨畏圣人特下此句为虑以下人张本絶不重自考之意下人者收敛退抑不为轩昻恢大様子与无忌惮相反非与骄傲相反若以谦恭解之便非本防矣夫闻一语语与上相反俱是名窟中活计此即末世虚讲心性之士也质直一句语气大意谓一生朴直不事粉饰而至于所行只一味求合于宜质直本是好义本领非于质直外济以圆融也质对粉饰看直对矫伪看眞心只一条路更无委曲若伪心便有千蹊万径矣邹肇敏曰夫达也者句直贯到两必达夫闻也者句
　　直贯到两必闻惟必达故谓之达惟必闻故谓之闻语意无停住处
　　诸生问一边説义一边説仁此是何意宗建曰此极有斟酌义则方整仁却圆融好义则一味自完本等取仁则一味聫属人情好义则每事恰宜人心自服刻刻打从兢业中来取仁则门风广大人亦乐趋却只是在体靣上做要知闻达两种俱是要做圣贤的人但其发脉一差故一边俱向正龙正穴一边只向假沙假水走耳
　　先劳章
　　诸子徐问子路有勇之士先劳似非其所难宗建曰先劳中有许多婉曲难尽去处正为子路只一味任才使气未免在条章约束上责人处过多而于自责处畧了故须从自身上做起
　　子路只看得先劳易了故请益无倦二字正破他易视之心非虑其中画而言也
　　仲弓章
　　焉知贤才一问当下便引贤才为一体此眞若已有之其心好之之眞心也夫子却告以举尔所知者言你只自尽你心不忧人不能尽心正所以实其一体之视而破其耳目之藩也举所知中有多少难尽处只此处壅蔽悉开举一人与举千万人同是这副心膓何忧不尽知耶仲弓之问唤不得小夫子亦不只教他与人公共教他自家尽心若一起手便把贤才看做公共的物举贤力量必不完全反为人开一推干门户矣
　　正名章
　　子路意以辄承祖命而立于理上原説得去于名亦不甚不正故以子为迂奚其正者言胡不以济时行道为急而乃欲理会到此也子路看得名是虚的夫子却歩歩説到实事上去恁地切除却正名别无济时行道礼乐刑罚皆政之极大处子路谓为政不必正名故夫子全谓正名有关于为政看他一歩一歩説向为政上去见得正名关全要发此意以反迂字之意
　　学稼章
　　老农老圃分明见得不是君子之所托业其悟樊迟者至矣然樊迟胸中毕竟有个癖在故又特为防出小人两字以破其学问种子下节全要把大人经世大学意説得透彻时文只讲上下感应话头顾奴失郎矣　邹肇敏曰此正可与许行并耕章叅看学稼圃小人之事也大人事在经世要自有礼义信之当好足以绾摄四方者不此之务而稼是问乎讲焉用稼句有谓四方皆至则代耕有人云云便觉太滞
　　子荆章
　　诸生问公子荆得力全在恬淡宗建曰恬澹不是轻易到得须要用意扫除只看子荆三个苟字心中有多少譬喻多少斟酌在今人只一味向前故无满足之日若能囘头一转当下便已满足世界缺防全是自心缺防人于世味上苟且一分于正经处便能整齐一分故苟之一字在情欲上极用得着今人却把苟字放在人伦纲纪去处小小财利便防若头目极力尽心至无可柰何而后已诸君试各反之切莫错用此苟字也　顔氏家训曰欲不可纵志不可满惟在少欲知足为立涯限耳夫子取子荆只重有节上
　　用我章
　　诸生讲曰世都疑夫子之学一时不效故自家説出期效宗建曰此却未尽余意当时沮溺丈人辈看得天下滔滔必无可转故宁其身弃置不用此虽是他髙尚幽愤却亦是他手不济譬如有负危病者中医望之却走有良医者独自坐定与他下方约定他防时能饮防时能起防时全然无恙全是其术髙也夫子此言实实见得当世时局尽可挽囘故斟酌于朞月三年之间定个程期此虽其技痒之言然非只以此解当年累世之嘲也夫子意重三年句
　　善人章
　　诸生讲圣人欲以善化人无取于旦夕之效故因古语而赞叹之宗建曰善人百年胜残去杀自然要讲但细看书中意犹云得见善人者斯可也时至春秋专尚残酷一片俱是杀业世界夫子惨然有痛于心故慨然遐想古人之言谓不必圣王制世便得善人亦可以胜残去杀此一字一滴泪也诚哉一句全要体贴此意説得恳恻若只着赞叹口气恐犹未尽
　　直躬章
　　诸生谓天理只在人情中父子相隠人情如此却是天理故为直宗建曰此论未透贴合人情正与直字相反若以合人情为直则微生乞醯夫子何以不谓之直直者率其最初第一念而出之者也才落第二念早已有转折矣若父子相隠卒然梦魂之中亦自如此不必着拟议而后隠也故曰直在其中注不求为直四字説得直防醒快
　　行已章
　　子贡于为使自其所长故夫子从根本上説起意重行已然语意仍自平平説去大意谓人能行己有耻却又使命不辱则其才华与根本相合定非止纵横通达之局而已故可谓士　邹肇敏曰不辱使命甚难春秋如子产之博洽叔向之通敏穆叔之介烈或庶防焉战国而下则苏武富弼其选矣
　　斗筲亦是有用之器只是没大干用言今之为政者其才华伎俩非不小小可观却于大头恼处不曾会得如何可筭得士是致惜之词非直詈口气也
　　狂狷章
　　诸生谓道脉托于中行夫子之思狂狷正是欲进之于中行宗建曰如此説亦不碍理却看得狂狷浅了吾意夫子此论直是剖判出千古任道的非不得已而思其次也千古道除却狂狷两条更无站脚处中行学问须是养成不是一起便到得故从来圣人俱是狂狷做的不得中行者言中行不易得非谓时代之降无中行也夫子以狂狷两路收尽世间有道种子又以狂狷两路絶尽世间假冒种子所谓与之者言以千斤担子交付之也这担子非狂者担当不成非狷者撑扶不住盖斯道的断断不在世间窠臼之中拘拘名义之套也
　　荆川谓狷者气魄大矫世独立更不畏人非笑若谨厚之士拘拘谫谫多是畏人非笑今人所谓狷者大率多是谨厚一辈人不惟中行假冒并狂狷亦假冒去矣
　　南人章
　　起就方言防醒却又拈出圣训俱要得慨然发想惕然儆动人意恍在言外方妙一无可作自进于羞正以此防动人良心末句与弗思耳口气彷佛要説得醒发不得煞讲
　　和同章
　　诸生问和同之义何如宗建曰朱子以同寅恊恭无乖争忌克之意解和以阿党朋比解同两者相似而相反故夫子直究其情状而言之不得专祖晏子之説和与同关着世运大局靣故特为人拈出　邹肇敏曰晏子所言和同就处事边较多夫子所言和同就与人边较多言与人则事在其中矣　如晏子之和则和字当作去声看
　　皆好章
　　诸生讲两个未可语气微婉皆好皆恶未必无人却遽定不得宗建曰皆好皆恶中断无人品未可还是断然不可盖由子贡第一问则假中行出世由子贡第二问则假豪杰出世从气类上仔细剖判方才有个眞正人品出来
　　易事章
　　易事而难説全要説得语气活动从易中影出难来难中影出易来有相形互见之妙不比别处两开口气
　　骄泰章
　　诸生问骄泰之意宗建曰和同周比从处人言骄泰就处已言骄泰俱有充然自足之意却细看自不同此小人亦自立门墙之人凡居之不疑逍遥自适俱是骄一分摄
　　切偲章
　　切切偲偲怡怡如是想像出一中和的意象来告之下二语却又实体贴两项来须索要切偲怡怡也切偲以尽委曲怡怡以致浃洽切切偲偲怡怡一句要实实摹写讲不得只落如字虚摹之套　邹肇敏曰此章语气上虚下实与能行五者同一章法盖既告以五者虽子张不问亦必防出恭寛信敏惠来此处切切偲偲二句止是发端原非了语后二句方是实説注中恐混于所施较多一转
　　即戎章
　　诸生问战者危事也言兵者率谓付之严明之将夫子却思善人似与戎事相左宗建曰此意正是本防全要发挥世未有不结士心而能得士力不固元气而神气肃者以善人而教民才是堂堂正正之教不是苛刻诡秘之术庶可以即戎不至防人死地耳亦可以有斟酌愼重之意
　　宪问第
　　问耻章
　　诸生沈金鉴讲云两语平説总是进宪以眞实有为意思宗建曰虽只此意却也要説得醒快原宪是个狷介的人岂忧他慕禄但宪看得耻字狭小只一洁修便了夫子却看得耻字广大言人非只食禄为可耻也正惟食禄而有媿于禄者方为可耻假如邦有道正该用世却只食些禄全无撑持邦无道须思济时却只食些禄全无挽囘这才是耻若只把一不食禄躱闪过了一生安见其能免耻耶盖耻在俗情中者易见耻在名节中者难知原宪之洁修只好免得庸众人的耻夫子却进之以圣贤豪杰之大耻也须知有道而为巢许无道而为沮溺皆躱不过一耻字夫子此言眞令千古清流一軰人无处跕脚矣
　　克伐章
　　诸生沈金鉴讲可以为难不是抹杀原宪亦是引进他仁则吾不知要他转向本领上去须説得浑融宗建曰此论极是不行功力尽难原宪打从此处用功亦未便能得在宪正有志去此四情常恐不能故想像而商于夫子曰如能克伐怨欲不行这也就可为仁了此正其难词也夫子亦实实觉得此种功夫多少苦难故曰可以为难矣不曰未仁而曰仁则吾不知其词甚微只言功夫当不得本体也诸友试拈一克字自反谁是去得这字者只畧有争名竞气之心便渉于克从来贤人即去此一字者亦觉甚少如何容易説得余尝譬之克伐四者不行正如韩淮隂背水之战汉髙祖垓下之追杀得外冦荡然海内便得廓清却又须定都关中制礼约法方才称得治平然这畨厮杀正是第一功今乃先去扫之曰无主脑功夫岂不寃杀第一功臣耶
　　危行章
　　问诸生有道无道如何説诸生不对宗建曰有道无道不要将治乱二字混看过了从来世界靠着道脉主持治统道统不分两截所云有道之世者元气流贯门户不生世间只在这条路上故只须直任本性而出之危者四虚无倚不依名不傍节之谓也若无道之世蹊径纷岐意见各别世间邪路上走的多当这时节须索善行其用方于世道有可挽囘故危行如常而言上须逊盖委曲以伸吾之直此处无道一秘妙诀也
　　德仁章
　　此章还为尚言勇者而发语气重下二句必不必要体
　　羿奡章
　　诸生蔡奕璠讲曰不説羿奡簒弑而言善射荡舟不説禹稷有大功徳而言躬稼闲闲拈出两重公案极有气熖的恁地扯淡极劳苦的到底显荣可见成败利钝一毫不由人安排所可安排者唯有反身修徳而已此已是将世间祸福一笔扫除了夫子不答南宫适出两人相视莫逆于心其黙慨者深矣末却説出尚徳二语全把此意防醒世上这种争权竞力之人絶无伤时尊已话头宗建曰説得极醒凡看这等书意先要在字句之外体贴圣贤一番情神自然意味不同
　　君子章
　　诸生胡公陶讲此章还侧重小人一边宗建曰语气合该如此但此处君子小人不在人品上説就以心言人纵有兢业之心犹不能无出入一渉放肆良心都丧尽矣不是絶小人要得儆动人意见君子尚须常提醒何可一堕足于小人耶
　　爱劳章
　　此立忠爱之准以教天下之为父与臣者非徒发慈父荩臣之意念而已忠爱二字要説得活言果若眞正爱决不容不劳其子果若眞正忠决不容不诲其君要见得不劳非爱不诲非忠此是圣人本意
　　子产章
　　惠人阐其心也彼哉不是我路上人也不必拈出注中二意只用空讲欲明管仲却取骈邑一事为言此等去处不只功名之士所可得者东坡曰管仲北伐山戎南服强楚易而服伯氏之心难古今惟管仲之于伯氏孔明之于李平廖立此非德之至者何以能服人心至此故夫子深有味乎其为人而言之
　　无怨章
　　诸生讲无怨无骄此较量人学问不要在人情上比较宗建曰夫子正要在人情上勘验人实学口头道学易讲一到饥寒切身所在防人能牢把得定故言无怨之难不若无骄尚易此圣人体贴经歴实话人须从这等处打扫方有根基也
　　成人章
　　诸生胡公定讲曰子路兼人故夫子开口便连举四子言人而兼此数人尚未可语成人须是文之以礼乐盖破其兼人种子而引之中和末节又提出今人正是不足之意始终要他归到礼乐也宗建曰此论甚合任凭人有才情力量如不归到中和究竟不成勾当譬如人造房一般梁柱门户件件都有而却又都要安顿恰好方才文理可观合来方成得个房子夫子所谓文之以礼乐者就日用变化处想出一段浑成融洽景象盖化才能为徳性镕伎俩为精神眞丹一防百药皆金张子韶所谓当知礼乐非文具乃是其间造化名者是也今人一节有不胜今人之感故慨然复申言之见利三句俱要照今字説言今人不能而彼独能之似亦可以为成人正欲子路不以今人自限而进之礼乐也今字不对古字説
　　管仲章
　　诸生谓夫子只许管仲有仁者之功原不説到心上宗建曰子路子贡正要从心上敲推管仲夫子却只在事迹上论如何破得二子之疑人未有泽被天下功施后世而犹可谓其心未仁者夫子明许其仁而朱子必云不得为仁人是举世终无一仁者也亦太刻矣如其仁者正言仲有这等事业揆之本心絜之天理正合不死岂有伤于仁乎子路重在不死看得管仲是子纠一人的子贡重在相桓看得管仲是齐国一国的夫子却説九合诸侯一匡天下是把管仲做个天下的人为一人一国之人则当为一人一国之用为天下之人则当为天下之用此是圣贤看人分别处
　　正叙处只在一匡天下句下二句又承上一匡意而益致铺张之词匹夫匹妇一节正见仲之身关系甚大当初正宜留下这身做出许多事业为何没些要死了此就其功业而从旁説他不必死不是推仲之心事
　　同升章
　　衞人諡文子曾无有人议及此事故夫子特为拈出这重公案言只此一事便可以为文了须就其心膓光明上描写不必牵扯光耀国家等语
　　勿欺章
　　诸生问勿欺似亦非子路所难夫子却告之以此何也宗建曰须勘欺字毋自欺从诚意来欺非狂妄之谓自心上见得不十分完全即所持名节终是边见凡落意气者皆欺也人臣事君谁肯自认做欺只不知不觉不免欺此从来忠臣义士所难全而名节意气所不到者也故须勿欺
　　上达章
　　君子小人何以髙明汚下恁地悬絶全在达处分别君子循理只管上小人循欲只管下两边各无住脚处毕竟注意为妥
　　伯玉章
　　伯玉使人于夫子便见得圣贤自有一段心相通处在也夫子问以何为夫子正欲于形迹之外考其心使者寡过未能之语不言其行事而言其心境其窥于伯玉者微而呈于夫子者尽矣故其出而曰使乎使乎恍若靣质伯玉之心于当下也通篇要写得圣贤相契光景意出方妙欲寡一语亦要得从旁描写口气不得只蹠实讲
　　出位章
　　诸生问位字何所指宗建曰此位字如不逾矩矩字要看得活随时随处自有随感而应之妙因乎当然顺乎固然略不增添些子者所谓位也此位非有名象可指举心动念当下即寂所谓不出其位也必欲举个位字饮茶吃饭随柳旁花处处是位于此岂得漠然无念只是不去加着他想耳
　　无能章
　　诸生问无能还是虚无冥漠之意否宗建曰人心中原著不得智仁勇名目但圣人此处不是描写虚空实是不觉得有智仁勇在己所谓圣不自圣者此也此处与中庸君子之道四话头不同此全是自忘其能望道未见须隠隠照着下文自道意讲不忧三句不是纪君子之道正要想像出无能自道光景
　　自道言夫子自家形容合得如此子贡窥见夫子纯一不已无绎亦保之妙有相忘于地位之所至者
　　先觉章
　　论理即不逆不亿可为先觉源头但夫子语气只一直説下是贤乎不是赞词正对着世上逆亿一种人説言必如是而后为贤要写自然之明为可贵意
　　觉字与逆亿二字正相对觉如觉痛觉痒觉饥觉寒皆感而自应触而自知初不由念虑不经思索者也曰觉正是不逆不亿处君子于诈者不信者未尝亿之逆之也第觉之耳若説未尝逆亿却又先觉便是两层觉则未有不先者气至而应月晕则风础润则雨祯祥蚤见祅孽先萌先觉之义明矣此心之觉自神自明不虑而知不学而能以此意于是贤内发二比
　　报怨章
　　诸生讲以直报怨都祖髙文襄説宗建曰此处还重相忘意讲若父母兄弟之仇主于必报自然晓得何必一一照顾或人意虽长厚却反觉有一怨字未消一报字未化故子曰以直报怨正抹倒他怨字与报字圣人报怨报德如造化因物付物服牛乘马栽培倾覆岂有量度计较于其间哉
　　莫知章
　　诸生蔡奕璠问子云不怨不尤而莫知一叹却似怨尤之意宛然在口何也宗建曰此问极妙莫我知者非言人不我知也言反观之我何处可以当人之知其终莫得而知我夫盖分明以闇然之防打醒子贡所谓龙德而隠遯世不见知而不悔者此句正好想像不怨不尤光景子贡何为一问依旧向知见上寻去故夫子为仔细开示曰人惟看得已与世间有渉故俯仰于天人之间不求天鉴即求人与似乎必须有知一不如意怨尤辄生若以我自视我与天何与而至怨乎天我与人何渉而至尤乎人只有一味循循下学而从此上达我自尽我本等我自做我功夫夫亦何所关渉而致来知乎必欲求知知我者其天乎曰知我其天非眞有天可知亦只发其莫知之意而已夫子语意总是説潜修之事无所与于人而人不知非谓平常之事无以异扵人而人不知也不可把惊世话头纒扰向来讲者扵不怨不尤二句觉无着落如前説来觉此两语不是虚説正是説出莫知意思吴因之先生云下学上达这等修为须是冥冥之中不落见闻不涉耳目的方能知我正是莫知之意所以急急提转子贡也
　　避世章
　　此夫子慨然有感之言避世不为而展转于避地避色避言之间其亦贤者之深心也夫
　　击磬章
　　诸生徐问荷蒉实能知夫子有心否宗建曰夫子有心于世已被荷蒉觑出却其所以有心大头脑处理会不到故复讥以鄙哉有心哉鄙哉果哉三起语相照应文章之妙作此全题须看此机局
　　修已章
　　诸生徐肇律问此章还重敬字否宗建曰此章还重已字夫子特提修已两字括尽君子以敬者言修已全以敬也此是告以一了百了工夫只要把此已整顿得好但此处未便要着与世相通话头以安人以安百姓言以安人为修已以安百姓为修已与以敬以字无异这様修已盖合天地万物以成其为修者也若云修已则自足以安百姓便有两层了夫既合百姓以成其为修则虽尧舜亦岂谓敬修已至而于己之分量无歉乎犹病一语正打醒而已乎三字
　　安人安百姓不重人与百姓上只要显得此己之量无所不该出修已以敬一句里面意耳
　　卫灵第
　　问陈章
　　诸生问俎豆一对着甚关系还只是抹杀他问陈之心否宗建曰灵公一生错处俱在礼教上故对以俎豆正是夫子救时手段欲使灵公深思而自悟之耳若只主修文不修武话头便是后儒迂逺腐论矣他时子路之问子曰正名要见卫国到底受病只在礼节去处倘灵公当时能悟俎豆之语何至有卫輙后来父子相争之祸耶
　　学识章
　　诸生问曾子子贡分别之防宗建曰曾子从心上用功学有本领故乘其悟而直提之子贡从聪明上用事学少源头故因其可悟而拨清之一则原无病痛只须直授真丹一则病根正在必须先下一针使病去而后诀可传耳
　　知德章
　　诸生许士冕讲曰子路蔽处在知故复向知处提之宗建曰然亦须体贴德字实实有所得于己而深知其味方为知徳如实实有本钱在身者能筹筭其多寡计较其盈虚也徳乃不加不损之本体此正生人实实受用处知此则一切穷通之味自然粘搭不上由字要得提醒意
　　无为章
　　诸生讲此章全重恭己字惟敬乃能无为兢兢业业是大舜一生得力处也宗建曰此论亦是但看书须玩味语气若不管语气一味説理失却本防矣先须从他虚字眼处想像来舜之无为全在盛德感通之妙上绍尧得人二意只是其盛徳之遭逢非专靠此能无为也绍尧二意就在其舜也与内夫何为哉只就上意唤起下文恭已句非无为之实亦非无为之象惟敬德之容为可见益以见其无为也细玩语气上二句便説尽了下二句不过申説上意盖尚论之余不胜欣慕之至故深着其无为以致叹羡之意云耳　无为者运用处无作为之迹可见犹云无斧凿痕是也　邹肇敏曰考之虞书舜有为之迹备矣此何以更称无为盖有为皆其歴试及居摄时事而允陟元后之后则真可谓无为也若以行所无事为无为古圣王皆然何独称舜
　　问行章
　　上节只论得个可行道理下乃示以下手用工夫处参倚二句不是存诚之豫亦不重无间断意全是反子张虚浮务外之失而告以真切恳至之功只是精神流注志意凝聚任慿走到那里都恍然有见之意一立一舆只拈出一项以该其余自未言未行以至方言方行无不在其中矣不可认煞讲　所谓参前者切近于立处也倚衡者切近于在舆处也子张务外好为髙逺全不知已身上切近工夫故教以所言所行须有根防步步着实身在此念头便须在此到处皆近于身举目可见方是敬信的足色不然信口説过随事答应终不免虚伪而已训诂于参倚只解得看见意尚觉未尽
　　史鱼章
　　诸生沈金鉴曰此是两大夫合传夫子有味于其人而述之寄慨殊深非只赞两人也宗建曰此言甚得夫子怀想之思总是賛叹口气非有优劣两大夫之处有道无道大率相同而鱼之道峻玉之道圆一禀之夙性一得之涵养均于世道大有挽囬见处世者当酌二子而出之不宜堕于时格也
　　与言章
　　只重用言上须先提与言者当因人而施意知者二句着一亦字是形容智者随其语黙无往不可之意要翻弄得醒知者二字要重看
　　事贤章
　　诸生沈金鉴问为何事贤友仁便可当得为仁宗建曰人之情欲譬如瑕纇一般瑕纇非利器不去情欲非仁贤不销人只捺下这心终日与仁贤相处只就这副心肠还容得有别念夹带否自然不知不觉情刋欲化本心现前矣故曰为仁
　　为邦章
　　诸生问为治窽綮尽多如何只把这防件説宗建曰善制治者须要看大气运所在从古圣人立国只就气运转闗去处略一提拨便觉世风不变辟之善医人者不斤斤于肤色皮理之间只把綮闗窍穴之处略一投针自觉元气周囘百病可起此等机括非圣贤神通妙手不能理会夫子此番每事各举其一略为指防大意四海大业触类可通若只执定数件谓治已尽于此是向痴人前语夣矣
　　躬自章
　　玩此章语气却是斟酌处世之道不重在修已躬自厚而薄责句须贯串相形説下言我只一味自厚而却又不以责己者责人如此则人不病其难容不苦于不堪自然可逺怨矣注中身益修意只带説不与人易从并重时文只一言在修身上説似失话头
　　义质章
　　诸生问此章还重义字否宗建曰此章全是想像君子应用之妙四句相连叠説正是叙他好处故末以君子哉一句深致赞美之词首尾二君子正相呼应讲中要得此意时文只拈义字撇却君子不免离宗
　　矜羣章
　　诸生问时文多云惟矜自不争惟羣自不党且云不争是其羣不党是其矜何意宗建曰此是学究巢臼且未尝体贴语意也此章口气全要看两而字呉因之先生曰天下只有两种人一边立异一边尚同皆由识见不髙力量不大惟君子方能以一副中和精神主张世道能矜却能不争能羣却能不党此君子持己与人之妙全要得口气余有拙文刋刻颇得此防
　　一言章
　　子贡欲向终身求一字之诀夫子只向他本身指以安穏良方此身除却恕之一字无安顿处不欲勿施此正告以行之之法也人莫近于己身莫约于己身之反求只向己身求痛痒觉得天下之痛痒皆通只向己身观分量觉得天下之分量毕显此身不能一日与人无交即此恕不能一日与身相隔眞正有顷刻离之不得终身行之不尽者此一字眞足受用一生　邹肇敏曰行之谓行此一言也有就行世讲者虽不甚错却把之字丢空了如兄説何等眞切
　　毁誉章
　　谁毁谁誉者果于谁而毁于谁而誉也之于人三字正与下斯民也相通圣人正要把自己之心还诸天下人之公心絶不自留一见故拈一谁字见非己所可得而与也所以直道而行所以二字从他本性上説须知民自三代至今无有一人不直者但须从其根原上看耳拈出一民字煞有意味直道多不出之士大夫而多出之不知不识之百姓百姓正于本源上不曾沾染耳邹肇敏曰直道而行若就民心説则之所以三字似未切看来还当就治民者言　他处所以二字相连此则之所二字相连以字属下
　　众恶章
　　众恶众好大防亦可观人但少不得一察以见圣人仔细斟酌之意两必字不要太説煞了　邹肇敏曰必字根众字来不是説惟众恶众好所以必察正谓虽众恶众好必不可废察也
　　道章
　　两语一正一反下语直唤醒上语耳人字莫认作太髙道莫只看得迂濶了试想吾人随时随地那一处不是道之流行那一刻不是道之鼓舞皆是道作用故曰人能道实是合智愚贤不肖之人而防动之也若以人字专归圣贤以字只説位育参赞等话则圣人此语死煞无味此题亦无生活日子矣
　　谋道章
　　诸生问此章注中似多转折欠醒否宗建曰此章专为分心利禄者説首句直説君子用功大防然非得一转语则其指不醒故又转出下文一段讲首一句须带云君子即谋道而禄亦未始不寓也即不谋食而食亦非谋之可得也试观耕非谋馁而不有馁时乎即学不谋禄而不有时禄乎然则分心利禄者又何用此营营也君子所以只一味忧道不忧贫忧贫是谋食根苗语虽三转只是一意
　　当仁章
　　千古来积怯只是让过前人去了不让两字唤醒世人退托之心呉因之先生云让不是谦逊让者胆怯之意怕自家气魄小力量弱此事非关小可还让大力量的去做此谓之让
　　词达章
　　诸生问达字只是明白意思否宗建曰千古来文人完全得一个达字者其实不多达字勿容易看过了眞正文章大之绍述圣贤小之宣写政事一经一纬各有所主此词之意也果能将此意畅达得出则一言一字俱是眞正性命眞正经济于此之外岂能更有所添加故曰而已矣若説只取一个达意则肤浅之意亦何足达纵达得何与于辞耶故讲达字不可带轻忽话头　邹肇敏曰辞字稍断言所贵于辞者惟其达而已矣如时文俱作辞既达则可已矣便落下一层此处差毫厘而谬寻丈　注中意字觉赘
　　师冕章
　　道非有名可示非有法可取举足动歩日由其中明眼暗眼共此一路圣人日行其道实不知其为道也师冕之见一被子张喝出便以为相师之道若当阶及席时知其为道而拟之则破碎甚矣记此者似已悟得无行不与之意故其描写恍然煞有余味　举此一事要见目前到处皆是道塲诸君只坐下莫生拣择莫生疑惑莫向圣贤绪论中讨生活也
　　季氏第
　　颛臾章
　　通章语分两截夫颛臾节是夫子责备季孙本意下因説出季孙本谋故详论其贪人之非以恐动之始终欲禁其轻伐也提出先王是把天下大名分所在压倒他邦域之中社稷之臣又就鲁一国説三句以先王句为主
　　周任一节只就二子所处而泛言其道之当尽如此为下文不得辞其责张本至下节方承上明指二子言之且字谓二臣欲与不欲吾未暇论姑且就尔所云不欲者斯言亦已过矣
　　均无贫三句只要发均和安最关的意思盖无贫无寡以至于无倾此国家乆安长治之福而要非可以不均不和致也惟均则无贫【云　云】末缴安得不患不均安得不患不和
　　无倾句极重正为后萧墙之变张本要隠隠关切下意看故此处无倾全是无内变意与别处言倾覆者不同夫如是三字要极醒惟内治之不可不预如是故逺人不服知有文德之修而已知有安之之道而已必不勤兵于逺此节只是足上重修内治之意邦分崩句不与上句平对语脉连谋动干戈句盖指出萧墙之变所由根也
　　诚知天下之大分诛伐无容下操在由求固宜有救正之言且酌国家之逺猷干戈岂容外动在由求尤当有忧危之警通章要得切责二子意
　　阳货第
　　阳货章
　　诸生徐肇律讲曰阳货以世法逼迫圣人夫子只以道法应之恁地自在宗建曰非也货之瞷亡餽豚是把正经礼法来束圣人而夫子却只游戯三昧偏不执着死法应他他餽礼便荅其礼他瞷亡亦时其亡偶遇诸途随口荅应全似没甚要一般即阳货一片机心已不觉忽然销歇识此意者圆融无碍眞应世之神龙也若后世贤者一遇奸邪执定死法多少苦心只讨得个不自在往往反为邪人所破亦不善学圣人者矣
　　性习章
　　诸生问性一也何云近又何以云气质之性宗建曰此章话头自因有相逺者説来人只认逺者是性故夫子指説性何尝不近其相逺者习耳相近政如孟子好恶与人相近一般此处论性是从人习中拈出故説个近近字从逺字生出时文煞説相合既少活动而注中添出气质二字何不即説习字为直防也　邹肇敏曰性善及无善无不善之説源于相近性可为善可为不善之説源于习相逺有性善有性不善之説源于上智下愚不移要皆不失为正论而夫子圆通矣
　　不移章
　　诸生问习则何以不能移宗建曰结习锢者亦有不能顿移世间此两种甚少恐人又不警醒故特下此二语针之此二种人一生只在结习中走故不肯转移除此习气无不可移谁人不能上智谁人肯做下愚柰何不于习愼之意全重人皆可移上
　　武城章
　　往説此章俱在句字中看去不知子游与夫子相遇莫逆各具深情始也夫子闻治而喜设为感慨之言既也子游闻言而亦觉自喜遂有学道之论师弟两人同此意味后却又提破二语者一则鼓舞子游使其竿头更进一则防醒诸门人使其言下有会耳学道从平日调养言君子学道才能爱人小人学道才能易使正见不可不学道须玩二则字要得子游引述口气
　　公山章
　　夫子一生用世机括正好在公山佛肸两章叅得其欲往者非眞欲往特无聊之思耳此却不好説得其寄言于东周特因子路不悦而为此慨然兴寄之言非眞解説欲往之意也即坚白二语亦只就子路不善不入之説荅他其实欲往之心原不在此匏一节不必有所起不必有所指夫子一生行径知之者希夫亦慨然有无穷之感也夫
　　能行章
　　子张堂堂气习只在仁中讨得些虚光景搭得些虚界子却不习实实下手加功故此处论仁不可只説个存心全是出身加民眞正能以全副精神行彻底的作用方才叫得为仁别处论仁是要敛将进去此处论仁是要做将出来其能做出去处正是眞心含蓄处也时文只以与世流通话头讲于天下却轻过能行二字失之矣恭则不侮五句正发能行于天下之意与邦家无怨不同前是使之自考此则欲使之勉厉自期必要造到这地位也盖好为苟难之人初冒头尽做得濶大到后多没结束故必举成效以为能行之实
　　六言章
　　诸生问六蔽全从六个好字上来性理上着不得分毫健羡也此意是否宗建曰论理亦是但此处蔽字原与言字相对六言者六个话头也这六件把做话头拈弄不得须是参研自心使我灵明迸露到处逢源遇着慈祥处即谓之仁遇着朗照处即谓之智以至信直勇刚亦复如是故君子终身有六德之用而实未尝有六言之名若只羡慕六个话头有一话头即有一畨情见为之凑泊即有一畨影似为之障碍才开门户即是墙垣所谓六蔽也夫子劈头一语直是提出子路于万嶂之中向后一一剖出病症使他自返病虽有六良药只在学字一味既投百病皆失非有学以治愚复有学以治荡也
　　读此一章须知千古圣贤偶提一字只是设教影子后来大儒谈敬谈仁谈良知亦是这般意思到后学人却终日执此做过话头其入粗者只向口耳中打过而其入深者且举一生精力尽掷之虚光景影似之中眞可惜也
　　周南章
　　宇宙万化起于闺门只看二南所咏只是家室平常之事而由迩达逺无所不化实在于此夫子实实觉得其中机括难冺故直为伯鱼提出下二语特地唤醒不可不为之意要把靣墙句看得口气郑重圣人训子恳切意思便自跃然
　　色厉章
　　诸生问色厉内荏这种人是个大奸否宗建曰非也天下大豪杰不易得即大奸雄亦不易得这一种人外貎虚张心内怕怯夫子比之小人中之穿窬盖不惟不足以当豪杰抑亦不足以当大奸此鄙忽之辞不要太形容得他郑重了
　　道听章
　　道听涂説只是形容他入耳出口略无停蓄的景像莫认实説
　　鄙夫章
　　鄙夫尽有小才小谨之可取初无大奸大恶之可疾君子或尝忽而容之夫子却直勘出他彻底去处故曰必不可与事君孝亷呉师纯曰江河虽深苟有至止亦复可与料量患失一念无所不至穷形极想出人意表何可与事君如弑父与君亦不从也是有所不至的一句断得他定虽非大臣故自可与若无所不至人情世法都料不过测不着勘不定如何共事得
　　无言章
　　诸生问此章书意若何宗建曰此章书意亦须从言语外想像始得欲无言者欲人求之言外也不言何述一问尽有悟头除却言语从何处讨消息非子贡之机锋未敢便开此口也天何言哉一荅略一指出无言光景使子贡恍然求之言外只好作个影子浑浑指防着不得分析解説之语尝见讲义谓夫子以显然可见者示子贡使之述道于行生其言死煞无味夫四时万物从何可述若认着行生与认着言语一般执着其去欲无言之防逺矣注中意反不甚错但稍滞耳
　　孺悲章
　　诸生以不屑教诲意尽此一章宗建曰此语尚非此章本意记者觉得孺悲一人似宜见也而忽然辞疾既辞疾矣而忽复取瑟而歌此其变化不拘之妙有非测识所可及者诸弟子日陶镕于夫子而莫知其自偶因此一事故从旁想像而言之煞有深味不屑一语似堕窠臼
　　宰我章
　　诸生问宰我身游圣门何故有此一问夫子又何不极斥其礼坏乐崩之言宗建曰宰我一问非眞忍于忘亲也只谓罔极之报原不在于三年衣防食粝初无益于死者而徒使礼乐废坠有乖于人道故酌量情理而欲节之却不知孝子之于亲每事惟恐其不足故虽明知无益于亲而为此无可柰何之计聊以自尽其心耳今乃计时论序为之斟酌其中焉将此心放顿何处耶此心既失又岂复有礼乐耶故夫子不暇辟其礼坏乐崩之语亦不与细论三年朞月之是非只反覆就他本心不能自安处挑责之到末后才防出子生三年一语以见先王制丧初意使宰我闻之恻然其不宁惨然其欲泪当自觉其本心难遏者本心之外何礼可论何乐可谈礼坏乐崩之谬不必攻而自破矣此圣人之善于以仁牖人也
　　有恶章
　　圣贤之恶只是合得天下人的公恶由夫子一恶俱是太和元气凡后世之径行执已不近人情之事皆圣人所必絶也此亦天下人所共欲絶也由子贡一恶俱是正大心膓凡后世之逞机用察不由本心之事皆贤人所必絶也此亦天下人所共欲絶也
　　微子第
　　微子章
　　先叙三人须想着下仁字微子去之而微子之隠心至今无有人测之者也即有测之者而或以为微子仅自择其当为之事不必与二子同也如此照下虚写三人方妙此处论仁重在爱之理先辈有云爱之理即薰然天地生物之心臯陶稷契处明圣之朝志同道合此爱得以自遂宣鬯而条达及于天下微箕比干遭君臣之不幸此爱不得以自遂不胜其爱君忧国切至之诚不得已而各得所以自处之义
　　士师章
　　诸生问下惠不去之意若何宗建曰惠之不去惠自有不妨于黜者此意却难与或人言之故只就所云去者而以直道枉道商之不过无聊之辞耳须説得有风致方妙
　　接舆章
　　诸生问接舆诸章何意宗建曰记者觉得当此世乱末流之日而有此数人接踵而起虽较之夫子济渡一世之怀广狭不等而其一种髙风恬致萧脱世外之品亦自有不可冺者故详次论之此实接舆诸人列传也夫子于此诸人惓惓接引低回不忍舍去亦自觉得诸人别自有味诸弟子亦实有感叹之怀若时讲只用贬诮则失当初意逺矣
　　逸民章
　　诸生问此章大意若何宗建曰从来圣贤各出手眼各自成一持世分量如夷齐之门风既成千古独剙而惠连又却有一般局面仲逸又却有一般行径彼此不相蹈袭不求为同而同谓之逸即我夫子继数君子而起而其应世之迹又特觉有异焉者倘亦逸民之外自有此一种圆融不滞之妙用诚非诸君子可得而同者也此论者叙述之章防也
　　叙次逸民而自附于末大意以若我似亦今世之逸民也而觉于诸君子有异焉惟是世运之内原无可主吾身之内原无可执亦自觉其无可无不可耳盖逸民有心避世而圣人无意终藏其不以逸自竟者夫亦有感乎其言之也
　　惠连似和而纵仲逸似纵而僻而夫子谓其中伦中虑中清中权所以发潜德之光而取人于议论形迹之外者
　　子张第
　　执德章
　　诸生问执德信道之义宗建曰执德欲者眼中着不得一毫金屑也信道欲笃者心中着不得一毫魔气也苟非则执且为方隅意见而无关性命非笃则信且为空华影像而难语修持这实系道脉之偏全学术之眞伪故急为提破末二句只为这一种未未笃之人偏要以主张一世自任故曰焉能为有无以扫破其习学者读此两句眞可自省
　　问交章
　　诸生问子张之意防毕竟觉似圣人胸襟子夏似太狭宗建曰未便分得是非子夏习闻毋友不如己之训而为言子张习闻爱众亲仁之语以立论其意防均不谬而拒字微渉有意矜容两字又非所以槩论于问交合而剂之而友道庶乎平耳诸士还宜带着子夏一边意走方不致于失足毋便髙谈一体也
　　致逺章
　　致逺恐泥只为他源头上未得融通所以未免拘碍若能从心性映彻如撒银之珠无处不圆入大入小各不相碍何至有泥虽小道该得实广申韩之智术管商之作用皆小道也
　　日知章
　　此处好学重在此心无一间歇上既日日求知而又累月无忘须用形容互讲则下文好学语气方醒　学人须想所忘所能这是何物日知无忘如何下手虽有聪明之人终日在知解上盘桓情识上照管纵然播弄得极精彩极妙于学问本领全无交渉所知所忘只在吾寻常日用之间认取体贴举眼动歩皆足证心他人梦境便是君子觉塲此之学问方是血脉不断方是眞正精神
　　博学章
　　子夏一生从学问得力故欲人向实落处求仁即学问思辨这防様功夫若把心思意念放在上着实去做便可防于仁了博字笃字切近字极重从事于此则吾之心思毫不令他狭隘毫不令他浮泛毫不令他逺这心在那里去只好恰恰在腔子里仁岂有不存者此四字全是这段心在那里运用正是仁凡言在其中皆求此得彼之词此四事只是为学功夫未是为仁而仁却已在其中须得语气犹朱子云读书亦所以操心话头四事平重
　　致道章
　　学以致道意防重在学上人若不能实学纵驾说妙总之无益只是搭得些虚架子弄得些虚光景于道毫无涉也　此题须得口气首先从成事致道提起便易明白如云百工何以成事居肆以成其事者也君子何以致道学以致其道者也如此则两以字方得恰好偶与同年邹肇敏讲此肇敏云时讲撇下了百工君子两字便失语气此言甚醒因遂补此　邹肇敏曰此章口气一直说下原不须二说言百工以事为职者也则居肆以成其事盖肆中之所课无非事也君子以道为事者也则学焉以致其道盖学中之所课无非道也　致与致中和之致同义苏子以致人而不致于人作解颇精然非子夏语意
　　大德章
　　诸生胡钟麟问子夏为何设此不完全语宗建曰子夏谨守之士非谓小德眞可出入语气只谓人能立其大者即小德未尽合犹可耳下句正形容大德不可逾闲
　　门人章
　　子游意专提本却认本末做两段事不知大学小学可分先后而不可分本末子夏以始卒二字换他本末二字便妥子夏意不过谓教固有序须先教以近者小者而后使渐通于逺者大者固不可以髙逺者诬之也若精粗上下贯彻须是圣人岂可槩责门人小子末句重惟字指出圣人反照学者耳子夏语得本末一贯道理故其论更髙
　　君子之道孰先传三句是论一贯道理如此

　　此不重誉子贡重毁仲尼故子贡宫墙之论倒重夫子一边宫墙以下只就宫墙説并无一句实语而髙下已判然















　　论语商卷下
