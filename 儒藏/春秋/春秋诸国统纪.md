　　钦定四库全书　　　　　　经部五
　　春秋诸国统纪　　　　　　春秋类
　　提要
　　【臣】等谨按春秋诸国统纪一卷目録一卷元齐履谦撰履谦字伯恒大名人官至太史院使事迹具元史本传此书乃其延祐丁巳为国子司业时所作前有自序谓今之春秋盖圣人合二十国史记为之自三传専言褒贬于诸国分合与春秋所以为春秋槩未之及故叙类此书以备诸家之阙凡二十有二篇首鲁次周次宋次齐次晋次卫次蔡次陈次郑次曹次秦次薛次杞次滕次莒次邾次许次宿次楚次呉自内鲁尊周外各以五等之爵为次其入春秋后降爵者则随所降之爵列之而楚呉以僭王殿焉目録谓此皆国史具在圣人据以作春秋者又以诸小国诸亡国厘为二篇附録于末目録谓此无国史因二十国事所及而载者皆先于各国下列叙大势与其排比之意题曰某国春秋统纪葢据墨子有百国春秋徐彦公羊疏有孔子求周史记得百二十国寳书之文故不主因鲁史从赴告之义也案春秋如不据鲁史不应以十二公纪年如不从赴告不应僖公以后晋事最详僖公以前晋乃不载一事此盖掇拾杂説不考正经且鲁史不纪周年内鲁可也履谦分国编次而鲁第一周第二不曰王人虽微加于诸侯之上乎况天王也至于隠公八年葬蔡宣公宣公十七年葬蔡文公并经有明文履谦漏此二条乃于桓公十七年葬蔡桓侯谓诸国皆僭称公惟蔡仍旧章反引左传为证殊为疎舛又经书桓公三年夫人姜氏至自齐六年九月丁夘子同生其事更无疑谷梁传疑故明之之説已为不核事寔履谦乃竟以荘公为齐侯之子尤为乖谬以其排比经文颇易寻览所论亦时有可采故録存之吴澄序称其缕数旁通务合书法间或求之太过要之不苟为言葢瑕瑜不掩澄已有微词矣乾隆四十五年二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀








　　春秋诸国统纪序
　　读三百五篇之诗曰有美有刺也读二百四十二年之春秋曰有襃有贬也盖夫子既殁而序诗传春秋者固已云然则非秦汉以后之儒创为是説也説经而迷于是也千年矣逮自朱子诗传出人始知诗之不为美刺作若春秋之不为襃贬作则朱子无论著夫孰从而正之有惑有不惑者相半也邵子曰圣人之经浑然无迹如天道焉春秋书实事而善恶形于其中矣至哉言乎朱子谓据事实书而善恶自见其防一也唐啖赵宋孙刘而下不泥于传有功于经者奚啻数十家然襃贬之蔽犹未悉除必待宋末李吕而后大不惑夫其所谓襃贬者以书时书月书日为详略其事以书爵书人书国为荣辱其君以书字书氏书名书人为轻重其臣而已噫事之或时或月或日也君之或爵或人或国也臣之或字或氏或名或人也法一定而不易岂圣人有意于轩轾予夺之哉魏郡齐履谦伯恒甫之説春秋则异是不承陋袭故皆苦思深究而自得内鲁尊周之外经书其君之卒者十八国乃分彚诸国之统纪凡二十已所特见各傅于经缕数旁通务合书法余事阙而不録其义视李则明决多其辞视吕则简浄胜予之所可靡或不同间有不同亦其求之太过尔而非苟为言也不具九方臯相马之眼者又焉能识之伯恒甫之笃志经学知之虽久晚年获覩其二书之成宁不快于心与二书谓何易春秋也临川呉澂序








　　钦定四库全书
　　春秋诸国统纪目録
　　孔子曰属辞比事春秋教也所谓春秋者古者史记之通称也何以明之孟子曰王者之迹熄而诗亡诗亡然后春秋作庄子曰春秋先王经世之志墨子曰吾见百国春秋皆非谓今之春秋也又尝考之古文有夏商春秋又有晋春秋国语晋羊舌习于春秋悼公使傅其太子楚庄王使申叔时傅太子箴教之春秋左传韩宣子适鲁见鲁春秋至于后世史学亦多以春秋名其书者若虞卿春秋吕氏春秋陆贾春秋呉越春秋汉魏春秋唐春秋之类徃徃有之故知春秋者古者史记之通称而今之春秋一经圣人以同防异以一统万之书也始鲁终呉合二十国史记而为之也然自三传既分世之学者类皆务以襃贬为工至于诸国分合与夫春秋之所以为春秋未闻其有及之者予窃疑之久矣暇日辄以所见妄为叙类私之巾箧盖不惟有以备诸家之阙庶防全经之纲领而自此或可以寻究云延祐四年丁巳夏六月乙未朔沙鹿齐履谦谨书
　　鲁国春秋统纪第一
　　孔子尝曰我欲观夏道是故之杞而不足证也我欲观商道是故之宋而不足证也我观周道幽厉伤之吾舍鲁何适矣此圣人所以托鲁史以寓王法也故学春秋者当先观圣人所书一鲁十二公二百有四十二年之事其文可证也其谊可推也其治乱得失反复一代之变可覆而视也始于隐元者鲁史之所自起也志礼乐志征伐志防盟志赋税志军甲志城筑志田邑志灾异志世卿志夫人内女独备于诸国者非特为详内録也夫以春秋而视周典则鲁为极乱以鲁而视当时齐晋诸国则岂无所谓一变再变至道难易之等差哉因其事着其笔削盖所以训也后之作者尚有考于斯故叙鲁国春秋统纪第一
　　周王春秋统纪第二
　　诗降黍离于国风示天下不复有雅春秋夷周室于侯邦伤王道莫之能亢也当是时周史固在也十三王之世次先后可考也然而春秋不以周统书元而但以周正首事其意可知也书归物者三书来求者三书锡命者三书出师者三书天王出居于郑继书天王居于狄泉入于成周书王扎子杀召伯毛伯书天王杀其弟佞夫继书王室乱王子猛卒德日朘力日蹙变日极矣孔子曰如有用我者吾其为东周乎盖伤周室陵迟虽有继世之王亦不能以复兴矣此制作之本防也岂但礼乐征伐不自已而出哉故叙周王春秋统纪第二
　　宋国春秋统纪第三
　　公羊氏曰大国言齐宋夫宋王者之后而中国之望也陈舜之后也杞夏之后也宋商之后也原其始封皆公爵也而在春秋陈但称侯杞则始称侯至庄之二十七年书伯僖之二十三年降而书子讫春秋之世凡三书而三降焉惟宋独终始公爵虽襄公图霸无功战败身伤而宋为诸侯之望曽不改旧故晋文以解宋围而成一战之霸悼公以讨鱼石而兴三驾之功春秋外平不书至宋楚平则书之其大势可见矣故叙宋国春秋统纪第三
　　齐国春秋统纪第四
　　五霸前此未有也齐创之而晋次之也虽然当是时也王道衰诸侯恣威势以相胁倾诈以相尚天下皆是也大则宋鲁衞郑之邦小则邾莒滕薛之国其能知尊周者谁欤以礼为国者谁欤推其本心无非桓文也考其行事亦无非桓文也其所以不为桓文者非不欲也特智有所不逮力有所不及耳故孟子论春秋不举他国而独以二公为称者意盖如此故叙齐国春秋统纪第四
　　晋国春秋统纪第五
　　近代永嘉陈氏有言古者诸侯无私史晋之乘楚之梼杌鲁之春秋皆东迁之史也今以此言考之春秋凡诸侯书卒者皆有国史以考其世次者也其不书卒者或国灭失其本史或国虽在而未有史皆无所考其世次者也又其世次有入春秋即见者有近后方有者若秦至文十八年始书康公卒薛至庄三十一年始书薛伯卒杞至僖二十三年始书成公卒莒至成十四年始书渠丘公卒邾至庄十六年始书邾子克卒许至僖四年始书穆公卒楚至宣十八年始书庄王卒呉至襄十二年始书王寿梦卒晋则至僖九年始书献公卒凡此其史之所起有久近故其世次所书有先后然则陈氏之言于是乎信故叙晋国春秋统纪第五
　　衞国春秋统纪第六
　　子路问于孔子曰衞君待子而为政子将奚先孔子曰必也正名乎名不正则言不顺事不成礼乐不兴刑罚不中而民无所措手足夫灵公黜其子而子其孙出公不父其父而祢其祖蒯聩争入曼姑围戚至此则人伦之不正甚矣故夫子因子路之问而啓之然此言也虽则专为衞辄而发夷考春秋所书若州吁若惠公若公孙剽本其祸乱无非不知正名之罪然后知夫子之言所包者广非止于一人一事而已也不然衞以康叔封国察其政俗兄弟吾鲁加以内无专国之臣外少诸侯之事于斯时也苟能君君臣臣父父子子兄兄弟弟夫夫妇妇人伦之无不适其正也其于礼乐之兴也何有故叙衞国春秋统纪第六
　　蔡国春秋统纪第七
　　古者王制诸侯之爵次其先后有序在周官大司马设仪辨位以等邦国犹天建地设不可乱也及春秋时礼制既亡霸者以意之向背为升降诸国以势之强弱相上下故自入春秋蔡常先衞隐十年伐戴书宋人蔡人衞人桓五年伐郑书蔡人衞人陈人十四年又伐郑书齐人蔡人衞人陈人十六年防于曹犹书宋公蔡侯衞侯皆先衞也自是厥后伐郑之役纳衞惠之师遂序于衞陈之下矣虽云至有后先亦以国势孱弱不能自强于治可见矣其世从楚而受楚祸也宜哉故叙蔡国春秋统纪第七
　　陈国春秋统纪第八
　　春秋赴告之説始于左氏其言曰诸侯有命告则书不然则否师出臧否亦如之虽及灭国灭不告败胜不告克不书于策其意本谓邻国相好或同恶以相仇或同利以相济于是乎有赴告之命如传言宋人取邾田邾人告于郑曰请君释憾于宋敝邑为道郑人以王命告伐宋之类非谓每事每国必皆赴告凡春秋所有事皆当时承赴告而书者诚如此言不惟当时诸侯封壤有逺近情好有疎密而且国有讳忌事固有不可告与夫不当告及不能告者而春秋备书之桓五年春正月甲戌己丑陈侯鲍卒甲戌之下本阙陈佗作乱事而左传以谓陈乱国人分散故再赴昭九年夏四月陈灾陈亡矣定无来告者而胡氏以谓叔弓防楚子于陈还言之朝凡若此者皆泥于赴告之説之弊也要之春秋之作各从本史于理为通赴告之説恐不尽然也故叙陈国春秋统纪第八
　　郑国春秋统纪第九
　　郑在春秋列国最为后封于诸姬为近然当春秋之初郑为乱阶书克段书来渝平书归祊书假许田书从王伐郑皆特笔也其后方楚之北征诸夏而郑与陈蔡许四国适当其冲陈蔡许终始春秋甘为楚之从而郑介晋楚之间居二国必争之地朝从楚盟晋师暮至暮从晋盟楚师朝至其为国也难哉向非子产以礼自固使晋楚之暴不能加焉则郑国之丘墟当不终于春秋矣善乎刘安世之论曰郑蕞尔国又时有君臣之乱得子产然后安然子产为政时晋楚渐衰又能事之区区小国摄乎大国之间能自保已为难若妄作则灭亡矣传称子产善相小国谓此也故叙郑国春秋统纪第九
　　曹国春秋统纪第十
　　春秋志用兵轻重浅深各有不同而其甚莫极于灭灭者亡国之重辞也宋景公入曹以曹伯阳归春秋止书入而左氏传其事谓曹伯阳好田弋鄙人公孙疆因进田弋之説阳好之疆因言霸説阳乃背晋而奸宋宋伐之晋不救而遂灭故尝因是考之经有书灭而实未尝灭者襄六年书莒人灭鄫昭四年书取鄫是则鄫未尝灭定六年书郑游速帅师灭许以许男斯归哀十三年书许男成卒则是许未尝灭亦有经书入而传则谓灭国亦不复见者僖三十三年书秦人入滑传谓灭滑而还而滑亦不复见哀八年书宋公入曹传谓晋不救而遂灭而曹亦不复见盖未尝灭者或复存之其入而国不复见者皆自亡也故叙曹国春秋统纪第十
　　秦国春秋统纪第十一
　　秦自穆公始入春秋僖十五年与晋惠公战于韩原其势固已悍然矣及再纳晋文主盟中华穆公外虽从晋盟防内则蓄其威武投闲抵隙待时而发故文公方卒今年灭滑明年伐晋用败殽之帅出罪已之言威行东夏奄宅西戎斯可谓秦之显公矣故春秋秦自彭衙以前入滑围郑盟于翟泉防于温师于城濮凡穆公之事莫不皆备録之康共而下则若有不尽记者非阙文也直谓其不足详耳故叙秦国春秋统纪第十一
　　薛国春秋统纪第十二
　　春秋降爵之国薛自侯降为伯滕自侯降为子杞自公降为侯又降为伯又降为子虽其所以降不可知固以见其国势朘削日就卑替或曰薛与滕杞自入春秋不与诸侯防盟者各百余年至成五年虫牢始书杞伯成十三年伐秦始书滕人襄元年围彭城始书薛人其曰日就卑替者何也曰是又不然夫春秋之有防盟本所以控大国扶小国也故其征令不滥而诸侯有序葵丘之盟盟之大者也而与盟者止于八国杞滕薛不在焉践土之盟亦盟之大者也而与盟者亦止于八国杞滕薛亦不在焉此桓文之盛而小国所以赖也霸政下衰盟防数而赋役烦虽大国容有不至而小弱如杞滕薛之伦莫不奔走而听命虽空乏其国家困踣于道路而有不遑恤者且宋灾细故也为防而更所丧者十有二国也城杞末务也相率而受其功者亦十有二国也甚而至于晋定之召陵之役在防者十有八国而刘子且不数焉其得失可知也由是言之其得与于防盟者非进之也适所以就其卑替耳故叙薛国春秋统纪第十二
　　杞国春秋统纪第十三
　　杞既降而书子矣而又退从人臣之列其降而书子吾不知其所从来退从人臣之列则有任其责者矣何以见其退从人臣之列也以襄二十九年书杞子来盟则见之也经有书来盟者矣桓十四年郑语来盟闵二年齐高子来盟僖四年楚屈完来盟文十五年宋华孙来盟宣七年衞孙良夫来盟皆人臣也固未有诸侯书来盟者亦未有与诸侯盟而不书公者也左氏曰杞文公来盟书曰子贱之也此説非也贱之之意其不在于书子也夫杞夏之后而天子之事守也礼秩之降一至如此宜乎夫子尝曰吾説夏礼杞不足征也故叙杞国春秋统纪第十三
　　滕国春秋统纪第十四
　　春秋以诸侯而旅见于诸侯惟二事滕侯薛侯邾人牟人葛人是也何以知为旅见即其所书而知之也古者诸侯之邦交名位不同礼亦异数至于旅见则必均其辞号者所以一贵贱齐等威也然则谓之侯者以君礼见者也不谓之侯者不以君礼见者也滕本非侯也薛亦然或者之説有如此者故叙滕国春秋统纪第十四
　　莒国春秋统纪第十五
　　莒介居齐鲁之境齐虽见伐而莒曽不敢少陵齐焉鲁则自宣公平莒及郯莒人不肯至再防齐伐之干戈相寻迄无宁岁当襄公之世曽不数年而莒人伐我者三侵我者一亦可谓之强国矣故春秋书莒每次于郑曹之下至于入向取牟娄灭鄫皆强国事也故叙莒国春秋统纪第十五
　　邾国春秋统纪第十六
　　春秋世卿非惟大国有之虽小国亦有之矣莒牟夷邾庶其畀我邾快黒弓是也若邾仪父或以为子克字或以为大夫之名案鲁有行父归父晋有林父郑父甲父是皆大夫名然则谓仪父为名者非无据也夫邾鲁附庸之国其来朝于鲁者数矣而鲁之君臣所以每加兵于邾者其意责邾之不恭犹深也故既纳其邑又分其田既又入国而以其君归必期至于灭亡而后已岂先王保小寡之道哉公行鲜有不书至者惟伐邾则悉不书至岂以邾为邦域之中七百里之内欤故叙邾国春秋统纪第十六
　　许国春秋统纪第十七
　　春秋之班齐侯爵也自入僖公常序于宋公之上邾子爵也常序于薛伯之上许男爵也常序于曹伯之上复有在邢侯之上者甚而至于蜀之盟秦序宋上郑序齐上皆习乱之事也故统纪自内鲁至于降周而下并依王爵曰公曰侯曰伯曰子曰男爵同以亲晋当先齐以齐为霸者之倡特列居侯爵之首荆呉僭号王爵不加焉故附于五等之后凡此庶几春秋圣人所以道名分之意云故叙许国春秋统纪第十七
　　宿国春秋统纪第十八
　　春秋自迁不书有迁之者而后书然书曰某人迁某者迁以内属也宋人迁宿齐人迁阳是也书曰某迁于某者迁以避难也邢迁于夷仪衞迁于帝丘蔡迁于州来许迁于叶于白羽于容城是也虽所迁不同而其国之危弱不能自守一也悲夫故叙宿国春秋统纪第十八
　　楚国春秋统纪第十九
　　荆呉僭窃名号不与中国通者各十余世自入春秋虽其因事制宜谊存笔削然其君书卒其大夫书名书聘使书防盟书帅师皆与诸夏冠带之国并列无间盖二国之罪以先王王法论之则外之攘之诛之絶之可也以春秋信史言之则圣人拳拳于中外盛衰之变者深矣详其事存其实録所以为后世鉴也故其书法如此故叙楚国春秋统纪第十九
　　呉国春秋统纪第二十
　　呉国于东南去中夏尤逺成七年呉伐郯始见于经于钟离于善道于柤于向皆诸侯就而防之其来交于中国者于戚而止耳虽则资之以疲楚然呉亦亢矣艾陵之战齐黄池之驾晋其末流有必至者春秋书之欲后世谨其始也故叙呉国春秋统纪第二十
　　诸小国春秋附録第二十一
　　诸亡国春秋附録第二十二
　　诸小国二十二亡国四十三
　　右春秋诸国统纪合二十二篇前二十篇皆当时国史具在圣人本所据以作春秋者也后二篇皆无国史因以上诸国事所及者也故附録之于以备见春秋之国数云其亡国已具于前卷者此不复重録
　　春秋诸国统纪目録
　　钦定四库全书
　　春秋诸国统纪卷一
　　元　齐履谦　撰
　　鲁国第一上
　　鲁姬姓国周公子伯禽始封十四世至隐公息姑实为春秋所起
　　隐公　　桓公　　庄公　　闵公
　　元年春王正月
　　春秋合二十国史而创为内鲁之制首以隐元者本鲁史之自起次以周正者示王法所当奉盖当是时王政不行不惟礼乐征伐不自周出至于纪年亦国自为厯或以周正或以商正或以夏正考之汉唐厯志可见故圣人于是因其制作而首为正之周之正月在夏商为十一月周之二月在夏为十二月在商为正月周之三月在夏为正月在商为一月故正月书王二月书王三月书王孔子所谓吾从周公羊氏所谓大一统谷梁氏所谓谨始杜氏所谓因其厯数附其行事皆此意也过三月则不书者非三正所建也隐不书即位者即位于岁前也自隐至哀十二公即位于逾年者七桓文宣成襄昭哀书王正月公即位者是也即位于岁前者四隐庄闵僖书王正月不书公即位者是也逾年不得即位者一定不书王正月者是也逾年即位礼也失之先者不待以礼失之后者不能以礼
　　三月公及邾仪父盟于蔑
　　单盟曰及防而后盟曰防故公与诸侯盟者四十一而书及者六公与大夫盟者十四而书防者三大夫之防公常少而诸侯之防公常多
　　九月及宋人盟于宿
　　盟不书公者凡八成三年及荀庚盟及孙良夫盟十一年及郤犫盟襄十五年及向戌盟皆因聘而盟者其不书公者传曰国与之也余四盟此年及宋人盟于宿庄二十二年及齐高傒盟于防文二年及晋处父盟十年及苏子盟于女栗皆阙文
　　公子益师卒
　　案鲁卿之见于经世其位而受氏者凡九家合三十八人其书卒者三十人益师众氏一人书卒彄臧氏四人三人书卒一出奔无骇展氏一人书卒挟所氏一人书卒自庄以下有仲孙氏七人五人书卒一出奔一卒在经后叔孙氏九人六人书卒一出奔一见杀一卒在经后季孙氏四人俱书卒僖以下有仲氏三人二人书卒一出奔宣以下有叔氏八人七人书卒一卒在经后其非世卿而不书卒者五人柔溺公子翚公子结公子憗又有见杀者二人公子买公子偃皆以事特书者亦非世卿然则以上凡九家者皆所以与鲁终始春秋卒之使后世之有国家者即其所书而知其世即其世次而览其事其为训戒之谊岂不深切着明故曰春秋者性命之文
　　二年无骇帅师入极
　　君将不言帅师大夫将则言帅师者以见其不可专有民众然在外惟世卿书帅师非世卿但称人不书帅师既非世卿又非卿则止书师此一字内外皆用之凡言师者卒乘之通称也又有兵有所属而称师者与承上省文而称师者兵有所属而称师者晋侯齐师宋师秦师及楚人战于城濮之类是也承上省文而称师者上书楚公子弃疾帅师围蔡下书楚师灭蔡之类是也凡当书帅师而不书者皆阙文也又若战称人败称师来称人追称师乞师弃师取师之类事虽不同其为卒乘之通称则一
　　九月纪裂繻来逆女
　　卿为君逆则称女自为逆则称字母为子逆则称妇女者从父母所称之辞字者兄弟辞妇者对姑之辞
　　冬十月伯姬归于纪
　　经书内女适于诸侯及其大夫者凡十有二各以书法别之书归者五而书卒者四纪伯姬纪叔姬鄫季姬宋伯姬也书归不书卒者一杞伯姬也不书卒者文阙也不书归与卒者郯伯姬齐子叔姬也二女者皆见出者也杞叔姬亦见出而书卒归其丧也皆诸侯夫人也书逆不书归者二叔姬也子叔姬也皆大夫妻也大夫自为逆者也直书卒者二伯姬也子叔姬也鲁女之不嫁者也特卒之也故凡内女当书卒而不卒罪在卒者不当书卒而卒罪在卒之者
　　三年春王二月己巳日有食之
　　推厯当为周正三月己巳朔案经书日食三十六今以授时厯推之频月不应有食者二襄二十一年冬十月庚辰朔二十四年八月癸巳朔距前月合朔去交三十一度弱定无再食之理非常之变亦不至此并传写之误变交不食者一宣公十七年六月癸夘案是年六月无癸夘其食限亦不在六月推厯当为周正五月乙亥朔入食限泛交分初日四千一百定交度阳厯十度依法变交不食亦传写之误月日朔合者十七庄公二十六年十二月癸亥朔僖公五年九月戊申朔文公十五年六月辛丑朔宣公十年四月丙辰朔经阙朔字成公十六年六月丙寅朔襄公十四年二月乙未朔二十年十月丙辰朔二十一年九月庚戌朔二十三年二月癸酉朔二十四年七月甲子朔昭公七年四月甲辰朔二十一年七月壬午朔二十二年十二月癸酉朔二十四年五月乙未朔三十一年十二月辛亥朔定公五年三月辛亥朔十五年八月庚辰朔差一月者十二隐公三年二月己巳推厯当为周正三月己巳朔阙朔字桓公三年七月壬辰朔推厯当为周正八月壬辰朔十七年十月朔推厯当为周正十一月庚午朔阙庚午字庄公二十五年六月辛未朔推厯当为周正七月辛未朔案左氏传言唯正月朔慝未作于是乎伐鼓用币详其传意是谓此食不在正月之朔故言唯以明其非礼不在正月之朔则不得为之六月矣书六月者传写之误三十年九月庚午朔推厯当为周正十月庚午朔僖公十五年五月推厯当为周正四月癸丑朔阙癸丑朔字文公元年二月癸亥推厯当为周正三月癸亥朔阙朔字成公十七年十二月丁巳朔推厯当为周正十一月丁巳朔襄公十五年八月丁巳推厯当为七月丁巳朔阙朔字二十七年十二月乙亥朔推厯当为十一月乙亥朔左氏传亦作十一月足证经文传写之误昭公之十五年六月丁巳朔推厯当为周正五月丁巳朔定公十二年十一月丙寅朔推厯当为周正十月丙寅朔差二月者二庄公十八年三月推厯当为周正五月壬子朔阙壬子朔字僖公十二年三月庚午推厯当为周正五月庚午朔阙朔字差三月者二宣公八年七月甲子推厯当为周正十月甲子朔阙朔字昭公十七年六月甲戌朔推厯当为周正九月甲戌朔又案左氏传解此一事其説自分三节夏六月甲戌朔日有食之祝史请所用币平子曰止也唯正月朔慝未作日有食之于是乎有伐鼓用币其余则否此一节见经文元非六月皆后世传写之误太史曰在此月也日过分而未至三辰有灾于是乎百官降物君不举避移时乐奏鼓祝用币史用辞故夏书曰辰弗集于房瞽奏鼓啬夫驰庶人走此月朔之谓也此一节是説夏正九月虽非春秋所书之正然亦可以见经文六字本作九字当夏四月是谓孟夏平子弗从昭子退曰夫子将有异志不君君矣此一节复説周正六月要之春秋文多阙误推此类可见然春秋书日食而不书月食者月食时已有术可推故诗曰彼月而食则惟其常言其有常数也
　　四年夏公及宋公遇于清
　　防而莫适为主曰遇又曰礼均曰遇故志内之遇者三而皆以此及彼志外之遇者四而皆以尊及卑
　　秋翚帅师防宋公陈侯蔡人衞人伐郑
　　伐者出师之总名周礼大司马掌九伐之法眚坛侵削正残杜灭伐总谓之伐正犹春秋书伐其侵围入灭之类皆伐之事也然经有重言其事者有不重言其事者有但言其事而不言伐者重言其事者如伐郑围长葛伐杞取牟娄之类是也必系之国以见其为某国之邑也不重言其事者如伐楚次于陉伐郑防于萧鱼之类是也虽曰伐而实未有事乎伐也但言其事而不言伐者侵入灭及围国之类是也不言伐者省文也又如战而言伐者伐兵也不言伐者非伐兵也及齐师战于奚传言疆事也及楚人战于城濮经书楚人救衞之类是也亦有史失其事而经则泛书曰伐者翚帅师防伐郑之类是也不然春秋何以纪用兵之名而惟伐为多
　　五年春公矢鱼于棠
　　矢公谷皆作观左氏传亦作陈鱼而观之案公羊又言千金之鱼公张之而春秋不谓之张鱼而曰观鱼者内辞也常事曰视非常曰观或曰矢即矢缴之矢今之摽鱼是也
　　九月考仲子之宫初献六羽
　　鲁僭天子之礼乐故春秋必每事而正之然书初者本其失礼之始所可言也僭诸公者也不书初者因事以惩慝所不可言也僭天子者也考仲子之宫将万焉问羽数于众仲众仲对曰天子八诸侯六大夫四士二夫舞所以节八音行八风故自八以下据此言之则乐舞之僭其自众仲始
　　螟
　　螟虫灾也案春秋所书有灾有异害及于民之谓灾物反其常之谓异然二者鲁皆备书诸国惟异则书之故周书宣榭灾晋书沙鹿梁山崩齐书大灾一宋书灾四大水一陨石鹢退飞各一雨螽一陈书灾一宋衞陈郑书同日灾一皆异也盖灾则事止一国异则理闗天下故于内外所书如此
　　七年夏城中丘
　　邑郭曰城古者城郭有度侯伯之国面方五里径三百雉大都不过三国之一中五之一小九之一春秋之时不法不制自中丘迄于邾瑕凡书内城二十有六有益城无极者有城中城以自固者有并城二邑以困民者有用师徒城以虞难者有城其食邑以张私家者而圣人悉书于经其事则皆为横僭而其志则存乎复古
　　八年三月郑伯使宛来归祊庚寅我入祊
　　我者对彼之称然春秋书我者唯二事我入祊以见彼亦有同欲入之者归我济西田以见彼亦有同田于济西者盖济西之田鲁不尽有泰山之祊齐亦欲之
　　九年挟卒
　　案鲁世卿之族其嗣不见于经者三人然益师之后传有众仲无骇之后传有展禽展喜展瑕展庄叔展王父惟挟之后无人或所氏之世至挟而絶或其子孙更微无事可见或当是时国之纪纲犹在于君盟防侵伐多亲制之故虽有世卿而名氏不登于史册春秋之作亦据其所见者耳
　　十年六月壬戌公败宋师于菅辛未取郜辛巳取防昔孟子有言太公之封于齐为方百里也周公之封于鲁亦为方百里也今鲁方百里者五徒取诸彼以与此仁者且不为况于杀人以求之今观春秋所书取田者四取邑者八取附庸者五灭国者一归田者二归邑者二以邑来奔者三外取内田邑者四虽未能尽合孟子之説然侵暴亦多矣圣人备存而弗削所以辨封域息争夺也
　　十有一年冬十有一月壬辰公薨
　　案左氏传羽父请杀桓公将以求太宰公曰为其少故也吾将授之矣使营菟裘吾将老焉羽父惧反谮公于桓公而请弑之十一月公祭钟巫馆于蔿氏羽父使贼弑公于蔿氏立桓公而讨蔿氏有死者不书葬不成丧也又案鲁十二公为内弑者二皆以贼臣当国不成丧不书葬不惟鲁也宋与夷以华督当国不书葬宋捷以南宫万当国不书葬晋卓以里克当国不书葬齐舍以公子商人当国不书葬宋杵臼以公子鲍当国不书葬齐商人以公子元当国不书葬晋夷臯以赵盾当国不书葬郑夷以公子归生当国不书葬晋州蒲以栾书当国不书葬齐光以崔杼当国不书葬衞剽以甯喜当国不书葬齐荼以陈乞当国不书葬
　　元年郑伯以璧假许田
　　假田胡为书于策非假也非假而曰假者内辞也以是知春秋于鲁事多内辞或曰此郑伯之所以为谖也克段似仁归祊似谊假田似礼渝平似信
　　二年三月公防齐侯陈侯郑伯于稷以成宋乱夏四月取郜大鼎于宋戊申纳于太庙
　　结平曰成左传宋华元克合晋楚之成又郑人使王子伯骈行成皆谓其徃来文説而使之平也华督弑其君宋人以为讨故鲁桓防诸侯以成之曰防曰以曰取曰纳辞烦而不杀皆所以病公也又案宋人为乱而我则平之是则为之成乱宋人讨乱而我则平之是不谓之成乱然则犹曰成宋乱者内辞也
　　公及戎盟于唐冬公至自唐
　　案公行反至必书于策者此史氏之常然春秋凡公行一百七十二而书至者八十不书至者九十二公行不出境者不书至虽出境事不在鲁史者不书至公行不出境不书至者亦史氏之常也事不在鲁史不书至者本所阙也
　　三年夫人姜氏至自齐
　　春秋歴十二公夫人之见于经者隐桓庄僖文宣成隐夫人以子氏不书葬可证自桓以下凡六公具有逆至明文其余经所不见者闵则以方幼未娶而卒故无所书此则然矣若襄则有昭母齐归昭则有孟子定则有哀母定弋或以为妾或以为夫人皆无逆至明文可见者也以为得礼则孟子非得礼者以为失礼则何以不备书于经惟深明夫圣人所以立教之意与其春秋内辞之防自当有以辨之今不尽释也
　　四年春正月公狩于郎
　　狩于郎非其地也中春教振旅遂以搜中夏教茇舍遂以苗中秋教治兵遂以狝中冬教大阅遂以狩皆天子之礼诸侯何为有此名然不时则伤农不地则害稼故春秋因事以明僭
　　五年大雩
　　诸侯曰雩雩于山川天子曰大雩雩于上帝此亦因事以明僭又案天子有雩诸侯亦有雩天子有社诸侯亦有社雩社虽同所以为雩社则异故春秋大雩则书鼓于社则书皆非礼之礼也
　　六年九月丁夘子同生
　　世子生不书而独书子同者左氏传云以太子生之礼举之谷梁云疑故志之以太子生之礼举之者事也疑故志之者意也春秋书其事所以使后世微见其意或曰庄公信非桓公之子圣人当明言之曰不然夫桓庄之事圣人乌得而知之假使知之而亦乌可言也昭公娶呉孟子此事之显然者圣人犹为之隐曽谓桓庄之事而圣人肯言之乎且春秋一书圣人谊存笔削其善其恶为法为戒则皆付诸后人故先儒尝言春秋议而不辨又曰婉而成章谓桓庄之事而圣人言之岂春秋防哉
　　八年冬十月雨雪
　　冬十月今之八月书失时也诗小雅十月之交朔日辛夘日有食之今以授时厯推之周幽王六年岁在乙丑距延祐丁巳二千九十二年是岁实以夏正八月辛夘朔入食限是周人改月数之一证也故春秋凡三书雨雪两皆言大此独不言大言大者以大为异不言大者以失时为异又案三代正朔商则改正不改朔周则正朔时皆改以十一月为正月正也月数从子起朔也以子为孟春时也故孔子告顔渊曰行夏之时是言周时之不正也至书于春秋则曰春王正月并存当时之实使后世观其得失而损益可知是则圣人之志也
　　十有二年十有二月及郑师伐宋丁未战于宋
　　战伐不书主帅者凡九桓二年入杞八年伐邾十年齐衞郑来战于郎此年及郑伐宋十七年及齐师战于奚及宋人衞人伐邾庄九年及齐师战于干时僖四年及江人黄人伐陈二十二年及邾人战于升陉以上九事内省文者三以国与之者三阙文者三先书十有一月丙戌公防郑伯盟于武父次书十有二月及郑师伐宋先书夏公伐齐纳纠次书八月庚申及齐师战于干时先书春正月公防诸侯伐楚次书秋及江人黄人伐陈皆一出而再有事其不书主帅者省文也战于郎于奚于升陉郎奚升陉皆鲁地或经以来战为文或传以疆事为解其不书主帅者国与之也桓二年入杞八年伐邾十七年再伐邾其不书主帅者阙文也
　　十有四年秋八月壬申御廪灾乙亥尝
　　经书烝祭二尝祭一禘祭二是皆天子之礼而诸侯所不得为者故特书祭名以明其僭若如旧説以再烝见渎则古人有时享月荐相距五月不可谓渎御廪灾乙亥尝以为未易灾之余则但书有事其谊已明何必曰尝故尝考之他书诗歌载尝礼举重祭明堂位备言鲁僭礼乐之事而尝烝省蜡与大禘并书盖四时之祭虽通乎下而等差名品贵贱不同是岂可以毫发僭差哉此圣人所以因事以着其罪也
　　十有八年公防齐侯于泺公与夫人姜氏遂如齐僖十一年书公及夫人姜氏防齐侯于阳谷此书公与夫人姜氏遂如齐及者尊卑之辞公夫人同行者也与者不相属之辞公夫人不同行者也夫人之恶于是乎见
　　夏四月丙子公薨于齐
　　元年三月夫人孙于齐
　　桓公薨夫人犹避在齐是年三月始归于鲁春秋欲见其事故因其告至之日而追言其去国之久夫人之罪着矣其曰夫人孙于齐而不称姜氏者承上如齐文是谓一事而再见故前目而后凡
　　夏单伯送王姬
　　送王姬当依公谷作逆单伯王卿士而宦于诸侯者鲁有单伯郑有祭仲陈有女叔皆是又案左传齐有王子成父王孙挥郑有王子伯骈当是时不惟异姓之臣虽王族亦有宦于诸侯者
　　二年秋七月齐王姬卒
　　春秋于齐王姬书之如鲁夫人书单伯逆王姬即公子翚公子遂叔孙侨如之逆女也书王姬归于齐即文姜穆姜齐姜之书至也书齐王姬卒即鲁夫人之一切书薨也我鲁侯也既为齐逆又为齐归又为齐卒而丧之由是观之孰谓庄公非齐襄之子者
　　三年春王正月溺防齐师伐衞
　　内大夫将不称帅师者凡九此年溺防齐师伐衞十四年单伯防伐宋文三年叔孙得臣防伐沈九年公子遂防救郑宣十一年公孙归父防伐莒成八年叔孙侨如防伐郑襄元年仲孙蔑防围彭城十四年叔孙豹防伐秦十六年叔老防伐许皆阙文或曰凡大夫防伐不称帅师者不以师防也
　　四年冬公及齐人狩于禚
　　齐人者齐侯也其不言齐侯者盖言侯则丑公从之言人则从公不疑是亦内辞也庄公越礼不顾逺防齐侯以狩猗嗟之刺实作于此观其末句曰展我甥兮盖为疑辞以讽之也孰谓庄公非齐襄之子者
　　八年春王正月师次于郎以俟陈人蔡人甲午治兵夏师及齐师围郕郕降于齐师秋师还
　　师次于郎为一事治兵至师还为一事庄公将防齐围郕厉兵以出振旅而入乐收灭同姓之恶于己而归降郕之利于齐春秋书鲁用师盖未有如是之详孰谓庄公非齐襄之子者
　　九年夏公伐齐纳子纠
　　当依公谷无子字又十六年盟幽当依公羊有公字三十年次成当依公谷有师字僖十九年盟齐当依公谷有公字二十九年盟翟泉当依公谷有公字襄十七年围防高厚字上当依公谷有齐字以上并左氏阙文隐三年君氏卒当依公谷作尹氏卒宣十六年宣榭火当依公谷作宣榭灾襄十四年衞侯出奔齐当依公谷有衎字昭二十一年蔡侯朱出奔楚当依谷梁作蔡侯东即东国一人阙国字隐六年郑人来渝平当依公谷作输平成十五年晋侯执曹伯归于京师当依公羊作归之于京师定四年呉入郢当依公谷作呉入楚他非书法所闗者不録故尝谓春秋一经左氏尤多阙误
　　八月庚申及齐师战于干时我师败绩
　　鲁师未有书败绩者谊不系于败故因削而不书以示教若干时之败庄公本以伐齐纳纠已为非谊及小白既入公乃遂不量力至与齐战师徒崩丧而子纠不免于死为庄公者其罪为如何也谊系于败故备书以重其恶
　　十有九年秋公子结媵陈人之妇于鄄遂及齐侯宋公盟
　　此一章主书本以效庄公失驭臣之柄书单伯逆王姬则父子之伦絶书夫人姜氏入则夫妇之恩乖书齐人取子纠杀之则交邻之谊亏书筑郿书新延廏书城诸防书筑台于郎于薛于秦则君民之道丧结诸公子也而任为大夫私媵于陈既不出于君命专盟于鄄又非有干国论是庄公失驭臣之柄矣故传者以庄公为多失道
　　冬齐人宋人陈人伐我西鄙
　　春秋详内事故凡书加兵于鲁者必言某鄙其言者见于鲁史者也其不言者鲁史所不见而事具于彼国之史者也故哀八年呉伐我不言鄙十一年齐国书帅师伐我不言鄙事具于彼国之史则其不言者本所阙也
　　二十有二年春王正月肆大眚
　　眚公羊作省案礼记有大省读音狝由是考之肆大省犹文十六年书毁泉台昭十一年书大搜于比蒲谓为过眚者非肆者属事之辞
　　二十有四年八月丁丑夫人姜氏入戊寅大夫宗妇觌用币
　　哀姜书入以孟任故也盖孟任者既已许之为夫人且又割臂盟公生子般矣则哀姜胡为而至焉故入者逆辞也纂辞也有内主之辞也方其时庄公冒丧纳币二年之间三至齐廷又遇于谷盟于扈越礼不顾如此其急而齐人有疑如此其缓亲逆而不与俱入既至而觌见有加圣人备书于经则不惟见夫人之伉而庄公不能正身率礼遂使嗣子受祸防至亡国其是非得失之迹设施于前而成败吉凶之效验于后此春秋所以为耸善抑恶之书见诸行事深切着明
　　二十有五年冬公子友如陈
　　聘礼图使于朝君亲命之宰书币宰夫具斋人皆公选命皆廷授币皆官具春秋之聘则异于是矣国政多专于大夫出使非由于君命故县子荅缪公之问古者大夫束脩之问不出疆埸虽欲哭安得而哭之今之大夫交政中国虽欲勿哭安得而勿哭其时事可知也故春秋于外大夫来鲁者皆书使书聘各从其传致之辞于自鲁出者或以聘行或不以聘行一书曰如而不与其私交正其本之意也或曰外大夫以君命来则书不以君命来则不书内大夫以君命出则不书不以君命出则书其説亦通
　　二十有八年冬筑郿
　　台囿曰筑郿字上下疑有阙文案诗小序言秦襄公始命有田狩之事园囿之乐是周制非有天子之命凡田狩游观之事皆诸侯所不得为者矧庄公比年以来书日食者三大水者二大无麦禾者一告籴者一有蜚者一不雨者一而筑郿新延廏城诸防筑台于郎于薛于秦城小谷不思所以畏天灾恤民隐屡兴工筑为其所不当为宜乎春秋备书之以甚其恶
　　三十有二年八月癸亥公薨于路寝
　　元年季子来归
　　案左氏传公及齐侯盟于落姑请复季友齐侯许之使召诸陈公次于郎以待之季子来归嘉之也史记称庆父杀子般季友奔陈二年庆父杀闵公季友自陈与闵公弟申如邾庆父奔莒于是季友奉子申入立依史记则季子来归当在闵二年依左氏则季子元年来归二年庆父杀闵公季子再以僖公适邾庆父奔莒复入立之二説不同然以今考之闵公虽立尚幼庆父夫人当国季友者子般之党谁为复之假使来归既不能消除祸乱临难苟免何以称贤以此推之史记为是但恐经文错简误在此耳
　　二年夏五月乙酉吉禘于庄公
　　不称宫庙而但言庄公者盖禘祭之礼本以文王为所出之帝祀之于周公之庙而周公配之故称宫庙则疑于庄公可以配文王不称宫庙则见其独祭庄公而但假用其禘之仪制耳言吉又言禘者一事而两失礼也
　　秋八月辛丑公薨
　　春秋诸国统纪卷一
　　钦定四库全书
　　春秋诸国统纪卷二
　　元　齐履谦　撰
　　鲁国第一下
　　僖公　　文公　　宣公　　成公
　　襄公　　昭公　　定公　　哀公
　　元年十有二月丁巳夫人氏之丧至自齐
　　夫人氏而不言姜者公不为之丧也既云请而葬之复曰不为之丧者盖僖公于时外示居厚不絶之恩内乏忠孝恻怛之志而成风在国已称为夫人其曰夫人氏之丧者见其皆哀姜之私党不以为公家之所与
　　六年夏公会齐侯宋公陈侯衞侯曹伯伐郑围新城秋楚人围许诸侯遂救许冬公至自伐郑
　　凡一出而再有事有以前事致者有以后事致者盖公或与后事或不与后事与后事则以后事致不与后事则但以前事致诸侯遂救许而仍以伐郑致者公不与救许也
　　八年秋七月禘于太庙用致夫人
　　致者三月庙见以礼成妇之名季孙行父如宋致女即其事也夫人者声姜也观其名所以知其人声姜之不氏者是不必知其人也以禘礼致夫人渎莫甚于此者何为不必知其人夫人之见于经者凡六或为缔祸或为不允或亏于晩节惟声姜在春秋中独为保其完吉者禘于太庙用致夫人其失礼在事而不在夫人故不必知其人是亦书法也
　　十年春王正月公如齐
　　经书诸侯来朝于鲁者三十六书公之朝于他国者齐十四晋二十一楚二夫朝者邦国所以事天子之名也春秋之时以诸侯而廷见于诸侯是则失礼之大者春秋欲悉正之则无以纪实而传信欲并从而书之则又不足垂训以示后故圣人于是毎为之内辞凡我公之朝皆一书曰如所以起问者见是非其辞似迂而实尽其事似讳而实彰初非有私于鲁也诸凡言内辞者谊皆仿此
　　二十年春新作南门
　　新作南门新作雉门及两观凡言作者皆志其僭然雉门两观则因灾而作其僭在前南门则无所因而作其僭自此其僭在前而亦谓之作者习而不知以为非失而不能正以礼是亦创始而已言南门而不名其门非一门也
　　二十有六年公子遂如楚乞师公以楚师伐齐取谷定四年蔡侯以吴子及楚人战于柏举不言乞师桓十四年宋人以齐人蔡人衞人陈人伐郑不言乞师而于此独言乞师者案左氏传称东门襄仲臧文仲如楚见子玉道之以伐齐宋搂荆蛮以残中国故特书乞师以甚其恶
　　二十有八年公子买戍衞不卒戍刺之
　　买避晋故不卒戍而还鲁畏楚故杀子丛以説然春秋杀大夫不言故此独言故者罪僖公也盟于齐盟于薄盟于宋以师伐齐遣兵戍衞妄杀无罪之人其亦忝周公之裔矣故特书故以甚其恶
　　三十有三年乙巳公薨于小寝
　　二年丁丑作僖公主
　　作僖公主志僭也诸侯之主一尺天子之主尺有二寸故左氏传曰作主非礼也谊自可见春秋凡宫庙制作非僭不志
　　三月乙巳及晋处父盟
　　案左氏传晋人以公不朝来讨公如晋夏四月己巳晋人使阳处父盟公然适晋不言如反国不书至盟不称公处父去氏是皆晋史阙文非鲁春秋之所记或曰内辞也适人之国而与人之人臣盟失正莫甚焉
　　八月丁卯大事于太庙跻僖公
　　大事祫也礼羣庙之主皆升合食于太祖今鲁不行此礼但跻僖公而祀之一説丧制未终新主未当祔祭故上书跻僖公下书公子遂如齐纳币其失礼并见
　　四年夏逆妇姜于齐
　　声姜自为逆妇也宋荡伯姬来逆妇杞伯姬来求妇逆妇姜于齐同为母为子逆然自外来者必明其为某国某人自内出者则省文可见故或书或不书书之以为罪不书以示训
　　五年三月辛亥葬我小君成风
　　哀姜以罪诛死虽还其丧而葬之于谊不可以入宗庙故僖公縁此谊尊成风为夫人以妾乱嫡非所以正名分尊君父也至其后世宣母敬嬴襄母定姒昭母齐归哀母弋氏皆援例以立失礼自成风始也春秋惟弋氏文独异説者以为哀未逾年余并同夫人书之不没其实而已
　　六年闰月不告月犹朝于庙
　　犹者欲已而不已之辞闰月不告月犹朝于庙志不诚也不郊犹三望僭不能遏也壬午犹绎万入去籥大夫强也皆欲已不已之辞
　　九年三月夫人姜氏至自齐
　　凡夫人如往法皆不书至何为法皆不书至古者妇人无外事无所见乎春秋故法不书至也此独书至者以为得礼则夫人书如者六书防者五书归者一书孙者二未有得礼者以为不安于鲁经书夫人姜氏如齐一如常辞则亦未见其不安者此葢错简本当在四年逆妇姜于齐之下而后世传冩误属于此耳
　　十有五年单伯至自齐
　　大夫恒出不书至惟见执于大国则书故书单伯至自齐意如婼至自晋皆所以见仇好之情成事序之体
　　十有六年夏五月公四不视朔
　　谒上曰告临下曰视闰不告月简宗庙也四不视朔厌朝政也
　　秋八月辛未夫人姜氏薨毁泉台
　　毁泉台谷梁氏曰丧不贰事贰事缓丧也以文为多失道矣昭十一年大搜于比蒲左氏亦曰君有大丧国不废搜有三年之丧而无一日之慼三传正相发明
　　十有八年春王二月丁丑公薨于台下
　　冬十月子卒
　　春秋之法凡未即位之君皆称子卒则皆名子般子野未葬而名者也王子猛既葬而名者也皆未即位之君也子卒不名阙文也
　　元年三月遂以夫人妇姜至自齐
　　夫人何为或称妇或不称妇有姑则称妇无姑则不称妇何为或书氏或不书氏娶于诸侯者书氏娶于大夫者不书氏故穆姜称妇齐姜称妇齐姜书氏穆姜不书氏
　　五年秋九月齐髙固来逆子叔姬
　　一説子叔姬即文十五年齐人来归者至是髙固逆为己妻春秋不罪髙固之非礼而着叔姬之不正故书执书归书逆书来书之重辞之复其中必有美恶焉者此类是也庄二十七年莒庆来逆叔姬不详书其始末者葢欲因此以明彼也着其不正之甚者尔
　　八年夏六月公子遂如齐至黄乃复辛巳有事于太庙仲遂卒于垂壬午犹绎万入去籥
　　公子遂而曰仲遂者世仲氏也大夫皆世也然其世有自其身者有不自其身者世自其身故卒曰季友曰仲遂曰叔不自其身故卒曰公子牙奔曰公子庆父
　　十有五年初税亩
　　孟子曰耕者助而不税助谓借力以耕其公田税谓履亩而收其私谷又案经书初者凡二事初献六羽及初税亩皆志其变法之端为后世鍳故献羽书初则禘尝烝不必书矣税亩书初则用田赋不必书矣
　　十有八年冬十月壬戌公薨于路寝
　　元年三月作丘甲
　　传称晋作州兵郑作丘赋经书鲁作丘甲当是时去古日逺诸侯僭恣已极丘乘之法无复先王之制诸如此类皆假其名谊以为称号耳其事则但为增立军行传曰为齐难作丘甲按鲁旧有三军今复増立丘甲是为四军矣所以明年有四卿并将
　　六年二月辛巳立武宫
　　武公成公十一世祖礼记鲁公之庙文世室也武公之庙武世室也虽然鲁公之庙自始不毁武公之庙既毁复立又若桓宫僖宫自始不毁者也炀宫既毁复立者也鲁之庙制备见于此又案二传独鲁公称世室
　　十有六年公至自会
　　上言伐郑此言公至自会传冩之误
　　十有七年九月辛丑用郊
　　因事以享曰用与禘于太庙用致夫人谊同书称肆类礼称类造皆因事以享之谓夫僭莫重于郊故春秋书之特详其书三卜不从者一四卜不从者二五卜不从者一乃免牲者二乃免牛者一乃不郊者二不郊者一改卜牛者四犹三望者三郊者二用郊者一曰改卜牛曰犹三望曰用郊葢鲁人之心方将以是为勤而圣人从而书之用备见当时僭窃不能自己之意诸凡言僭祭者谊皆仿此
　　十有八年己丑公薨于路寝
　　十有一年春王正月作三军
　　古者元侯之国有军作师以承天子诸侯之国无军敎衞以听元侯故丘甲曰作三军曰作皆僭作也故书
　　十有九年公至自伐齐
　　凡兵事侵以侵致定六年公至自侵郑八年公至自侵齐是也围以围致僖二十九年公至自围许定十二年公至自围成是也救以救致襄五年公至自救陈是也今上书同围齐下言公至自伐齐是亦传冩之误
　　二十有九年春王正月公在楚
　　鲁公嵗首去在他国者有之庄二十三年在齐文三年在晋十四年在晋成十一年在晋襄五年在晋十三年又在晋皆不书独此及昭公在干侯书者皆失国者也昭公遂死于外襄公非有荣成伯之言亦防于不得入是以唯此二公独书所在夫诸侯无王故每嵗必书王以谨始季氏无君故正月必存君以示谊
　　三十有一年夏六月辛巳公薨于楚宫
　　八年秋搜于红
　　春秋凡五书搜昭十一年二十二年定十三年十四年皆言大搜此传亦言大搜于红自根牟至于商衞革车千乗而经无大字者阙文也大搜者简车徒也在他公不书惟书于昭定者当二公在位君不得有其国而夺于大夫大夫不得専其政而制于陪臣私邑内畔日虞干戈军旅困弊名侈实违故屡假搜田之礼以声威于国人狩者意在从禽故书公以斥其恶搜者本于耀武故言大以见其夸
　　十有三年春叔弓帅师围费
　　围费围成围郓围郈皆内邑也案左氏传南蒯以费畔叔弓帅师围费弗克败焉而经不书畔者内辞也上卿为主帅举大众围其城屹然若敌国而经不书畔者着家臣之强也二者相须其谊乃备
　　十有五年二月癸酉有事于武宫籥入叔弓卒去乐卒事
　　万武舞籥文舞万入去籥乐不尽去也去乐卒事则尽去矣古者大夫以君命出闻丧徐行而不反死而以尸将事又大夫有变当祭不以告书曰有事于武宫籥入叔弓卒去乐卒事见大夫之益强也
　　三十有一年十有二月己未公薨于干侯
　　八年从祀先公盗窃寳玉大弓
　　从犹陪从之从称先公而不言宫庙者非一公也鲁自昭公去国君不得朝正于庙而季氏主其祭及季氏更微受制于陪臣而阳虎摄其事然春秋不得而书也故于是因寳玉大弓而并及之寳谓青纯玉谓璋判白大弓谓弓绣质皆国之分器而藏之宗庙子孙世守之者然不曰摄而曰从者使若公之在祭者然为内辞以重着其失也
　　十有五年壬申公薨于髙寝
　　十有二年春用田赋
　　赋谓兵赋用田赋者计其私田以为兵也与税亩之谊略同当是时井地既废民田不均所谓税亩田赋者殆类秦之实田云传曰悉索敝赋
　　夏五月甲辰孟子卒
　　孟子何以不书薨不以夫人之礼卒葬之也既曰夫人矣何为不以夫人之礼卒葬之昔陈司败问昭公知礼乎孔子曰知礼孔子退揖巫马期而进之曰吾闻君子不党君子亦党乎君娶于吴为同姓谓之吴孟子君而知礼孰不知礼夫以孟子为夫人昭公之失也不以夫人之礼卒葬之哀公之过也或书或不书书之以为罪不书以示训






　　春秋诸国统纪卷二
<经部,春秋类,春秋诸国统纪>
　　钦定四库全书
　　春秋诸国统纪卷三
　　元　齐履谦　撰
　　周王第二
　　周姬姓其先后稷封邰夏后之衰不窋奔戎太王去邠居岐文王始兴武王克殷而有天下都于镐京自武王十二世至平王宜臼东迁洛邑是谓东周平王四十九年春秋之始
　　平王　桓王　庄王　僖王　惠王　襄王顷王　匡王　定王　简王　灵王　景王敬王
　　【隐元　　平四十九】秋七月天王使宰咺来归惠公仲子之赗王朝大夫有爵者则书爵无爵者但书名惟冢宰则书官书名冢宰而兼三公者则书宰书公而复不书名有爵则书爵所以视列侯惟冢宰则书官所以重首相归下曰赗赗者冒也归上曰赙赙者傅也
　　冬十有二月祭伯来
　　祭国伯爵也直来曰来外诸侯相朝犹为失礼以王臣而下来廷见于鲁其非可知故春秋不言其朝以正私交之罪虽书王臣事然自鲁与接是亦内辞也
　　【隐三　　平五十一】三月庚戌天王崩
　　春秋歴十有三王志崩者九平桓惠襄匡定简灵景不志者四庄僖顷其一敬王在春秋后然春秋列书天王崩诸侯卒者凡二十国其世次则一从本史间有阙而不书者皆本史遣脱官失其守圣人不妄増也一以存当时文献之实一以示后世传疑之谊
　　夏四月辛卯君氏卒
　　君氏当依公谷作尹氏葢尹氏武氏仍叔荣叔家父曰氏曰叔曰父皆世称也如晋称赵孟之类世世称之故诗有仍叔春秋亦有仍叔诗有家父春秋亦有家父诗有尹氏春秋终始凡两书尹氏又案春秋卒尹氏以见诸卿之世卒王子虎以见公族之世葬刘卷以见王臣称公之僭
　　【桓五　桓十三】秋蔡人衞人陈人从王伐郑
　　此年蔡人衞人陈人从王伐郑庄六年王人子突救衞成元年王师败绩于茅戎一则伤威毁重亲屈伐郑之师一则兵寡力弱不成救衞之功一则背盟弃信卒致徐吾之败文属事比则周之纲维日就委靡有不待辨而明者余事亦多类此宜细推之
　　【桓六　桓十四】春正月寔来
　　言寔来者承上文也州公一出而私交二国往外曰遂内来曰寔皆兼事之辞也
　　【桓九　桓十七】春纪季姜归于京师
　　逆后二祭公来遂逆王后于纪襄十五年刘夏逆王后于齐一书归一不书归书归者逆而得者也不书归者逆而不得者也祭公将逆后于纪不能以王命自将其书曰祭公来遂逆王后于纪则托鲁之意可见矣
　　【桓十五　桓二十三】三月乙未天王崩
　　【庄三庄六】五月葬桓王
　　天王之葬鲁会者二文九年叔孙得臣如京师葬襄王昭二十二年叔鞅如京师葬景王不防者三此年葬桓王宣三年葬匡王襄二年葬简王而亦书者葢有他国会之礼天子之葬动天下属诸侯故苟有会之者则书其不书者皆诸侯之不会者也
　　【庄六庄九】春王正月王人子突救衞
　　王朝大夫书爵则无爵书子则无采故须冠王人于上而系子突于下
　　【僖八　　惠二十五】春王正月公会王人齐侯宋公衞侯许男曹伯陈世子款盟于洮
　　王人会盟其有采邑者因采为氏而称子其无采邑者则但称王人而不名葢王人则可以序诸侯之上而名氏则不可以登列会之先
　　冬十有二月天王崩
　　【文五　襄三十】王使召伯来会葬
　　春秋之时王室衰微纪纲法度日以坏乱虽时以礼接诸侯有出于王命者有不出于王命者有虽出王命而实非王意者出于王命者书王又书天者是也不出王命者天王俱不书者是也虽出王命而实非王意者书王不书天者是也葢春秋之谊虽为之曲全典敎又必欲不没其实故其书法如此昭七年衞襄公卒衞齐恶告丧于周且请王命王使成简公如衞追命襄公云云所谓虽出王命而实非王意者鲁桓似之王即周也周者天下之号王者京师之称故春秋书周正曰王正周兵曰王师周卿士曰王人
　　【文八　　襄三十三】秋八月天王崩
　　【文十顷二】及苏子盟于女栗
　　王人以采配子即以为爵者其文常施于会盟何为常施于会盟所以视列侯齐邦君也苏子之于女栗刘子之于平丘尹子单子之于伐郑纳王皆是也不然一刘文公也何以会于召陵则书子卒但称名
　　【宣二匡六】冬十月乙亥天王崩
　　【宣十五定十三】夏六月王札子杀召伯毛伯
　　王季子王札子皆顷王子定王兄弟不曰王子某者所以别诸王子公羊氏曰王札子者长庶之称
　　【成五　　定二十一】冬十有一月己酉天王崩
　　【成八简三】秋七月天子使召伯来赐公命
　　自诸侯言之则曰天王自诸臣言之则曰天子谊得曰锡私恩曰赐左氏传僖九年王使宰孔赐齐侯胙曰天子有事于文武使孔赐伯舅胙齐侯将下拜孔曰且有后命天子以伯舅耋老加劳赐一级无下拜其礼文有类此者
　　【襄元　简十四】九月辛酉天王崩
　　【襄二十八灵二十七】十有二月甲寅天王崩
　　【昭二十二景二十五】夏四月乙丑天王崩
　　宋国第三
　　宋子姓国纣庶兄微子啓始封十四世至穆公和入春秋
　　穆公　殇公　庄公　闵公　桓公　襄公成公　昭公　文公　共公　平公　元公景公
　　【隐三穆九】八月庚辰宋公和卒
　　【桓二殇九】春王正月宋督弑其君与夷及其大夫孔父【庄二　庄十八】乙酉宋公冯卒
　　【庄十二闵十】秋八月甲午宋万弑其君捷及其大夫仇牧【僖九　　桓三十一】春王三月丁丑宋公御说卒
　　【僖二十一襄十二】十有二月公会诸侯盟于薄释宋公
　　盂薄皆宋地凡诸侯见执境外曰归境内曰释其曰释宋公者葢执而未出境也
　　【僖二十三襄十四】夏五月庚寅宋公兹父卒
　　【文七　成十七】夏四月宋公王臣卒　　宋人杀其大夫【文八昭元】宋人杀其大夫司马宋司城来奔
　　春秋称人以杀大夫者凡六庄二十二年陈人杀其公子御冦文七年宋人杀其大夫八年宋人杀其大夫司马九年晋人杀其大夫先都晋人杀其大夫士縠及箕郑父昭八年陈人杀其大夫公子过杀御冦传但言陈人杀其太子御冦更不明称人之防杀先都士縠箕郑父传言夷之搜晋侯将登箕郑父先都而使士縠梁益耳将中军先克曰狐赵之勲不可废也从之先克夺蒯得田于堇隂故箕郑父先都士縠梁益耳蒯得作乱九年正月己酉使贼杀先克乙丑晋人杀先都梁益耳三月甲戌晋人杀箕郑父士縠蒯得杀公子过传言哀公有废疾三月甲申公子招公子过杀悼太子偃师而立公子留夏四月辛亥哀公缢陈公子招归罪于公子过而杀之宋人杀其大夫传言宋成公卒昭公将去羣公子乐豫曰不可公族公室之枝叶也若去之则本根无所庇廕矣必不可君其图之不听穆襄之族率国人以攻公杀公孙固公孙郑于公宫以上凡四杀大夫皆国乱无政众人擅杀之公羊氏曰大夫相杀称人谓此类也但先都士縠箕郑父公子过书名氏者为杀有罪公孙固公孙郑不书名氏者为杀无罪此其不同耳然未有以官书者此则曰司马司空云者又以见其执国之重为君之股肱屏翰而意不在于杀大夫也故二卿书官于前华孙不称使于后继书曰宋人弑其君杵臼则夫人之恶着矣或曰大夫不名非世卿也书官世不以罪也是皆夫人専国之效昭公见弑之渐
　　【文十五昭八】三月宋司马华孙来盟
　　春秋外臣来盟不称使者有三髙子来盟鲁无君也屈完来盟楚未服也华孙来盟夫人命也谷梁氏曰无君之辞也葢得其旨其书官者又以见其为夫人之党杀公子卭而代之位者
　　【文十六昭九】冬十有一月宋人弑其君杵臼
　　【成二　　六二十二】八月壬午宋公鲍卒
　　【成十五共十三】夏六月宋公固卒
　　【襄三十　平三十三】三月甲午宋灾宋伯姬卒
　　宋平以千乗之君而不能救其母于火共姬之于妇道虽尽而宋平之于子职则亏故书公孙夀季孙行父二上卿纳币致女不谓不贵晋齐衞三国之人来媵不谓不尊葬则冠以夫諡不谓不正皆所以重録伯姬之变深着宋平之罪
　　【昭十　　平四十四】十有二月甲子宋公成卒
　　【昭二十二元十二】十有一月己亥宋公佐卒于曲棘
　　齐国第四
　　齐姜姓国师尚父太公望始封十三世至僖公禄父入春秋
　　僖公　襄公　桓公　孝公　昭公　懿公惠公　顷公　灵公　庄公　景公　悼公
　　【隐七　僖十五】齐侯使其弟年来聘
　　凡称弟者皆本史辞案春秋诸国世卿公族居多君之弟称弟君之子称公子公子之子称公孙而弟又有称叔季者许叔蔡季是也是皆本史之异辞也春秋从而弗革以见为国不择贤之弊公族乱政之由
　　【桓三　　僖二十二】夏齐侯衞侯胥命于蒲
　　要言而不防血曰胥命或曰盟之有胥命犹会之有遇皆位均势敌莫适为主之辞也伯者作则不得为尔矣故曰春秋美胥命以是为近古
　　【桓十四　僖三十三】冬十有二月丁巳齐侯禄父卒
　　【庄四襄七】六月乙丑齐侯葬纪伯姬
　　上书楚师灭陈下书葬陈哀公上书纪侯去国下书齐侯葬纪伯姬皆国灭而为敌所葬彼不言楚人葬陈哀公者承上文可知又案春秋内女之书葬者三纪伯姬则齐侯葬之纪叔姬则纪季葬之宋共姬则鲁人葬之是皆吾女之遭人伦之变者故书其本末之详如此
　　【庄八　襄十二】冬十有一月癸未齐无知弑其君诸儿
　　【庄九桓元】齐小白入于齐
　　凡公子取国或书归或书入书归者有奉之者也书入者无奉之者也有奉之者郑突曹赤是已无奉之者齐小白许叔是巳
　　九月齐人取子纠杀之
　　纳称纠杀称子纠以称王猛卒称王子猛同一书法曰纠曰王猛者笔削之微旨所以恶争夺曰子纠曰王子猛者记事之常辞所以道名分又案春秋凡两争国者名则俱名爵则俱爵故归称突出称郑伯奔称忽复称世子
　　【闵元　　桓二十五】冬齐仲孙来
　　仲孙湫其不称使者以省难来非聘事
　　【闵二　　桓二十六】冬齐髙子来盟
　　髙傒其不称使者鲁时无君
　　【僖元　　桓二十七】齐师宋师曹师城邢
　　时未有伐邢者然则三国之师次于聂北案兵观衅以待事迁国就安以图存春秋之纪桓师未有善于此者故城楚丘不言救城縁陵不言救而城邢独言救其书法可见
　　秋七月戊辰夫人姜氏薨于夷齐人以归
　　自入春秋衞完鲁息姑鲁允宋与夷陈免郑忽子仪齐诸儿宋捷不数十年而弑者九起天王不加诛方伯不致讨人道亡天理灭矣自桓公奋起虽以哀姜之亲犹诛死不赦四十年间而天下诸侯无敢有动于恶者葢桓公之功于是为大而圣人称之以为民到今受其赐殆亦有取于此云以其尸归使絶之鲁
　　【僖四　桓三十】春王正月公防齐侯宋公陈侯衞侯郑伯许男曹伯侵蔡蔡溃遂伐楚次于陉楚屈完来盟于师盟于召陵
　　屈完不称使楚未服也屈完来盟文与国佐如师一也或称使或不称使其称使者服之也其不称使者未服之也楚方结盟而退明年灭又明年围许灭黄伐徐败徐于娄林诸侯莫能救以此知楚为未服也故谷梁氏曰于师前定也于召陵得志乎桓公也得志者不得志也以桓公得志为仅矣是亦言楚人之未服也
　　【僖十七　桓四十三】冬十有二月乙亥齐侯小白卒
　　【僖十八孝元】狄救齐
　　案左氏传称宋襄以诸侯伐齐杀无亏立孝公而还然考之于经左氏之言有不可信者无亏者长衞姬子即衞出也而衞人与伐左氏之言其不可信一也狄之救齐是不与孝公也而越明年孝公及狄盟左氏之言其不可信二也徳莫重于纳已孝公于宋襄之报宜如何哉而曹南之盟齐人不与不惟忘徳背谊去顺从逆而复乘其兵败雠宋围缗左氏之言其不可信三也春秋之法凡公子取国有奉焉曰归无奉焉曰入伐而归之曰纳今公子昭一无称焉左氏之言其不可信四也桓公管仲属孝公于宋襄以为世子则伐而纳之谊也今齐人及战而经以宋为主曲宋而直齐左氏之言其不可信五也
　　【僖二十七孝十】夏六月庚寅齐侯昭卒
　　【文十四昭二十】夏五月乙亥齐侯潘卒
　　齐公子商人弑其君舍
　　案左氏传昭公弟宻姬子商人骤施于国而多聚士五月昭公卒舍即位七月乙卯夜商人弑舍而让元元曰尔求之久矣我能事尔商人遂自立是为懿公又案舍未逾年而称君者已即位也春秋凡所书未逾年而称君者皆已即位也宣十年四月齐侯元卒冬书齐侯使国佐来聘则是顷公已即位成四年三月郑伯坚卒冬书郑伯伐宋则是悼公已即位
　　【文十八懿四】夏五月戊戌齐人弑其君商人
　　案左氏传懿公游于申池阎职仆邴歜防乗二人谋弑公纳诸竹中归舍爵而行齐人立公子元是为惠公春秋称人以弑者三此及文十六年宋人弑其君杵臼襄三十一年莒人弑其君宻州杵臼则襄夫人王姬使帅甸攻而杀之商人虽死于阎职邴歜之手而公子元实受其国二人者一为祖母一为庶兄非臣子故不以斥其名但曰国人云耳逺之之辞也何以知元之非臣子也以其曰夫已氏而知之也非臣子也而犹曰弑其君者各正其名而已名正则是非定监戒彰
　　【宣十惠十】己巳齐侯元卒
　　齐崔氏出奔衞
　　左氏传齐惠公卒崔杼有宠于惠公髙固畏其逼也公卒而逐之奔衞书曰崔氏非其罪也且告以族不以名是不然春秋凡两书氏尹氏即其世称而书氏崔氏即其族大宗强见逐而书氏故谷梁氏曰氏者举族而出之之辞也其后崔杼竟以家乱遂致灭宗之祸岂亦圣人书氏之明验欤
　　【成九　顷十七】秋七月丙子齐侯无野卒
　　【襄十九　灵二十八】秋七月辛卯齐侯环卒
　　【襄二十五庄六】夏五月乙亥齐崔杼弑其君光
　　【哀五　　景五十八】秋九月癸酉齐侯杵臼卒
　　【哀六悼元】齐陈乞弑其君荼
　　【哀十悼四】三月戊戌齐侯阳生卒










　　春秋诸国统纪卷三
　　钦定四库全书
　　春秋诸国统纪卷四
　　元　齐履谦　撰
　　晋国第五
　　晋姬姓国成王弟叔虞始封于唐至子燮遂称晋侯十四世至晋侯缗文侯子桓叔桓叔之孙曲沃武公伐晋侯缗灭之王遂命武公为晋君武公卒子献公佹诸立始入春秋
　　献公　惠公　文公　襄公　灵公　成公景公　厉公　悼公　平公　昭公　顷公定公
　　【僖二　献十九】虞师晋师灭下阳
　　春秋罪戎首故虽小国主兵必序于大国之上虞师晋师灭下阳邾人郑人伐宋之类皆是也不惟兵也凡主会主盟皆序于上如齐桓既为侯伯矣而宋犹有先书者
　　【僖五　　献二十二】冬晋人执虞公
　　春秋非世卿恒称人然复有小国称人自曹莒而下四夷称人自吴楚而下弑君称人自宋襄夫人而下杀大夫称人自晋先都而下若晋人执虞公则其称人又所谓自我国而略他国之辞又有以见其为君臣之通称也诸不在前数谊者皆以此説推之
　　【僖九　　献二十六】甲子晋侯佹诸卒
　　【僖十惠元】晋里克弑其君卓及其大夫荀息
　　春秋弑君书名不书氏者四衞州吁宋督齐无知宋万名其为贼也名氏俱书者十二晋里克楚世子商臣齐公子商人晋赵盾郑公子归生陈夏徴舒齐崔杼衞喜楚公子比许世子止蔡世子般齐陈乞不以为贼也夫名其为贼我则书其贼不以为贼我则书其恒称无襃无贬而是非之理显然莫能揜故先儒有谓春秋者性命之文
　　【僖二十四惠十五】晋侯夷吾卒
　　【僖二十八文四】衞侯出奔楚
　　失国未有不名者而衞侯独不名由晋文之逐之也春秋不以诸侯名诸侯故执君不名为敌所获不名所逐不名其名者皆死而不返者也蔡献舞滕婴齐戎嘉是已非死而不返则不名矣今晋文逐衞侯而立叔武圣人不没其实故衞侯不名于上而叔武称子于下上以明晋文之罪下以见叔武之贤或曰此与文十二年郕伯来奔皆阙文
　　公朝于王所
　　此句重出大抵此年事经传相戾者最多刺公子买经在楚人救衞前而传则在后经书执曹伯畀宋人而传言分曹衞之田以畀宋人践土之会经无王人而传则载王子虎要言经书衞侯郑自楚复归于衞而传则称晋人复衞侯如此句之传尤为虚妄刘氏权衡中已尝略辨之史记言晋侯献俘于周益明其不在王所矣
　　六月衞侯郑自楚复归于衞
　　曹伯襄复归于曹不言自衞侯衎复归于衞不言自郑伯突入于栎衞侯朔入于衞亦不言自凡言自者皆大夫复国辞诸侯而言自则是有不欲其复者此春秋所以别嫌明疑或曰书曰自楚见楚之未服云
　　壬申公朝于王所
　　朝王盛典也虽王所非所苟有能朝事者由当备书之今不书而独书公者见诸侯之不朝也前乎此会温者十国之诸侯也后乎此围许者亦十国之诸侯也固非有告命之难期会之失天子在是而不与朝焉是不臣也或曰晋侯本以诸侯不能朝王故召王使就诸侯朝今曰诸侯不朝者何也曰此晋文之所以为谲也欲致王会而为之辞也观于上下之文则可见矣
　　衞元咺自晋复归于衞
　　大夫不言复入而言复者宋鱼石晋栾盈是已归而言复者衞元咺是已皆畔国若伉君之辞也
　　【僖三十文六】衞侯郑归于衞
　　案左氏传衞侯纳玉于王与晋侯皆十防王许之秋乃释衞侯使赂周歂冶廑杀元咺及子适子仪公入凡诸侯反国而称复者有奉之者也不称复者无奉之者也有奉之者郑忽曹襄衞衎是也无奉之者衞侯郑是也衞侯归自晋何言无奉之者以私愤执人之君纳玉而后释之岂曰奉之云尔
　　【僖三十二文八】冬十有二月己夘晋侯重耳卒
　　【僖三十三襄元】夏四月辛巳晋人及姜戎败秦师于殽杜氏曰姜戎姜姓之戎居晋南鄙戎子驹支之先也晋人角之诸戎掎之不同阵故言及又案盟不言及僖三十二年书衞人及狄盟会不言及哀十三年书公会晋侯及吴子师不言及此书晋人及姜戎皆重左及也故僖十八年邢人狄人伐衞不言及宣八年晋师白狄伐秦不言及
　　【文六襄七】八月乙亥晋侯驩卒
　　【文七灵元】秋八月公会诸侯晋大夫盟于扈
　　案庄九年书公及齐大夫盟于蔇此书公会诸侯晋大夫盟于扈皆无君之辞也一则小白在外而未入一则灵公疑立而不定诸侯不序者散辞也晋无君诸侯无伯莫与序焉耳
　　【文十二灵六】冬十有二月戊午晋人秦人战于河曲
　　春秋书战有以主及客者齐人伐衞衞人及齐人战是也有以客及主者宋公曹伯衞人邾人伐齐宋师及齐师战于甗是也有两志乎是战而交为之主者晋人秦人战于河曲是也观其文则罪之差等见矣不言败绩者胜负均也
　　【文十四灵八】六月公会宋公陈侯衞侯郑伯许男曹伯晋赵盾癸酉同盟于新城
　　经书同盟者十有六幽幽新城清丘断道虫牢马陵蒲戚柯陵虚朾鸡泽戏亳城北重丘平丘其载辞若曰同救灾患同恤祸乱同奬王室同讨不服皆天下之辞所谓公言之也其不书同者若垂陇若澶渊若祝柯若湨梁若臯鼬或以复雠或以平怨或専自大夫或志在渎货或宋楚主盟或两国特相盟或侯伯不与盟皆一国之辞所谓私言之也亦有天下之辞公言之而不书同者首止母洮葵丘牡丘践土翟泉七盟是也皆桓文之盛而春秋不书同又有以见天下之一乎齐晋也故以十六盟视一时之不同者则同盟为愈以首止葵丘践土七盟视他年之同盟者则不同为盛葢以其有不同者然后书同以别之既曰无不同矣夫又何同书之有
　　【文十七灵十一】诸侯会于扈
　　春秋有同盟有私盟有散盟同盟私盟说已见上若散盟则文七年公会诸侯晋大夫盟于扈文十五年诸侯盟于扈此年诸侯会于扈则又散会也皆诸侯自为盟会而无主之者之辞也
　　【宣二　灵十四】秋九月乙丑晋赵盾弑其君夷臯
　　【宣九成七】辛酉晋侯黒臋卒于扈
　　【宣十一景二】秋晋侯会狄于攅函
　　僖二十年齐人狄人盟于邢三十二年衞人及狄盟此年晋侯会狄于櫕函会盟同而书法异或来交中国或两相欲平或就往会之
　　【成二　景十一】六月癸酉季孙行父臧孙许叔孙侨如公孙婴齐帅师防晋郤克衞孙良夫曹公子首及齐侯战于鞌齐师败绩
　　案左氏传晋自文公搜于被庐作三军僖二十八年増置三行以御狄故有中行氏清原之搜复罢三行更为上下新军是有五军矣至是赏鞌之功遂作六军郤克将中军荀首佐之荀庚将上军士燮佐之栾书将下军赵同佐之韩厥将新中军赵括佐之巩朔将新上军韩穿佐之荀骓将新下军赵旃佐之其军制僣横如此而韩厥赵括巩朔韩穿荀骓赵旃皆为卿矣故春秋于鞌之战鲁书四卿曹书公子首皆前此所未有也
　　【成十　景十九】丙午晋侯獳卒
　　【成十三厉三】春晋侯使郤锜来乞师
　　晋为主盟徴师于诸侯常事耳而皆不书至是而特书之者以王人会伐故也窃尝考之此年春书来乞师夏刘康公成肃公会伐秦十六年夏书来乞师秋尹子会伐郑十七年夏尹子单子再会伐郑其年九月又书来乞师冬单子会伐郑惟十八年冬书来乞师后无其事不可考王人会伐何以特书乞师卑王室也以侯伯之命而至矣始也王人与会而不与盟其后也与盟而不与伐至是则与伐矣卑王室所以罪诸侯也定四年会侵楚不书乞师者葢刘子在会谋之
　　【成十八厉八】庚申晋弑其君州蒲
　　案左氏传厉公将作难胥童曰必先三郤遂攻郤氏皆尸诸朝胥童以甲刼栾书中行偃书偃遂执厉公杀胥童正月庚申栾书中行偃使程滑弑厉公葬于翼东门之外以车一乗公羊氏曰称国以弑者众弑君之辞故杀胥童不称人而州蒲之死不着其贼之名氏见其事出于众而辞不可加之一人吴僚薛比莒庶其谊亦仿此
　　【襄二悼二】冬仲孙蔑会晋荀防齐崔杼宋华元衞孙林父曹人邾人滕人薛人小邾人于戚遂城虎牢
　　城楚丘不系衞城縁陵不系杞城虎牢不系郑皆天下之辞
　　【襄十一悼十一】公会晋侯宋公衞侯曹伯齐世子光莒子邾子滕子薛伯杞伯小邾子伐郑会于萧鱼
　　案左氏传诸侯之师观兵于郑东门郑人使王子伯骈行成甲戌晋赵武入盟郑伯冬十月丁亥郑子展出盟晋侯十有二月戊寅会于萧鱼出郑囚禁侵掠纳斥候使叔告于诸侯夫召陵之盟楚子实使屈完而经不书使萧鱼之会子展实盟晋侯而经不书盟此二役者观齐桓之礼楚使晋悼之出郑囚名虽可嘉实则未服故其笔削如此于以见春秋之不急近功不尚夸诈之意或以为春秋美萧鱼之会者其説非矣
　　【襄十四悼十四】春王正月季孙宿叔老会晋士匄齐人宋人衞人郑公孙虿曹人莒人邾人滕人薛人人小邾人会吴于向夏四月叔孙豹会晋荀偃齐人宋人衞北官括郑公孙虿曹人莒人邾人滕人薛人人小邾人伐秦春秋详世卿故在鲁则世卿书卒非世卿不书卒诸国则凡盟会侵伐世卿书名氏非世卿但书人惟小国称人四裔称人弑君称人杀大夫称人自我国而目他国称人不用此谊其说各见本章余并通故向之会齐人宋人衞人非世卿也伐秦之师齐人宋人亦非世卿也
　　【襄十五悼十五】冬十有一月癸亥晋侯周卒
　　【襄十六平元】三月公会晋侯宋公衞侯郑伯曹伯莒子邾子薛伯杞伯小邾子于湨梁戊寅大夫盟
　　鸡泽之会诸侯皆在而大夫盟则曰叔孙豹及诸侯之大夫及陈袁侨盟宋之盟诸侯不在而大夫盟亦曰豹及诸侯之大夫盟未有大夫而不系之诸侯者大夫而不系之诸侯无君之辞也湨梁之盟是也故盟有内大夫则必特名内大夫而湨梁之盟不名会盟异日则必再言地而湨梁之盟不地皆无君之辞也
　　【襄十九平四】春王正月诸侯盟于祝柯
　　案去年冬公会诸侯同围齐正月诸侯盟于祝柯再言诸侯者公不与盟也何以知公不与盟以书公至自伐齐知公不与盟也经书先会而后盟者十一内再言诸侯者五僖五年以王世子不与故再言诸侯僖九年以宰周公不与故再言诸侯此年以公不与故再言诸侯襄二十五年亦以公不与故再言诸侯与祝柯同定四年以刘子不与故再言诸侯惟昭十三年盟于平丘以有刘子不可再言诸侯故曰八月甲戌同盟于平丘公不与盟皆实録也
　　【襄二十三平八】晋栾盈复入于晋入于曲沃
　　言复言入者畔而后入者也言入不言复者入而后畔者也畔而入者宋鱼石晋栾盈是已入而畔者郑良霄宋乐大心是已
　　晋人杀栾盈
　　春秋凡杀公子不称公子大夫不称大夫者皆讨贼之辞公子不称公子衞州吁齐无知是已大夫不称大夫晋栾盈郑良霄是已见杀于他国者陈佗公子也陈夏徴舒陈孔奂齐庆封大夫也亦皆讨贼辞也
　　【昭十　　平二十六】戊子晋侯彪卒
　　【昭十二昭二】晋伐鲜虞
　　鲜虞杜氏谓白狄之族在中山者二传欲附狄晋之说故或以鲜虞为中国或以为晋同姓国皆非也文十年秦伐晋成三年郑伐许及此年晋伐鲜虞要之三者皆春秋阙文若旧说以为外秦外郑外晋则秦之不通中国郑之背晋从楚其外已久又何待至此阙其主帅然后以为外非圣人意也
　　【昭十六昭六】秋八月己亥晋侯夷卒
　　【昭三十顷十四】夏六月庚辰晋侯去疾卒
　　【定十三定十五】晋荀寅士吉射入于朝歌以叛
　　案士氏之后或别为随氏或别为范氏荀氏之后荀庚荀偃荀吴荀寅别为中行氏荀首荀防荀跞别为知氏然而春秋但曰士曰荀并从本氏皆不取其所别所以传其为世官云
　　【哀四　　定二十一】晋人执戎蛮子赤归于楚
　　案左氏传楚围蛮氏蛮氏溃蛮子赤奔晋隂地楚司马起使谓隂地之命大夫士蔑曰晋楚有盟好恶同之若将不废寡君之愿也不然将通于少习以听命士蔑请诸赵孟遂执戎蛮子以畀楚师故春秋执君不名名戎蛮子名滕子皆死而不返者也又案书归有二谊归之于者归自我者也归于者归不自我者也归自我者彼不受而强致之也归不自我者有欲受其归者也











　　春秋诸国统纪卷四
　　钦定四库全书
　　春秋诸国统纪卷五
　　元　齐履谦　撰
　　衞国第六
　　衞姬姓国武王少弟康叔始封十二世至桓公完入春秋
　　桓公　宣公　惠公　懿公　文公　成公穆公　定公　献公　襄公　灵公　出公
　　【隐四　桓十六】戊申衞州吁弑其君完
　　冬十有二月衞人立晋
　　经书弑君二十四其弑而自代者不论至为弑君者所立因遂不讨贼有虽讨之而不以其罪若晋惠公夷吾成公黒臋悼公周齐景公杵臼悼公阳生宋庄公冯文公鲍郑襄公坚陈成公午此数君即胡氏所谓幸于祸而忘其雠诱于利而忘其辱者亦非春秋所与独衞晋者则异于是石碏得讨贼之谊宣公无取国之嫌故特书衞人立晋于杀州吁之下见其不与晋惠齐景宋庄诸公同宋桓公御说亦讨贼而后立然而不书者以其有杀子游之恶故亦不得与衞晋偕也或曰名宣公而书立恶之也此即纳伋之妻而杀伋者
　　【桓十二宣十九】丙戌衞侯晋卒
　　【庄六　惠十二】夏六月衞侯朔入于衞
　　案左氏传初衞宣公生伋属之右公子生夀及朔属夀于左公子宣姜与公子朔搆伋并及夀杀之二公子故怨惠公桓十六年左公子泄右公子职立公子黔牟惠公奔齐至是诸侯伐衞纳衞侯放公子黔牟乃即位凡诸侯复国有奉焉称复归无奉焉但称归未有称入者其称入者皆二君之辞也郑突以子仪衞衎以剽衞朔以黔牟皆以二君之辞言之然则孰与曰皆莫适与也不没其实而已其善其恶为法为戒则付诸后人是则春秋之敎也
　　【庄二十五惠三十一】夏五月癸丑衞侯朔卒
　　【庄二十八懿三】春王三月甲寅齐人伐衞衞人及齐人战衞人败绩
　　败者称师衞独不称师者师未败也其书曰衞人败绩亦犹鄢陵之称楚子云
　　【僖二十五文二十五】夏四月癸酉衞侯燬卒
　　【宣九　　成三十五】冬十月癸酉衞侯郑卒
　　【成二　穆十一】庚寅衞侯遫卒
　　【成十四定十二】冬十月庚寅衞侯臧卒
　　【襄二十五献二十九】衞侯入于夷仪
　　案左氏传衞孙林父殖出衞侯衎衞侯衎奔齐齐人以郲寄衞侯衞人立公孙剽孙林父殖相之以听命于诸侯故经书十六年会湨梁十八年同围齐二十年盟澶渊二十一年会商任二十二年会沙随二十四年会夷仪二十五年会夷仪皆为公孙剽湨梁之会传又言荀偃使诸大夫盟髙厚髙厚逃归于是叔孙豹晋荀偃宋向戌衞殖郑公孙虿小邾之大夫盟是即孙相剽以会诸侯之证今又书衞侯入于夷仪是衞有二君矣闻之苏氏曰春秋有一国而二君者郑突与仪衞衎与剽是也突衎始终为君仪之君郑十有四年剽之君衞十有一年皆既能君者也故春秋因其实而君之然突之入也以簒衎之出也以恶仪剽虽国人之所立而突衎在焉非所以为安也君子不幸而处于此如子臧季札可也不如是则乱不止此说是也又案郑伯突入于栎则书名此不书名者阙文也
　　【襄二十九献三十三】庚午衞侯衎卒
　　【昭七襄九】秋八月戊辰衞侯恶卒
　　【哀二　　灵四十二】夏四月丙子衞侯元卒
　　蔡国第七
　　蔡姬姓国文王子叔度始封叔度以罪放其子蔡仲俾继其国十四世至宣侯考父入春秋
　　宣公　桓侯　哀侯　穆侯　庄侯　文公景公　灵公　平公　悼侯　昭侯
　　【隐八　　宣三十五】夏六月己亥蔡侯考父卒
　　【桓十七桓二十】夏六月丁丑蔡侯封人卒　癸巳葬蔡桓侯公羊氏言卒从正葬从主人故春秋凡诸侯卒皆书其本爵而至葬则无不称公书其本爵者春秋法也正也无不称公者臣子辞也僭也然其僭多自东周始尝考之史记晋自武公以上凡十四世皆称侯至武公始称公衞自武公以上凡再世称侯六世称伯至武公始称公燕自庄公以上凡十六世皆称侯至庄公始称公曹自缪公以上凡八世皆称伯至缪公始称公惟鲁齐宋陈杞郑秦凡七国自始封遂称公而蔡自始封讫于亡皆称侯左氏传蔡亦多称侯若哀侯穆侯文侯景侯灵侯昭侯凡见于传者皆是今经于封人亦书曰侯岂蔡在春秋独为率由旧章者故其实録如此
　　【僖十四　穆二十九】冬蔡侯卒
　　【宣十七文二十】丁未蔡侯申卒
　　【襄三十　景二十九】夏四月蔡世子般弑其君固
　　【昭十一灵十二】夏四月丁巳楚子防诱蔡侯般杀之于申【昭二十平八】十有一月辛卯蔡侯庐卒
　　【昭二十三悼二】夏六月蔡侯东国卒于楚
　　【哀四　　昭二十八】春王二月庚戌盗杀蔡侯申
　　陈国第八
　　陈妫姓国舜之孙阏伯之子满始封是为胡公十二世至桓公鲍入春秋
　　桓公　厉公　庄公　宣公　穆公　共公灵公　成公　哀公　惠公　怀公　湣公
　　【桓五　　桓三十八】春正月甲戌己丑陈侯鲍卒
　　【桓十二厉七】八月壬辰陈侯跃卒
　　【庄元庄九】冬十月乙亥陈侯林卒
　　【庄二十二宣二十一】陈人杀其公子御冦
　　左氏传作太子御冦凡杀公子者公子为大夫则称大夫冠于公子之上公子不为大夫则但称公子公子侧公子申公子壬夫公子嘉公子燮公子追舒公子过公子驷皆为大夫者公子瑕公子比公子御冦公子意恢皆不为大夫者郑三卿皆为大夫而不书大夫者从盗杀文谊可见也
　　【僖十二　宣四十五】冬十有二月丁丑陈侯杵臼卒
　　【僖二十八穆十六】陈侯欵卒
　　【文十三共十八】夏五月壬午陈侯朔卒
　　【宣十　灵十五】癸巳陈夏徴舒弑其君平国
　　【襄四　成二十】春王二月己酉陈侯午卒
　　【昭八　　哀三十五】夏四月辛丑陈侯溺卒
　　【定四　　惠三十八】春王二月癸巳陈侯吴卒
　　【定八懐四】秋七月戊辰陈侯栁卒
　　郑国第九
　　郑姬姓国宣王母弟友始封三世至庄公寤生入春秋
　　庄公　厉公　文公　穆公　灵公　襄公悼公　成公　僖公　简公　定公　献公声公
　　【隐元　　庄二十二】夏五月郑伯克段于鄢
　　伐始于京而胜于鄢不言伐京书其重者也不称氏讨贼辞也不言出奔书其重者也仅从而胜曰克
　　【隐六　　庄二十七】郑人来渝平
　　渝当依公谷作输彼欲而求成于我曰输我欲而往平于彼曰暨两相欲曰及郑人以王师伐宋宋人使来告命公将救之使者失辞公怒乃止郑人来输平是彼欲而求成于我也楚子围宋夏五月楚师将去申犀稽首于王之马前曰无畏知死不敢废王命王弃言焉王不能荅申叔时仆曰筑室反耕者宋必听命从之宋人惧使元以病告子反与之盟而告王退三十里宋及楚平是两相欲也惟暨齐平左传误解作燕齐平今以下书叔孙婼如齐涖盟及宋公之弟辰之事证之是我欲而往平于彼也
　　【桓十一　庄四十三】夏五月癸未郑伯寤生卒
　　【庄二十一厉二十八】夏五月辛酉郑伯突卒
　　【僖三十二文四十五】夏四月己丑郑伯捷卒
　　【宣三　　穆二十二】冬十月丙戌郑伯兰卒
　　【宣四灵元】夏六月乙酉郑公子归生弑其君夷
　　【成四　襄十八】三月壬申郑伯坚卒
　　【成六悼二】壬申郑伯费卒
　　【襄二　成十四】六月庚辰郑伯睔卒
　　【襄七僖五】十有二月公会晋侯宋公陈侯衞侯曹伯莒子邾子于鄬郑伯髠顽如会未见诸侯丙戌卒于鄵
　　案左氏传郑僖公之为太子也与子罕适晋不礼焉又与子丰适楚亦不礼焉及将会于鄬子驷相又不礼焉侍者谏不听又諌杀之及鄵子驷使贼夜弑僖公而以疟疾赴于诸侯简公嘉生五年奉而立之春秋书弑君有三谊有名其为贼者有不名其为贼者有实弑而书卒者其事则一从本史圣人不得而加损之故曰春秋之信史也信以传信疑以传疑又孔子尝曰葢有不知而作之者我无是也
　　【昭十二　简三十六】三月壬申郑伯嘉卒
　　【昭二十八定十六】夏四月丙戌郑伯宁卒
　　【定九　献十三】夏四月戊申郑伯虿卒
　　曹国第十
　　曹姬姓国文王子振铎始封十二世至桓公终生入春秋
　　桓公　庄公　僖公　昭公　共公　文公宣公　成公　武公　平公　悼公　声公靖公　哀公
　　【桓十　　桓五十五】春王正月庚申曹伯终生卒
　　【庄二十三庄二十八】冬十有一月曹伯射姑卒
　　【庄二十四僖元】赤归于曹
　　史记僖公名夷今案经书曹羁出奔陈赤归于曹赤葢僖公名谓之夷者史异闻
　　【僖七昭九】曹伯班卒
　　【文九　　共三十五】秋八月曹伯襄卒
　　【宣十四　文二十三】夏五月壬申曹伯夀卒
　　【成十三宣十七】曹伯庐卒于师
　　【成十六成三】曹伯归自京师
　　执君归则名而曹伯不名执君归则称复而曹伯不称复其曰曹伯归自京师亦犹鲁书公至自某葢归之善者也或曰不以曹伯同失地之君者尊京师也亦通
　　【襄十八　成二十三】曹伯负刍卒于师
　　【昭十四　武二十七】春三月曹伯膝卒
　　【昭十八平四】春王正月曹伯须卒
　　【昭二十悼二】夏曹公孙会自鄸出奔宋
　　自鄸出奔与华亥自南里宋辰自萧何皆据邑以畔者然春秋自曹以下有本史者若杞滕薛莒邾许凡七国其世卿惟出奔见杀及好事接鲁则名见于经若其余会盟侵伐等事或从诸侯或本国専行不分世卿皆但书曰某人葢以其国小任轻其于时故不足以为盛衰故春秋不为之详録云
　　【昭二十七悼九】冬十月曹伯午卒
　　【定八靖四】曹伯露卒
　　秦国第十一
　　秦嬴姓国伯翳十九世孙非子始封非子曽孙秦仲始命有礼乐侍御之好秦仲之孙襄公始列于诸侯九世至穆公任好始入春秋
　　穆公　康公　共公　桓公　景公　哀公惠公　悼公
　　【文九康三】秦人来归僖公成风之襚
　　成风之丧赗襚者多矣春秋皆削而不书而独书周秦者僖公厚于其母生则以夫人之名号尊异之死则以夫人之礼秩卒葬之既请于王恩数有加而又赴告诸侯秦人逺至春秋别嫌疑明是非故王不书天于前秦则称人于后其不曰秦伯使某来归僖公成风之襚者若曰不出于其君之意云耳仅致其来之辞也见其为鲁人求之
　　【文十八康十二】秦伯防卒
　　【宣四共四】秦伯稻卒
　　【成十　　桓二十八】秦伯卒
　　【昭五　景四十】秦伯卒
　　【定九　　哀三十六】秋秦伯卒
　　【哀三惠九】冬十月癸卯秦伯卒
　　薛国第十二
　　薛任姓国黄帝苗裔奚仲之后夏封奚仲为薛侯武王克商复以其胄绍故封春秋隐十一年称侯庄三十一年称伯遂终春秋
　　薛伯　献公　襄公　薛比　惠公
　　【庄三十一薛伯】夏四月薛伯卒
　　【昭三十一献】夏四月丁巳薛伯谷卒
　　【定十二襄】春薛伯定卒
　　【定十三伯比元】薛弑其君比
　　【哀十　惠十二】夏五月薛伯夷卒










　　春秋诸国统纪卷五
　　钦定四库全书
　　春秋诸国统纪卷六
　　元　齐履谦　撰
　　杞国第十三
　　杞姒姓国夏亡汤封夏后于杞周武王克殷求禹之后得东楼公于杞仍封其故国自东楼公五世至武公入春秋桓三年书侯庄二十七年书伯僖二十三年书子文十二年又书伯襄二十九年又书子昭六年又书伯遂终春秋又案公谷杞侯并作纪侯
　　武公　靖公　惠公　成公　桓公　孝公文公　平公　悼公　僖公　湣公
　　【僖二十三成十八】冬十有一月杞子卒
　　【襄六　桓七十】春王三月壬午杞伯姑容卒
　　【襄二十三孝十七】春王三月己巳杞伯匄卒
　　【昭六　文十四】春王正月杞伯益姑卒
　　【昭二十四平十八】秋八月丁酉杞伯郁厘卒
　　【定四　悼十二】杞伯成卒于会
　　【哀八　僖十九】冬十有二月癸亥杞伯过卒
　　滕国第十四
　　滕姬姓国文王子错始封十六世至滕侯入春秋
　　滕侯　宣公　昭公　文公　成公　悼公哀公　顷公　隐公
　　【隐七滕侯】春三月滕侯卒
　　【僖十九　宣七十五】春王三月宋人执滕子婴齐
　　【宣九　　昭四十一】秋八月滕子卒
　　【成十六　文二十五】夏四月辛未滕子卒
　　【昭三　　成三十六】春王正月丁未滕子原卒
　　【昭二十八悼二十五】秋七月癸巳滕子宁卒
　　【哀四　　顷二十四】秋八月甲寅滕子结卒
　　【哀十一隐七】秋七月辛酉滕子虞母卒
　　莒国第十五
　　莒姒姓国颛帝之后陆终氏产六子一曰樊武王封其裔兹舆期于莒自兹舆期十世至莒子入春秋
　　莒子　兹丕公　纪公　渠丘公　黎比公着丘公　共公
　　【文十八纪八】冬莒弑其君庶其
　　【成十四渠丘公】春王正月莒子朱卒
　　【襄三十一黎比公】冬十有一月莒人弑其君宻州
　　【昭十四着丘公】秋八月莒子去疾卒
　　邾国第十六
　　邾曹姓国颛帝之后陆终氏第五子晏安武王克商封其苗裔曹侠于邾为附庸十二世至邾子克入春秋
　　邾克　子琐　文公　定公　宣公　悼公庄公　隐公
　　【庄十六子克】冬十有二月邾子克卒
　　【庄二十八子琐十二】夏四月丁未邾子琐卒
　　【文十三　文四十九】夏五月邾子籧篨卒
　　【成十七定四十】冬十有二月邾子貜且卒
　　【襄十七宣十八】春二月庚子邾子牼卒
　　【昭元　悼十四】夏六月丁巳邾子华卒
　　【定三　　庄三十四】春二月辛卯邾子穿卒
　　许国第十七
　　许姜姓国炎帝裔孙伯夷为尧四岳武王封其苗裔文叔于许十一世至庄公入春秋
　　庄公　穆公　僖公　昭公　灵公　悼公许男斯　元公
　　【僖四　　穆四十二】夏许男新臣卒
　　【文五　　僖二十四】冬十月甲申许男业卒
　　【宣十七昭三十】春王正月庚子许男锡我卒
　　【襄二十六灵四十】秋八月壬午许男卒于楚
　　【昭十九　悼二十四】夏五月戊辰许世子止弑其君买
　　【哀十三元】夏许男成卒
　　宿国第十八
　　宿风姓国伏羲之后世次不可详考
　　【隐八宿男】夏六月辛亥宿男卒
　　楚国第十九
　　楚芊姓国重黎之后鬻熊曽孙熊绎始封于楚蛮以子男之田十七世至武王史记皆不着其爵号武王三十五年自立为武王武王卒子文王熊赀立始入春秋书荆文王卒子熊囏立五年为弟熊恽弑而代立是为成王始书楚后二世庄王旅始书卒
　　文王　成王　穆王　庄王　共王　康王郏敖　灵王　平王　昭王　惠王
　　【僖元　成十二】秋楚人伐郑
　　案史记成王即位布徳施惠结旧好于诸侯使人献天子天子赐胙曰镇尔南方夷越之乱无侵中国于是楚地千里然则楚自此始为列国与周室通矣而春秋所以改书楚者以此
　　【僖二十一成三十三】秋宋公楚子陈侯蔡侯郑伯许男曹伯防于盂执宋公以伐宋
　　子者男子之美称君国之通号故在春秋自五等本爵之外有以氏配子者髙子季子是也有以采配子者苏子刘子是也有以号配子者潞子戎蛮子是也有以国配子者楚子吴子是也何以谓之以国配子由中国进之也夫吴楚僭王久矣而春秋不道也其恒称不过曰吴曰荆曰吴人楚人而已柏举之胜蔡侯进之黄池之亢鲁晋进之此吴之所以始称子也盂之张五国进之厥貉之夸四国进之此楚之所以始称子也然春秋吴至黄池而终楚则自厥貉以下歴庄共康郏灵平昭惠凡世更八王中国之霸益衰诸侯之进楚者日众极之至于宋之盟合左师以弭兵为名而晋楚之从交相见申之会大合十有一国之师而宋向戌郑子产皆献礼焉善乎世之医氏之谈曰人之一身元气与客邪相为盛衰非客邪自能盛衰也由元气之盛衰以致之也斯言也其得春秋圣人所以子吴楚之意欤故吴楚一也彼以蛮荒之礼接之我则书之为蛮荒称荆称吴者是也彼以从诸侯之礼接之我则书之为从诸侯称楚人吴人者是也彼以大国之礼接之我则书之为大国称楚子吴子者是也我不以匹夫而擅进退诸侯乱名实也实録而已
　　【文元　　成四十六】冬十月丁未楚世子商臣弑其君頵
　　【宣十八　庄二十三】楚子旅卒
　　【襄十三　共三十一】楚子审卒
　　【襄二十八康十五】楚子招卒
　　【昭元　郏敖四】楚子麇卒
　　【昭十一灵十】楚子防诱蔡侯般杀之于申
　　春秋有以诸侯杀诸侯者矣未若楚子防之施不以恕有以诸侯见杀于诸侯者矣未若蔡侯般之讨得其罪观其名所以知其人故楚平之诱杀戎蛮与楚灵之诱杀蔡侯一也或名或不名或谊系于人则名以知其人或谊不系于人则不必名以知其人
　　【昭十三灵十二】楚公子比自晋归于楚弑其君虔于干谿蔡侯庐归于蔡陈侯吴归于陈
　　案左氏传平王即位封陈蔡复迁邑隐太子之子庐归于蔡悼太子之子吴归于陈桓十一年突归于郑不言爵庄二十四年赤归于曹不言爵而此独言爵者自楚封之故异于突赤入国而后位定者
　　【昭二十六平十三】楚子居卒
　　【哀六　　昭二十七】楚子轸卒
　　吴国第二十
　　吴姬姓国周太王长子太伯与弟仲雍避季歴去之荆蛮自号句吴荆蛮归之者千余家为吴太伯太伯卒无子仲雍嗣立武王克商求其后得周章已为吴君别封其弟虞仲为虞虞在中国吴在蛮夷自太伯五世而得封十二世晋灭虞虞灭二世而吴始大至夀梦称王始入春秋
　　夀梦　诸樊　余祭　夷末　王僚　阖庐夫差
　　【襄十二　　夀梦二十五】吴子乗卒
　　【襄二十五诸樊十三】吴子遏伐楚门于巢卒
　　【襄二十九余祭四】阍弑吴子余祭
　　【昭十五　夷末十七】吴子夷末卒
　　【昭二十七僚十二】吴弑其君僚
　　【定十四　阖庐十九】吴子光卒
　　诸小国第二十一
　　祭　州　随　邓　凡　毛　北燕　燕
　　谷　郜　巴　小邾　郯　麇　越　厉
　　崇　牟　英　介　葛　于余丘
　　【隠元】冬十有二月祭伯来
　　【桓八】冬祭公来遂逆王后于纪
　　【庄二十三】春祭叔来聘
　　祭或称伯或称公或称叔者葢以本封絶灭世仕王朝食采畿内故其爵不同云
　　【桓七】夏邓侯吾离来朝
　　书名未详
　　【隐七】冬天王使凡伯来聘戎伐凡伯于楚丘以归凡今衞州共城县是亦本封絶灭食采畿内者
　　【襄二十九】秋九月齐髙止出奔北燕
　　【昭三】冬北燕伯欵出奔齐
　　【昭六】冬齐侯伐北燕
　　【昭十二】春齐髙偃帅师纳北燕伯于阳
　　燕在于春秋有二此独言北燕者见其僻逺亦以别姞姓燕
　　【桓七】夏谷伯绥来朝
　　书名未详
　　【僖二十】夏郜子来朝
　　或言春秋有二郜来朝者为南郜郜鼎为北郜葢为宋所灭云
　　诸亡国第二十二
　　灭国
　　纪　谭　遂　下阳　　虞　温　黄项　梁　邢　夔　江　六　庸　舒蓼萧　舒庸　鄫　莱　偪阳　舒鸠　赖州来　巢　徐　沈　顿　胡
　　取国
　　戴　舒　须句　根牟　鄟　邿
　　迁国
　　阳
　　降国
　　郕　鄣
　　入国
　　向　极　滑　鄀　鄅
　　【僖二】夏虞师晋师灭下阳
　　下阳虢邑不曰号而曰下阳者所以别东虢
　　【僖五】冬晋人执虞公
　　左氏传晋灭虢师还馆于虞遂袭虞灭之执虞公及其大夫井伯以媵秦穆姬而修虞祀且归其职贡于王此葢释虞之所以不言灭修虞祀若纪季后五庙之类
　　【僖十】春王正月狄灭温温子奔衞
　　左氏传狄灭温苏子无信也苏子叛王又不能于狄狄人伐之王不救故灭苏子奔衞以温子为苏子未详程氏曰苏子国于温
　　【僖二十六】秋楚人灭夔以夔子归
　　夔子不名者其辞初不服强执以归
　　【昭三十】冬十有二月吴灭徐徐子章羽奔楚
　　啖子曰徐子名者初已自服吴子吴子唁而送之非能自奔又案旧说毁其宗庙曰灭夺以归已曰取徙入封内曰迁服为臣虏曰降得而不居曰入其实等为亡国但亡之事异所以异辞耳当是时也江南之国楚为大而黄夔江六庸舒萧赖顿胡之属介于其境既灭其国或执其君在春秋独为强暴其余若极项须句根牟鄟邿则鲁灭之谭遂郕鄣阳莱则齐灭之虢偪阳则晋灭之州来巢徐则吴灭之滑鄀则秦灭之邢则衞灭之沈则蔡灭之鄫向则莒灭之鄅则邾灭之舒则徐灭之温则狄灭之视楚之暴虽若有间至于侵败王略陵蔑小寡则其为乱一也惟纪侯之弃国不守虞公之贪以致亡梁之淫湎自取此三国者其庶乎恶有所分矣














　　春秋诸国统纪卷六
　　春秋诸国统纪后序
　　延祐丁巳夏大兄司成君居闲纂春秋统纪凡若干卷客有问者曰大经若春秋自胡氏传行于世儒者拱嘿朱子尝曰看春秋且当先从胡氏是来者不复有所作矣及观统纪剖析渊微发露大中条贯参差指归攸当其说卓然不蹈前人一句一谊昔云春秋寓王法于鲁史又云春秋无襃贬又云治春秋当先治五霸之功罪至于大法大训葢未有若统纪之能斥言而指明者俾读之者思过半矣仆应曰非然夫士之间居退处匪赖圣贤典训朝夕殆无为也汗漫涉猎而不深潜心思则亦无得于己深潜心思矣苟不笔之于纸则亦不能有以验夫日新之功此统纪所以作也为防而学老而未衰者焉客又曰若然信其功多于前矣夫较瑚琏珪璋之制者无勤于陶镕追琢凡为陶镕追琢者先贤也其功盛矣大矣若统纪之作谓有功遗经则可谓功多前人则不可客谢而去因记其说于卷末是年秋九月日思恭顿首书














　　春秋诸国统纪卷六
