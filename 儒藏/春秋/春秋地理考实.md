　　钦定四库全书　　　　经部五
　　春秋地理考实　　　　春秋类
　　提要
　　【臣】等谨案春秋地理考实四巻
　　国朝江永撰永字慎修休宁人所着有周礼疑义举要仪礼释宫增注礼记训义择言深衣考误古韵标准四声切韵谱诸书皆别著录是编所列春秋山川国邑地名悉从经传之次凡杜预以下旧说已得者仍之其未得者始加辨证皆确指今为何地俾学者按现在之舆图即可以验当时列国疆域及防盟侵伐之迹悉得其道里方向意主简明不事旁摭逺引故名曰考实于名同地异注家牵合混淆者辨证尤晰如谓隠元年左传费伯帅师城郎其地在今鱼台县去曲阜二百里许而九年经书城郎及桓十年齐侯卫侯郑伯来战于郎庄十年齐侯宋师次于郎者别为鲁近郊地名则公羊传所谓吾近邑左传记公子偃自雩门出先犯宋师与哀十一年师及齐师战于郊檀弓作战于郎者皆无疑矣僖三十年左传烛之武见秦伯曰许君焦瑕杜预以焦瑕为晋河外列城之二邑与传所云晋恵公赂秦以河外列城五东尽虢畧南及华山内及解梁者不合永则谓烛之武所言乃于河外列城举焦于内及解梁城者举瑕以该所许之邑引水经注云涑水西迳郇城又西南迳解县故城南解梁即斯城也又西南迳瑕城晋大夫詹嘉之故邑也云云为证且考定郇城在解故城东北二十四里瑕城在解西南五里二地相距三十里许杜预于成六年绛大夫言郇瑕氏之地沃饶近盬合郇瑕为一于僖十一年瑕吕饴甥以瑕吕为姓皆失之其订讹补阙多有可取虽卷帙不及髙士竒春秋左传地名考之富而精核较胜之矣乾隆四十一年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀











　　春秋地理考实原序
　　读诗者以鸟兽草木为绪余读春秋者亦当以列国地名为绪余春秋暨左氏传二百五十余年地名千数百有竒或同名而异地或一地而殊名古今称谓不同隶属沿革不一有文字语音之譌有传闻解説之误欲一一核实无差虽博洽通儒犹难之杜当阳癖于左号武库集解外有释例土地名别为部地志之学号专长然阙略不审者已多所指纰缪者亦间有后出地理诸家随代加详视当阳孤守汉晋纪载宜有增扩春秋传説彚纂
　　国朝儒臣所修俱经
　　睿鉴钦定地理考订弥精详杜所不知援古证今能确指其所在杜有乖违随事辩正并杜注録出可别成一书然而学殖无涯搜讨难徧更考前贤地志之书及近代二三名家之説核其虚实精者益精详者益详从来著述家踵事増华或亦
　　功令所不禁也家贫不能储书聊据所见闻者辑成春秋地理考实四卷窃取多识绪余之意或可为麟经之一助云尔年力衰頺黾勉为之藁屡刋削乃成定本中间或遗或误知不免摘瑕指疵则俟淹通博雅之君子乾隆二十三年戊寅仲夏月婺源江永慎修氏书











　　钦定四库全书
　　春秋地理考实卷一　　　　　婺源江永撰隐公
　　元年鲁【孔頴达疏杜预采太史公书世本旁引传记以为世族谱略记国之兴灭谱云鲁姬姓文王子周公旦之后也周公股肱周室成王封其子伯禽于曲阜为鲁侯今鲁国是也自哀以下九世二百一十七年而楚灭鲁春秋传説彚纂括地志兖州曲阜县外城即伯禽所筑古鲁城也曲阜县今属山东兖州府今按曲阜夲奄国都成王灭奄乃封鲁又按明堂位言封周公于曲阜地方七百里鲁颂言奄有龟蒙遂荒大东保有毚绎遂荒徐宅则鲁之封域盖广矣约畧计之北与齐分泰山西与曹分济水南近邾滕而西南至金乡鱼台单县邻于宋东跨蒙隂抵诸城滨海东南与莒为邻则七百里有过之无不及也虽其间不无后世増损然亦止能侵小岂能并大其附庸之国则任宿须句颛防根牟鄫鄅牟极鄟邿所占地固多然谓鲁之实封俭于百里则鲁岂止曲阜一县乎孟子盖为当时诸侯土地过制者狭小言之非实録也齐百里意亦同】宋【传宋武公生仲子疏宋国公爵谱云宋子姓其先契佐唐虞为司徒封于商成汤受命王有天下及纣无道周武王灭之而封其子武庚以绍殷后武庚作乱周公伐而诛之更封纣兄帝乙之元子微子启为宋公都商丘今梁国睢阳县是也微子卒其后微仲代立穆公七年鲁隠公之元年景公三十六年鲁哀公之十四年获麟之嵗也昭公得之元年春秋之传终矣其后五世百七十年而齐魏楚共灭宋彚纂今河南归徳府治商丘县即汉睢阳故城在县南今按又见昭元年商丘】邾【经公及邾仪父盟于蔑杜注邾今鲁国邹县也疏谱云邾曹姓颛顼之后有陆终产六子其第五子曰安邾即安之后也周武王封其苗裔邾侠为附庸居邾今鲁国邹县是也自安至仪父十二世始见春秋齐桓行霸仪父附从进爵称子文公徙于绎桓公以下春秋后八世而楚灭之彚纂今邹县属山东兖州府今按公羊传邾皆作邾娄檀弓亦然娄者邾之余声也戴侗六书故曰邾邹同声实一地春秋时邾用夷故谓之邾娄合邾娄之音为邹故邾改名邹又按孟子题辞邾国至孟子时鲁穆公改曰邹非也当时邾人自改之耳鲁穆公或是邹穆公之譌史记通作驺又按舆地广记淄州邹平县古邹国兖州邹县邾文公所迁邑此本是二国邹平属济南府水经漯水迳邹平县故城北注云有邹侯国舜后姚姓非邾国明矣邹平距邹县数百里地非相接岂能越逺而迁都鲁文公十三年邾文公迁于绎盖自其国都迁于绎山之下必非自邹平来徙也】蔑【经见上杜注姑蔑鲁地鲁国下县南有姑蔑城彚纂今兖州府泗水县东姑蔑故城是也今按姑蔑见定十二年】郑【经郑伯克于鄢杜注郑在荥阳宛陵县西南疏郑国伯爵谱云郑姬姓周厉王子宣王母弟桓公友之后也宣王封友于郑今京兆郑县是也及幽王无道友迁其民于虢郐虢郐之君分其地遂国焉今河南新郑县是也庄公二十二年鲁隠公之元年声公二十年获麟之嵗也三十三年而春秋之传终矣声公三十七年卒自声以下五世八十七年而韩灭郑彚纂朱子诗传郑本在西都畿内咸林之地武公得虢郐之地乃徙其封而施旧号于新邑是为新郑今新郑县属河南开封府其东北有宛陵城即古宛陵县也今按京兆郑县今陜西同州府华州治是也咸林或作棫林新郑今属河南许州府又详隐十一年新邑】鄢【经见上杜注今頴川鄢陵县彚纂今属河南开封府今按又见成十六年鄢陵】周【经天王使宰咺疏谱云周黄帝之苗裔姬姓后稷之后也后稷封于邰及夏之衰后稷之子不窋失其官窜于西戎至太王为狄所逼去邠居岐文王受命武王克殷而王有天下幽王为犬戎所杀平王迁都王城今河南县是也平王四十九年鲁隐公之元年也敬王又迁成周今洛阳是也敬王三十九年获麟之嵗也四十三年而敬王崩敬王子元王九年春秋之传终矣元王以下十一世二百二十六年而周亡今按详见王朝兴废説】宿【经及宋人盟于宿杜注宿小国东平无塩县也彚纂今无塩故城在兖州府东平州东二十里今按宿男爵风姓太皞之后司有济之祀故封于此庄十年宋人迁之东平州今属泰安府】祭【经祭伯来杜注祭国伯爵也疏富辰云郉茅胙祭则祭之初封畿外之国也穆王时有祭公谋父今有祭伯世仕王朝盖本封絶灭食采于王畿也彚纂路史周圻内管城东北有古祭城今开封府东北十五里有祭伯城是也今按路史之説是成四年汜祭彚纂又谓中牟有祭亭为周祭伯之邑与此不相应盖误説见后祭注又按开封府东北无祭城管城为今之郑州盖开封府下脱郑州二字】费【传费伯帅师城郎彚纂鲁大夫费防父之食邑读如字与季氏费邑读如秘者有别魏武封费亭侯即此今鱼台县西南有费亭今按费伯者费防父也见隐二年郎亦在鱼台县故知此费为其食邑陆徳明释文音秘非也季氏之费见僖元年】郎【传见上杜注鲁邑髙平方与县东南有郁郎亭彚纂今兖州府鱼台县东北有郎城今按鲁懿公孙费伯城郎居之因氏郎见广韵注又説见隐九年】申【传郑武公娶于申杜注申国今南阳宛县疏外传説伯夷之后曰申吕虽衰齐许犹在则申吕与齐许俱同出伯夷同为姜姓又曰齐许申吕由太姜言由太姜而封也然则申之始封亦在周兴之初其后申絶至宣王时申伯以王舅改封于谢地理志南阳郡宛县故申伯国谓宣王改封之后也以前则不知其地彚纂今河南南阳府南阳县北有故申城今按谢在南阳府邓州境申伯虽封于谢而其后仍国于申邓州在南阳府之西南庄六年传云楚文王伐申过邓是以知申在南阳县也楚既灭申以为县子重请申吕为赏田申公巫臣曰不可此申吕所以邑吕亦在南阳县故合言之又汝宁府信阳州汉之平氏县后周及唐皆以为申州岂申之始封在此与】制【传为之请制按此年杜无注五年制人注制郑邑今河南成臯县也一名虎牢彚纂今河南开封府汜水县西有虎牢城今按穆天子传云七萃之士生捕虎即献天子天子畜之东虢号曰虎牢】虢【传制岩邑也虢叔死焉杜注虢叔东虢君也恃险而不修徳郑灭之虢国今荥阳县彚纂此为东虢国虢叔所封后幷于郑有故城在今汜水县东十里近荥阳界今按虢仲虢叔为王季之子文王之弟姓氏书云仲曰西虢后迁上阳为南虢晋灭之叔曰东虢平王夺其地与郑据此则虢叔国在东也此年疏云虢叔封西虢仲封东而此云虢叔东虢君者言所灭之君字叔此孔氏姑从贾逵説也僖五年疏云据传郑灭一虢晋灭一虢不知谁是仲后谁是叔后贾逵云虢仲封东虢制是也虢叔封西虢虢公是也贾之言亦无证不可审知据此则贾説亦非定説矣】京【传请京使居之杜注郑邑今荥阳京县彚纂今开封府荥阳东南二十里有京故县城】祭【传祭仲曰按此年杜无注桓十一年祭封人仲足注云陈留长垣县东北有祭城彚纂括地志谓故祭城在管城东北十五里即祭仲邑路史以管城之祭为周祭伯采地或疑郑并祭以封仲考隐元年祭公来桓八年祭公逆王后于纪庄二十三年祭叔来聘祭未尝灭也郑安得取以封仲乎盖郑国自有祭邑不在畿内今按祭地有三一为直大名府长垣县之祭城一为管城之祭城管城今为郑州一为开封府中牟县之祭亭长垣去郑逺卫之匡蒲宛濮皆在其县地当属卫郑何能有其地以封祭仲杜説非是路史以管城之祭为祭伯采地路史之説为长盖郑州近王畿也但其后郑亦并之耳若中牟正为郑地祭仲之邑当在此彚纂于成四年汜祭又以中牟祭亭为祭伯邑与此违异前后失考订然则长垣何由有祭城意周初以此封周公之子其后祭公入为卿士而周又迁东都祭公遂改食邑于管城与】廪延【传至于廪延杜注郑邑陈留酸枣县北有延津彚纂开封府延津县古酸枣城在县北一説卫辉府汲县有延津城盖壤地相接也】共【传太叔出奔共杜注共国今汲郡共县彚纂今河南卫辉府辉县治今按此共伯和之国后盖为卫所并闵二年有共滕之民杜云卫别邑】城颍【传遂寘姜氏于城颍杜注郑地彚纂史记正义曰疑许州临颍县是今开封府临颍县西北十五里有临颍故城今按临颍今属许州府】颍谷【传颍考叔为颍谷封人彚纂水经注颍水出阳城阳干山之颍谷今河南府登封县即阳城也】纪【传纪人伐夷杜注纪国在东莞剧县疏世族谱纪姜姓侯爵庄四年齐灭之彚纂今山东青州府夀光县东南有纪城齐乗云即剧城是也】夷【传见上杜注夷国在城阳庄武县疏世本云夷妘姓传无其人不知谁所灭庄十六年晋武公伐夷执夷诡诸杜云诡诸周大夫夷采地名则二夷别也世族谱于夷诡诸之下注云妘姓更无夷国则以二夷为一是谱误彚纂今山东莱州府即墨县西有庄武故城今按史记云晏平仲婴者莱之夷潍人也即此夷国之地汉置夷安县在今莱州府髙宻县境与即墨西之庄武相近则夷地后属之齐非齐灭即纪先灭之后入于齐耳】黄【传惠公之季年败宋师于黄杜注宋邑陈留外黄县东有黄城彚纂今外黄故县在开封府杞县北】卫【传卫侯来防杜注卫国在汲郡朝歌县疏谱云卫姬姓文王子康叔封之后也周公既诛禄父以其地封康叔为卫侯居殷墟今朝歌是也狄灭卫文公徙居楚丘成公徙帝丘今东郡濮阳是也桓公十三年鲁隐公之元年也出公辄十二年获麟之嵗也悼公二年春秋之传终矣悼公二年卒自悼以下十一世二百五十五年而秦灭卫彚纂今朝歌故城在卫辉府淇县东北】虢【传郑人以王师虢师伐卫南鄙杜注西虢国也农陜县东南有虢城彚纂今河南府陜州即陜县也今按文王弟虢仲初封于虢为西虢故城在陜西凤翔府寳鸡县东六十里后改封于陜今陜州为直州】翼【传及邾人郑人盟于翼杜注邾地彚纂今在山东兖州府费县西南今按费县今属沂州府】
　　二年戎【经公防戎于潜杜注陈留济阳县东南有戎城彚纂今山东兖州府曹县故戎城是也今按曹县今属曹州府】潜【经见上杜注鲁地彚纂盖近戎之地当在今兖州府西南境】莒【经莒人入向疏世本莒己姓文八年传称穆伯奔莒从己氏是莒己姓也谱云莒嬴姓少昊之后周武王封兹与于莒初都计后徙莒今城阳莒县是也世本自纪公以下为己姓不知谁赐之姓者十一世兹平公方见春秋共公以下防弱不复见四世楚灭之彚纂今山东青州府莒州是也今按莒州今属沂州府莒初都计汉琅邪郡之计斤县也莒为介根邑见襄二十四年】向【经见上杜注谯国龙亢县东南有向城彚纂今江南凤阳府怀逺西四十里有故县村汉置向县龙亢在其西今按传莒子娶于向向姜不安莒而归莒人入向以姜氏还向国当近莒考向地在山东者二宣四年杜注东海承县东南有向城于钦齐乗谓向城镇在沂州西南一百里当为一地此一向也寰宇志莒州南七十里有向城此又一向也二地不知孰为向国以近莒言之则寰宇志为是盖莒人向后遂有其地至宣四年鲁又伐莒取向也若龙亢之向去莒甚逺襄十四年诸国大夫防吴于向当是此向耳】极【经无骇帅师入极杜注附庸小国彚纂今兖州府鱼台县西有极亭】唐【经公及戎盟于唐杜注髙平方与县西有武唐亭彚纂今在兖州府鱼台县东十二里】宻【经纪子帛莒子盟于宻杜注莒邑城阳淳于县东北有宻乡彚纂今山东莱州府昌邑县东南十五里有宻乡故城】
　　三年石门【经齐侯郑伯盟于石门传寻卢之盟也杜注石门齐地或曰济北卢县故城西南济水之门卢齐地彚纂卢县故城在今山东济南府长清西南二十五里】卢【见上】温【传郑祭足帅师取温之麦杜注今河内温县彚纂今属懐庆府古温城在县西南三十里】成周【传又取成周之禾杜注洛阳县也彚纂今河南府洛阳县东北有洛阳故城今按又详昭二十六年】济【传郑伯之车偾于济疏释例曰济自荥阳卷县东经陈留至济隂北经髙平东经济北东北经济南至乐安博昌县入海按检水流之道今古或殊杜既考校元由据当时所见载于释例今一皆依社虽与水经乖异亦不复根寻也彚纂蔡沈书传济水出河东郡垣曲县王屋山至青州博兴县入海今垣曲属平阳府博兴属青州府】齐【传衞庄公娶于齐东宫得臣之妹曰庄姜疏齐国侯爵谱云姜姓太公望之后其先四岳佐禹有功或封于吕或封于申故太公曰吕望也太公股肱周室成王封之于营丘今临淄是也僖公九年鲁隠公之元年也简公四年获麟之嵗也简公弟平公十三年春秋之传终矣平公二十五年卒后二世七十年而田氏夺齐太公之后灭矣彚纂太公所封国都今青州府临淄县西北营丘城也后胡公徙都薄姑则在今青州府博兴县东北今按临淄故城今在青州府北五十里又名齐城汉书臣瓒注谓临淄城中有丘即营丘故营丘与临淄为一地若北海郡治之营陵臣瓒谓即春秋之縁陵其非营丘明矣应劭以营陵为营丘今昌乐县汉为营陵县地隋于此置营丘县一统志谓昌乐县东南五十里营丘社即太公受封之地又于临淄县注云本齐营丘地汉置营陵县为北海郡治误矣】陈【传又娶于陈杜注今陈国陈县疏陈国侯爵谱云妫姓虞舜之后当周之兴有虞遏父者为周陶正武王赖其利器用与其先圣之后以元女大姬妃遏父之子满封于陈赐姓曰妫号胡公桓公二十三年鲁隠公之元年也湣公二十一年获麟之嵗也二十四年楚灭陈彚纂即今河南开封府陈州今按今为陈州府附郭设淮宁县】
　　四年杞【经莒人伐杞取牟娄杜注杞国本都陈留雍丘县推寻事迹桓六年淳于公亡国杞似并之迁都淳于僖十四年又迁縁陵襄二十九年晋人城杞之淳于又迁都淳于疏谱云杞姒姓夏禹之苗裔武王克殷求禹之后得东楼公而封之于杞今陈留雍丘县是也九世及成公迁縁陵文公居淳于成公始见春秋湣公六年获麟之嵗也湣公弟哀公三年春秋之传终矣哀公十年卒自哀公以下二世十三年而楚灭杞彚纂雍丘今河南开封府杞县是也淳于今青州府安丘县有淳于故城今按史记索隠云周封杞居雍丘至春秋时杞已迁东国故隠四年莒人伐杞取牟娄牟娄者东邑也据此则春秋之前已迁青州而近莒矣青州去雍丘甚逺杞得国于此或由周王改封之疏谓雍丘淳于郡别而境连者大误】牟娄【经见上杜注祀邑城阳诸县东北有娄郷彚纂今娄乡城在青州府诸城县境】清【经公及宋公遇于清杜注卫邑济北东阿县有清亭彚纂今东阿县属兖州府今按水经注京相璠曰东阿东北四十里有故清亭所谓遇于清者也东阿今属泰安府当是齐地】濮【经卫人杀州吁于濮杜注濮陈地水名疏释例土地名此濮下注云阙哀二十七年传濮下注云濮自陈留酸枣县受河东北经济隂至髙平距野县入济与此名同实异故杜于此不言阙直云濮陈地水名今按濮水本在卫传谓陈人执州吁而请涖于卫卫人使石宰丑涖杀州吁于濮盖陈人执州吁送至卫之濮水卫人于是涖杀之故经详其地若濮是陈地水名则经当书杀于陈不必言其地也陈地恐无濮水】蔡【传于是陈蔡方睦于卫杜注蔡今汝南上蔡县疏蔡国侯爵谱云蔡姬姓文王子叔度之后也武王封之于汝南上蔡为蔡侯作乱见诛其子蔡仲武王复封之于蔡至平侯徙新蔡昭侯徙九江下蔡宣侯二十八年鲁隠公之元年也昭侯子成侯十年获麟之嵗也成侯子声侯四年春秋之传终矣声侯十四年卒自声侯以下二世二十八年而楚灭蔡彚纂上蔡今属河南汝宁府县西南十里有故蔡国城今按平侯徙新蔡今亦属汝宁府下蔡见成七年】
　　五年棠【经公矢鱼于棠杜注今髙平方与县北有武唐亭鲁侯观鱼台彚纂今兖州府鱼台县鱼亭山是其处也今按鱼台县北十三里有武唐亭水经注云有髙台二丈许下临渮水】长葛【经宋人伐郑围长葛杜注颍川长社县北有长葛城彚纂今河南开封府许州长葛县北十二里有故城今按长葛属许州府】曲沃【传曲沃庄伯以郑人邢人伐翼王使尹氏武氏助之翼侯奔随杜注曲沃晋别封成师之邑在河南闻喜县彚纂闻喜今属山西平阳府今按秦改曲沃为左邑汉武帝经邑之桐乡闻破南粤因置闻喜县东汉罢左邑移闻喜治此故闻喜为曲沃旧属平阳府解州今属绛州】翼【传见上杜注晋旧都在平阳绛邑县东疏晋国侯爵谱云姬姓武王子唐叔虞之后也成王灭唐而封之今太原晋阳县是也燮父改之曰晋燮父孙成侯徙都曲沃今河东闻喜县是也穆侯徙都绛鄂侯二年鲁隠公之元年也定公三十一年获麟之嵗也出公八年而春秋之传终矣出公十七年卒自出公以下五世八十二年而韩赵魏灭晋彚纂今平阳府翼城县是也县东南有古翼城今按晋详见列国兴废説】郉【传见上杜注邢国在广平襄国县彚纂今直顺徳府邢台县西南襄国故城即其地今按邢国周公之子所封僖二十五年卫灭之】尹【传见上今按详见昭二十三年】随【传见上杜注晋地彚纂今介休县有古随城属山西汾州府今按后为士防食邑】牧【传郑人侵卫牧杜注卫邑彚纂今汲县地也属河南卫辉府今按即牧野也】燕【传卫人以燕师伐郑杜注南燕国今东郡燕县疏燕有二国一称北燕故言南燕以别之地理志东郡燕县南燕国姞姓黄帝之后彚纂今汲县西有古燕城】郕【传郕人侵卫故卫师入郕杜注郕国东平刚父县西南有郕乡疏史记称郕叔武文王子武王之母弟后世无所见唯文十二年书郕伯来奔则郕国伯爵也彚纂今兖州府宁阳县北有盛乡城是也堽城坝即刚父故县今按括地志濮州雷泽县汉济隂郡成阳县古郕伯姬姓之国其后迁于成之地然则郕始封不在宁阳】北制【传郑二公子以制人败燕师于北制注见元年】
　　六年艾【经公防齐侯盟于艾杜注泰山牟县东南有艾山彚纂今在山东青州府蒙隂县西北今按蒙隂今属沂州府】鄂【传翼九宗五正顷父之子嘉父逆晋侯于随纳诸鄂杜注鄂晋别邑今按史记晋世家注引世本云唐叔虞居鄂宋忠曰鄂地今在大夏张守节正义曰括地志云故鄂城在慈州昌宁县东二里与绛州夏县相近故云在大夏唐慈州今为吉州昌宁今为乡宁县在平阳府太平县之西吉州之东南近黄河也】周【传周桓公言于王曰杜注周采邑扶风雍县东北有周城彚纂今在陜西凤翔府岐山县南今按周既东迁当别食邑而犹称周公】
　　七年滕【经滕侯卒杜注滕国在沛国公丘县东南疏谱云滕姬姓文王子错叔绣之后武王封之居滕今沛郡公丘县是也自叔绣至宣公十七世乃见春秋隠公以下春秋后六世而齐灭之彚纂今兖州府滕县西南十五里有古滕城即滕国也】中丘【经城中丘杜注在琅邪临沂县东北彚纂今兖州府沂州东北二十里有中丘城今按沂州今改沂州府附郭设兰山县】凡【经天王使几伯来聘杜注凡国伯爵也汲郡共县东南有凡城彚纂今凡故城在河南卫辉府辉县西南二十里今按凡国周公子所封】楚丘【经戎伐凡伯于楚丘以归杜注卫地在济隂城武县西南彚纂今兖州府曹县东楚丘亭是也今按曹县今属曹州府一统志楚丘城在曹县东南五十里春秋时戎州己氏之邑汉改为己氏县隋改曰楚丘明省入曹州又考二年戎城亦在曹县则此楚丘为戎邑凡伯经其地戎遂伐之以归非卫邑也因此楚丘与滑县楚丘卫文公所居者同名杜遂以为卫地不知此楚丘去卫逺卫不得有此説者因杜注遂谓于楚丘者罪卫不能救王臣之患考之亦不详矣若论近楚丘之国则曹都定陶者为最近凡伯经戎人之邑而戎伐之虽曹亦不能救也春秋书于楚丘详其为戎地以见戎之横周之防耳于曹卫乎何责】
　　八年垂【经宋公卫侯遇于垂杜注卫地济阳句阳县东北有垂亭彚纂今兖州府曹州北句阳店是其地也今按曹州今改为府垂地近定陶疑当属曹战国时属魏魏公子无忌所谓秦伐魏文台堕垂都焚者此也】犬丘【传齐侯将平宋卫有防期宋公以币请于卫请先相见衞侯许之故遇于犬丘杜注犬丘垂也地有两名疏释例曰若一地二名当时竝有则直两文互见黒壊犬丘时来之属是也】祊【经郑伯使宛来归祊杜注郑祀泰山之邑在琅邪费县东南彚纂今兖州府费县治故祊城是也今按费县今属沂州府】瓦屋【经宋公齐侯卫侯盟于瓦屋传齐人卒平宋卫于郑防于温盟于瓦屋以释东门之后杜注瓦屋周地疏瓦屋既阙知是周地者以其防于温盟于瓦屋防盟不得相逺温是周地知瓦屋亦周地也彚纂今开封府洧川县南二十里瓦屋里是其地今按杜以防于温故意瓦屋为周地今考瓦屋里在洧川南其地在新郑之东当为郑地非周地也盖此防此盟三国本欲就郑是时庄公为周卿士故先防于河内之温犹欲盟于近郑之瓦屋郑竟不至三国遂自为盟盖郑怨宋卫深阳许而实不欲平也是以十年郑复伐宋观防与盟之地可得其情矣】浮来【经公及莒人盟于浮来杜注纪邑东莞县北有邳乡邳乡西有公来山号邳来间彚纂今莒州西二十里有浮来今按浮来莒邑非纪邑】许田【传郑伯请释泰山之祀而祀周公以泰山之祊易许田杜注成王营王城有迁都之志故赐周公许田以为鲁朝宿之邑后世因而立周公别庙焉郑桓公周宣王之母弟封郑有助祭泰山汤沐之邑在祊郑以天子不能复廵狩故欲以祊易许田各从本国所近之宜许田近许之田彚纂今许川西南有鲁城后置邑寰宇志谓在许昌城南四十里者是也今按鲁颂居尝与许复周公之宇许即许田也许州今为府】
　　九年郎【经夏城郎今按隐元年费伯已城郎而此年又城郎盖鲁有两郎也费伯城者为鱼台县东北之郎去鲁逺此年城者盖鲁近郊之邑庄十年齐师宋师次于郎公败宋师于乘丘则郎近乘丘而括地志谓乗丘在瑕丘西北瑕丘为兖州府滋阳县与曲阜近则郎可知矣且哀十一年吴伐我不言四鄙传谓战于郊而檀弓云战于郎则郎岂非近郊之地乎十年齐衞郑来战于郎公羊传云郎者何吾近邑也得之矣若鱼台之郎去鲁约二百里】防【经公防齐侯于防杜注鲁地在琅邪华县东南彚纂今兖州府费县东北六十里有华城即华县也今按费县见前祊】北戎【传北戎侵郑今按释例杜以北戎山戎无终为一皆为今直之永平府地去郑甚逺何以侵郑此北戎当在河北庄二十八年之大戎小戎今考其地在太原之交城成元年之第戎在解州平陆北戎盖此等戎耳】
　　十年菅【经公败宋师于菅辛未取郜辛巳取防杜注菅宋地今按盖在兖州府之西南金郷城武之间】郜【经见上杜注济隂城武县东南有郜城彚纂今在兖州府城武县东南八十里今按此南郜也北郜见桓二年城武今属曹州府】防【经见上杜注髙平昌邑县西有西防城彚纂今在兖州府金乡县西】戴【经宋人蔡人卫人伐戴郑伯伐取之杜注戴国今陈留外黄县东南有戴城疏地理志梁国甾县故戴国应劭曰章帝改曰考城古者甾戴声相近彚纂今河南归徳府考城县东南五里考城故城是也今按疏说非也甾同灾章帝因其名不美故改之见水经注一统志云郑取戴改名谷城秦置甾县东汉改考城】邓【传公防齐侯郑伯于中丘盟于邓为师期杜注邓鲁地彚纂路史黄帝臣邓伯温国当在兖州府境】老桃【传公防齐侯郑伯于老桃杜注宋地彚繤战国防髙诱注曰任城有桃聚今兖州府济寕州北有桃乡城今按老桃若在济寕州北则为齐鲁境上地非宋地】十一年薛【经滕侯薛侯来朝杜注鲁国薛县疏谱云薛任姓黄帝之苖裔奚仲封为薛侯今鲁国薛县是也奚仲迁于邳仲虺居薛以为汤左相武王复以其胄为薛侯齐桓霸诸侯黜为伯献公始与鲁同盟小国无记世不可知亦不知为谁所灭彚纂今薛城在兖州府滕县南四十里今按滕文公言齐人将筑薛又薛为齐田婴食邑则薛当是田齐所灭】时来【经公防郑伯于时来传公防郑伯于郲杜注时来郲也荥阳县东有厘城郑地也彚纂在今开封府东四十里今按水经注京相璠曰荥阳县东四十里有故厘城则厘城不在开封府东彚纂缺荥阳县三字耳】许【经公及齐侯郑伯伐许杜注颍川许昌县疏谱云许姜姓与齐同祖尧四岳伯夷之后也周武王封其苖裔文叔于许今颍川许昌是也灵公徙叶悼公迁夷一名城父又居析一名白羽许男斯防容城自文叔至庄公十一世始见春秋元公子结元年获麟之歳也当战国初楚灭之彚纂今开封府许州故许城在州东北四十里今按许州今为府附郭设石梁县】大逵【传及大逵杜注逵道方轨也疏尔雅九达谓之逵説尔雅者皆以为四道交出复有旁道今以为道方九轨者盖以九出之道世俗所希不应城内得有此道以考工记经涂九轨故以逵当之亦是九达之义涂方九轨天子之制诸侯之国不得皆有唯郑城独有其涂故桓十四年焚渠门入及大逵庄二十八年众军入自纯门及逵市宣十二年入自皇门至于逵路刘炫以国国皆有逵道以规杜氏非也】新邑【传吾先君新邑于此杜注此今河南新郑旧郑在京兆疏地理志河南郡新郑县郑桓公之子武公所国是知新邑于此谓新郑也志又云京兆郑县周宣王弟郑桓公邑是知旧郑在京兆也志又云本周宣王弟友为周司徒食采于宗周畿内是为郑桓公桓公问于史伯王室多故何所可以迯死史伯为桓公谋取虢郐之地令寄帑与贿而虢郐受之后幽王败桓公死其子武公与平王东迁卒定虢郐之地然则传云先君新邑于此谓武公始居此也】邬【传王取邬刘蒍防之田于郑杜注邬刘二邑在河南缑氏县西南有邬聚西北有刘亭彚纂邬聚在今河南府偃师县西南五十里】刘【传注见上彚纂缑氏今属偃师县今按此时刘邑入周后为畿内大夫之采邑】蒍【传见上杜注蒍防郑二邑彚纂蒍当在今河南怀庆府偃师孟县之间】防【传见上彚纂今懐庆府河内县西北三十里防台鎭古防城也今按故防国僖二十四年防武之穆即此也】温【传而与郑人苏忿生之田温原絺樊隰城攒茅向盟州陉隤懐杜注苏忿生周武王司寇苏公也疏成十一年传曰苏忿生以温为司冦今按温详见三年】原【传见上杜注在沁水县西彚纂今怀庆府济源县西北有原乡】絺【传见上杜注在野王彚纂今怀庆府河内县西南三十里有絺城今按一统志絺城一名付逯城】樊【传见上杜注一名阳樊野王县西南有阳城彚纂在今济源县东南三十八里】隰城【传见上杜注在懐县西南彚纂今懐庆府武陟县西南十五里隰城是也】欑茅【传见上杜注在修武县北彚纂修武今属懐庆府县北二十里大陆村即其地也】向【传见上杜注轵县西有地名向上彚纂今懐庆府济源县西南有向城今按轵城今名轵村在济源县南十三里阚骃曰轵县南山西曲有故向城】盟【传见上音孟杜注今盟津彚纂在今懐庆府孟县南十八里】州【传见上杜注今州县彚纂今故城在怀庆府河内县东五十里】陉【传见上杜注阙彚纂舆地太行陉在懐庆府西北三十里一名丹陉】隤【传见上杜注在修武县北彚纂京相璠曰河内修武县北有故隤城】懐【传见上杜注今懐县凡十二邑皆苏忿生之田攒茅隤属汲郡余皆属河内彚纂今武陟县西十一里有懐县故城】息【传息侯伐郑杜注息国汝南新息县疏世本息国姬姓庄十四传楚文王灭息地理志汝南郡有新息县盖自他国而徙此彚纂今河南汝宁府息县西南七里有息城今按河南以光州为直州息县属之一统志又谓古息国在息县北三十里】莵裘【传使营莵裘杜注鲁邑在泰山梁父县南彚纂今兖州府泰安州南泗水县北有梁父城莵裘聚】狐壤【传与郑人战于狐壤杜注郑地彚纂后汉颍隂县有狐宗乡疑即此今按汉颍隂县在今许州府】社圃【传齐于社圃杜注园名】
　　桓公
　　元年越【经公及郑伯盟于越杜注垂犬丘衞地也越近垂地名彚纂当在兖州府曹州附近今按当为曹地曹州今为府】
　　二年稷【经公防齐侯陈侯郑伯于稷以成宋乱杜注宋地彚纂当在今归徳府境】郜【经取郜大鼎于宋杜注郜国济隂城武县东南有北郜城彚纂盖郜有二城北郜城则为郜国又南二里曰南郜城则为宋邑隠十年取郜是也俱在兖州府城武县今按富辰言郜为文之昭而郜地有三其二在城武县其一在晋成十三年焚我箕郜是也姓氏书言告分南北南后入晋北入宋有告氏郜氏然则郜分二国一灭于晋一灭于宋其南郜城为宋邑者亦郜国别城耳但晋宋当言西东不当言南北城武今属曹州府】邓【经蔡侯郑伯防于邓传始惧楚也杜注颍川召陵县西南有邓城疏贾服以邓为国言蔡郑防于邓之国都释例以此颍川邓城为蔡地其邓国则义阳邓县是也以邓是小国去蔡逺蔡郑不宜逺防其都且蔡郑惧楚始为此防何当反求近楚小国而与之结援故知非邓国也彚纂今邓襄城在开封府郾城县东南三十五里公羊以邓为国则后五年邓侯来朝即其君也今按郾城今属许州府此邓地在蔡之北郑之南正是蔡郑相防之处昭十三年蔡朝吴奉蔡公召子干子晳盟于邓亦此地也孔疏説是公羊贾服説非】雒邑【传武王克商迁九鼎于雒邑杜注武王但营雒邑未有都城周公乃卒营雒邑谓之王城即河南城也彚纂今河南府洛阳城内西偏即王城之故址】楚【传始惧楚也杜注楚国今南郡江陵县纪南城也疏地理志南郡江陵县故楚郢都楚文王自丹阳徙此世本云楚鬻熊居丹阳武王徙郢丹阳在南郡枝江县今江陵县北有郢城史记称文王徙都于郢地理志依史记为説谱云楚芈姓颛顼之后也其后有鬻熊事周文王早卒成王封其曽孙熊绎于楚以子男之田居丹阳今南郡枝江是也熊逵始称武王武王十九年鲁隠公之元年也武王居郢今江陵是也昭王徙鄀惠王八年获麟之嵗也惠王二十一年春秋之传终矣惠王五十七年卒自惠王以下十一世二百九年而秦灭之彚纂今江陵县属荆州府纪南城在府北十里枝江县亦属荆州府今按一统志丹阳城在归州东七里熊绎始封于此后又移枝江亦曰丹阳今归州属宜昌府昭十二年子革云昔先王熊绎僻在荆山此据境内大山言之其实归州去荆山逺然以较之枝江在江之南则归州为差近矣文庄十年荆败蔡师于莘杜注云荆楚本号后改为楚疏云荆楚一木二名故以为国号亦得二名终庄公之世经皆书荆僖之元年乃书楚人伐郑盖于尔时始改为楚按诗言奋伐荆楚荆楚之名由来久矣春秋之初传言楚经书荆后乃易之各随时史所书耳】条【传以条之役生大子杜注晋地彚纂今山西平阳府觧州安邑县有中条山县北三十里有鸣条冈今按解州今直山西安邑属之】千亩【传其弟以千亩之战生杜注西河介休县南有地名千亩彚纂今平阳介休县有千亩原今按介休今属汾州府国语云宣王三十九年战于千亩王师败绩于姜氏之戎史记年表千亩战在晋穆侯十年己亥当宣王之二十六年若以共和之年为宣王之年从共和元年庚申数之则是宣王之四十年仅差一年然则此千亩战从宣王而战也】陉庭【传哀侯侵陉庭之田陉庭南鄙启曲沃伐翼杜注翼南鄙邑彚纂翼即今平阳府翼城县县东南七十五里有荧庭城志云即陉庭也今按史记白起传攻韩陉城正义谓陉庭故城在曲沃县西北二十里在绛州东北三十五里如此则陉庭不在翼城之南矣襄二十三年齐庄公伐晋入孟门登大行张武军于荧庭戍郫邵地皆近翼城又水经注紫谷水出白马山西迳荥庭城南西入浍亦在翼城南则陉庭即荧庭亦即荥庭在翼城东南者为是而白起攻韩之陉城者别是一地非此陉庭也】
　　三年嬴【经公防齐侯于嬴杜注齐邑今泰山嬴县彚纂今故城在泰安州东南五十里今按泰安州今为府附郭设泰安县一云嬴县故城在莱芜县西北四十里盖各据其县之地望言之实一地也】蒲【经齐侯卫侯胥命于蒲杜注卫地在陈留长垣县西南彚纂今直隶大名府长垣县治故蒲城是也】讙【经齐侯送姜氏于讙杜注鲁地济北蛇丘县西有下讙亭彚纂今济南府肥城县西南有故城水经注云俗讹为夏晖城今按肥城今属泰安府】汾隰【传逐翼侯于汾隰杜注汾水边疏释例汾水出太原故汾阳县东南至晋阳县西南经西河平阳至河东汾隂县入河彚纂今汾水出太原府静乐县西南至府城西东南流经汾州平阳二府至荥河县北入河静乐汉汾阳荥河汉汾隂也今按荥河今属蒲州府】栾【传及栾共叔彚纂栾晋地晋大夫栾氏封邑今直真定府栾城县是也今按此年杜无此注谓栾为晋地者哀四年注也今正定府之栾城去晋甚逺晋后渐大能有其地春秋之初未能扩地至此而曲沃桓叔时已有靖侯之孙栾宾孔疏谓栾氏盖其父字栾则以字氏非以邑氏正定之栾城或别有其故姓氏书姬姓国有栾则栾城或其故国必非晋大夫栾氏之邑也】芮【传芮伯万之母芮姜恶芮伯之多宠人也故逐之出居于魏杜注芮国在冯翊临晋县疏世本芮魏皆姬姓彚纂今陜西西安府同州朝邑县有芮故城在黄河西岸今按朝邑县今属同州府】魏【传见上杜注魏国河东河北县彚纂括地志魏故国在芮城县北五里今平阳府觧州芮城县河北故城是也今按觧州今为直州芮城属之】
　　四年郎【经公狩于郎今按公羊云讥逺也当为隠元年所城之郎】秦【传秦师侵芮彚纂诗谱曰秦陇西谷名徐广曰天水陇西县有秦亭今巩昌府泰州清水县故秦城是也史记秦之先伯翳佐禹平水土赐姓嬴氏后有大骆生非子为周孝王主马汧渭间分土为附庸邑之秦今按秦州今为直州清水属之又按一统志凤翔府陇州南三里亦有秦城非子所封此地本汉之汧源县岂非子始食邑于此后复封之清水与又详见列国兴废説】
　　五年祝丘【传城祝丘彚纂汉郎邱县孟康曰春秋时之祝丘也今沂州东南五十里有郎丘城今按沂州今为府】州【经州公如曹疏此州公及僖五年晋人执虞公竝是小国而得称公者或以尝为三公之官若虢公之属故称公也世本州国姜姓彚纂今青州府安丘县淳于城州所都也】淳于【传淳于公如曹度其国危遂不复杜注淳于州国所都城阳淳于县也彚纂今安丘县东北三十里有淳于城今按杜前言州公之国杞似并之迁都淳子此説是也或谓州称公与蔡公同此为畿内之地河内州县按河内之州苏忿生邑隠十一年桓王既与郑矣此时岂复有州公乎】曹【经见上杜注曹国今济隂定陶县疏谱云曹姬姓文王子叔振铎之后也武王封之陶丘今济隂定陶县是也桓公三十五年鲁隠公之元年也伯阳六十五年鲁哀公之八年而宋灭曹彚纂定陶今属兖州府县西北四里有定陶故城即曹国也今按定陶今属曹州府】繻葛【传战于繻葛杜注郑地彚纂或云即长也今开封府长葛县北十二里有故城今按长葛今属许州府】
　　六年成【经公防纪侯于成杜注鲁地在泰山钜平县东南彚纂今兖州府宁阳县东北九十里有故城社即古成城也今按后为孟氏邑】随【传楚武王侵随杜注随国今义阳随县疏随国姬姓不知始封为谁哀元年随侯见经后不知为谁所灭彚纂西魏置随州今属湖广徳安府古城在州南今按姓氏书谓为楚所灭有随氏少师氏】瑕【传军于瑕以待之杜注随地今按成十六年楚师自鄢陵还及瑕当是此地】北戎【传北戎伐齐今按齐境北至无棣今直沧州以北至永平府盖皆为戎地】二山【传先君献武废二山杜注二山具敖也鲁献公名具武公名敖更以其乡名山】
　　七年咸丘【经焚咸丘杜注鲁地髙平钜野县南有咸亭彚纂今属兖州府今按钜野今属曹州府】谷【经谷伯绥来朝杜注谷国在南乡筑阳县北彚纂今湖广襄阳府谷城县治为故筑阳城古谷城在县北今按后周改筑阳为谷城】邓【经邓侯吾离来朝彚纂辉例曰邓国义阳邓县今湖广襄阳府东北二十里有邓城今按邓国今河南南阳府西南百二十里邓州是也地理志南阳郡滕县故国应劭曰邓侯国是也晋之义阳郡治新野在今邓州东南七十里故邓县属之若襄阳府襄阳县东北二十里之邓城当时虽仍属邓县别是一地为邓国之南鄙故一统志以邓州为邓侯国以襄阳之邓城为邓国地岂楚灭邓后迁其人于此故有此城与邓城南八里有鄾城为鄾子国桓九年传云邓南鄙鄾人杜谓鄾在邓县南河水之北是当时鄾城仍属邓县北望邓之国都鄾正是其南方之边鄙非以鄾城在邓城南八里即谓之南鄙也彚纂因襄阳有邓鄾二城邓城即在鄾城北遂舍南阳之邓州以襄阳之邓城为邓国误矣】盟向【传盟向求成于郑杜注二邑名隠十一年王以与郑】郏【传迁盟向之民于郏杜注郏王城彚纂今河南府洛阳县西有郏鄏陌亦谓之郏山】八年沈鹿【传楚子合诸侯于沈鹿杜注楚地彚纂今湖广安陆府钟祥县东六十里有鹿湖池深不可测即其地也】汉【传楚子伐随军于汉淮之间疏释例汉一名沔水出武都沮县东经汉中魏兴至南阳东河经襄阳至江夏安陆县入江】淮【传见上疏释例淮水出义阳平氏县桐柏山东北经汝隂淮南谯国沛国下邳至广陵县入海】黄【传黄随不防杜注黄国今弋阳县彚纂魏置弋阳郡于此今河南汝宁府光州境弋阳城在州东黄城在州西今按光州今直隶河南】速杞【传战于速杞杜注随地彚纂传云军于汉淮之间当在今湖广徳安府应山县境】
　　九年巴【传巴子使韩服告于楚杜注巴国在巴郡江州县疏楚子与巴姬埋璧则巴国姬姓彚纂隋改江州为巴县今属四川重庆府】鄾【传邓南鄙鄾人杜注鄾在邓县南沔水之北彚纂后汉志邓县有鄾聚今襄阳府襄阳县东北鄾城是也今按邓县今南阳府邓州也一统志襄阳县东北二十里有邓城鄾城在邓城南里】　梁【传虢仲芮伯梁伯荀侯贾伯伐曲沃杜注梁国在冯翊夏阳县彚纂今西安府韩城县也古少梁城在县南二十里疏僖十七年梁嬴以国配嬴则梁为嬴姓僖十九年秦灭梁今按韩城今属同州府】荀【传见上杜注国名疏世本荀贾皆姬姓不知谁灭之晋大夫有荀氏贾氏盖晋灭之以赐大夫彚纂水经注古水出临汾西又西南迳荀城在绛州西十五里绛州今属平阳府今按绛州今为直州此荀国与郇异地汉书臣瓒引汲郡古文晋武公灭荀以赐大夫原氏黯又姓氏书荀侯晋灭之为公族后逝敖为荀氏则中行氏知氏之祖也】贾【传见上杜注国名彚纂今平阳府临汾县有贾乡唐书表云唐叔虞少子公明康王封为贾伯即其地今按姓氏书云曲沃灭之】
　　十年桃丘【经公防卫侯于桃丘弗遇杜注卫地济北东阿县东南有桃城彚纂今山东东昌府东阿县西五十里有桃城铺旁有一丘髙可数仭即桃丘也今按东阿旧属兖州府今属泰安府汉东阿县本齐之柯邑故城在今兖州府阳谷县东北后汉分东阿置谷城县今为东阿县治与晋时东阿异地故桃城所在亦与昔异向又按杜言桃丘卫地非也今东阿在东平州西北七十里阳谷在州西一百四十里桃城在东阿与阳谷之间旧东阿既为齐之柯而阳谷亦为齐邑则桃丘宜属之齐去卫逺卫不能有其地】虞【传虢公出奔虞杜注虞国在河东大阳县疏谱云虞姬姓周太王之子太伯之弟仲雍是为虞仲嗣太伯之后武王封虞仲之后处中国为西吴后世谓之虞公僖五年晋灭之彚纂唐改大阳曰平陆属陜州今属平阳府解州古虞城在县东北四十里今按姓氏书仲虞君吴传简叔达二世武王求得叔逹之子章因而封之于吴别封叔达一子虞仲于虞歴十二世而并于晋解州今为直州平陆属之】共池【传虞公出奔共池杜注地名阙彚纂今平陆县西有共池志云虞公出奔地去县四十里许与让畔城相近】
　　十一年恶曹【经齐人卫人郑人盟于恶曹杜注地阙】折【经柔防宋公陈侯蔡叔盟于折杜注地阙】夫钟【经公防宋人于夫钟杜注郕地彚纂今在兖州府宁阳县盛乡城春秋郕国其北有夫钟里】阚【经公防宋公于阚杜注鲁地在东平须昌县东南彚纂今兖州府汶上县西有阚亭在南旺湖中】贰【传楚屈瑕将盟贰轸杜注贰轸二国名彚纂贰国今在随州应山县境】轸【传见上彚纂今在徳安府应城县西】郧【传郧人军于蒲骚将与随绞州蓼伐楚师杜注郧国在江夏云杜县东南有郧城彚纂水经注涢水迳安陆故城古郧城也今为安陆县属湖广徳安府】蒲骚【传见上杜注郧邑彚纂今在徳安府应城县北三十里】绞【传见上杜注国名彚纂今在郧阳府西北】州【传见上杜注州国在南郡华容县东南彚纂今荆州府监利县东三十里有州陵城】蓼【传见上杜注蓼国今义阳阳县东南湖阳城彚纂今在河南南阳府唐县南八十里】郊郢【传君次于郊郢以御四邑杜注楚地彚纂今湖广安陆府治郢州故城是其地也】祭【传祭封人仲足杜注祭郑地陈留长垣县东北有祭城彚纂今属直大名府今按祭封人仲足之邑当在中牟不在长垣説见隠元年】
　　十二年曲池【经公防杞侯莒子盟于曲池杜注鲁地鲁国汶阳县北有曲水亭彚纂今在曲阜县东北四十里源出石门山今按水经注汶水迳鲁国汶阳县北县北有曲水池亭汶阳故城在今宁阳县东北】谷丘【经公防宋公燕人盟于谷丘杜注宋地彚纂今在兖州府曹州北三十里今按曹州今为府地近定陶谷丘或是曹地】句渎之丘【传公及宋公盟于句渎之丘杜注即谷丘也彚纂汉济隂郡有句阳县应邵曰即句渎之丘也今其地名句阳店】虚【经公防宋公于虚杜注宋地彚纂疑在睢州境】龟【经公防宋公于龟杜注宋地彚纂疑在睢州境】武父【经公防郑伯盟于武父杜注郑地陈留济阳县东北有武父城彚纂水经注济阳县故武父城也今在大名府东明县西南与河南开封府兰阳县接界】彭【传伐绞之役楚师分渉于彭杜注彭水在新城昌魏县疏　释例云彭水出新城昌魏县东北至南乡筑阳县入汉彚纂后汉志房陵有筑水即彭水也故昌魏县在今湖广郧阳府房县西南】罗【传罗人欲伐之杜注熊姓国在宜城县西山中后徙南郡枝江县彚纂今襄阳府宜城县西二十里罗川城乃罗故国其在岳州府平江县南三十里之罗城与长沙府湘隂县接界者是后徙处也楚迁之枝江后汉志枝江侯国本罗国是也又自枝江徙长沙今岳州府平江县南三十里有罗城长沙府湘隂县东六十里亦有罗城乃接境处也】
　　十三年赖【传楚子使赖人追之杜注赖国在义阳随县彚纂后汉志褎信侯国有赖亭故赖国文献通考赖国在褎信县元省县为镇今在息县东北其赖亭则在商城县南息县商城皆属汝宁府光州盖地相接也杜注在义阳随县则去光州甚逺不知何据今按随县之厉乡本厉国杜因字音相近意其即为赖也故误息县商城今皆属光州】鄢【传及鄢乱次以济杜注鄢水在襄阳宜城县入汉疏释例鄢水出新城沶乡县东南经襄阳至宜城县入汉彚纂今襄阳府宜城县南有宜城故城即古鄢国也今按水经注鄢水一名夷水】卢戎【传罗与卢戎两军之杜注南蛮彚纂即今中卢故城在襄阳府南漳县东五十里】荒谷【传莫敢缢于荒谷羣帅囚于冶父杜注荒谷冶父皆楚地彚纂荆州记州东三里有三湖湖东有水名荒谷今在荆州府】冶父【传见上彚纂水经注荒谷东岸有冶父城今冶父城在荆州府东】
　　十四年渠门【传楚渠门及大逵杜注渠门郑城门逵道方九轨】牛首【传伐东郊取牛首杜注东郊郑郊牛首郑邑彚纂今开封府陈留县西南十一里有牛首城今按水经注叙沙水所迳有牛首亭俗谓之车牛城在斗城东南】卢门【传以大宫之椽归为卢门之椽杜注宋城门】
　　十五年牟【经邾人牟人葛人来朝杜注牟国今泰山牟县彚纂今济南府东二十里有牟城今按牟非在济南府东也今牟城在泰安府莱芜县东二十里牟汶水在县南门外彚纂济南府下脱莱芜县三字耳】葛【经见上杜注葛国在梁国宁陵县东北彚纂今归徳府宁陵县有葛城在汴河之南僖十七年传齐桓公夫人葛嬴则葛国嬴姓今按葛城在宁陵县北十五里故葛伯国也】栎【经郑伯突入于栎杜注郑别都也今河南阳翟县彚纂今开封府禹州也今按郑栎邑秦为阳翟县明省入钧州万厯初改为禹州以禹尝封于此也在郑都之西南九十里】袲【经公防宋公卫侯陈侯于袲伐郑释文袲昌氏反杜注宋地在沛国相县西南彚纂有袲亭今在江南凤阳府宿州今按后汉志注袲一名荦】
　　十六年向【经城向今按向详见隠二年此年杜无注宣四年杜注东海承县东南有向城于钦齐乗谓向城镇在沂州西南一百里者其地近鄫国当时或属鲁此年城者疑是其地】莘【传宣姜与公子朔构急子公使诸齐使贼待诸莘杜注卫地阳平县西北有莘台彚纂今东昌府莘县北莘亭故城是也今按水经注莘亭道阨限蹊要自卫适齐之道也】
　　十七年黄【经公防齐侯纪侯盟于黄杜注齐地彚纂路史登之黄县东南有古黄城本纪邑后入齐案登州府黄县齐东垂也去鲁殊逺疑非防盟处今按登之黄城不惟去鲁逺去齐纪亦逺必非其地宣八年公子遂如齐至黄乃复是黄为鲁至齐所由之地水经注昌国县有黄山黄阜近青州府之博兴则黄地其在此与】趡【经公防邾仪父盟于趡释文趡翠轨反杜注鲁地彚纂当在今兖州府泗水邹县之间】奚【经及齐师战于奚杜注鲁地彚纂今兖州府滕县南奚公山下有奚邑水经注夏车正奚仲之国也山上有奚仲冡】十八年泺【经公防齐侯于泺杜注泺水在济南歴城县西北入齐彚纂今趵突泉即泺水之源也盖济水伏流重发处】首止【传齐侯师于首止杜注卫地陈留襄邑县东南有首乡彚纂今归徳府睢州即襄邑也首乡在州东南今按此地宜属宋】
　　庄公
　　元年郱【经齐师迁纪郱鄑郚释文郱蒲丁反鄑子斯反郚音吾杜注纪三邑郱在东莞临胊县东南彚纂今属山东青州府】鄑【经见上杜注北海都昌县西有訾城彚纂都昌今青州府昌邑县也有訾亭社在县西里】　郚【经见上杜注在朱虚县东南彚纂今青州府安邱县西南六十里有郚城今按汉为琅邪郡梧城县】单【经单伯送王姬公谷送作逆杜注单伯天子卿也单采地疏单者天子畿内地名今按公谷皆云吾大夫之命乎天子者也诸家多从公谷引庄十四年单伯会齐侯宋公卫侯郑伯于郢文十五年单伯至自齐为证若单伯为鲁大夫则单当是鲁地鲁有单父邑汉为单县旧属兖洲府今属曹州府当是其地】二年于余丘【经公子庆父帅师伐于余丘杜注国名疏公谷皆以于余丘为邾之别邑左氏无传正以春秋之防未有伐人之邑而不繋国者此无所繋故知是国释例注阙不知其地盖近鲁小国也】禚【经夫人姜氏会齐侯于禚释文诸若反杜注齐邑彚纂传定九年齐侯致禚媚杏于卫杜注三邑皆齐西界据此当为齐鲁卫分界之地】
　　三年酅【经纪季以酅入于齐杜注纪邑在齐国东安平县彚纂今青州府临淄县东有安平城又有酅亭今按史记田单传正义曰安平城在临淄县东十九里古纪之酅邑也然则酅邑甚近齐又疑东十九里或是九十里与夀光县相近纪国在夀光县东南也】滑【经公次于滑杜注郑地在陈留襄邑县北彚纂今归徳府睢州有滑亭】
　　四年溠【传令尹鬬祈莫敖屈重除道梁溠释文溠侧嫁反杜注溠水在义阳厥县西东南入郧水疏释例义阳厥西有漈水源出县北从县西东南至随县入郧水杜以漈解溠盖声相近而字转耳彚纂今在徳安府随州东南今按水经注溠水出随县西北黄山南迳防县西又东南迳随县故城西随县即今随州】汉汭【传且请为防于汉汭而还杜注汭内也谓汉西今按汉汭者汉水入江之处今汉阳府汉阳县是也】五年郳【经郳犂来来朝杜注附庸国也东海昌虑县东北有郳城疏郳之上世出于邾国谱云小邾邾挟之后也夷父顔有功于周其子友别封为附庸居于郳曾孙黎来始见春秋从齐桓尊周室王命为小邾子彚纂今昌虑城在兖州府滕县东南六十里郳城在县东六里今按又详僖七年小邾】
　　七年谷【经夫人姜氏防齐侯于谷杜注齐地今济北谷城县彚纂今兖州府东阿县治故谷城是也今按此谷即齐桓公封管仲邑东汉分东阿置谷城县今为泰安府东阿县治姓氏书谓谷为姬姓国齐灭之】八年葵丘【传齐侯使连称管至父戍葵丘杜注齐城临淄县西有地名葵丘彚纂据后汉志西安县有蘧丘里亦名渠丘即古葵丘也今青州府临淄县西三十里有西安故城葵丘在其处今按水经注西安县之渠丘时水所迳齐西之葵丘系水所迳则是二地京相璠曰葵丘在临淄西五十里若渠丘在西安者齐公孙无知邑昭十一年杜别有注合葵丘为一非也】姑棼【传齐侯逰于姑棼杜注齐地彚纂即薄姑也今青州府博兴县东北十五里有薄姑城今按又见昭九年】贝丘【传遂田于贝丘杜注齐地乐安博昌县南有地名贝丘彚纂今青州府博兴县南有贝中聚】
　　九年蔇【经公及齐大夫盟于蔇杜注鲁地琅邪缯县北有蔇亭彚纂今在兖州府峄县东八十里故缯城】干时【经及齐师战于干时杜注齐地时水在乐安县界支流旱则涸竭故曰干时彚纂今乐安故城在青州府博兴县北时水在县南今按又见襄三年耏】洙【经浚洙杜注洙水在鲁城北下合泗疏释例曰洙水出鲁县东北西南入洸水下流合泗今按水经注云泗水西南迳鲁县北分为二北为洙渎南则泗水洙泗之间夫子领徒之所】生窦【传杀子纠于生窦杜注鲁地彚纂史记作笙渎贾逵曰句渎也今兖州府曹州北有句阳古城即句渎故地今按曹州今为府】堂阜【传及堂阜而説之杜注齐地东莞蒙隂县西北有夷吾亭或曰鲍叔觧夷吾缚于此因以为名彚纂今堂阜在青州府蒙隂县西北今按水经注有堂阜水蒙隂今改属沂州府】
　　十年长勺【经公败齐师于长勺杜注鲁地彚纂路史曰成王以商民六族锡鲁公有长勺氏尾勺氏此商民所居也】宿【经宋人迁宿今按宿国本在东平州今邳州宿迁县疑宋人所迁又凤阳府宿州地亦属宋岂后又迁之与】郎【经齐师宋师次于郎今按今郎近鲁国都説见隠元年】乗丘【经公败宋师于乗丘杜注鲁地彚纂西汉泰山郡有乗丘县顔师古曰即春秋乗丘也括地志乗丘在瑕丘县西北三十五里今兖州府滋阳县西有古瑕丘城今按公子偃自雩门窃出蒙臯比先犯宋师可知乗丘去鲁城不逺若曹县界内有乗丘城去鲁逺且其地本汉之济隂郡乗氏县非乗丘应邵谓败宋师在此一统志因之误矣】莘【经荆败蔡师于莘杜注楚地彚纂在今河南汝宁府汝阳县境】谭【经齐师灭谭杜注谭国在济南平陵县西南彚纂今济南府歴城县东南七十里有谭城】雩门【传公子偃自雩门窃出杜注鲁南城门今按水经注鲁南门亦曰雩门门南隔水有雩坛】
　　十一年鄑【经公败宋师于鄑杜注鲁地彚纂当在今兖州府境与元年在都昌西者乃二地】十二年蒙泽【传宋万弑闵公于蒙泽杜注宋地梁国有蒙县彚纂今河南归徳府商丘县北有蒙泽县南二十五里有蒙县古城】萧【传羣公子奔萧杜注宋邑沛国萧县彚纂今县属江南徐州县北十里有萧城今按今县属徐州府又按此年传萧叔大心孔疏云宋萧邑大夫以此年有功宋人以萧邑别封其人为附庸又见定十一年】亳【传公子御説奔亳杜注宋邑蒙县西北有亳城彚纂今商丘县北有大蒙城皇甫谧所谓蒙为北亳是也今按大蒙城在商丘县北四十里水经注汳水东迳大蒙城北疑即蒙亳也所谓蒙亳为北亳】
　　十三年北杏【经齐侯宋人陈人蔡人邾人会于北杏杜注齐地彚纂当在今兖州府东阿县境】遂【经齐人灭遂杜注遂国在济北蛇邱县东北今按水经注云蛇邱县北无城今遂城在蛇邱西北彚纂今兖州府宁阳县西北三十里有遂乡与济南府肥城县接界陈氏深曰遂国舜之后】柯【经公防齐侯盟于柯杜注此柯今济北东阿齐之柯邑犹柷柯今为祝柯彚纂今兖州府东阿县地今按东阿今属泰安府】十四年鄄【经单伯防齐侯宋公卫侯郑伯盟于鄄释文鄄音绢杜注卫地今东郡鄄城彚纂今山东东昌府濮州东二十里旧城集故鄄城也今按濮州今属曹州府】大陵【传郑厉公自栎侵郑及大陵杜注郑地彚纂今河南开封府临颍县北十里有大陵城今按水经注颍川临颍县东北二十五里有巨陵亭古大陵也临颍县今属许州府】郑南门【传内蛇与外蛇鬬于郑南门中今按水经注南门即时门】十六年滑【经滑伯杜注滑国都费河南缑氏县释文费扶味反又音秘彚纂今河南河南府偃师县南二十里有缑氏故城古滑国也今按滑姬姓又谓之费滑】幽【经同盟于幽杜注宋地彚纂当在今河南归徳府考城县境】夷【传晋武公伐夷执夷诡诸杜注夷诡诸周大夫夷采地名今按此年晋伐夷取其地文六年晋搜于夷即此地】
　　十八年济西【经公追戎于济西今按此隠二年盟于潜之戎戎城在曹县济水之西】权【传楚武王克权杜注国名南郡当阳县东南有权城彚纂水经注沔水东防权口南流迳权城北古之权国也今属湖广安陆府今按水经原文云沔水又东石会权口注云权水出章山东南流迳权城北古之权国东南有那口城权水东入于沔】那处【传迁权于那处杜注楚地南郡编县东南有那口城彚纂今在安陆府荆门州东南】涌【传阎敖游涌而逸杜注涌水在南郡华容县今按东汉华容县今荆州府监利县地水经注江水又东至华容县又东涌水注之春秋所谓阎敖游涌而逸者也在今监利县南】
　　十九年津【传大败于津杜注楚地或曰江陵县有津乡彚纂今在荆州府枝江县】黄【传遂伐黄杜注嬴姓国今戈阳县今按一统志古黄国在河南光州定城废县西十二里】踖陵【传败黄师于踖陵杜注黄地彚纂当在今河南汝宁府光州西南境今按光州今为直州】湫【传还及湫杜注南郡鄀县东南有湫城彚纂今在湖广襄阳府宜城县】夕室【传鬻拳诸夕室杜注地名】温【传出奔温杜注温苏氏邑今按隠十一年桓王以温与郑此时仍为周大夫苏氏之邑】
　　二十年燕【传执燕仲父杜注燕仲父南燕伯疏谱亦云南燕伯爵不知所出】
　　二十一年弭【传胥命于弭杜注郑地彚纂当在今河南府禹州宻县境今按宻县今属许州府】圉门【传郑伯将王自圉门入今按洛阳东南有圉乡圉门其以此名与】虎牢【传王与之武公之略自虎牢以东杜注郑武公传平王王与之自虎牢以东后失其地故恵王今复与之虎牢河南成臯县今按见隠元年制】蚌【传虢公为王宫于蚌杜注虢地彚纂在今河南河南府渑池县界】酒泉【传王与之酒泉杜注周邑彚纂今陜西西安府同州有甘泉出匮谷中造酒尤美名酒泉今按同州今升为府附郭大荔县周既东迁闗中之地非周有此酒泉疑别一地】
　　二十三年扈【经公防齐侯盟于扈杜注郑地在荧阳卷县西北彚纂后汉志卷县有扈城亭今开封府原武县西北扈亭是也今按原武县今属怀庆府】
　　二十五年聚【传乃城聚而处之杜注晋邑】
　　二十六年徐【经公防宋人齐人伐徐杜注见僖三年】绛【传士蒍城绛以深其宫杜注绛晋所都今平阳绛邑县今按曲沃武公自曲沃徙都于绛即汉之绛县今绛州之北平阳府太平县之南二十五里杜此注与成六年新田同未确説见新田】
　　二十七年洮【经公防杞伯姬于洮杜注鲁地彚纂今东昌府濮州南五十里有洮城亦作桃水经注云洮城亦曰桃城因桃墟而得名也今按杞国都淳于庄公防杞伯姬安得至濮州防之杜于昭七年李孙与谢息桃注云鲁国卞县东南有桃墟盖桃即洮也卞县今为兖州府泗水县泗水在曲阜东伯姬自杞来故防之】城濮【经公防齐侯于城濮杜注衞地今按説见僖一十八年】
　　二十八年郿【经筑郿公谷皆作微杜注郿鲁下邑彚纂京相璠曰夀张西北三十里有故微乡鲁邑也今兖州府东平州西有微乡城今按夀张故城在东平州州今属泰安府】大戎【传晋献公取二女于戎大戎狐姬生重耳杜注唐叔子孙别在戎狄者彚纂当在今陜西延安府境今按太原阎若璩着四书释地云吾府交城县为狄地舅犯实生于其地余向久游寓其父子兄弟合为祠庙祭赛甚盛非同他志乗之傅防然则舅犯为狐突之子即大戎人其地在交城今山西太原府交城县在府西南一百二十里本汉晋阳县之西境非延安府境也】小戎【传小戎子生夷吾杜注允姓之戎今按昭九年传允姓之奸居于瓜州其地在今陜西肃州西五百余里献公岂至此娶女杜説误小戎者大戎之别其地当亦近交城耳】骊戎【传晋伐骊戎骊戎男女以骊姬杜注在京兆新丰县其君姬姓其爵男彚纂今陜西西安府临潼县东二十四里有骊戎城今按水经注戯水出丽山东北流北迳骊戎城东】蒲【传蒲与二屈君之疆也杜注蒲今平阳蒲子县彚纂今山西平阳府隰州东北有蒲子故城今按隰州在平阳府西北二百八十里春秋时蒲地今直山西又有蒲县亦晋蒲城地】二屈【传见上杜注二屈今平阳北屈县或云二当为北彚纂今平阳府吉州东北二十一里有北屈故城今按吉州在平阳府西二百七十里今直山西北屈一县不得言二屈韦昭云屈有南北今河东有北屈则是时复有南屈水经注引汲郡古文曰翟章救郑次于南屈应邵曰有南故加北】桔柣之门【传入于桔柣之门杜注郑逺郊之门】纯门【传众车入自纯门杜注郑外郭门】逵市【传及逵市杜注郭外道上市】桐丘【传郑人将奔桐丘杜注诗昌县东北有桐丘城彚纂今许昌故城在开封府许州东北四十里今按许昌今许州府水经注云洧水东南迳桐丘城今与城而有堤去许昌故城可三十五里】
　　二十九年诸【经城诸及防杜注诸防皆鲁邑诸今城阳县今按青州府有诸城县古诸邑也】樊【传樊皮叛王杜注樊皮周大夫樊其采地今按樊见隠十一年桓王虽以与郑此时仍为周采邑】三十年鄣【经齐人降鄣杜注纪附庸国东平无盐县东北有鄣城疏释例曰刘贾依二传以为纪之遗邑计纪侯去国至此二十七年则邑不得独存盖附庸小国若邿鄟者也彚纂今东平州东六十里有鄣城集即鄣故城也今按纪小国不得有附庸此因昭十九年传有纪鄣而误也纪鄣莒邑与此鄣非一地】鲁济【经公及齐侯遇于鲁济杜注济水歴齐鲁界在齐界为齐济在鲁界为鲁济盖鲁地疏释例曰济水自荥阳卷县东经陈留至济隂北极髙平东平至济北东北经济南至乐安传昌县入海今按济水自梁山东又北经须朐城西又北经微乡东又北经须昌县西其地皆在今东平州鲁地也是所谓鲁济自东阿清亭又北则为谷城齐地矣】山戎【经齐人伐山戎杜注山戎北狄今按国语云桓公北伐山戎刜令支斩孤竹韦昭云二国山戎所居按令支今直永平府抚宁县故令支城在卢龙县孤竹今永平府滦州当时山戎伐燕燕告急于齐故桓公伐之见史记匈奴传】燕【传以其病燕故也杜注今蓟县今按此北燕见襄二十八年】三十一年郎【经筑台于郎今按此郎当为隠九年近鲁郊之郎此郎台据公羊传即泉台文十六年有蛇自泉宫出入于国如先君之数因声姜薨毁泉台公羊云泉台者郎台也未成为郎台既成为泉台是郎台即泉台也蛇自泉宫出而入国则泉台在郎其地近国都可知】薛【经筑台于薛杜注鲁地彚纂今兖州府滕县东南有薛城今按薛国在滕县南四十里鲁岂筑台于其国当是鲁地有名薛者耳】秦【经筑台于秦杜注东平范县西北有秦亭彚纂今在东昌府范县南三里今按范县今属曹州府】
　　三十二年小谷【经城小谷传为管仲也杜注小谷齐邑济北谷城县城中有管仲井谷梁传范寗注小谷鲁邑彚纂程氏迥曰齐地别有谷在济北有管仲井非小谷也今按齐之谷今为东河县见庄七年夫人姜氏防齐侯于谷又庄二十三年公及齐侯遇于谷僖二十八年公以楚师伐齐取谷文十七年公及齐侯盟于谷成五年叔孙侨如会晋荀息于谷哀二十七年传齐师违谷七里皆齐谷若此年小谷自是鲁地曲阜西北有故小谷城项羽尝为鲁公汉髙帝以鲁公礼塟项王谷城是也昭十一年楚申无宇曰齐桓公城谷而寘管仲赵氏鹏飞曰此年偶有城小谷之事左氏遂取无宇之言合之杜氏因以小谷为谷城其説是】梁丘【经宋公齐侯遇于梁丘杜注髙平昌邑县西南彚纂今兖州府城武县东北三十里有梁丘山山南三十里有梁丘城今按齐有大夫梁丘据盖以邑为氏城武今属曹州府】莘【传有神降于莘杜注虢地今按一统志河南府卢氏县虢之莘地卢氏今属陜州】稷门【传能投盖于稷门杜注鲁南城门】逵泉【传归及逵泉而卒杜注鲁地彚纂今兖州府曲阜县南五里逵泉是也】
　　闵公
　　元年落姑【经公及齐侯盟于落姑杜注齐地彚纂在今兖州府东平州平隂县界今按平隂县今属秦安府】耿【传以灭耿灭霍灭魏杜注平阳皮氏县东南有耿乡三国皆姬姓彚纂今山西平阳府河津县东南有古耿城一名耿乡城今按殷祖乙圯于耿即此河津县今属绛州】霍【传见上杜注永安县东北有霍大山彚纂今平阳府霍州西十六里有霍城古霍国也今按霍国文王子叔处所封】
　　二年阳【经齐人迁阳杜注国名疏世本无阳国不知何姓杜世族谱土地名阙不知所在彚纂今青州府沂水县有阳都城即阳国也今按沂水县今属沂州府水经注沂水南迳阳都县故城东县故阳国城今在沂水县西南按姓氏书谓召康公之后为阳伯齐灭之】犬戎【传虢公败犬戎于渭汭杜注犬戎西戎别在中国者今按穆天子传天子至于雷首犬戎胡觞天子于雷首之阿雷首山在今山西蒲州府其对河为陜西华隂渭水入河之处是犬戎在渭汭】渭汭【传见上杜注渭水出陇西东入河水之隈曲曰汭疏释例渭水出陇西狄道县乌鼠同穴山东南经南安天水洛阳扶风始平京兆至农华隂县入河今按渭水出今陜西临洮府渭源县西乌鼠山东至同州府华隂县东北入河渭汭者渭水入河之处禹贡渭汭亦同谓汭为水名者非也】宻【传莒人归之及密杜注鲁地琅邪费县北有宻如亭今按水经注沂水南迳东安县故城东而南合时宻水水出时宻山莒人归共仲于鲁及宻而死是也东安故城在今沂水县东南】夷【传齐人取而杀之于夷杜注鲁地】荥泽【传及狄人战于荥泽杜注此荥泽当在河北疏禹贡沇水入于河溢为荥是荥在江南此时卫都河北故知此荥泽当在河北彚纂与郑州之荥泽不同】共滕【传益之以共滕之民杜注共及滕卫别邑】曹【传立戴公以庐于曹杜注卫下邑疏当在河东近楚丘今按诗作漕通典滑州白马县卫漕邑戴公庐于曹即此今在河南卫辉府滑县南二十里白马城是也】清【传郑人为之赋清人今按清邑名杜氏云中牟县西有清阳亭水经注以清阳亭即清人城诗清人在彭当是此地中牟县在开封府西七十里】臯落氏【传晋侯使大子申生伐东山臯落氏杜注赤狄别种臯落其氏族今按一统志山西太原府乐平县东七十里有臯落山一名灵山有东山臯落氏之墟汉臯落因山以名按乐平近潞安府是赤狄地】夷仪【见僖元年】楚丘【见僖二年】
　　僖公
　　元年聂北【经齐师宋师曹师次于聂北救邢杜注郉地彚纂今东昌府聊城县东北有聂城齐之西界近郉地也今按聂城本作摄又见昭二十年聊摄】夷仪【经邢迁于夷仪杜注郉地彚纂今直顺徳府邢台县西有夷仪城元和志云在县西一百四十里俗譌为随宜城是也】柽【经公会齐侯宋公郑伯曹伯邾人于柽杜注宋地陈国陈县西北有柽城彚纂陈县今开封府陈州州境有荦城即柽城也今按水经注谓柽小城在陈郡西南非西北柽在陈州则其地当属陈非宋地陈侯不与防盖畏楚也陈州今为府】荦【传盟于荦谋救郑也杜注荦即柽也地有二名今按水经注谓之涝城】偃【经公败邾师于偃彚纂当在兖州府费县南】虚丘【传公败邾师于偃虚丘之戍将归者也杜注邾地疏服防云虚丘鲁地彚纂当在兖州府费县界】郦【经公子友帅师败莒师于郦杜注鲁地】汶阳田【传公赐季友汶阳之田及费杜注汶阳田汶水北地汶水出泰山莱芜县西入济疏释例汶水出泰山莱芜县西南经济北至东平须昌县入济彚纂定十年齐人归郓讙龟隂田三邑皆汶阳也其地今兖州府宁阳县境今按水经注蛇水出冈县东北泰山西流迳汶阳之田齐所侵也自汶之北平畅极目元和志汶阳故城在龚丘县东北五十四里其城侧土田沃饶故鲁为汶阳之田龚丘今宁阳也县本鲁阐邑阐见哀八年】费【传见上今按费音秘今山东沂州府费县也故城在今费县西北二十里今之费治祊城此费与隠元年费不同于钦齐乗谓伯国姬姓鲁懿公之孙后为季氏邑与费伯之费合为一非也懿公孙见隠元年郎】
　　二年楚丘【经城楚丘传诸侯城楚丘而封卫焉杜注卫邑彚纂朱子诗经集注楚丘在滑州今直大名府滑县东六十里隋卫南废县即古楚丘城也此楚丘之在北者与戎伐凡伯之地不同今按隋初置楚丘县后改卫南县金省入白马县明又省入滑县故楚丘在滑滑县今改属河南卫辉府】下阳【经虞师晋师灭下阳公谷作夏阳杜注下阳虢邑在河东大阳县彚纂今大阳废县在山西平阳府平陆县东北十五里又三十里为故下阳城今按平陆县汉为大阳县东汉置河北县唐改平陆今属解州又按虢以国都为上阳故谓河北稍在下者为下阳公谷作夏阳音同传讹耳夏有大义汉改大阳汉初尚公谷之学也】屈产【传晋荀息请以屈产之乗与垂棘之璧假道于虞杜注屈地生良马彚纂公羊谓屈产为地名今平阳府石楼县东南四里有屈产泉今按石楼县旧属平阳府隰州今改属汾州府】垂棘【传见上杜注垂棘出美玉今按成五年郑伯及晋赵同盟于垂棘亦此地今无考】冀【传冀为不道入自颠軨伐郑三门杜注冀国名平阳皮氏县东北有冀亭彚纂在今平阳府河津县东北十五里今按河津县今属绛州】颠軨【传见上杜注河东大阳县东北有颠軨坂彚纂今平陆县东北七十里今按水经注河水北出虞山东南迳传岩传説所隠处傅岩东北十余里即颠軨坂有东西絶涧中筑以成道谓之軨桥桥之东北有虞原上道东北有虞城穆天子传曰天子自盐南登于薄寘軨之隥乃宿于虞按盐者猗氏县之盐池】鄍【传见上杜注前是冀伐虞至鄍郑虞邑彚纂今平陆县东北二十五里有故郑城】江【经齐侯宋公江人黄人盟于贳杜注江国在汝南安阳县彚纂括地志云安阳故城在新息县西南八十里新息今河南汝宁府息县是也今按息县今属光州】贳【经见上公作贯泽杜注宋地梁国蒙县西北有贳城贳与贯字相似释文贳市夜反又音世彚纂今兖州府曹县西南十里蒙泽故城即古贳国也今按曹县今属曹州府】多鱼【传齐寺人貂始漏师于多鱼杜注地名阙】桑田【传虢公败戎于桑田杜注虢地在农陜县东北彚纂今河南陜州灵寳县西二十五里稠桑驿即其地也】耼【传鬬章因郑耼伯今按耼当为邑名説见二十四年】
　　三年徐【经徐人取舒杜注徐国在下邳僮县东南彚纂括地志徐城县西四十里有大徐城即古徐国也今江南凤阳府泗州北八十里有徐城相传为徐偃王所筑徐嬴姓子爵今按周初为徐戎周穆王时徐偃僭称王穆王灭之别封其系以祀伯翳泗州今直江南一説徐城在泗州西北三十五里】舒【经见上杜注舒国今庐江舒县彚纂今江南庐州府庐江县西舒县古城是】阳谷【经齐侯宋公江人黄人防于阳谷杜注齐地在东平须昌县北彚纂今兖州府阳谷县东北三十里阳谷故城是也】
　　四年陉【经遂伐楚次于陉杜注楚地颍川召陵县有陉亭彚纂今属河南许州郾城县今按许州今为府】召陵【经盟于召陵杜注颍川县也彚纂今郾城县东四十五里有召陵故城】海【传赐我先君履东至于海疏释例海自辽西北平渔阳章武渤海乐陵乐安北海东莱城阳东海广陵吴郡防稽十四郡之东界以东】河【传西至于河疏释例河出西平西南二千里从西平东北经金城故北地朔方五原故云中南经平阳河东之西界东经河东河内之南界东北经汲郡顿邱阳平平原乐陵之东南入海杜之此言其当时之河耳禹贡导河案验其地自大伾以上河道不改大伾以下即是汲郡以东河水东流秦汉以来始然也古之河道自大邳而北过降水故迹不可复知其大陆则赵之广泽也大陆以北播为九河九河故道河间成平以南平原鬲县以北九河徒骇最西以次而东故郑注禹贡河间弓髙县往往有其处计桓公之时齐之西竟当在九河之最西而徒骇盖是齐之西界其东至于海当尽乐安北海之东界也】穆陵【传南至于穆陵北至于无棣杜注穆陵无棣皆齐竟彚纂今青州府临朐县东南一百五十里有穆陵闗在大岘山上】无棣【传注见上彚纂伏琛齐记无棣在渤海髙城县今直河间府沧州盐山县即古无棣也县南有无棣沟今按盐山县今属直天津府】方城【传楚国方城以为城杜注方城山在南阳叶县南今按在河南南阳府裕州东北四十里西魏置方城县金置裕州治方城元以方城省入裕州】汉水【传汉水以为池杜注水出武都至江夏南入江】新城【传大子奔新城杜注新城曲沃彚纂今平阳府闻喜县是也】五年首止【经防王世子于首止注已见桓十八年公谷作首戴】【经楚人灭杜注国在弋阳轪县东南彚纂今河南汝宁府光州西南有城湖广黄州府蕲水县有轪县故城皆魏晋时弋阳郡境今按光州今直河南】道【传江黄道柏方睦于晋杜注道国在汝南安阳县南彚纂安阳汉志作阳安应邵曰阳安县有道亭今汝宁府确山县东北有阳安故城其南即道国也】柏【传见上杜注国名汝南西平县有柏亭彚纂今县属汝宁府亭在县西】上阳【传晋侯围上阳杜注上阳虢国都在农陜县东南今按陜县今为陜州】
　　六年新城【经围新城杜注新城郑新密今荥阳密县彚纂今开封府密县东南三十里有故密城今按密县今属许州府】武城【传蔡穆侯将许僖公以见楚子于武城杜注楚地在南阳宛县北今按宛县今南阳府附郭南阳县也武城一统志作武延城在南阳府北俗呼西城志又云春秋时楚受蔡侯降于此则误此受许男降非受蔡侯降也】
　　七年小邾【经小邾子来朝杜注邾之别封故曰小邾彚纂宋忠曰邾顔别封小子肥于郳为小邾子今兖州府滕县峄县并有郳城乐史云郳城在氶县文献通考云郳城今沂州峄即古氶地属沂州据此则在峄者为近今按又见庄五年郳】寗母【经盟于寗毋谷作宁毋释文毋如字又音无杜注鲁地髙平方与县东有泥母亭音如寗彚纂今兖州府鱼台县东二十里有谷城镇即其地也】
　　八年洮【经盟于洮杜注曹地彚纂今东昌府濮州西南五十里有洮城今按濮州属曹州府】采桑【传败狄于采桑杜注平阳北屈县西南有采桑津彚纂今平阳府乡宁县西大河津济处也今按乡宁县今属吉州】
　　九年葵丘【经公防宰周公齐侯宋子卫侯郑伯许男曹伯于葵丘杜注陈留外黄县东有葵丘疏释例宋地彚纂今在考城县东三十里属河南开封府今按考城今属归徳府】髙梁【传齐侯以诸侯之师伐晋及髙梁而还杜注晋地在平阳县西南今按此髙梁即二十四年晋怀公死处杜此年注平阳下脱一扬字也水经叙汾水南迳髙梁故城西在扬县之南扬县城在今平阳府洪洞县东南十八里则髙梁在洪洞之南】
　　十年下国【传狐突适下国杜注曲沃新城疏晋昭侯尝以此邑封桓叔桓叔国之三世武公始幷晋国迁居而就之此曲沃晋之旧国故谓之为下国彚纂水经注云下国则新城今闻喜治也详前四年新城注】韩【传敝于韩杜注晋地彚纂括地志同州韩城县南十八里为古韩国今属陜西西安府地名韩原今按韩城县今属陜西同州府地在河西本秦汉之夏阳县地隋始析置韩城县以古韩国为名然十五年秦晋战韩原获晋侯非此地也秦败晋于韩原其地当在河东故传云涉河侯车败注谓秦伯之军渉河则晋侯车败又晋侯曰防深矣则韩原不在河西姓氏书韩盏庶子厉王世失国宣王中兴复之平王时晋灭韩曲沃幷晋韩万为戎御复采韩原则韩原者韩万之采邑盖在山西平阳府河津万泉之间韩氏后灭郑徙都河南而故采邑亦失其处杜以晋邑释之不言韩原在夏阳也彚纂引括地志误且韩城地此时仍属秦文十年晋伐秦取少梁始入于晋又诗之韩侯亦非国于韩城辩见二十四年】
　　十一年扬拒泉臯伊洛之戎【传扬拒泉臯伊洛之戎同伐京师杜注扬拒泉臯皆戎邑及诸杂戎居伊水雒水之间者今伊阙北有泉亭疏释例诸杂戎居伊水雒水之间者河南洛阳县西南有戎城伊水出上雒卢氏县熊耳山东北至河南雒阳县入雒雒水出上雒县冡领山东北经农至河南巩县入河彚纂今河南府洛阳县西南有前城即泉亭也今按昭二十二年刘子奔扬彚纂谓即此年之扬去偃师不逺泉又详昭三十二年前地】
　　十三年咸【经公防齐侯宋公陈侯卫侯郑伯许男曹伯于咸杜注卫地东郡濮阳县东南有咸城彚纂在今直大名府开州东南六十里】雍【传自雍及绛相继杜注秦国名彚纂今凤翔府凤翔县南七里有古雍城秦徳公所居大郑宫城也】
　　十四年缘陵【经诸侯城縁陵杜注杞邑辟淮夷迁都于縁陵彚纂后汉志北海郡有营陵县薛瓒曰春秋谓之縁陵是也其故城在昌乐县东南七十里今属青州府】鄫【经季姬及鄫子遇于防杜注鄫国今琅邪鄫县彚纂今兖州府峄县东有鄫城】沙鹿【经沙鹿崩杜注山名平阳元城县东有沙鹿丄山在晋地疏汉书元后传称后祖翁孺自东平陵徙魏郡元城建公曰昔春秋沙鹿崩晋史卜之曰隂为阳雄土火相乗故有沙鹿崩崩后六百四十五年宜有圣女兴今王翁孺徙正值其地日月当之元城郭东有五鹿之虚即五鹿地彚纂今沙鹿山在大名府元城县东四十五里其西有沙鹿城今按此时晋之东境未能至元城当是卫地】
　　十五年牡丘【经公会齐侯宋公陈侯卫侯郑伯许男曹伯盟于牡丘杜注地名阙彚纂今东昌府聊城县东北七十里有牡丘或云即春秋防盟处】匡【经遂次于匡杜注卫地在陈留长垣县西南彚纂后汉志长垣县有匡城今属直大名府今按徐国在泗州当时诸侯畏楚虽无志于救徐而次师亦必稍近其地长垣之匡去徐甚逺何为次于此考河南归徳府睢州西三十里有匡城其地属宋距泗州稍近次师或当在此】厉【经齐师曹师伐厉杜注楚与国义阳随县北有厉乡彚纂今湖广徳安府随州北四十里有厉山厉乡在山下】娄林【经楚人败徐于娄林杜注徐地下邳僮县东南彚纂今在江南凤阳府虹县东北】河外【传赂秦伯以河外列城五东尽虢畧南及华山内及解梁城杜注河外河南也疏河自龙门而南至华隂而东晋在西河之东南河之北以河北为内河南为外赂秦列城五传称许君焦瑕是其二其余不可知解梁城则在河北非此河外五城之数也今按胡三省注通鉴谓自春秋至战国率以黄河之西为河外然此处河外指河南注疏説是瑕在解不在河外疏以焦瑕皆在河外非也辩见僖三十年】虢略【传见上杜注从河南而东尽虢界也彚纂后汉志陆浑西有虢略地今河南府嵩县境是也】华山【传见上杜注在农华隂县西南彚纂今属陜西西安府今按华隂县今属同州府】解梁城【传见上杜注河东解县彚纂今平阳府蒲州临晋县东南十八里有觧城今按临晋县今属蒲州府】韩原【详见十年韩】灵台【传乃舍诸灵台杜注在京兆鄠县周之故台彚纂今西安府鄠县东五里有鄠宫又东二十五里有灵囿囿中有灵台】髙梁之墟【传明年其死于髙梁之墟杜注晋地在平阳杨氏县西南彚纂今临汾县梁墟是今按髙梁当在洪洞县临汾亦相近也又见九年二十四年】隂【传晋隂饴甥防秦伯盟于王城杜注隂饴甥即吕甥也食采于隂故曰隂饴甥彚纂今平阳府霍州有吕乡有隂地村】王城【传见上杜注秦地冯翊临晋县东有王城今名武乡彚纂今在陜西西安府朝邑县东今按朝邑县今属同州府】
　　十六年淮【经公会齐侯宋公陈侯卫侯郑伯许男郉侯曹伯于淮杜注临淮郡左右今按晋临淮郡治盱眙今属泗州】狐厨【传狄侵晋取狐厨受铎渉汾及昆都杜注狐厨受铎昆都晋三邑平阳临汾县西北有狐谷亭汾水出太原南入河疏汾水从平阳南流折而西入河临汾县在汾水北狐谷疑是狐厨在县之西北则狐厨受铎皆在汾北昆都在汾南彚纂今属平阳府襄陵县】受铎【传注见上】昆都【传注见上汇纂今平阳府南有昆都聚】
　　十七年英氏【传齐人徐人伐英氏杜注楚与国汇纂今庐州府六安州西有英氏城接英山县境今按六安州今为直州】项【经灭项杜注项国汝隂项县彚纂今开封府项城县东北六十里故项城是也今按项城今属陈州府】卞【经夫人姜氏会齐侯于卞杜注鲁国卞县彚纂今故卞城在兖州府泗水县东五十里】
　　十八年甗【经宋师及齐师战于甗杜注齐地彚纂在今济南府歴城县界】莵圃【传邢人狄人伐卫围莵圃今按当为卫地】訾娄【传而从师于訾娄杜注卫地彚纂今直大名府滑县西南六十里有訾娄城与长垣县接界今按滑县今属河南卫辉府一统志訾娄城在旧长垣县西北六十里滑县】十九年次睢【传宋人使邾文公用鄫子于次睢之社杜注睢水受汴东经陈留梁谯沛数城县入泗此水次有妖神疏释例汴水自荥阳受河睢水受汴经陈留梁国谯郡沛国至彭城县入泗彚纂后汉临沂有丛亭博物记曰即次睢之社今在兖州府沂州境今按沂州今为府】
　　二十年南门【经新作南门杜注鲁城南门也本名稷门僖公更髙大之今犹不与诸门同改名髙门也今按水经注云其遗基犹在城八丈余亦曰雩门】
　　二十一年鹿上【经宋人齐人楚人盟于鹿上杜注宋地汝隂有原鹿县彚纂今凤阳府颍州太和县西有原鹿城今按太和县今属江南颍州府按水经注叙淮水迳原鹿县云即春秋之鹿上叙濮水迳鹿城南又引后汉郡国志济隂乗氏县有鹿城乡为鹿上二説并存以传考之宋人为鹿上之盟以求诸侯于楚原鹿在宋之西南于楚差近而齐为逺乗氏在宋之东北于齐差近而楚为逺宋人既求诸侯于楚必就其近楚之地岂至乗氏以就齐乎当以原鹿为是】盂【经宋公楚子陈侯蔡侯郑伯许男曹伯防于盂杜注宋地彚纂今河南归徳府睢州有盂亭】任【传任宿须句颛臾风姓也杜注任今任城县彚纂今为济宁州属兖州府今按明初以任城省入济宁州】须句【传见上公羊作须朐杜注在东平须昌县西北彚纂今兖州府东平州东南有须句故城今按东平州今属泰安府又按水经注须句在东平夀张县引地理志夀张西北有朐城又曰一国二城盖后迁都须昌】颛臾【传见上杜注在泰山南武阳县东北彚纂今兖州府费县西北八十里有颛防城今按费县今属沂州府】薄【经公防诸侯盟于薄彚纂宋地汉置薄县属山阳郡后汉改属梁国今河南归徳府治西北有亳城即亳也】
　　二十二年伊川【传秦晋迁陆浑之戎于伊州杜注周地伊水也允姓之戎居陆浑在秦晋西北二国诱而徙之伊川遂从戎号至今为陆浑县今按陆浑戎今河南府嵩县古伊阙地伊川今河南汝州伊阳县也又见昭九年隂戎】升陉【经及邾人战于升陉杜注鲁地】【经宋公及楚人战于杜注水名彚纂今在归徳府柘城县北三十里】鱼门【传邾人获公胄县诸鱼门杜注邾城门今按后汉郡国志谓梁国睢阳县有鱼门引此年事为证以邾为宋大误】柯泽【传郑文夫人芈氏姜氏劳楚子于柯泽杜注郑地】
　　二十三年缗【经齐侯伐宋围缗杜注宋邑髙平昌邑县东南有东缗城彚纂今在兖州府金乡县东北三十里】焦【传遂取焦夷杜注今焦县也彚纂今为亳州属凤阳府今按周封神农之后于焦即此周末改为谯汉置谯郡后周为亳州今亳州属颍州府】夷【传见上杜注一名城父今谯郡城父县焦夷皆陈邑彚纂今故城在亳州东南今按又见昭九年城父】顿【传城顿而还杜注顿国今汝隂南顿县彚纂今开封府项城县北有南顿故城今按项城县今属陈州府】廧咎如【传狄人伐廧咎如释文咎古刀反杜注赤狄别种也隗姓】五鹿【传出于五鹿杜注卫地令卫国县西北有地名五鹿阳平元城县东亦有五鹿彚纂今直大名府五鹿城二属元城者即沙鹿城属开州者此卫地五鹿是也】
　　二十四年令狐【传围令狐彚纂今平阳府猗氏县西十五里有令狐城今按猗氏今属蒲州府】桑泉【传入桑泉杜注在河东解县西彚纂今平阳府临晋县东十三里有桑泉城今按临晋县今属蒲州府】臼衰【传取臼衰杜注解县东南有臼城彚纂今平阳府解州西北今按解州今直山西】庐柳【传晋师军于庐柳彚纂今猗氏县西北有庐柳城】郇【传军于郇杜注解县西北有郇城彚纂今在临晋县东北十五里今按水经注涑水迳猗氏故城北又西迳郇城郇伯国也服防云师国在解县东邭瑕氏之墟也解故城东北二十四里有故城在猗氏故城西北俗名郇城】髙梁【传使杀懐公于髙梁杜注在平阳杨县西南彚纂僖九年十五年及此年杜氏三注稍异其实一地也】屛楼【传生原同屏括楼婴杜注原屏楼三子之邑】緜上【传介之推隠而死晋侯求之弗获以緜上为之田杜注西河介休县南有地名緜上彚纂今山西汾州府沁源县北八十里有緜上闗緜上城今按沁源县今属沁州介休沁源之间固有緜上然襄十三年晋侯搜于緜上以治兵治兵当近国都未必逺至介休定六年宋乐祁如晋赵简子逆而饮之酒于緜上介休之緜山非适晋所田之地顾炎武谓緜上当近绛今翼城县西亦有緜山俗谓之小緜山当必是简子迎乐祁之地疑此説是抑或晋有两緜山治兵迎乐祁者在翼城为介推田者在介休也介推死于介山后因以名山其説由来久矣】管【传管蔡郕霍鲁卫毛耼郜雍曹滕毕原酆郇文之昭也杜注管国在荥阳京县东北彚纂隋置管城县今开封府郑州治废管城是也】毛【传见上彚纂今河南府宜阳县界】耼【传见上今按耼为文王子耼季之国不知其地国语耼由郑姬盖因郑姬而亡僖二年郑有耼伯似郑灭之以为采邑当在开封府境】雍【传见上杜注雍国在河内山阳县西彚纂今河南懐庆府修武县西有雍城】毕【传见上杜注毕国在长安县西北彚纂今西安府咸阳县北五里有毕原】酆【传见上杜注酆国在始平鄠县东彚纂今鄠县属西安府今按又见昭四年酆宫】应【传郉晋应韩武之穆也杜注应国在襄阳父城县西今按汉地理志父城有应乡水经注应国在南阳鲁阳县东即故父城县也杜注作城父转写之误今改正彚纂今河南汝宁府寳丰鲁山二县界有应城今按寳丰鲁山今皆属汝州】韩【传见上今按韩杜无注似以十年之韩十五年之韩原为古韩国彼注云晋地也史记正义引括地志云同州韩城县南十八里为古韩国説诗韩奕者亦以为韩国在此王肃则谓今涿郡方城县有韩侯城王符潜夫论曰昔周宣王时有韩侯其国近燕故诗云彼韩城燕师所完考水经注云圣水迳方城县故城北又东南迳韩侯城东诗溥彼韩城燕师所完又魏书地形志亦云范阳郡方城县有韩侯城方城今为顺天府之固安县在府西南百二十里与诗之王锡韩侯其追其貊奄受北国者正相符使韩国在闗中岂役燕师为之筑城又何能受追貊北国乎或又以梁山在韩城为可据然而燕地亦自有梁山水经注鲍丘水过潞县西髙梁水注之水首受湿水于戾陵堰堰水枝分东迳梁山南按潞县今之通州其西有梁山正当固安县之东北也禹治冀州水恒卫既定则燕地之山因其所奠定者近韩城有梁山名偶同耳】蒋【传凡蒋邢茅胙祭周公之也杜注蒋在弋阳期思县彚纂今开封府尉氏县西六十里有蒋城今按期思故城在今光州固始县西北七十里一统志云古蒋国春秋时为子邑又文十年期思杜注亦云古蒋国楚灭之期思去尉氏甚逺而尉氏亦有蒋城岂蒋国有两都与】茅【传见上杜注髙乎昌邑县西有茅乡彚纂今兖州府金乡县西北四十里有昌邑城其西有茅乡古茅国也】胙【传见上杜注东郡燕县西南有胙亭彚纂今河南卫辉府胙城县是也县东有东燕故城今按胙城今省入衞辉府汲县】祭【传见上今按祭一在长垣一在郑州説见隠元年】召【传召穆公思周徳之不类杜注召穆公采地扶风雍县东南有召亭彚纂案此召亭今陜西凤翔府境其山西平阳府垣曲县之召原则东迁后别受采地也】甘【传甘昭公有宠于惠后杜注甘昭公王子带也食邑于甘河南县西南有甘水又云西二十五里有故甘城彚纂今河南府洛阳县即河南县也甘城甘水俱在县西南今按水经注甘水东二十许里洛城南有故甘城北对河南故城为王子带之故邑】坎欿【传王遂出及坎欿杜注周地在河南巩县东今按后汉志巩县有坎欿聚服防亦以为巩东邑名】汜【传王出适郑处于汜释文汜音汜杜注郑南邑也在襄城县南彚纂今属开封府今按襄城今属许州府因襄王居此故名】
　　二十五年洮【经公防卫子莒庆盟于洮杜注鲁地疏八年盟于洮杜云曹地三十一年鲁始得曹田此时不得为鲁地注误耳今按疏説非也传云卫人平莒于我且及莒平则此洮为鲁之内地东近莒即庄二十七年公防杞伯姬于洮者也当为卞县洮墟在泗水县】阪泉【传遇黄帝战于阪泉之兆杜注黄帝与神农之后姜氏战于阪泉之野今按括地志阪泉今名黄帝泉在妫州懐戎县东五里又晋地志云涿鹿城东一里有阪泉阪泉之野则平野之地也唐妫州懐戎县今为懐来县地涿鹿城在保安州皆属直宣化府】阳樊【传与之阳樊温原攒茅之田今按阳樊即樊也注见隠十一年】南阳【传晋于是始启南阳杜注在晋山南河北故曰南阳又文元年晋伐卫及南阳杜注云今河内地今按水经注修武亦曰南阳马融云晋地自朝歌以北至中山为东阳朝歌以南至轪为南阳应邵云河内殷国也周名之为南阳】鄀【传秦晋伐鄀杜注本在商密秦楚界上小国其后迁于南郡鄀县疏言本在商密者据在后移都称旧鄀以为本耳其实此时在商密后始迁于鄀县此时国名为鄀所都之邑名商密彚纂今河南南阳府淅川县西有丹水故城古鄀国也今按南郡鄀县今湖广襄阳府宜城县也鄀故城在县东南楚昭王尝徙鄀水经注谓之鄢郢楚鄢县汉改宜城】商密【传楚阙克屈御冦以申息之师戍商密杜注鄀别邑今南乡丹水县今按水经注云丹水又迳丹水县故城南县有密阳乡古商密之地楚申息之师所戍也春秋之三户矣三户在今内乡县见哀四年】析【传秦人过析隈杜注楚邑一名白羽今南乡析县隈隠蔽之处彚纂今邓州内乡县即其地也属河南南阳府析隈山在邓州南七十里今按又见昭十八年哀四年】
　　二十六年向【经公防莒子卫寗速盟于向杜注莒地彚纂寰宇记曰莒州南七十里有向城今属山东青州府今按隠二年莒人入向即此地也説见隠二年】酅【经公追齐师于酅杜注齐地济北谷城县西有地名酅下彚纂今兖州府东阿县西南有酅下聚今按东阿今属泰安府】夔【经楚人灭夔杜注楚同姓国今建平秭归县彚纂荆州府归州志云州西南三里有夔子城地名夔沱今按归州今属湖广宜昌府】二十七年暌【传使子文治兵于暌杜注楚邑】蒍【传子玉复治兵于蒍杜注楚邑】被庐【传搜于被庐杜注晋地】
　　二十八年南河【传还自南河济杜注从汲郡南渡出卫南而东彚纂水经注云河水迳东燕县故城北有棘津之名即此也棘津在卫辉府汲县南七里】敛盂【传晋侯齐侯盟于敛盂杜注卫地彚纂今大名府开州东南有敛盂聚即其地也】襄牛【传卫侯出居于襄牛杜注卫地彚纂秦置襄邑县明初省县并入睢州今属河南归徳府今按卫人出君当不出其国境以襄邑为襄牛应劭之説也顔师古引圈称説辩之曰襄邑宋地本承匡襄陵乡也宋襄公所故曰襄陵然则应説以为襄牛误也今考水经注叙濮水迳濮阳县之东有襄丘此为卫之东鄙今曹州府濮州之地襄牛其在此与】城濮【经晋侯齐师宋师曹师战于城濮杜注卫地今按説见下】有莘之虚【传晋侯登有莘之虚以观师晋师陈于莘杜注有莘故国名彚纂括地志陈留县东五里有莘城即古莘国今开封府陈留县有莘城兖州府曹县有莘仲集其地接二县界也今按城濮未审的在何地晋师陈于莘莘在陈留则城濮亦在陈留但陈留去曹县颇逺不得接界莘仲集当别是一地】酅【传楚师背酅而舍杜注丘陵险阻名】衡雍【传至于衡雍杜注郑地今荥阳卷县彚纂今开封府原武县西北五里有衡雝城即衡雍也今按原武今属懐庆府】践土【经公会晋侯齐侯宋公蔡侯郑伯卫子莒子盟于践土杜注郑地彚纂括地志荥泽县西北十五里有王宫城城内东北隅有践土台荥泽今属开封府】河阳【经天王狩于河阳杜注晋地今河内有河阳县彚纂今怀庆府古河阳城在孟县西三十里】孟诸之麋【传余赐女孟诸之麋杜注宋薮泽彚纂郭璞云梁国睢阳东北今归徳府治东北有孟诸泽今按孟诸泽禹贡作孟猪周礼作望诸史记作明都在今商邱虞城间屡被黄河冲决今无存寰宇记云虞城孟诸泽俗呼为湄台盖泽中有台也胡渭云今虞城西北十里有孟诸台接商邱界即此尔雅水草交曰麋麋古湄字台盖以孟诸之麋得名也】连谷【传及连谷而死杜注楚地彚纂当在楚方城之外】宛濮【传寗武子与卫人盟于宛濮杜注陈留长垣县西北有宛亭近濮水今按长垣今属大名府故城在今县西南三十五里】
　　二十九年介【经介葛卢来朝杜注东夷国也在城阳黔陬县彚纂今山东莱州府胶州西南七十里有黔陬城古介国也黔陬有东西二城东城秦置即介亭其在髙密县境者乃后汉时所迁之西城也】昌衍【传舍于昌衍之上杜注鲁县东南有昌平城彚纂今在兖州府曲阜县东南八十里】翟泉【经盟于翟泉杜注洛阳城内大仓西南池水也彚纂今古城在河南洛阳县东北二十里今按又见昭二十三年狄泉】三十年函陵【传晋军函陵彚纂寰宇记函陵在新郑县北十三里山形如函故名函陵今属开封府】泛南【传秦军泛南杜注此东泛也在荥阳中牟县南疏释例土地名僖二十四年泛下云此南泛也周王出居于泛楚戍郑师于泛襄城县南泛城是也此年泛下云此东泛也秦军泛南晋伐郑师于泛荥阳中牟县南泛泽是也彚纂今属开封府】烛【传若使烛之武见泰君今按烛邑名水经注七里沟水南歴烛城西即郑大夫烛之武邑又南注于洧其地在新郑县】焦瑕【传许君焦瑕杜注晋河外五城之二邑彚纂地理志陜县有故焦城今在陜州南二里文十三年使詹嘉处瑕以守桃林之塞盖与桃林相近之地今按焦又见宣二年焦为姬姓国晋灭之见襄二十九年又按杜以焦瑕为河外五城之二非也惠公赂秦以河外列城五东尽虢略南及华山内及解梁城既而弗与在河外者焦固其一然内及解梁城则亦有河北之邑水经注河东解县西南五里有故瑕城晋大夫詹嘉之故邑则瑕在今之解州非河外也此文于河外邑举焦内及解梁者举瑕以该所举之邑耳瑕在觧与河南之桃林塞亦相近故詹嘉处瑕亦可守桃林之塞又成六年晋人谋去故绛诸大夫曰必居郇瑕氏之地郇与瑕皆在解杜并为一地亦非又瑕吕饴甥亦曰隂饴甥盖饴甥尝食采于瑕兼食于吕吕即隂故曰瑕吕饴甥杜以瑕吕为姓亦非是皆不考解有瑕城而失之者也河外无瑕顾炎武求之不得谓瑕有乎音以汉农郡之湖县为瑕谬矣】
　　三十一年济西田【经取济西田传分曹地自洮以南东傅于济杜注济水自荥阳东过鲁之西至乐安入海今按洮在今濮州南五十里水经注叙济水迳定陶县又东至乗氏县西引此年分曹地东傅于济是也】重馆【传使臧文仲往宿于重馆杜注髙平方与县有重乡城今按方与今兖州府金乡县】清原【传晋搜于清原杜注河东闻喜县北有清原彚纂今在平阳府稷山县北二十里今按稷山县今属绛州】帝丘【传卫迁于帝丘今按昭十七年传卫颛顼之虚也故为帝丘杜注今濮阳县昔帝颛顼居之其城内有颛顼冡彚纂今大名府开州有颛顼城是也】
　　三十二年阳【传晋阳处父报之今按一统志山西太原府太谷县东十五里有故阳城汉为阳邑县晋大夫阳处父邑今考文六年云阳处父至自温成十一年云温邑狐氏阳氏先处之则处父食邑先在阳后在温与】殽【传晋人御师必于殽殽有二陵焉其南陵夏后臯之墓也其北陵文王之所辟风雨也杜注殽在农渑池县西此道在二殽之间南谷中谷深委曲两山相嵚故可以辟风雨古道由此魏武帝西讨巴汉恶其险而更开北山髙道疏此遒见在殽是山名俗呼为土殽石殽彚纂魏太和十一年置崤县唐改硖石废崤县为石濠镇其北有崤山今崤县故城在河南府永宁县北五十里】
　　三十三年周北门【传秦师过周北门今按门名干祭见昭二十四年】原圃【传郑之有原圃犹秦之有具囿也杜注原圃具囿皆囿名荥阳中牟县西有圃田泽今按水经注云原圃在原武县原武今属懐庆府水经注又云圃田泽西限长城东极官渡北佩渠水东西四十许里南北二百许里】姜戎【经晋人及姜戎败秦师于殽杜注姜姓之戎居晋南鄙】訾娄【经公伐邾取訾娄彚纂邾地当在济宁州界】箕【经晋人败狄于箕杜注太原阳邑县南有箕城彚纂今在太谷县东南三十五里今按此年伐狄者白狄也白狄在西河渡河而伐晋箕地当近河成十三年传云秦入我河县焚我箕郜是近河有箕今山西隰州蒲县本汉河东郡蒲子县地东北有箕城隋初移治此后改蒲县唐移今治而箕城在县东北晋人败狄于箕当在此若太谷之箕去白狄逺别是一地】白狄【传却缺获白狄子杜注白狄狄别种也故西河郡有白部胡今按白狄在西河之西今陜西延安府地也传云余从狄君以田渭濵则其地南至渭水又告秦人云白狄及君同州是与秦同在雍州也】冀【传臼季使过冀见冀缺耨其妻馌之敬相待如賔杜注晋地彚纂今平阳府河津县东有冀亭水经注云臼季见却缺耨处今名如賔乡是也今按河津今属绛州】郐城【传文夫人敛而之郐城之下杜注郐城故郐国在荥阳密县东北彚纂今县属开封府今按密县今属许州府又见襄二十九年】汦【传与晋师夹汦而军杜注汦水出鲁阳县东经襄城定陵入汝今按鲁阳今汝州鲁山县襄城属许州府定陵在南阳府舞阳县汦水即滍水也】















　　春秋地理考实卷一
<经部,春秋类,春秋地理考实>
　　钦定四库全书
　　春秋地理考实卷二　　　　　婺源江永撰文公
　　元年緜訾【传卫孔逹侵郑伐緜訾及匡今案緜訾杜无注传言伐緜訾及匡则緜訾当与匡相近匡在开州长垣县衞有訾娄故邑见僖十八年在今滑县而滑县与长垣接界则訾宜即訾娄始为邢人所取后则属之郑耳緜当别一地亦近匡】匡【传见上杜注在颍川新汲县东北彚纂今开封府扶沟县西有匡城今案扶沟今属陈州府以传考之此年之匡非扶沟之匡也八年晋侯使觧阳归匡戚之田于卫注谓匡本衞邑中属郑孔逹伐不能克今晋令郑还衞及取戚田皆见元年案此则匡与戚相近之邑也一统志大明府开州长垣县西南十五里有匡城即论语子畏于匡之地隋尝改长垣为匡城今长垣在开州南一百五十里开州之帝丘当时衞所都而戚城即在开州城北七里故匡与戚本皆衞邑八年晋归戚田幷令郑归匡田耳若扶沟之匡去衞逺衞不能有其地杜注误扶沟之匡为郑邑见定六年】戚【经公孙敖防晋侯于戚杜注衞邑在顿丘卫县西彚纂今大名府开州北七里有古戚城】
　　二年彭衙【经晋侯及秦师战于彭衙杜注冯翊郃阳县西北有彭衙城彚纂在今西安府白水县东北六十里汉于此置衙县今按周庄王时秦伐彭戯氏至于华山即此地白水县今属同州府】垂陇【经公孙敖防宋公陈侯郑伯晋士谷盟于垂陇杜注郑地荥阳县东有陇城彚纂京相璠曰荥阳东二十里今在开封府荥泽县东北】汪【传取汪及彭衙而还今案汪当近彭衙】
　　三年沈【经叔孙得臣防晋人宋人陈人衞人郑人伐沈杜注国名汝南平舆县北有沈亭彚纂今河南汝宁府汝阳县东南六十里有平舆故城沈亭在其地今案汝阳县今属汝州】王官【传秦伯伐晋济河焚舟取王官及郊杜注晋地彚纂今平阳府临晋县东南七十里王官谷有废垒即王官城也今按临晋分属蒲州府又水经注河东左邑县西有王官城洓水迳其北故晋人絶秦之辞云伐我洓水俘我王官是王官近洓水也左邑今绛州闻喜县王官盖在临晋之东闻喜之西史记正义引括地志王官故城在同州澄城县西北六十里非也是时秦师已渡河则王官不得在河西澄城之王官名同而非其地】郊【传见上杜注晋地彚纂史记取王官及鄗正义曰鄗音郊当为临晋平阳间小邑】茅津【传遂及茅津济杜注在河东大阳县西彚纂今平阳府平陆县有大阳渡即春秋茅津也有古茅城南对陜州今案古虞国地汉为大阳县今属觧州水经注陜北对茅城故茅亭亭茅戎邑也津亦取名焉】
　　四年邧【传晋侯伐秦围邧新城杜注秦邑彚纂当在今澄城县境今按澄城今属同州府】新城【传见上杜注秦邑彚纂今西安府澄城县东北二十里有古新城地名考曰即梁国之新里也】
　　五年六【经楚人灭六杜注六国今庐江六县彚纂今在江南庐州府六安州北今案六安州今为直州】蓼【传楚子燮灭蓼杜注蓼国今安丰县彚纂今河南汝宁府固始县东北有蓼城冈其地即古蓼国汉蓼县今案固始县今属河南光州】甯【传晋阳处父聘于卫反过甯杜注晋邑汲郡修武县彚纂今河南衞辉府获嘉县西北有修武故城古甯邑秦置县今案韩诗外传武王伐纣勒兵于甯改甯曰修武今懐庆府修武县也卫辉府之获嘉县与之接境亦修武地汉武帝置获嘉县东魏又置西修武皆甯地周既改甯为修武矣而犹称甯盖后又复旧名也卫有甯氏为世卿似食邑于此获嘉近衞则甯当属衞又见定元年】六年夷【传晋搜于夷杜注晋地今案见庄十六年】董【传改搜于董杜注河东汾隂县有董亭彚纂汾隂今绛州属平阳府有董泽在闻喜县东北四十里接绛州界见宣十二年】郫【传赵孟使杀诸郫杜注晋地彚纂博物记垣县有邵郫之阨今懐庆府济源县西一百里有郫亭唐置邵原县于此与山西垣曲县接界今案又见襄二十三年郫邵】
　　七年郚【经遂城郚杜注鲁邑卞县南有郚城彚纂今在兖州府泗水县南】董隂【传及董隂杜注晋地】刳首【传败秦伯于令狐至于刳首杜注令狐在河东当与刳首相接彚纂令狐今平阳府猗氏县地水经注刳首在西三十里当在今荥河临晋间也今案荥河临晋今皆属蒲州府】扈【经公防诸侯晋大夫盟于扈杜注郑地荥阳卷县西北有扈亭今案详见庄二十三年】
　　八年申【传自申至于虎牢之竟杜注郑地彚纂当在郑州泛水县界】武城【传秦人伐晋取武城今案汉冯翊郡有武城县顔师古云即秦伐晋取武城者也当在今陜西同州府境】暴【经公子遂防雒戎盟于暴杜注郑地彚纂路史曰暴辛公采地一曰暴隧今案又见成十五年暴隧】
　　九年狼渊【传楚子师于狼渊以伐郑杜注颍川颍隂县有狼陂彚纂寰宇记谓之狼沟颍隂即今开封府许州今案许州今为府附郭设石梁县】壶丘【传楚侵陈克壶丘杜注陈邑彚纂当在今开封府陈州南境今按水经注壶丘城在新蔡县故城东南今属汝宁府当时为陈之南鄙而地不在陈州】十年少梁【传晋人伐秦取少梁杜注冯翊夏阳县彚纂今西安府韩城县南二十里有少梁城今按韩城今属同州府】北征【传秦伯伐晋取北征彚纂路史北征古征国汉置征县今西安府澄城县西南二十里有北征古城今案释文征如字又引三苍云音惩一统志云后误征为澄澄城今属同州府】范【传楚范巫矞似杜注矞似范邑之巫今案楚有大夫范山范当是其食邑】商【传使为商公杜注楚邑上雒商县彚纂隋改商州今属西安府今案商契始封之地商州今直陜西疑楚成王时楚地未能至商州其使子西为商公或是商宻之地见僖二十五年】渚宫【传王在渚宫杜注小洲曰渚疏渚宫当郢都之南】女栗【经及苏子盟于女栗杜注地名阙】厥貉【经楚子蔡侯次于厥貉杜注地名阙彚纂当在陈州项城县今案项城今属陈州府】孟诸【传遂道以田孟诸杜注宋大薮也在梁国睢阳县东北彚纂今归徳府商邱县东北有孟诸泽虞城县北有孟诸台今案又详僖二十八年孟诸之麋】期思【传期思公复遂为右司马杜注今弋阳期思县彚纂期思古蒋国楚灭之汉置县属汝南郡隋属光州兵乱后废今在固始县西北七十里】麇【传厥貉之防麇子逃归今案麇国杜无注今湖广郧阳府治郧县古麇国也又见明年锡穴】十一年防渚【传成犬心败麇师于防渚杜注麇地彚纂阚骃曰防即防陵也今为房县属湖广郧阳府】锡穴【传潘崇复伐麇至于锡穴释文锡音羊或作锡星歴反杜注麇地彚纂汉锡县属汉中郡师古曰即春秋锡穴也隋唐宋皆属均州明成化中始为郧阳府治今因之今案郧阳府治郧县也】承筐【经叔仲彭生防晋郤缺于承筐杜注宋地在陈留襄邑县西彚纂今归徳府睢州西三十里有故筐城】咸【经叔孙得臣败狄于咸杜注鲁地】鄋瞒【传鄋瞒伐齐杜注狄国名防风之后漆姓】子驹之门【传埋其首于子驹之门杜注鲁郭门】长丘【传以败狄于长丘杜注宋地彚纂今开封府封丘县东有长邱亭今案水经注济水迳封邱县南燕县之延乡于春秋为长】周首【传埋其首于周首之北门杜注齐邑济北谷城县东北有周首亭彚纂水经注谓之卢子城今在东阿县东北近长清县界今案东阿今属泰安府长清属济南府】耏门【传宋公以门赏耏斑使食其征谓之耏门今案宋城门名】夫钟【传郕大子朱儒自安于夫钟杜注郕邑今案已见桓十一年】
　　十二年郕邽【传大子以夫钟与郕邽来奔杜注郕邽亦邑今案郕国在兖州府宁阳县二邑当近其地】巢【经楚人围巢杜注吴楚间小国庐江六县有居巢城彚纂今庐州府巢县巢湖寰宇记云古居巢城陷处】羣舒【传羣舒叛楚杜注羣舒偃姓舒庸舒鸠之属庐江有舒城舒城西南有龙舒疏世本偃姓舒庸舒蓼舒鸠舒龙舒鲍舒龚彚纂今庐州府舒城庐江二县之境皆羣舒地】宗【传子孔执舒子平及宗子杜注宗巢二国羣舒之属】河曲【经晋人秦人战于河曲杜注在河东蒲坂县南彚纂今平阳府蒲州城外东南隅有蒲坂故城今案蒲州今为府附郭设永清县河曲者河南流至华隂曲而东流河曲当在其间竹书纪年秦穆公帅师送公子重耳涉自河曲是也】羁马【传秦伯伐晋取羁马杜注晋邑彚纂今蒲州南三十六里有羁马城一名涉丘今案一统志陜西同州郃阳县有羁马城谓秦取羁马在此非也秦取晋邑当在河东故晋人御之战于河曲羁马不得在河西成十三年传云俘我王官翦我羁马盖秦迁其民于河西是以澄城亦有王官郃阳亦有羁马耳】郓【经季孙行父帅师城诸及郓杜注城阳姑幕县南有员亭员即郓也彚纂今青州府沂水县北郓城是此为东郓成四年城郓为西郓乃在东平州今按沂水今属沂州府诸见庄二十九年】十三年瑕【传晋侯使詹嘉处瑕以守桃林之塞今按十二年秦复侵晋入瑕及此年之瑕説见僖三十年焦瑕】桃林【传见上杜注桃林在农华隂县东潼闗彚纂地理通释云自潼闗至函谷闗歴陜华二州之地俱谓之桃林塞今陜西华隂县以东河南灵寳县以西皆是也今案桃林即武王放牛之处水经注引晋地道记桃林在阌乡南谷中阌乡县今属河南陜州】诸浮【传晋六卿相见于诸浮杜注晋地疏当是城外近地】绎【传邾文公卜迁于绎杜注邾邑鲁国邹县北有绎山疏邾都本在邹县邹县北有绎山徙都于彼山旁山旁当有旧邑邾既迁都于此竟内别有绎邑宣十年公孙归父帅师伐邾取绎取彼之别邑也彚纂今在兖州府邹县东南山阳有邾城今案峄山在邹县南二十二里】沓【经公如晋卫侯防公于沓杜注地阙】棐【经公还自晋郑伯防公于棐杜注郑地彚纂即棐林路史开封宛陵有棐林林乡宛陵故城今属开封府新郑县县东二十五里林乡城是其地也今案又见宣元年棐林】
　　十四年新城【经同盟于新城杜注宋地在梁国谷熟县西彚纂今归徳府商邱县西南】舒蓼【传子孔潘崇将袭羣舒使公子燮与子仪守而伐舒蓼杜注即羣舒今案见十二年又见宣八年】庐【传庐戢黎及叔麇诱之杜注今襄阳中庐县今案一统志云中庐城在襄阳府城南汉为县隋改曰次庐宋省入南漳今城趾在南漳县东五十里】
　　十五年堂阜【传饰棺寘诸堂阜杜注齐鲁竟上地今按见庄九年】句鼆【传一人门于句鼆杜注鲁邑】戾丘【传一人门于戾丘杜注鲁邑】
　　十六年郪丘【经公子遂及齐侯盟于郪丘杜注齐地彚纂当在东昌府东阿县境今案东阿今属泰安府旧属兖州府东平州非东昌府也是年公使公子遂纳赂于齐侯因及齐侯盟于郪丘其地当近国都岂逺至东阿而与之盟乎公羊作犀丘谷梁作师丘公羊疏作菑丘未知孰是】泉台【经毁泉台今案传有蛇自泉宫出入于国如先君之数因声姜薨而毁泉台是泉台在国外也公羊云泉台者即台也未成为郎台既成为泉台未知是否筑台于郎见庄三十一年】阜山【传楚大饥戎伐其西南至于阜山彚纂湖广郧阳府房县南五十里有阜山】大林【传师于大林又伐其东南至于阳丘以侵訾枝杜注大林阳丘訾枝皆楚邑彚纂湖广荆门州西北有长林城今案荆门州属安陆府旧有长林县以长林为大林未知是否】阳丘【传注见上】訾枝【传注见上彚纂庄子云尧伐丛枝即訾枝也】庸【传庸人帅羣蛮以叛楚杜注今上庸县属楚之小国今案庸国今郧阳府竹山县及竹谿县也秦置上庸县】百濮【传麇人率百濮聚于选将伐楚杜注百濮夷也疏释例建宁郡南有濮夷无君长总统各以邑落自聚故称百濮今案牧誓彭濮人孔传濮在江汉之间是也晋建宁故城在今湖广荆州府石首县当时麇人所率百濮在其南又张平子蜀都赋云于东则左緜巴中百濮所充注云今巴中七姓有濮此又别一濮盖百濮之散处者耳】选【传见上杜注楚地彚纂当在荆州府枝江县南境】阪髙【传楚人谋徙于阪髙杜注楚险地彚纂当在襄阳府西境】句澨【传次于句澨杜注楚西界地彚纂当在襄阳府均州西】方城【传及庸方城杜注庸地上庸县东有方城亭彚纂今郧阳府竹山县东四十五里有方城是也今案此与僖四年方城异地一统志云方城在竹山县东三十里又名庸城山上平地四靣险固围防如城】陉隰【传先君蚡冒所以服陉隰也杜注地名疏释例陉隰与僖四年次于陉为一地颍川召陵县南有陉亭楚自武王始居江汉之间则蚡冒之时未至中土不应已能越申息服颍川之邑疑非也彚纂荆州府东多溪山之险故名】裨鯈鱼【传唯裨鯈鱼人实逐之杜注庸三邑鱼鱼复县今巴东永安县彚纂四川防州府奉节县即古鱼复县以县东鱼复浦得名蜀汉曰永安】临品【传防师于临品杜注地名彚纂当在襄阳府均州界】石溪【传子越自石溪子贝自仭以伐庸杜注石溪仭入庸道】仭【传注见上彚纂当在均州界】
　　十七年鯈【传将悉敝赋以待于鯈杜注晋郑之竟】邥垂【传周甘歜败戎于邥垂释文邥于审反杜注周地河南新城县北有垂亭彚纂服防曰邥垂在髙都南今河南府洛阳县地今案水经注引杜预释地河南新城县有邥垂亭此注脱一邥字】
　　十八年申池【传公游于申池杜注齐南城西门名申门齐城无池唯此门左右有池疑此则是彚纂郡国志谓之左右池即泉水源也今青州府临淄县西】四裔【传舜流四防族浑敦穷竒梼杌饕餮投诸四裔以御螭魅杜注浑敦谓驩兜穷竒谓共工梼杌谓鲧按饕餮杜不言三苖缺也疏舜典云流共工于幽州放驩兜于崇山窜三苖于三危殛鲧于羽山孔安国云幽州北裔崇山南裔三危西裔羽山东裔在海中今案括地志故龚城在檀州燕乐县界故老传云舜流共工幽州在此地今顺天府宻云县东北塞外地崇山旧在湖广澧州慈利县慈利在州西一百六十里慈利西一百八十里明设永定衞今改置永定县属澧州崇山在其县三危详昭元年三苖羽山详昭七年】
　　宣公
　　元年平州【经公防齐侯于平州杜注齐地在泰山牟县西彚纂今莱芜县西有平州城属济南府今按莱芜今属泰安府】济西【经齐人取济西田杜注故曹地僖三十一年晋文以分鲁】棐林【经宋公陈侯衞侯曹伯防晋师于棐林伐郑杜注郑地荥阳宛陵县东南有林乡彚纂今林乡城在新郑县东二十五里属开封府】北林【传楚为贾救郑遇于北林杜注荥阳中牟县西南有林亭在郑北彚纂今属开封府今案水经注林亭去新郑故城四十许里盖以南有林乡亭故谓之北林】崇【经晋赵穿帅师侵崇杜注崇秦之与国今案殷之崇侯虎国在今陜西西安府鄠县东虽已灭后又别封崇国也】
　　二年大棘【经战于大棘杜注在陈留襄邑县南彚纂今河南归徳府睢州州西曲棘里有棘城又宁陵县西南七里有大棘城亦与睢相近今案曲棘与大棘当是二地史记梁孝王世家正义引括地志大棘在宁陵县西南七十里非七里】焦【传遂围焦杜注晋河外邑彚纂括地志陜县有故焦城今在河南府陜州城内今案陜州今直河南又僖三十年注与此小异实一地也】隂地【传遂自隂地及诸侯之师侵郑杜注晋河南山北自上洛以东至陆浑彚纂上洛今西安府洛南县陆浑今河南府嵩县其地南阻终南北临大河所谓河南山北也又河南府卢氏县东北有隂地城今案卢氏今属河南府陜州隂地当以卢氏隂地城为是哀四年蛮子赤奔晋隂地人云使谓隂地之命大夫士蔑是隂地自有其邑】首山【传宣子田于首山舍于翳桑杜注首山在河东蒲坂县东南彚纂即首阳山今在平阳府蒲州东南今案蒲州今为府括地志雷首山西起雷首东至吴坂长数百里随地异名通典云有八名歴山首阳山薄山襄山甘枣山中条山渠猪山独头山也】翳桑【传见上杜注桑之多防翳者今案当是首山间地名】桃园【传赵穿攻灵公于桃园】
　　三年雒【传楚子伐陆浑之戎遂至于雒观兵于周疆杜注雒水出上洛冡领山至河南巩县入河今案上洛陜西商州也巩县属河南府古洛口在巩县近世乃过开封府之泛水县北入河】周疆【传见上今案水经注王城东南门名曰鼎门盖九鼎所从入也故谓是地为鼎中楚子问鼎于此然则楚子观兵于周疆而问鼎在王城东南鼎中之地逼近王城矣】郏鄏【传成王定鼎于郏鄏杜注今河南也今按郏鄏王城今洛阳县西河南故城是也城西有郏鄏陌京相璠曰郏山名鄏邑地也】郔【传晋侯伐郑及郔杜注郑地今案十二年楚子北师次于郔杜注郑北地与此一地也近邲在郑州】南里【传诱子华而杀之南里杜注郑地彚纂襄二十六年楚子伐郑入南里当即此】叶【传及叶而死杜注楚地南阳叶县彚纂今南阳府叶县南阳三十里有古叶城】
　　四年郯【经公及齐侯平莒及郯彚纂国名汉置郯县地理志故郯国也今为郯成县属兖州府故郯城在县西南境今按郯城今属沂州府】向【经公伐莒取向杜注莒邑东海承县东南有向城逺疑也彚纂古承县在今峄县西一里去莒县逺寰宇志莒州南七十里有向城参防道里差为近之今州属青州府今按向本近莒之国隠二年莒人入向遂为莒邑于钦齐乘谓向城镇在沂州西南一百里即承县东南之向城】轑阳【传周伯嬴于轑阳而杀之彚纂汉武帝延和二年封江喜为轑侯即此】烝野【传遂处烝野将攻王杜注楚邑】漳澨【传师于漳澨杜注漳水边疏释例漳水出新城洂乡县南至荆山东南经襄阳南郡当阳县入沮彚纂至当阳县东南五十里与沮水合名合溶渡当阳今属湖广安陆府】皋浒【传楚子与若敖氏战于皋浒杜注楚地彚纂路史英六贰轸皆皋地皋陶之所封也后皆属楚今案此释恐未确】防【传若敖娶于防杜注国名彚纂通典防或作郧今湖广徳安府安陆县有郧城古郧国也今案安陆徳安府治】梦中【传防夫人使弃诸梦中杜注梦泽名江夏安陆县东南有云梦城彚纂今徳安府云梦县治是也今案书地理今释云汉书地理志南郡华容县云梦泽在南荆州薮编县有云梦宫又江夏郡西陵县有云梦宫水经注云杜县东北有云梦城又夏水东迳监利县南县土卑下泽多陂陁西南自州陵东界迳于云杜沌阳为云梦之薮杜预去枝江县安陆县有云梦盖跨川互隰兼包势广矣元和志云梦泽在安陆县南五十里又云云梦泽在云梦县西七里汉华容今荆州府石首监利二县地编县今安陆府荆门州西陵今黄州府蕲州及黄冈麻城二县云杜今安陆府京山县州陵今安陆府沔阳州沌阳今汉阳府汉阳县枝江今属荆州府安陆云梦今属徳安府然则东抵蕲州西抵枝江京山以南青草以北皆为古之云梦正义所谓云汉一泽而毎处有名者也今见昭三年江南之梦定四年云中又一统志云梦县北有于莬乡盖弃令尹子文之处】六年邢丘【传赤狄伐晋围怀及邢丘杜注河内平皋县彚纂今懐庆府河内县东南七十里有平皋故城】
　　七年莱【经公防齐侯伐莱杜注莱国今东莱黄县彚纂今属山东登州府县东南二十里有莱子城】向隂【传赤狄侵晋取向隂之禾今案河南懐庆府济源县西南有向城向隂其在此与】黑壤【经公防晋侯宋公衞侯郑伯曹伯于黒壤彚纂今山西泽州沁水县西北四十里黒岭周宇文泰改为乌岭寰宇记云即春秋晋黒壤也】黄父【传盟于黄父杜注即黒壤】
　　八年黄【经公子遂如齐至黄乃复今案説见桓十七年】垂【经仲遂卒于垂彚纂当在兖州府平隂县境今案平隂今属泰安府】舒蓼【经楚人灭舒蓼传楚为羣舒叛故伐舒蓼灭之杜注舒蓼二国名疏舒蓼二国名者盖转写误当为一国名释例土地名有舒羣舒舒蓼舒庸舒鸠以为五名则与文五年灭蓼同盖蓼灭后更复故楚今更灭之刘以杜为一国而规之非也彚纂今庐州府庐江县故舒城是也今案杜于文十四年注云舒蓼即羣舒此言二国非也然二国亦非转冩之误刘炫规之不得谓其非此舒蓼与文五年之蓼不同彼蓼在安丰此舒蓼在舒城疏合为一亦误】滑汭【传楚子疆之及滑汭杜注滑水名彚纂当在今庐州府东境】吴【传盟吴越而还杜注吴国今吴郡疏谱云吴姬姓周大王之子大伯仲雍之后大伯无子而卒仲雍嗣之武王封其曾孙周章于吴为吴子又别封章弟虞仲于虞自大伯五世而得封十二世而晋灭虞虞灭而吴始大至夀梦而称王夀梦以上世数可知而不纪其年夀梦元年鲁成公之六年夫差十五年获麟之嵗也二十三年鲁哀公之二十二年而越灭吴彚纂吴郡隋苏州宋置平江郡陞平江府元改府为路明曰苏州府今仍之】越【传见上杜注越国今防稽山隂县疏谱云越姒姓其先夏后少康之庶子也封于防稽自号于越于者夷言发声也濵在南海不与中国通后二十余世至于允常鲁定公五年始伐吴允常卒子句践立是为越王越王元年鲁定公之十四年鲁哀公二十二年句践灭吴覇中国春秋后七世为楚所破遂防弱矣外传曰芈姓归越是越本楚之别封或非夏后之后彚纂隋置吴州寻改越州宋髙宗陞为绍兴府今仍之】平阳【经城平阳杜注今泰山有平阳县彚纂今济南府新泰县西北四里平阳故城是也今案新泰今属泰安府】
　　九年根牟【经取根牟杜注东夷国也今琅邪阳都县有牟乡彚纂今在青州府沂水县南今案路史根牟曹姓子爵鲁宣公灭之又案昭八年大搜于红自根牟至于商衞革车千乘杜注根牟鲁东界彚纂谓在沂水县南者是也沂水今属沂州府若青州府安丘县西南十五里有牟山隋尝于此置牟山县后改安丘在青州府东二百里其地非属莒即属齐必非鲁所取之国鲁大搜陈车乘亦必不能至此乐史寰宇记谓根牟国在安丘误顾炎武引乐史説不能辩正亦疎】栁棼【传郑伯败楚师于栁棼杜注郑地】
　　十年绎【经公孙归父帅师伐邾取绎杜注与文十三年同彚纂今峄山在邹县东南二十里盖县治徙山北也峄与绎通】颍北【传逐楚师于颍北杜注颍水出河南阳城至下蔡入淮疏释例颍水出河南阳城县阳干山东南经颍川汝隂至淮南下蔡县入淮彚纂案水经云颍水出颍川阳城县西北少室山又东南过阳翟县北郦氏注云颍水又迳上棘城西左传楚师伐郑城上棘以渉颍者也颍水又迳阳翟县故城北阳翟今禹州颍北当在禹州之北】
　　十一年辰陵【经楚子陈侯郑伯盟于辰陵杜注陈地颍川长平县东南有辰亭彚纂今开封府陈州西南四十里有辰陵亭故长平城在州西北六十里今案陈州今为府水经注云今辰亭在长平城西北长平城在东南或杜氏之谬误耳】郔【传楚左尹子重侵宋王待诸郔杜注楚地彚纂当在开封府项城县境今案项城今属陈州府】沂【传令尹蒍艾猎城沂杜注楚邑彚纂当在汝宁府真阳县境今按真阳今改正阳】欑函【经晋侯防狄于欑函杜注狄地】栗门【传轘诸栗门杜注陈城门】夏州【传乡取一人焉以归谓之夏州杜注州乡属示讨夏氏所得也彚纂史记楚考烈王元年秦取夏州即此地理通释云大江中州也今在湖广武昌府江夏县今案夏州盖在北岸江汉合流之间其后汉水遂有夏名而夏之名义更广说见昭四年夏汭】
　　十二年皇门【传入自皇门今案郑城门】知【传知庄子曰今案荀首为知氏盖食采于知史记正义云故智城在蒲州虞乡县西北四十里古今地名云觧县有智城虞乡今属蒲州府解县今为解州】郔【传楚子北师次于郔杜注郑北地今案见宣三年】沈【传沈尹将中军杜注沈或作寝寝县也今汝隂固始县今案固始今属河南光州沈者令尹孙叔敖食邑也】邲【经晋荀林父帅师及楚子战于邲杜注郑地彚纂今开封府郑州东六里有邲城今按水经注邲在敖北济水至此有邲名】管【传次于管以待之杜注荥阳县东北有管城彚纂隋置县明初省今故城在郑州北二里】敖鄗【传晋师在敖鄗之间杜注二山在荥阳县西北彚纂荥阳今开封府荥泽县县西北有敖山今案元和志敖山在荥泽县西十五里鄗疑是邑名】荥泽【传及荥泽杜注在荥阳县东今按此即禹贡济水溢为荥者也今无水荥阳人犹谓其处有荥泽】争舟处【传中军下军争舟今案水经注争舟之处在卷县北卷县故城在今怀庆府原武县北】唐【传告唐恵侯杜注属楚之小国义阳安昌县东南有上唐乡今按晋义阳安昌县今河南南阳府镇平县也又今南阳府唐县本唐之唐州盖亦古之唐国】董泽【传董泽之蒲杜注泽名河东闻喜县东北有董池陂彚纂今属平阳府】清丘【经晋人宋人衞人曹人同盟于清丘杜注卫地在濮阳县东南彚纂唐置清丘县在今大名府开州东南七十里长乐里】
　　十三年清【传赤狄伐晋及清杜注一名清原今案清原见僖三十一年】
　　十四年晏【传见晏桓子彚纂济南齐河县西北二十里有晏城寰宇记谓之晏婴城】
　　十五年潞氏【经晋师灭赤狄潞氏杜注赤狄之别种疏狄有赤狄白狄就其赤白之间各自别有种类谓之赤白其义未闻盖其俗尚赤衣白衣也彚纂今山西潞安府潞城县即其地也县东北四十里有古潞城】黎氏【传弃仲章而夺黎氏地杜注黎侯国上党壶闗县有黎亭彚纂今潞安府长治县西三十里黎侯亭是也又山东东昌府范县有黎侯城则黎侯失国寓卫时所居之地今案潞安府之长治壶闗皆黎国地潞子夺之又有黎城县在潞安东北本汉潞县地隋始置县一统志云黎侯城在县东北十八里晋立黎侯即此】曲梁【传晋荀林父败赤狄于曲梁杜注今广平曲梁县也彚纂今曲梁故城在直广平府永年县东北】辅氏【传秦桓公伐晋次于辅氏杜注晋地彚纂今陜西西安府朝邑县西北十三里有辅氏城今案朝邑今属同州府】稷【传晋侯治兵于稷杜注晋地河东闻喜县西有稷山彚纂隋置稷山县今属平阳府县南五十里有稷神山山下有稷亭即晋侯治兵处今按稷山县今属绛州】雒【传及雒杜注晋地】瓜衍【传亦赏土伯以瓜衍之地彚纂孝义县北十里有瓜城属山西汾州府】无娄【经仲孙蔑防齐髙固于无娄杜注杞邑彚纂案公羊作牟娄盖即隠四年莒人伐杞所取之邑此时已为莒邑矣杜注疑有误】十六年甲氏留吁【经晋人灭赤狄甲氏及留吁杜注赤狄别种彚纂案胡氏注留吁赤狄之残邑晋灭赤狄甲氏留吁遂为晋邑谓之纯留水经注云绛水经屯留故城即故留吁国也今山西潞安府屯留县南十三里纯留故城是也】铎辰【传及留吁铎辰杜注留吁之属彚纂当在潞安府境】
　　十七年断道【经公防晋侯卫侯曹伯邾子同盟于断道杜注晋地彚纂今山西沁州西有断梁城】卷楚【传盟于卷楚杜注即断道】野王【传晋人执晏弱于野王杜注野王县属河内彚纂今为懐庆府治】苖【传苖贲皇使见晏桓子杜注贲皇食邑于苖地今按详见襄二十六年】
　　十八年蜀【传楚于是有蜀之役杜注鲁地泰山西北有蜀亭彚纂在今济南府泰安州西今案泰安州今为府】笙【经归父还自晋至笙杜注鲁竟也今案庄九年杀子纠于生窦史记作笙渎贾逵曰句渎也今曹州府北有句阳古城笙地其在此与】
　　成公
　　元年赤棘【经臧孙许及晋侯盟于赤棘杜注晋地】茅戎【经王师败绩于茅戎杜注戎别种彚纂水经注大阳县有茅亭故茅戎邑也括地志茅戎在河北县西二十里当在今平阳府平陆县界今按公谷史记俱作贸戎古音相近也文三年茅津亦在此平陆今属解州本汉河东郡大阳县地东汉置河北县唐改平陆】徐吾氏【传败绩于徐吾氏杜注茅戎之别也疏是茅戎之内聚落之名】
　　二年龙【传齐侯伐我北鄙围龙杜注鲁邑在泰山博县西南今按水经注汶水南迳博县故城东又西南迳龙乡故城南博县在今泰安府泰安县】新筑【经衞孙良夫帅师及齐师战于新筑杜注衞邑彚纂史记赵成侯及魏恵王遇于葛筑或云即新筑也今大名府魏县南二十里有新筑城】巢丘【传遂南侵及巢丘今按杜无注当近龙在泰安县界】鞫居【传次于鞫居杜注衞地彚纂后汉志封丘有鞫亭即古鞫居也今按封丘县属开封府】鞌【经及齐侯战于鞌杜注齐地彚纂谷梁曰鞌去齐五百里杜氏通典云鞌在平隂县东今平隂去临淄五百里似与谷梁合矣然以左传考之自始合以至齐败止为一日之事华不注在济南城北去平隂二百三十里何以一奔而遽止乎近志云鞌即古之歴下似为得之】莘【传师从齐师于莘杜注齐地】靡筓【传六月壬申师至于靡筓之下杜注山名彚纂史记晋平公元年伐齐战于靡下徐广曰靡当作歴志曰歴山即左传所谓靡筓之山也今名千佛山在济南府南十里今按战于鞌鞌在歴城传云六月壬申师至于靡筓之下癸酉师陈于鞌则靡筓与鞌非一地史记战于靡下当作歴下然遂以靡筓为歴山恐非金史云长清有劘筓山劘筓当即靡筓长清县在济南府西南七十里山在其县晋师从西来正与壬申癸酉差一日相合当以金史为是】华不注【传齐师败绩逐之三周华不注杜注山名彚纂伏琛云不音跗与诗鄂不韡韡之不同谓花蒂也言此山孤秀如华跗之着于水也今在济南府城北今按水经注华不注山在歴城东孤特立】华泉【传丑父使公下如华泉取饮彚纂京相璠曰华不注山下泉水也】徐闗【传遂自徐闗入彚纂今淄川县有古徐闗】石窌【传子之石窌杜注邑名济北卢县东有地名石窌彚纂隋初为卢县之长清镇寻置长清县今仍之古城在县东南三十里】丘舆【传晋师从齐师入自丘舆击马陉杜注皆齐邑彚纂丘舆当在益都县界】马陉【传注见上彚纂在今益都县西南今按又详见襄二十九年弇中】袁娄【经及国佐盟于袁娄谷梁作爰娄云爰娄去国五十里彚纂张氏洽曰临淄县西有袁娄或曰在淄川境】上鄍【传公防晋师于上鄍杜注地阙彚纂当在阳谷县境盖齐衞境上之邑也】阳桥【传楚侵及阳桥杜注鲁地彚纂陆澄曰博县有阳桥今在泰安州西北今按今泰安县地】三年伯牛【传诸侯伐郑次于伯牛杜注郑地】鄤【传使东鄙覆诸鄤杜注郑地今按诸侯东侵郑郑公子偃使东鄙覆诸鄤则鄤在郑之东水经注成皋有鄤水成皋在郑之西北宜非此鄤地】丘舆【传败诸丘舆杜注郑地】棘【经叔孙侨如帅师围棘杜注汶阳田之邑在济北蛇丘县彚纂刘昭曰蛇丘县有棘乡季氏私考曰今当为肥城县地今按蛇丘在今泰安府肥城县南水经注汶水又西沟水注之沟水西南流迳棘亭南引此年围棘云棘亭南去汶水八十里】
　　四年郓【经城郓今按家氏翁曰郓有三莒之别邑亦曰郓九年楚人入郓是也鲁自有二郓文十二年城诸及郓此东郓莒鲁所争者也成十六年公待于郓此西郓今此所城者西郓注见十六年】展陂【传许人败诸展陂杜注许地彚纂今在许州西北今按许州今为府】鉏任泠敦【传郑伯伐许取鉏任泠敦之田彚纂俱在许州境】汜祭【传晋伐郑取汜祭杜注汜祭郑地成皋县东有汜水疏知非中牟襄城之汜而以成皋有汜水者以传为晋取当是郑之西北界即今之汜水也字书水旁巳为汜水旁巳为汜字相乱也今汜水上源为汜谷彚纂此为二邑汜即成皋之汜祭即中牟之祭亭周祭伯之邑也盖此时已入于郑矣今按汜本音凡今汜水县音祀矣此谓中牟之祭为周祭伯之邑与隠元年注异此祭疑是管城之祭】五年谷【经叔孙侨如防晋荀首于谷杜注齐地今按见庄七年】梁山【经梁山崩杜注在冯翊夏阳县北彚纂诗奕奕梁山水经注河水又南迳梁山原是也夏阳今同州韩城县属西安府今按韩城今属同州府诗之梁山非此梁山説见僖二十四年韩】虫牢【经同盟于虫牢杜注郑地陈留封邱县北有桐牢彚纂今桐牢亭在开封府封邱县北三里】
　　六年鄟【经取鄟杜注附庸国】蛮氏【传晋伯宗伊雒之戎陆浑蛮氏侵宋杜注蛮氏戎别种也河南新城县东南有蛮城彚纂汉志河南新城县曰蛮中故蛮之国也今按汝州西南有蛮中聚即戎蛮子国又见昭十六年】故绛【传晋人谋去故绛杜注晋复命新田为绛故谓此为故绛今按详庄二十六年绛】郇瑕【传必居郇瑕氏之地杜注郇瑕古国名河东解县西北有郇城彚纂僖二十四年咎犯与秦晋大夫盟于郇即此今按郇瑕二邑皆在解故曰郇瑕氏杜以为一国非也郇説见僖二十四年瑕说见僖三十年】盬【传沃饶而近盬杜注盐也猗氏县盐池是疏盬河东盐池袤五十一里广七里盬虽是盐唯此地之盐别名为盬也今按猗氏今属蒲州府】新田【传不如新田又晋迁于新田杜注平阳绛邑县是今按晋既迁新田又命新田为绛水经注谓之绛阳在绛浍之阳南对绛山面背二水括地志新田在绛州曲沃县南二里今之曲沃县南也近世太原阎若璩考之曰余亲往其地土人呼王官城距故晋城五十里杜氏长于地志之学乃于庄二十六年城绛及此年新田皆注云平阳绛邑县岂竟为一地乎果为一地不应将迁新田之时名献公所居曰故绛此説是今考晋之绛县其故城在今曲沃县南昭八年杜注虒祁宫在绛西四十里临汾水今虒祁在曲沃县西则新田在晋时之绛邑此年注本不误误在庄二十六年之注未确耳又案阎氏谓土人呼王官城此王官与文三年成十三年之王官不同】浍【传有汾浍以流其恶杜注浍水出平阳绛县南西入汾】绕角【传晋乐书救郑与楚师遇于绕角楚师还晋师遂侵蔡杜注郑地彚纂杜佑通典汝州鲁山县东南有绕角城今按绕角在汝州之鲁山当是蔡地非郑地】桑隧【传楚公子申公子成以申息之师救蔡御诸桑隧杜注汝南朗陵县东有桑里在上蔡西南今按上蔡属汝宁府朗陵故城在确山县西南】七年马陵【经同盟于马陵杜注衞地阳平元城县东南有地名马陵彚纂隋开皇六年析元城县地置马陵县大业初省今直大名府治东南十五里有马陵城】州来【经吴入州来杜注楚邑淮南下蔡是也彚纂哀二年蔡昭侯自新蔡迁于州来谓之下蔡汉置下蔡县今夀州北三十里有蔡国城今按夀州属凤阳府】申吕【传子重请取于申吕以为赏田今按王应麟地理通释云国语史伯曰当成周者南有申吕汉地理志南阳宛县申伯国诗书及左氏解不言吕国所在史记正义引括地志云故吕城在邓州南阳县西徐广云吕在宛县水经注亦谓宛西吕城四岳受封然则申吕汉之宛县也案宛县即今南阳府治南阳县申见隠元年】
　　八年渠丘【传申公巫臣假道于莒与渠丘公立于池上杜注渠丘邑名莒县有遽里今按此莒之渠邱与齐渠丘异地九年楚子重伐莒围渠丘即此渠丘也非安丘之渠丘】
　　九年蒲【经同盟于蒲今按见桓三年】铜鞮【传执诸铜鞮杜注晋别县在上党今按又见昭二十八年】渠丘【传楚子重伐莒围渠丘彚纂汉北海安丘县孟康曰古渠丘也晋地道记曰安丘有渠丘亭今属青州府今按安丘之渠丘属齐非莒邑也又见庄八年渠丘昭十一年渠丘】郓【经楚人入郓杜注莒别邑也】中城【经城中城杜注鲁邑在东海廪丘县西南今按晋东海郡有厚丘今海州泳阳县厚丘在县北六十里鲁地当不能至此而山东东昌府之范县古廪丘为齐地皆非此经城中城所在谷梁云城中城者非外名也则是鲁城之内城耳盖城其内城则内城以外之民竟外之故非之范注云讥公不务徳政恃城以自固不复能衞其人民是也以为邑名误矣定六年城中城同】
　　十年脩泽【传子然盟于脩泽杜注荥阳卷县东有脩武亭彚纂今在开封府原武县北今按水经注济水自荥泽东迳荥阳卷县之脩武亭左传郑子然盟于脩泽者也】桑田【传召桑田巫杜注晋邑今按见僖二年】
　　十一年鄄【传王使刘子复之盟于鄄而入杜注周邑】鄇田【传晋郤至与周争鄇田杜注鄇温别邑河内怀县西南有鄇人亭彚纂今在怀庆府武陟县】檀【传与檀伯逹封于河彚纂周邑今在怀庆府】十二年泽【经公防晋侯卫侯于泽杜注地阙今按公羊作沙泽定七年盟于沙传作琐公羊亦作沙泽与此年同则泽即沙也注见定七年】交刚【经晋人败狄于交刚杜注地阙今按此年之狄白狄也交刚当在河东之地与河西延安府相近】
　　十三年费滑【传殄灭我费滑杜注滑国都于费今缑氏县彚纂水经注休水迳延夀城南缑氏县治故费滑也今河南府偃师县南二十里有缑氏故城】洓川【传伐我洓川杜注洓水出河东闻喜县西南至蒲坂入河彚纂今平阳府蒲州东北二十六里有洓水城今按蒲州今为府附郭置永济县】箕郜【传入我河县焚我箕郜今按萁说见僖三十二年郜杜无注姓氏书郜分南北南后入晋当是此郜地当近河】麻隧【传晋师以诸侯之师及秦师战于麻隧杜注秦地彚纂在西安府泾阳县南】泾【传师遂济泾杜注泾水出安定东南经扶风京兆髙陆县入渭疏释例曰泾水出安定朝那县西东南经新平扶风至京兆髙陆县入渭彚纂汉志泾水出幵头山在今陜西平凉府西南三十里】侯丽【传及侯丽而还杜注秦地彚纂刘伯庄云在泾阳县境】新楚【传迓晋侯于新楚杜注秦地彚纂当在西安府同州朝邑县境今按朝邑今属同州府】瑕【传成肃公卒于瑕杜注晋地今按水经注河东解县西南有故瑕城觧县今解州详见僖三十年】訾【传公子班自訾求入于大宫杜注郑地今按郑公子班奔许而自訾求入则訾当在郑南别一地非文元年緜訾之訾】
　　十五年暴隧【传楚子侵郑及暴隧彚纂郑地路史曰暴辛公采地一曰暴隧周圻内邑是时为郑所有】新石【传郑子罕侵楚取新石杜注楚邑彚纂当在南阳府裕州叶县境】睢【传出舍于睢上杜注水名今按在归徳府】钟离【经防吴于钟离杜注楚邑淮南县彚纂晋成帝置钟离郡唐置钟离县明改为临淮县又析临淮地置凤阳县今仍之属江南鳯阳府今按鳯阳府治也】
　　十六年武城【传楚子自武城今按见僖六年】汝隂【传以汝隂之田求成于郑杜注汝水之南近郑地】汋陂【传宋将鉏乐惧败诸汋陂杜注宋地】夫渠【传退舍于夫渠杜注宋地】汋陵【传败诸汋陵杜注宋地彚纂今归徳府宁陵县南二十五里有汋陵城】鸣雁【传卫侯伐郑至于鸣雁杜注在陈留雍丘县西北彚纂后汉志雍丘有鸣雁亭今白雁亭在杞县北四十里属开封府】鄢陵【经战于鄢陵杜注郑地今属颍川郡彚纂案鄢陵与鄢一地也鄢妘姓之国为郑武公所灭初仍其故名后改为鄢陵耳今按鄢见隐元年】瑕【传楚师还反瑕杜注楚地彚纂水经注肥水迳山桑县故城南又东积而为陂谓之瑕陂又东南迳瑕城南春秋楚师还及瑕即此城也山桑县在今夀州蒙城县此属凤阳府今按楚师自鄢陵还荆州不当廻逺由今之蒙城水经注误也桓六年楚武王侵随使防章求成军于瑕以待之当是此瑕邑盖在今徳安府随州】沙随【经公防晋侯齐侯卫侯宋华元邾人于沙随杜注宋地梁国宁陵县北有沙随亭彚纂今沙随亭在宁陵县西六里属归徳府】坏隤【传公出于坏隤杜注鲁邑】督扬【传我师次于督扬杜注郑东地彚纂案襄十九年诸侯自沂上盟于督扬杜以督扬即祝阿盖齐之督扬与此不同】制田【传诸侯迁于制田杜注荥阳宛陵县东有制泽彚纂今制城在开封府新郑县东北】鸣鹿【传以诸侯之师侵陈至于鸣鹿杜注陈国武平县西南有鹿邑彚纂今鹿邑县西南有古鹿邑城属归徳府今按东汉置武平县隋改鹿邑县】颍上【传诸侯迁于颍上今按颍水之上也今江南颍州府有颍上县隋置】苕丘【经晋人执季孙行父舍之于苕丘杜注晋地】郓【传公还待于郓杜注鲁西邑东郡廪丘县东有郓城彚纂隋开皇十八年改为郓城县今属兖州府济宁州今按水经注京相璠曰东郡廪丘县东八十里有故运城即此城也廪丘隋省入郓城今改属曹州府之濮州】
　　十七年虚滑【传郑子驷侵晋虚滑杜注晋二邑滑故滑国为秦所灭时属晋后属周】髙氏【传卫北宫括侵郑至于髙氏杜注在阳翟县西南彚纂今禹州即阳翟县也属开封府今按禹州今属许州府州有髙氏亭】戏童【传诸侯伐郑自戏童至于西洧彚纂襄九年诸侯盟于戏即此也水经注曰泛水出浮戏之山今泛水县属开封府】曲洧【传见上杜注今新汲县治曲洧城临洧水疏释例云洧水出荥阳宻县西北阳城山东南至颍川长平县入颍彚纂汉宣帝神爵三年以许县之汲乡置新汲县以河内有汲县故称新汲也金置洧川县今仍之属开封府】柯陵【经同盟于柯陵杜注郑西地】汝上【传楚公子申救郑师于汝上疏释例云汝水出南阳鲁县大盖山东北至河南梁县东南经襄城颍川汝南至汝隂襄信县入淮彚纂汝水出汝州鲁山县成十六年楚以汝隂之田求成于郑国语齐桓公伐楚济汝逾方城则汝上盖郑楚之界也】貍脤【经公孙婴齐卒于貍脤杜注阙】洹【传声伯梦渉洹杜注洹水出汲郡林虑县东北至魏郡长乐县入清水彚纂今林县西北林虑山洹水所出也属河南彰徳府今按后周分临彰界置洹水县后省入大名成安今大名府魏县古洹水也】清【传使国胜告难于晋待命于清杜注阳平乐平县是彚纂今东昌府堂邑县东南有清城今按前汉东郡清县后汉改为乐平隋置堂邑县此为齐之东境邑盖齐将讨国佐使其子国胜告难于晋因使待命于境上之邑不欲其近国都也东昌彚纂误作青州今改正】舒庸【传舒庸人以楚师之败也杜注东夷国今按此亦羣舒也盖在今庐州府】巢驾厘虺【传道吴人围巢伐驾围厘虺杜注楚四邑彚纂今俱在庐州府境】
　　十八年曹门【传郑伯侵宋及曹门外杜注宋城门】朝郏【传遂防楚子伐宋取朝郏杜注宋邑彚纂当在夏邑境】城郜【传楚子辛郑皇辰侵城郜杜注宋邑彚纂当在徐州萧县境】幽丘【传取幽丘杜注宋邑彚纂当在萧县界】彭城【传同伐彭城杜注宋邑今彭城县彚纂项羽都此谓之西楚晋立徐州唐宋元沿革不一明初复为徐州今直江南省今按徐州今陞为府附郭设铜山县】台谷【传晋侯师于台谷以救宋杜注地阙】靡角【传遇楚师于靡角之谷杜注宋地】虚朾【经同盟于虚朾杜注宋地彚纂或云即宋之虚也】
　　襄公
　　元年瓠丘【传置诸瓠丘杜注晋地河东东垣县东南有壶丘彚纂案壶丘亦曰阳壶寰宇志曰古阳壶城南临大河今绛州垣曲县东南阳壶城是也属平阳府今按垣曲今属绛州】鄫【经次于鄫杜注郑地在陈留襄邑县东南今按襄邑今归徳府睢州故鄫城在州南】洧上【传败其徒兵于洧上杜注洧水出宻县东南至长平入颍彚纂长平在今西华县属开封府今按西华今属陈州府水经注洧水迳新郑故城中此洧上盖近郑都之地】吕留【传楚子辛侵宋吕留杜注二县今属彭城郡彚纂案吕县留县汉属楚国后汉及晋属彭城国泗水至吕城积石为梁故曰吕梁徐州北五十里有吕梁城水经注济水过沛县东北又东南过留县北汉张良遇汉髙祖于留即此地也吕县隋废留县唐废今俱在徐州境今按皆在徐州府】犬丘【传郑子然侵宋取犬丘杜注谯国酂县东北有犬丘城迂回疑彚纂案犬丘地不近郑故杜以为疑然是时楚方侵宋取吕留郑盖为楚取也今归徳府永城县西北三十里有犬丘集今按此酂县在永城音嵯】二年东阳【传晏弱城东阳以偪之杜注齐境上邑彚纂今东阳城在青州府临朐县东】三年鸠兹【传楚子重伐吴克鸠兹至于衡山杜注鸠兹吴邑在丹阳芜湖县东彚纂今芜湖县东四十里有鸠兹港是也属江南太平府】衡山【传见上杜注在吴兴乌程县南彚纂案乌程乃湖州府附郭县也去芜湖甚逺今太平府当涂县东北六十里有横山似为近之今按镇江府丹阳县亦有衡山今名横山顾炎武疑即此地】驾【传吴人伐楚取驾今按见成十七年】长樗【经公及晋侯盟于长樗杜注晋侯出其国都与公盟于外疏近城之地】鸡泽【经同盟于鸡泽杜注在广平曲梁县西南彚纂后汉志曲梁侯国有鸡泽即春秋诸侯同盟处也今曲梁故城在直广平府东北今按隋于广平旧县城置鸡泽县今属东平府】耏【传乃盟于耏外杜注水名彚纂耏水即时水也平地出泉曰耏今按水经注时水出齐城西南二十五里平地出泉即如水也渑水出营城东北迳博昌南界入时水自下通谓之渑又东北至广饶故城北入淄水齐乘又名耏水又京相璠曰今临淄唯有澅水西北入沛即地理志如水耏如声相近然则澅水即耏水盖以澅与时合得通称矣又见庄九年干时】曲梁【传乱行于曲梁今按即鸡泽地国语鸡泽作难丘曲梁作屈梁】四年繁阳【传楚师犹在繁阳杜注楚地在汝南鲖阳县南彚纂今汝宁府新蔡县北有繁阳亭今按鲖阳之鲖孟康本音纣红反陆氏释文引孟康音纣直又反是删红反二字而改其音误矣释文又云一音童或音直勇反非按鲖为鳢鱼今亦有直勇反之音盖以舌头呼则音童以舌上呼则纣红反转上声则直勇反皆各随其方音唯音纣者非】蒲圃【传季孙为已树六槚于蒲圃东门之外杜注塲圃名今按定八年阳虎将享季氏于蒲圃即此】无终【传无终子嘉父使孟乐如晋杜注山戎国名彚纂秦置无终县项羽封韩广为无终王都无终即今顺天府玉田县也县西有古无终城今按顾炎武曰无终为今之玉田无可疑者然此年无终子使孟乐如晋因魏庄子纳虎豹之皮以请和诸戎昭元年晋中行穆子败无终及羣狄于太原汉书樊哙传击陈豨破得綦毋邛尹潘军于无终广昌则去玉田千有余里岂无终之国先在云中代郡之境后始迁右北平与按顾氏此説是也广昌即今之广昌县汉属代郡唐为蔚州飞县明复改广昌属大同府蔚州今改属直保定府易州去玉田之无终逺而史合言之盖旧时无终之地近广昌也晋自中行吴败狄之后渐扩代北之地其后赵氏尽得代地而无终之国乃在右北平犹之昭十二年晋灭肥为汉之真定肥累县而辽西复有肥如县应劭云晋灭肥肥子奔燕燕封于此无终亦此类耳又孔疏见昭元年】有穷【传有穷后羿杜注国名彚纂水经注穷水出于安丰昭二十七年楚与吴师遇于穷即此也今在英山县境今按英山今属六安州又见昭二十七年然此穷水穷地偶与有穷同名耳非后羿之国也晋地记云河南有穷谷盖本有穷氏所迁此为近之】鉏【传后羿自鉏迁于穷石杜注羿本国名彚纂今大名府滑县东十五里有鉏城今按滑县今属河南卫辉府】穷石【传见上今按即穷国地】寒【传伯明后寒叶之杜注寒国北海平夀县东有寒亭彚纂今寒亭在山东莱州府潍县东北五十里今按郑樵通志寒亭在潍州东二十三里】有鬲【传靡奔有鬲氏杜注国名平原鬲县彚纂鬲偃姓臯陶之后封于鬲今济南府徳平县东一里有故鬲城今按鬲城一云在徳州北古鬲津河在此】斟灌【传使浇用师灭斟灌及斟寻氏杜注二国夏同姓诸侯乐安夀光县东南有灌亭彚纂今斟灌城在青州府夀光县东北四十里】斟寻【杜注北海平夀县东南有斟亭彚纂今斟城在莱州府潍县西南五十里】过【传处浇于过杜注国名东莱掖县北有过郷彚纂郡国志掖县有过乡即过国也今为莱州府治】戈【传处豷于戈杜注戈国在宋郑之间】骀【传败于骀杜注邾地鲁国番县东南有目台亭彚纂今骀山在兖州府滕县东南二十里】
　　五年善道【经防吴于善道杜注地阙彚纂案阮胜之南兖州记云盱眙本吴善道地秦置盱胎县许慎曰张目为盱举目为眙城居山上可以瞩逺故曰盱眙今属凤阳府泗州】城棣【传防于城棣以救之杜注郑地陈留酸县西南有棣城彚纂寰宇记有南棣城北棣城在阳武县北十里二棣城之间有博浪河亭即子房击始皇处也今属开封府】
　　六年棠【传棠人杜注莱邑北海即墨县有棠乡彚纂今县南八十里有甘棠社即古棠乡也属莱州府今按顾炎午云棠在平度州境孟子所谓发棠在此即墨为齐大都仓廪在焉亦从此知之】
　　七年鄬【经公防晋侯宋公陈侯衞侯曹伯莒子邾子于鄬杜注郑地】鄵【经卒于鄵杜注郑地】八年邢丘【经季孙宿防晋侯郑伯齐人宋人衞人邾人于邢丘今按见宣六年】
　　九年商丘【传陶唐氏之火正阏伯居商丘疏释例云宋商商丘三名一地梁国睢阳县也传曰陶唐氏之火正阏伯居商丘祀大火又曰宋大辰之虚也然则商丘在宋或以为漳水之南故殷虚为商丘非也今按见昭元年】戏【经同盟于戏杜注郑地彚纂成十七年诸侯伐郑自戏童至于曲洧即此是也】鄟门【传门下鄟门杜注郑城门】师之梁【传门于师之梁杜注亦郑城门】汜【传师于汜杜注郑地东汜今按见僖三十年】隂阪【传济于隂阪杜注洧津今按水经注洧水迳隂阪北水有梁焉俗谓是济为参辰口】隂口【传次于隂口而还杜注郑地名今按水经注云隂口者水口也参隂声相近盖传呼之谬耳】中分【传公子罢戎入盟同盟于中分杜注郑城中里名】
　　十年柤【经防吴于柤杜注楚地彚纂今兖州府峄县泇口是也今按柤非楚地水经注引京相璠曰柤宋地今传阳县西北有柤水沟去傅阳八十里此説是柤水即泇水傅阳即偪阳在峄县】偪阳【传遂灭偪阳杜注妘姓国彭城傅阳县也彚纂章怀太子曰偪阳故城在氶县南今在兖州府峄县南五十里】聊【传聊人纥杜注聊邑鲁县东南莝城是也今按聊城在邹县界内孔子父所治也】着雍【传及着雍杜注晋地】霍人【传纳诸霍人杜注霍晋邑疏霍是旧国闵元年晋献公灭之以为晋邑也此霍邑或称霍人犹晋邑谓之柏人也必知霍人为霍邑者汉书樊哙传云攻霍人是霍人邑名也刘云霍晋邑人掌邑大夫犹聊邑大夫称聊人纥盖使为晋附庸也今按疏引闵元年灭霍人引樊哙传之霍人似以两地为一地误矣旧霍国为今之霍州史记周勃世家及樊哙传攻韩王信皆有霍人其地在代史记正义谓即地理志太原郡之葰人县葰人故城括地志云在代州繁峙县界顔音山寡反正义因谓霍音又苏寡反是地名音变也霍人柏人中人皆是邑名刘言人者邑大夫非也】訾母【传师于訾母杜注宋地彚纂当在归徳府鹿邑县境】梧【传晋师城梧及制杜注郑旧地彚纂案隋书荥阳县有梧桐涧疑即梧也】阳陵【传诸侯之师还郑而南至于阳陵杜注郑地彚纂今在开封府许州西北今按许州今为府】
　　十一年五父之衢【传诅诸五父之衢杜注五父衢道名在鲁国东南今按括地志云五父之衢在曲阜县西南二里鲁城内与杜注东南异】旧许【传东侵旧许杜注许之旧国郑新邑彚纂案成十五年许迁于叶则许之旧国为郑所有故谓之旧许今按即今许州府】向【传师于向杜注向地在颍川长社县东北彚纂今开封尉氏县西南四十里有向城今按尉氏西南之向城即长社东北之向城城侧向冈见水经注】【传右还次于杜注荥阳宛陵县西有候亭彚纂今在新郑县北】济隧【传西济于济隧杜注水名彚纂水经注济水伏流自河而出隂沟上源济隧絶焉世谓之十字沟今按水经注又云荥泽在荥阳县东南与济隧合】亳城【经同盟于亳城北公谷作京城北杜注郑地彚纂当在今河南府偃师县今按偃师之亳为殷都去郑逺当时为周地诸侯何为越郑而盟于此公谷作京城为是京在荥阳县东南见隠元年本水名当郑都之北】萧鱼【经防于萧鱼杜注郑地彚纂路史少昊后嬴姓国修鱼即萧鱼也今按韩世家秦败我修鱼虏韩将防申差于浊泽徐广曰长社有浊泽然则修鱼当亦在长社明省入许州今为许州府附郭石梁县地萧鱼在此在郑都之南】栎【传秦晋战于栎杜注晋地彚纂是时秦师济自辅氏而败晋于栎则栎乃河上之邑也有谓临潼县有栎乡城即此栎者不知栎乡去河甚逺非此栎也】
　　十二年台【经莒人伐我东鄙围台杜注琅邪费县南有台亭彚纂今属兖州府今按费县今属沂州府】郓【传季孙宿帅师救台遂入郓杜注莒邑彚纂案文十二年季孙行父帅师城诸及郓即此也盖季孙城郓时郓方属鲁后入于莒是年虽入郓而未能有之昭元年季孙宿伐莒取郓则又属鲁矣】杨梁【传师于杨梁杜注梁国睢阳县东有地名杨梁彚纂水经注涣水东迳阳亭北即杨梁也今在归徳府城东南三十里】
　　十三年邿【经取邿杜注任城亢父县有邿亭彚纂后汉建武二年封刘隆为邿侯即此今亢父城在济宁州南五十里邿城在州东南今按济宁州属兖州府】緜上【传晋侯师于緜上以治兵今按説见僖二十四年】庸浦【传战于庸浦杜注楚地彚纂当在无为州南今按无为州属庐州府】
　　十四年向【经防吴于向杜注郑地今按十三国大夫防吴于向地当近吴此当为龙亢之向在鳯阳府懐逺县注见隠二年杜以为郑地则是尉氏之向非也】瓜州【传昔秦人廹逐乃祖吾离于瓜州杜注地在今炖煌今按陜西肃州之西五百余里有瓜州故城汉炖煌郡之地也】泾【传及泾不济杜注泾水出安定朝那县至京兆髙陆县入渭今按朝那今平凉府平凉县髙陆当作髙陵今属西安府】棫林【传至于棫林杜注秦地彚纂即旧郑咸林也今为华州属陜西西安府今按华州属同州府】丘宫【传盟于丘宫杜注近戚地】鄄【传公如鄄杜注卫地今按见庄十四年】阿泽【传败公徒于阿泽杜注济北东阿县西南有大泽今按水经河水又歴柯泽迳东阿县故城西注云卫孙文子败公徒于柯泽者也东阿故城在今兖州府阳谷县东北】郲【传齐人以郲寄卫侯彚纂齐所灭莱国】棠【传子师于棠以伐吴彚纂棠楚地寰宇记六合古棠邑晋立棠邑郡周改六合郡隋废郡为六合县至今仍之属江南江宁府】臯舟【传吴人自臯舟之隘要而击之杜注吴险隘之道】
　　十五年刘【经及向戌盟于刘疏释例地阙盖鲁城外之近地】遇【经公救成至遇杜注鲁地】十六年溴梁【经公防晋侯宋公卫侯郑伯曹伯莒子邾子杞伯小邾子于溴梁杜注溴水出河内轵县东南至温入河彚纂案尔雅梁莫大于溴梁溴梁水隄也今济源县西北原山有白涧水即溴梁也今按济源属怀庆府】犂比【传莒犂比公杜注莒子号也今按莒君多以地为号犂比当是地名】棫林【传次于棫林杜注许地】函氏【传伐许次于函氏杜注许地】湛阪【传楚公子格帅师及晋师战于湛阪杜注襄城昆阳县北有湛水东入汝彚纂水经注湛水出犫县北鱼齿山东南流为湛浦即此今叶县北二十里有昆阳城今按水经注湛水之北山有长阪故有湛阪之名】海陉【传连遂寒海而还杜注鲁溢道今按诸城县近海海陉疑在其地】
　　十七年曹隧【传卫孙蒯田于曹隧今按当是曹地】重丘【传饮马于重丘杜注曹邑彚纂寰宇记重丘在乘氏县东北三十一里今曹县东北有乘氏故城属兖州府今按曹县今属曹州府】桃【经齐侯伐我北鄙围桃公羊作洮杜注弁县东南有桃虚今按齐侯伐鲁北鄙围桃则桃亦当在鲁北弁县今泗水县在鲁东非北鄙水经云汶水西南迳桃乡县故城西城在今汶上县东北四十里汶上正当鲁之北鄙此桃当是桃乡非弁县之桃虚】阳关【传师自阳闗逆臧孙杜注在泰山钜平县东彚纂今兖州府宁阳县东北有阳闗故城】旅松【传至于旅松杜注近防地也】合【传合左师杜注合向戌邑】泽门【传泽门之皙杜注宋东城南门今按即孟子垤泽之门今商邱县南睢阳故城东南门曰垤泽门】
　　十八年长子纯留【传晋人执卫行人石买于长子执孙蒯于纯留杜注二县皆属上党郡彚纂纯地理志作屯今俱属山西潞安府今按屯留县故城在今县东南十三里】梗阳【传见梗阳之巫臯杜注晋邑在太原晋阳县南彚纂今太原府清源县有梗阳故城今按赵世家注引括地志云梗阳故城在清源县南百二十歩而一统志云在县南百二十里必有一误又见昭二十八年】平隂防门【传齐侯御诸平隂堑防门而守之广里杜注平隂在济北卢县东北其城南有防防有门于门外作堑横行广一里彚纂平隂古城在县东北三十五里今属东平州今按平隂与东平州今皆属泰安府今平隂亦古卢县地水经注云济水自临邑县东又北迳平隂城西京相璠曰平隂齐地在济北卢县故城西南十里南有长城东至海西至济河道所由名防门去平隂三里齐侯堑防门即此也案战国时苏代説燕王曰齐有长城钜防钜防即防门水经注又云今防门北有光里齐人言广音与光同此説与杜注异】巫山【传齐侯登巫山以望晋师杜注在卢县东北彚纂今济南府肥城县西北七十五里有孝堂山即齐侯望晋师处也今按肥城宋省入平隂元复置是肥城近平隂今属泰安府水经注巫山在平隂东北不言肥城者后汉省肥城入卢县故也】京兹【传以中军克京兹杜注在平隂城东南】邿【传以下军克邿杜注平隂西有邿山】雍门【传焚雍门之荻杜注齐城门】扬门【传门于扬门杜注齐西门】东闾【传门于东闾杜注齐东门】邮棠【传齐侯驾将走邮棠杜注齐邑彚纂今胶州即墨县南八十里有甘棠社即古棠乡】潍【传东侵及潍南及沂杜注潍水在东莞东北至北海都昌县入海彚纂水经注潍水出琅玡箕县过东武平昌髙宻淳于迳都昌入海箕县在今莒州武昌故城今为诸城县治平昌髙宻淳于皆在今安丘县都昌今昌邑县也今按髙宻县属莱州府不在安丘】沂【传见上杜注沂水出东莞盖县至下邳入泗彚纂盖县省入沂水县今属青州府今按沂水县今属沂州府】汾【传子庚帅师治兵于汾杜注襄城县东北有汾丘城彚纂水经注颍水东歴罡丘城南故汾丘城也今襄城县属开封府今按襄城今属许州府水经注本作颍水又东南江陂水注之水受大崇丘城南故汾丘城也】鱼陵【传次于鱼陵杜注鱼齿山也在南阳犫县北郑地彚纂水经注湛水源于鱼齿山今在汝州东南五十里今按犫城在汝州鲁山县之东南又案顾炎午左传杜解补正引范守已説谓子庚既治兵于襄城之汾不当南还走南阳鱼陵不为鱼齿山】上棘【传右师城上棘彚纂郡国志阳翟有上棘城今在禹州东南今按水经注上棘城在阳翟县西颍水迳其城西又屈迳其城南】旃然【传逐渉颍次于旃然杜注旃然水出荥阳成臯县东入汴彚纂水经注索水出京县西南嵩渚山即古旃然水也嵩渚山在荥阳东南三十五里】胥靡献于雍梁【传侵费滑胥靡献于雍梁杜注胥靡献于雍梁皆郑邑河南阳翟县东北有雍氏城今按成十七年郑子驷侵晋虚滑则费滑为郑邑胥靡详昭二十六年雍梁郑二邑雍者雍氏梁者汉河南郡之梁县今在汝州西南详哀四年梁霍阳翟今禹州属许州府】梅山【传右回梅山杜注在荥阳宻县东北彚纂今开封府郑州西南三十里有梅山】鱼齿【传渉于鱼齿之下杜注鱼齿山之下有滍水故言渉今按水经注滍水出南阳鲁阳县东至颍川定陵入汝僖三十三年泜水注同然则滍水即泜水也】
　　十九年祝柯【经诸侯盟于祝柯杜注祝柯县今属济南郡彚纂案礼记武王封黄帝之后于祝即此也汉为祝柯县唐改禹城县今长清县丰齐镇北有祝柯城今按禹城长清今皆属济南府】督扬【传诸侯还自沂上盟于督扬杜注即祝柯】漷水【经取邾田自漷水杜注漷水出东海合乡县西南经鲁国至髙平湖陆县入泗彚纂合乡汉县北齐省湖陆即湖陵在今鱼台县东北今按鱼台今属兖州府】蒲圃【传公享晋六卿于蒲圃今按在鲁东门外又见襄四年及定八年】句渎之丘【传执公子牙于句渎之丘彚纂地名襄二十一年执公子买于句渎之丘即此】髙唐【传卫奔髙唐以叛杜注在祝柯县西北彚纂汉置髙唐县今为髙唐州济南府禹城县北四十里有古髙唐城今按髙唐州今属东昌府】洒蓝【传齐崔杼杀髙厚于洒蓝杜注齐地彚纂当在临淄郊外】大隧【传齐及晋平盟于大隧杜注地阙彚纂或曰在今髙唐州境】柯【经叔孙豹防晋士匄于柯杜注魏郡内黄县东北有柯城今按内黄旧属大名府今改属彰徳府县有柯城】武城【经城武城杜注泰山南武城彚纂通典费县有古武城今故城在费县西南九十里今按此子游所治邑亦曾子所居之处也一云在费县西南八十里石门山下】
　　二十年澶渊【经公防晋侯齐侯宋公卫侯郑伯曹伯莒子邾子滕子薛伯杞伯小邾子盟于澶渊杜注在顿丘县南今名繁污此卫地又近戚田彚纂水经注浮水故渎上承大河于顿丘县而北出东迳繁阳故城案浮水即澶渊也繁阳故城在内黄县东北二十七里古顿丘约畧在濬县之南汉元光三年河水徙顿丘东南流既而决瓠子今瓠子故城在开州西南二十五里则澶渊之地当在内黄之南开州之西北也】二十一年漆闾丘【经邾庶其以漆闾丘来奔杜注二邑在髙平南平阳县东北有漆乡西北有显闾亭彚纂今邹县北有漆城即漆乡也显闾亭即闾丘今按汉置南平阳县后省入邹县又案水经注引从征记曰今漆乡东北十里见有闾丘乡显闾非也】着【传宣子使城着而遂逐之杜注晋邑】轘辕【传使出诸轘辕杜注轘辕关在缑氏县东南彚纂舆地志其阪有十二曲道将去复还故名今河南府巩县西南有轘辕山今按河南通志轘辕山一名萼岭在登封县西北三十里左传轘辕即此巩县登封盖一山跨两县也】商任【经公防晋侯齐侯宋公卫侯郑伯曹伯莒子邾子于商任杜注地阙】
　　二十二年御【传过御叔杜注御叔鲁御邑大夫】
　　二十三年朝歌【传齐侯遂伐晋取朝歌杜注属汲郡彚纂今淇县即古朝歌也今按淇县今属卫辉府朝歌城在县北关西社殷旧都汉置朝歌县】孟门大行【传入孟门登大行杜注孟门晋隘道大行山在河内郡北彚纂司马贞曰孟门在朝歌东北大行山地理志在河内郡野王县西北今河内县即野王县今按胡渭禹贡锥指曰凡孟门与大行连举者皆非吉州之孟门也史记吴起谓魏武侯曰殷纣之国左孟门右大行杜注左传孟门晋隘道而不言其处所司马贞注吴起传云刘氏案纣都朝歌则孟门在其西今言左则东边别有孟门也其注齐世家则曰孟门在朝歌东盖据起言以立説今其地实无山以应之齐师自朝歌而西入亦不当反在其东然则孟门者大行隘道之名疑即今辉县之白陉述征记大行第三陉为白陉在今衞辉府之辉县齐侯伐晋取朝歌入孟门登大行杜预云孟门晋隘道盖即所谓白陉也】荧庭【传张武军于荧庭杜注晋地今按平阳府翼城县东南七十五里有荧庭城水经注紫谷水西迳荧庭城南志云即陉庭也又见桓二年陉庭】郫邵【传戍郫邵杜注取晋邑而守之今按怀庆府济源县西百里有郫亭县西百二十里有邵原关唐武徳初置邵原县于此与山西绛州垣曲县接界垣曲本召公分陜之处汉为垣县后魏置邵郡后周与唐初为邵州故博物记云垣县有邵郫之阨即此郫邵也又见文六年郫】少水【传封少水今按水经注引京相璠谓即沁水今山西泽州沁水县是也彚纂云少水即浍水考浍水出绛县东浍山西南过绛县南即当时之晋都齐侯岂能至其地而封尸彚纂又云出开封府宻县古郐城西北此又误中之误郑地之浍与晋地之浍名同实异齐侯所经之地皆在河北未尝至河南也】东阳【传赵胜帅东阳之师以追之杜注东阳晋之山东魏郡广平以北彚纂今临清州恩县西北六十里有东阳城今按山东者大行山以东也魏郡者大名府地也广平者广平府地也然而赵胜帅东阳之师当有其处彚纂谓恩县之东阳城为东阳恐非是当时齐侯自衞伐晋已过孟门大行而赵胜犹帅山东东昌临清之师以追之逺不相值矣且东昌临清之地当属齐晋未必能有也案昭二十二年荀吴畧东阳使师伪籴者负甲以息于昔阳之门外遂袭鼓灭之是东阳近鼔国而鼓为今正定府之晋州赵胜所帅师当是此东阳耳】雍榆【经叔孙豹帅师救晋次于雍榆杜注晋地汲郡朝歌县有雍城彚纂郡邑志黎阳县有雍城即古雍榆也今雍榆城在濬县西南十八里今按濬县今属衞辉府】鹿门【传臧纥斩鹿门之闗以出杜注鲁南城东门】铸【传臧宣叔娶于铸杜注铸国济北蛇丘县所治彚纂今济南府肥城县有铸乡即汉蛇丘县治也今按肥城今属泰安府】且于【传遂袭莒门于且于杜注莒邑彚纂今在青州府莒州境今按莒州今属沂州府】夀舒【传期于夀舒杜注莒邑彚纂亦属莒州】蒲侯氏【传先遇莒子于蒲侯氏杜注近莒之邑】
　　二十四年陶唐【传自虞以上为陶唐氏杜注陶唐尧所治地太原晋阳县也今按晋阳今太原府太原县也一统志云陶唐城在太原府清源县东南四十里旧注云陶唐氏自涿鹿徙居于此俗谓之姚城】豕韦【传在商为豕韦氏杜注豕韦国名东郡白马县东南有韦城彚纂隋置韦城县唐宋因之金废为镇今在大名府滑县东南五十里今按滑县今属衞辉府】唐杜【传在周为唐杜氏杜注唐杜二国名殷末豕韦国于唐周成王灭唐迁之于杜为杜伯杜今京兆杜县彚纂秦置杜县汉改杜陵今杜陵故城在西安府治东南十五里今按一统志太原府太原县唐城即太原县治本唐叔虞子徙居之所】范【传晋主夏盟为范氏杜注杜伯之子隰叔奔晋四世及士防食邑于范复为范氏彚纂范晋邑战国时为齐地孟子自范之齐是也汉置范县属东郡唐改属濮州宋以后因之今范县东南二十五里有古范城今按范县在濮州东北六十里今属曹州府其地当为齐邑去晋逺恐晋不能有其地士防所食之范当在山西平阳府境】介根【传遂伐莒及介根杜注莒邑今城阳黔陬县东北计基城是也彚纂汉置计斤县如淳曰斤音基今胶州西南五里有介根城今按汉志云莒子始起计斤后徙莒胶州今胶州属莱州府】棘泽【传楚子伐郑门于东门次于棘泽彚纂在今开封府新郑县东南今按水经注长社北界有禀水东南迳棘城北左传所谓次于棘泽者也禀水东注洧水然则棘泽地在长社北今许州府北也】宛【传郑人卜宛射犬吉今按水经注潩水迳长社城北又东南迳逺亭西郑大夫宛射犬之故邑也长社故属许州】舒鸠【传召舒鸠人杜注楚属国今按郑樵云庐州府舒城是】荒浦【传楚子师于荒浦杜注舒鸠地】郏【传齐人城郏杜注王城也于是谷洛鬭毁王宫齐为王城之今按韦昭国语注云洛水在王城南谷水在王城北东入于瀍至灵王时谷水盛出于王城西而南流合于洛两水相格有似于鬭而毁王城西南也谷水即涧水事在灵王二十二年当襄公二十三年】
　　二十五年棠【传齐棠公之妻杜注棠公齐棠邑大夫今按疑即邮棠见襄十八年孟子发棠亦是此邑】弇中【传行及弇中杜注弇中狭道今按临淄县西南至古莱芜有长峪界两山间逾二百里中通淄河长峪本名马陉亦名弇中马陉见成二年】泮【传晋侯济自泮杜注泮阙】夷仪【经衞侯入于夷仪杜注夷仪本邢地衞灭邢而为衞邑今按见僖元年】重丘【经诸侯同盟于重丘杜注齐地彚纂寰宇记聊城县东北有重丘襄二十五年诸侯防盟处聊城今东昌府治案济南府徳州亦有重丘城或云防盟处考经公防诸侯于夷仪同盟于重丘夷仪今顺徳府地去东昌为近自夷仪渉齐境则其地当在聊城】离城【传及离城杜注舒鸠城彚纂今舒城县境】
　　二十六年茅氏【传晋戍茅氏杜注戚东鄙今按戚见文元年】圉【传遂伐衞师败之圉杜注衞地彚纂今大名府开州东有圉城】雩娄【传楚子秦人侵吴及雩娄杜注今属安丰郡彚纂今鳯阳府霍丘县西南雩娄故城是也今按霍丘今属颍州府】城麇【传至于城麇郑皇颉戍之杜注郑大夫守城麇之邑】懿氏【传取衞西鄙懿氏六十以与孙氏杜注戚城西北五十里有懿城因姓以名城彚纂今戚城在开州北七里】鄐【传晋人与之鄐杜注晋邑】邢【传晋人与之邢杜注晋邑今按邢本直顺徳府邢台县为邢国后狄有之而晋灭狄邢邑遂属之晋】驾【传取驾杜注楚邑今按见成十七年】棘【传克棘杜注楚邑谯郡酂县东北有棘亭彚纂今在归徳府永城县南】苖【传晋人与之苖杜注晋邑彚纂今懐庆府济源县西有苗亭今按水经注濝水出王屋西山南迳苖亭西亭故周之苖邑今濝水在济源县西是苖亭在县西也】南里【传入南里堕其城杜注郑邑彚纂今新郑县南五里有地名南里】乐氏【传渉于乐氏杜注津名彚纂今在新郑县境洧水济渡处也】廪丘【传齐乌余以廪丘奔晋杜注今东郡廪丘故城是彚纂今在东昌府范县东南七十里】羊角【传袭卫羊角取之杜注今廪丘县所治羊角城是彚纂羊角城一名义城盖取羊角哀为名在今范县东南新安村今按左伯桃羊角哀事当出春秋之后羊角城非以是得名其云义城者后人附防耳】髙鱼【传遂袭我髙鱼杜注髙鱼城在廪丘县东北彚纂唐朱友恭败朱瑄于髙梧胡三省注即髙鱼也今兖州府郓城县西髙鱼乡是其地今按郓城今属曹州府】
　　二十七年木门【传托于木门杜注晋邑彚纂谷梁传曰织絇邯郸则木门当在邯郸之境今按邯郸县属直广平府一统志谓公子鱄所托木门在河间府旧沧州西北此地为齐燕之境太逺疑非是】防门【传盟于防门之外杜注宋城门】崔【传成请老于崔杜注济南东朝阳县西北有崔氏城彚纂今在济南府章丘县西北二十五里俗呼古城】
　　二十八年北燕【传北燕伯杜注燕国今蓟州疏谱云北燕姬姓召公奭之后也彚纂蓟县辽改蓟北县又改析津县今改大兴县今京城东偏即其地也】胡【传胡子杜注楚属国又云归姓汝隂县西北有胡城彚纂今颍州是也今按颍州旧属鳯阳府今升为府附郭设阜阳县】鱼里【传至于鱼里杜注里名彚纂当在今青州府临淄县境】岳【传反陈于岳杜注里名今按即孟子所谓庄岳也在齐国中之里】朱方【传吴句余子之朱方杜注吴邑彚纂顔师古曰汉丹徒县吴朱方也唐为润州治宋改军名镇江徽宗升军为府明为镇江府自汉迄明皆以丹徒为附郭今仍之】邶殿【传与晏子邶殿杜注齐别都】黄崖【传伯有迋劳于黄崖杜注荥阳宛陵县西有黄水西南至新郑城西入洧彚纂水经注黄水出大山南黄泉流迳华城西又东南与上水合即春秋所谓黄崖也今黄水在新郑县东二十里】
　　二十九年扬【传霍扬韩魏杜注扬属平阳郡今按一统志平阳府洪洞县春秋时扬侯国晋灭之以赐羊舌汉置扬县隋改洪洞县故扬城在县东南十八里又见昭二十八年扬氏及二十二年扬】鄘【传为之歌邶鄘衞疏自纣城而北谓之邶南谓之鄘彚纂今邶城在衞辉府东北鄘城在新乡县西今按衞辉府新乡县西南三十二里有古鄘城】康【传吾闻衞康叔武公之徳如是今按康叔始食采于康后徙封衞括地志云故康城在许州阳翟县西北三十五里阳翟今许州府禹州】豳【传为之歌豳杜注周之旧国在新平漆县东北彚纂郑氏诗谱云豳属扶风恂邑案漆县今邠州恂邑今三水邠州东北有豳亭豳谷三水有豳城皆是也今按邠州旧属西安府今直陜西在府西北三百五十里三水县在州东属之】郐【传自郐以下无讥焉今按郑氏诗谱云祝融氏名黎其后八姓惟妘姓桧者处其地孔疏云黎弟吴回复居火正为祝融吴回生陆终陆终生子六人四曰防人世本防人即桧之祖也王肃云武王封祝融之后于济洛河颍之间为桧子又案诗经传説彚纂云朱子集传其于郑也曰桓公武公定平王于东都亦为司徒又得虢郐之地乃徙其封而施旧号于新邑是为新郑説与郑氏合及叙桧世系则曰周衰为郑桓公所灭而迁国焉又与郑谱异矣考国语桓公为司徒问于史伯因史伯之对乃东寄帑与贿虢郐受之十邑皆有寄地事在幽王八年至十一年而桓公死幽王之难是桓公时特有灭桧之谋耳周室既东武公继桓公为平王司徒遂得虢桧之地而迁国焉则桧实灭于武公之时桓公袭桧之説虽本韩非要当以国语为信郐在今许州府宻县见僖三十三年郐城】緜【传晋人城緜而寘旃今按当是緜上见僖二十四年】
　　三十年平畤【传成愆奔平畤杜注周邑】墓门【传自墓门之渎入杜注郑城门】羊肆【传伯有死于羊肆杜注市列】斗城【传既而葬诸斗城杜注郑地名彚纂今开封府陈留县南三十五里有斗城今按水经注渉水迳阳夏县故城西又东南迳斗城西】酸枣【传及酸枣杜注陈留县彚纂今开封府延津县是县北十五里有古酸枣城】任【传羽颉出奔晋为任大夫杜注任县今属广平郡彚纂今任县属直顺徳府县东南有古任县】
　　三十一年阳州【传使帅师以伐阳州杜注鲁地彚纂在东平西北齐鲁境上之邑也今按东平州今属泰安府】铜鞮宫【传今铜鞮之宫数里杜注晋离宫】延州来【传延州来季子杜注延州来季札邑疏延延陵州来邑名并食二邑故连言之今按檀弓称延陵季子延陵即延也晋置延陵县宋熙宁中省为镇在镇江府丹阳县南三十里季札后又封州来注见昭二十七年及哀十年是年吴未灭州来而赵文子已称延州来季子者史家之辞其实当称延陵季子也】









　　春秋地理考实卷二
<经部,春秋类,春秋地理考实>
　　钦定四库全书
　　春秋地理考实卷三　　　　婺源江永撰
　　昭公
　　元年虢【传遂防于虢杜注郑地今按故东虢国也见隐元年】三苗【传虞有三苗杜注三苗饕餮放三危者今按吴起云三苗之国左洞庭右彭蠡史记正义云今江州鄂州岳州也江州今江西九江府鄂州今湖广武昌府岳州今岳州府此所指太广胡渭谓三苗今为岳州府地也舜窜其君及民于三苗之地水经注云三危山在敦煌县南括地志云在沙州炖煌县东南四十里汉敦煌唐分为瓜沙二州今为嘉峪关外废沙州衞地】观扈【传夏有观扈杜注观今顿丘衞县扈在始平鄠县彚纂后启五庶分封于衞是为五观隋置观城县属魏州元属濮州今仍之古观国城在县西今鄠县北有古鄠城属陜西西安府今按观城今属曹州府濮州】姺邳【传商有姺邳杜注二国商诸侯邳今下邳县彚纂竹书纪年商外壬元年姺人邳人叛即此今按下邳即今邳州属徐州府】徐奄【传周有徐奄杜注二国嬴姓彚纂案徐偃王为周所灭后封其子宗为徐子庄二十六年三国伐徐是也成王伐淮夷遂践奄因以封周公盖周公已封于武王时而成王以奄地益之也今志言曲阜旧城即古奄地或言奄城在县东二里】濮【传吴濮有衅杜注今建宁郡南有濮夷彚纂案晋建宁郡在今云南界杜盖极言其所至也今按晋建宁郡故城在今石首县非云南界也又见文十六及昭十九年】雒汭【传馆于雒汭杜注雒水名河南巩县南水曲流为汭彚纂夏书太康五弟须于洛汭即此也水经注洛水入河之处清浊异流亦名什谷隋置洛口仓于此】闺门薫隧【传私盟于闺门之外实薰隧杜注闺门郑城门薰隧门外道名】大卤【经晋荀吴帅师败狄于大卤谷梁中国曰太原夷狄曰大卤杜注太原晋阳县今按晋阳今太原府太原县】大原【传见下杜注即大卤也】无终【传晋中行穆子败无终及羣狄于大原杜注无终山戎疏释例土地名以北戎山戎无终三名为一北平有无终县计无终在太原东北二千许里逺就太原来与晋战不知其何故盖与诸戎近晋者相率而来也今按无终本国近代郡之广昌説见襄四年】旷林【传居于旷林杜注地阙】商丘【传迁阏伯于商丘杜注宋地疏释例云宋商商丘三名一地梁国睢阳县也彚纂明嘉靖二十四年置商丘县为归徳府附郭今仍之】大夏【传迁实沈于大夏杜注今晋阳县彚纂即太原也】汾洮【传宣汾洮杜注二水名彚纂僖十六年狄侵晋渉汾即此汾也后汉志闻喜有洮水水经注涑水迳闻喜县周阳邑与洮水合今闻喜县属平阳府今按闻喜今属绛州】沈姒蓐黄【传沈姒蓐黄实守其祀杜注四国台骀之后】犫栎郏【传城犫栎郏杜注犫县属南阳郏县属襄城栎今河南阳翟县三邑本郑地彚纂犫史记沛公与秦南阳守庄龁战于犫东即此今河南汝宁府鲁山县东南有犫县故城是其地郏二世元年陈胜将邓龙居郏即此也今属汝宁府汝州今按鲁山郏县今皆属汝州汝州直河南栎见桓十五年】大厖常仪靡【传以大厖与常仪靡奔齐杜注莒二邑彚纂当在莒州北境】
　　二年中都【传执诸中都杜注晋邑在西河介休县东南彚纂今山西汾州府平遥县西北十二里有中都古城西南至介休五十里今按一统志中都城有二一在介休东北五十里一在太原府榆次县东十五里俱云晋执陈无宇于此非也无宇致少姜于晋榆次与平遥介休皆非所经之地水经注沁水篇云光沟水迳中都亭南又南迳中都亭西注于沁水地在野王县今为懐庆府河内县中都当在此正为齐适晋所经之地】
　　三年州田【传赐女州田杜注州县今属河内郡彚纂案州本周邑隐十一年王以予郑是时又属晋】莒【传齐侯田于莒杜注齐东竟今按昭十年桓子请老于莒当亦是此邑】江南之梦【传王以田江南之梦杜注楚之云梦跨江南北疏云梦一泽而每处有名者子虚赋云云梦者方八九百里则此泽跨江南北每处存名焉今按胡渭曰云梦经传诸书有合称者有单称者单称云称梦特省文耳云可该梦梦亦可该云故杜注宣四年梦中云梦泽名江夏安陆县东南有云梦城则梦在江北注定四年云中云入云梦泽中所谓北南之梦则云在江南注昭三年江南之梦云椘之云梦跨江南北则南云北梦单称合称无所不可絶无江北为云江南为梦之説自唐太宗诏改禹贡云梦土作乂改为云土梦作乂后人因谓云在江北梦在江南而古注弃如尘羮矣又见宣四年梦中定四年云中】
　　四年四岳【传四岳杜注东岳岱西岳华南岳衡北岳恒疏释例云东岳泰山奉髙县泰山也南岳长沙湘南县衡山也西岳农华隂县西南华山也北岳中山曲阳县西北恒山也书传多云五岳此传云四岳者中岳嵩髙即太室下别言之故此云四岳也今按汉地理志岱山在泰山郡博县西北今山东泰安府泰安县东北有博县故城山在府治北五里即泰山地理志京兆华隂县南有太华山在今陜西同州府华隂县南八里地理志衡山在长沙国湘南县东南今在湖广衡州府衡山县地理志恒山在常山上曲阳县西北今在直定州曲阳县西北】三涂【传三涂杜注在河南陆浑县南彚纂水经注伊水歴崖口山峡也翼崖深髙壁立如阙伊水迳其下歴峡北流即古三涂山也在今河南河南府嵩县今按水经注山在陆浑县故城东南八十里】阳城【传阳城杜注在阳城县东北彚纂今河南府登封县北三十八里俗名车岭山是也】大室【传大室杜注在阳城县西南疏即嵩髙也尔雅释山云嵩髙为中岳彚纂戴延之曰嵩髙三十六峰东曰太室西曰少室今嵩髙山在河南登封县北十里】荆山【传荆山杜注在新城沶乡县南彚纂禹贡荆及衡阳惟荆州荆河惟豫州则荆山乃二州之界也今在湖广襄阳府南漳县西南】中南【传中南杜注在始平武功县南彚纂亦作终南今在西安府长安县南五十里雍录终南山横亘关中南面西起秦陇东彻蓝田凡雍岐郿鄠长安万年相去八百里连緜峙据其南者皆此一山】冀之北土【传冀之北土杜注燕代今按燕今直北边代今山西代州及朔平府诸处】钧台【传夏启有钧台之享杜注河南阳翟县南有钧台陂彚纂金置钧州以钧台得名今河南府禹州是也州城北关外有钧台遗址今按明万厯三年避御名钧改为禹州今属许州府】景亳【传商汤有景亳之命杜注河南巩县西南有汤亭或言亳即偃师彚纂今河南府偃师县南二十里有景山商颂陟彼景山即此史记正义曰汤即位徙西亳西亳即偃师景亳当主偃师为是】孟津【传周武有孟津之誓彚纂即盟津也隐十一年王以盟予郑即此】岐阳【传成有岐阳之搜杜注岐山在扶风美阳县西北彚纂汉之美阳在今武功县境今岐山县正在武功之西彼时未有县故岐山在其境也后周始置岐山县今属陜西凤翔府】酆宫【传康有酆宫之朝杜注酆在始平鄠县东彚纂括地志鄠县东三十五里有丰宫今属陜西西安府顔师古谓灵台乡在丰水上是也今按一统志丰宫在鄠县东五里文王作邑于丰时所居】涂山【传穆有涂山之防杜注在夀春东北彚纂水经注荆涂二山相连为一脉禹以桐柏之流汜滥为害凿山为二以通之今在凤阳府懐逺县东南八里】武城【传王田于武城疏楚武城在南阳宛县北今按见僖六年】仍缗【传夏桀为仍之防有缗叛之杜注仍缗皆国名今按有仍见哀元年僖二十三年齐侯伐宋围缗缗为宋邑疑即夏时侯国】黎【传商纣为黎之搜东夷叛之杜注黎东夷国名】鄢【传迁赖于鄢杜注楚邑今按见桓十三年】着丘【传莒乱着丘公立今按疑是莒地名】棘【传吴伐楚入栎麻杜注皆楚东鄙邑谯国酂县东北有亭今按见襄二十六年】栎【传见上杜注汝隂新蔡县东北有栎亭彚纂今汝宁府新蔡县北二十里有野栎店即古栎城也若郑之栎邑则河南阳翟县与此不同】麻【传见上彚纂魏收志砀郡安阳县治麻城索隐襄城县有麻城未知孰是案今徐州砀山县有安阳城即故麻城以楚之东鄙言之安阳之説为是今按湖广黄州府有麻城县汉之西陵地或因古有麻邑而名是为楚之东鄙吴伐楚入归徳永城之次入汝宁新蔡之栎又转南而入黄州之麻地望相近于是楚沈尹射奔命于夏汭夏汭在武昌江夏与黄州麻城亦相近矣若砀山之麻城其地或属宋】夏汭【传楚沈尹射奔命于夏汭杜注汉水曲入江今夏口也彚纂应劭曰夏水冬竭夏流故谓之夏荆州记夏口入江处谓之夏汭盖夏水之尾也汉末谓之夏口亦曰汉口亦曰沔口沔之下流为汉夏水亦防三水共出此口也章懐太子曰夏口实在江北唐置鄂州而夏口之名移于江南沔水入江之名亦止谓汉口矣今在湖广武昌府江夏县今按楚庄王讨陈夏氏乡取一人以归谓之夏州地近汉水于是汉水遂有夏名凡夏汭夏口夏首夏侯及汉之江夏郡县皆以此立名应劭谓夏水冬竭夏流故谓之夏非也汉大川岂有冬竭者乎】庚宗【传穆子去叔孙氏及庚宗杜注鲁地彚纂今兖州府泗水县有庚宗亭】丘莸【传田于丘莸杜注地名】
　　五年大库之庭【传以攻诸大库之庭杜注鲁城内有大庭氏之虚于其上作库今按昭十八年大庭氏之库即此库也疑此年文误倒耳】塞关【传杀诸塞关之外杜注齐鲁界上闗】宁风【传投其首于宁风之上杜注齐邑】汜莵氏【传郑伯劳子荡于汜劳屈生于莵氏杜注皆郑地彚纂僖二十四年王适郑处于汜即此寰宇记莵氏城在开封府尉氏县西北四十里】索氏【传子大叔劳诸索氏杜注河南成臯县东有大索城彚纂今荥阳东北三十里有京城大索城在京城西二十里其东北四十里为小索城】圉【传韩起反郑伯劳诸圉杜注郑地名彚纂汉置圉县后魏曰圉城县周显徳二年征淮南驻师于圉城镇即此今在杞县南五十里今按杞县在开封府东一百里韩起自楚反晋郑劳诸圉其地当近郑都不得经杞县之圉疑非是】防兹【经莒牟夷以牟娄及防兹来奔杜注城阳平昌县西南有防亭姑幕县东北有兹亭彚纂今平昌故城在安丘县西南六十里青州府诸城县西北有姑幕故城兹亭在其境】蚡泉【经叔弓帅师败莒师于蚡泉杜注鲁地】琐【传越大夫常夀过帅师防楚子于琐杜注楚地彚纂当在今夀州霍丘县东今按霍丘今属颍州府】繁扬【传防射以繁扬之师防于夏汭今按繁杨在新蔡县见襄四年】鹊岸【传吴人败诸鹊岸杜注庐江舒县有鹊尾渚彚纂今江南太平府繁昌县西南大江中有鹊州盖自铜陵鹊头山至三山为鹊尾故江曰鹊江岸曰鹊岸】罗汭【传楚子以驲至于罗汭杜注罗水名今按此楚之东境别有罗水非故罗国之水也】莱山【传次于莱山今按当在楚东境】南懐汝清【传防射帅繁扬之师先入南懐楚师从之及汝清杜注皆楚界彚纂应在今江淮间】坁箕之山【传楚子遂观兵于坁箕之山彚纂今江南无为州巢县南三十七里有踟蹰山舆地志以为即坁箕山也】
　　六年柤【传从郑伯以劳诸柤杜注郑地今按当近郑都】豫章【传师于豫章而次于干谿彚纂当在江北淮水南今按定四年吴伐楚舍舟于淮汭自豫章与楚夹汉杜注云豫章汉东江北地名是在江北也后移之于江南汉髙帝六年分淮南国置豫章郡治南昌今为江西南昌府非古之豫章也杜注又详见昭十三年】干谿【传见上杜注在谯国城父县南楚东境彚纂今凤阳府亳州东南有干谿与城父村相近即汉之城父县也今按亳州今属江南颍州府】房钟【传吴人败楚师于房钟杜注吴地彚纂当在今夀州蒙城县界今按蒙城今属颍州府】
　　七年虢【传齐侯次于虢杜注燕竟彚纂当在今直河间府沧州境】濡上【传盟于濡上杜注濡水出髙阳县东北至河间鄚县入易水疏髙阳无此水未知杜注何所据彚纂宋分髙阳地置顺安军金为安州元以后因之濡上当在今直安州任丘之间鄚县在今任丘县境今按汉地理志濡水出涿郡故安县东南流至范阳县合易水杜注诚与志不合故安城在今保定府之易州范阳今顺天府涿州也又按水经注濡水出故安县西北穷独山东南流于容城县西北大利亭东南合易水容城今属保定府亦近涿州然则濡上当在今容城及涿州之间而保定之安州与河间之任丘皆非其地】章华之宫【传为章华之宫杜注章华南郡华容县彚纂今荆州府监利县东五里有华容城】章华台【传楚子成章华之台杜注台今在华容城内彚纂今监利县北六十里有章华台】成【传晋人来治杞田季孙将以成与之杜注成孟氏邑本杞田今按成见桓六年在兖州府宁阳县当为故郕国地似非杞田此因晋人来治杞田孟僖子从公在外季孙遂欲以孟氏之邑与之耳此年晋人为杞取成其后成仍为孟氏邑】桃【传吾与子桃杜注鲁国卞县东南有桃虚今按兖州府汶上县东北四十里有桃乡城即襄十七年齐侯伐我北鄙围桃者此年谢息迁桃当是此地而卞县之桃虚为泗水县地乃庄二十七年公防杞伯姬于洮洮或作桃耳又説见下莱柞】莱柞【传辞以无山与之莱柞乃迁于桃杜注莱柞二山今按谢息言桃无山而季氏以莱柞与之水经注引应劭十三州记云大山莱芜县鲁之莱柞邑莱芜在鲁之北与汶上县东北四十里之桃乡相去不逺以此证之可知桃是桃乡非桃虚】羽山羽渊【传昔尧殛鲧于羽山其神化为黄熊以入于羽渊杜注在东海祝其县西南彚纂今兖州府沂州东南一百里有山髙四里周广八里其西为羽渊今按禹贡蒙羽其艺胡渭云汉志祝其县南有羽山杜注左传亦云在祝其县西南县之故城在今贑榆县界而隋志朐山县有羽山元和志云羽山在朐山县西北一百里又云在临沂县东南一百十里与朐山县分界朐山今海州临沂今沂州也近志郯城县东北亦有羽山接贑榆界齐乗云羽山旧在朐山县东北九十里今属沂州在东南百二十里时郯城未复故在州境也诸説不同要之此山在沂州之东南海州之西北贑榆之西南郯城之东北实一山跨四州县之境也明一统志云在贑榆县之西北八十里则误矣説者皆以此山为舜殛鲧处山下有羽潭即左传所谓羽渊者也按此地太近非荒服放流之宅孔安国传云羽山东裔在海中今登州府蓬莱县有羽山寰字记云在县东十五里即殛鲧处有鲧城在县南六十里以近殛鲧之地而名此与孔传谓在海中者合当从之蓬莱新志云羽山在县东南三十里】
　　八年魏榆【传石言于晋魏榆杜注晋地彚纂服防曰魏邑榆州里名今太原榆次县西北有榆次故城通典曰晋魏榆邑也今按水经注亦谓榆次即魏榆】虒祁宫【传于是晋侯方筑虒祁之宫杜注虒祁地名在绛西四十里临汾水彚纂今在平阳府曲沃县西水经注汾水迳虒祁宫北有故梁截汾水中凡三十柱柱挳五尺盖晋平公时物也】红【经搜于红杜注鲁地沛国萧县西有红亭远疑彚纂萧县今属江南徐州本宋地去鲁为逺今按徐州今为府又按后汉郡国志沛国有红县盖即红亭注引地道记谓大搜在此非也鲁之南不得至徐州】根牟商衞【传大搜于红自根牟至于商衞革车千乗杜注根牟鲁东界琅邪阳都县有牟乡商宋地鲁西竟接宋衞地今按根牟见宣九年】
　　九年夷城父【传楚公子弃疾迁许于夷实城父杜注时改城父为夷故传实之城父县属谯郡彚纂今凤阳府亳州东南七十里有城父故城今按亳州今属颍州府】州来淮北之田【传取州来淮北之田以益之疏释例云州来淮南下蔡县汝水之南也淮北之田淮水北田则州来邑在淮南邑民有田在淮北也许国尽迁于夷夷田少故取以益之今按州来见成七年】夷濮西田【传以夷濮西田益之杜注以夷田在濮水西者与城父人彚纂水经注夏肥水上承沙水东南迳城父县故城春秋所谓夷田在濮水西者也盖濮水亦称沙水】阎田【传周甘人与晋阎嘉争阎田彚纂杜注以阎嘉为晋阎县大夫则阎当属晋左氏载甘人与嘉争则阎盖与甘相近之地今按阎又见定四年有阎之土甘在洛阳见僖二十四年】隂戎【传率隂戎伐颍杜注陆浑之戎彚纂陆浑故城在河南府嵩县北二十里僖二十二年秦晋迁陆浑之戎于伊川是也今按陆浑近隂地故曰隂戎隂地见宣二年】颍【传见上杜注周邑今按颍水出河南府登封县颍邑当在登封境】魏骀芮岐毕【传魏骀芮岐毕吾西土也杜注骀在始平武功县所治厘城岐在扶风美阳县西北彚纂今武功县属西安府干州古厘城在县南八里明置邰城驿于此今按骀即后稷始封于邰之地干州今直陜西武功属之今凤翔府有岐山县魏芮见桓三年异见僖二十四年】蒲姑商奄【传蒲姑商奄吾东土也杜注乐安传昌县北有蒲姑城彚纂史记作薄姑今青州府博兴县东南十五里有薄姑故城今按商奄见定四年】巴濮楚邓【传巴濮楚邓吾南土也疏土地名云巴巴郡江州县也楚南郡江陵县也邓义阳邓县也建宁郡南有濮夷地然则巴楚邓中夏之地濮为逺夷耳今按巴见桓九年濮为江汉间之濮夷见文十　六年及昭十九年楚见桓二年邓见桓七年】肃慎燕亳【传肃慎燕亳吾北土也杜注肃慎在莵北三千余里疏土地名云燕今蓟县也亳是小国阙不知所在盖与燕相近亦是中国也唯肃慎为逺夷彚纂韦昭曰肃慎去扶余千里孔疏莵在辽东北金为上京防宁府今属盛京今按燕见襄二十八年亳无考史记秦本纪宁公与亳战亳王奔戎皇甫谧曰西戎之国也或谓亳指此盖西周之北土也姑备一説】瓜州【传先王居梼杌于四裔以御魑魅故允姓之奸居于瓜州杜注言梼杌略举四凶之一下言四裔则三苗在其中允姓隂戎之祖与三苗俱放三危者瓜州今敦煌今按见襄十四年】戏阳【传卒于戏阳杜注魏郡内黄县北有戏阳城今按内黄属直大名府】郎囿【经筑郎囿今按郎见隐元年及九年地有逺近未知此郎囿在何地】
　　十年稷【传战于稷杜注稷祀后稷之处彚纂六国时齐有稷下馆在今青州府临淄县古临淄城西】庄【传又败诸庄杜注六轨之道今按此庄为齐城街里名即孟子所谓庄岳】鹿门【传又败诸鹿门杜注齐城门】莒【传而请老于莒杜注齐邑今按见昭三年】【传而反焉杜注子山故邑齐国西安县东有防里亭彚纂后汉志作棘里今临淄县西北有里亭】夫于【传而与之夫于杜注济南于陵县西北有于亭彚纂今于陵城在长山县南二十里属济南府】郠【传取郠杜注莒邑彚纂当在沂水县界今按沂水今属沂州府】
　　十一年比蒲【经大搜于比蒲按杜无注】祲祥【经仲孙貜防邾子盟于祲祥杜注地阙彚纂当在兖州府滋阳县境】泉丘【传泉丘人有女杜注鲁邑彚纂当在今兖州府宁阳泗水间】清丘之社【传盟于清丘之社按杜无注】厥憖【经季孙意如防晋韩起齐国弱宋华亥卫北宫佗郑罕虎曹人杞人于厥憖杜注地阙】冈山【传用隐大子于冈山疏必是楚地之山也】不羮【传楚子城陈蔡不羮释文羹音郎杜注襄城县东南有不羮城定陵西北有不羹亭彚纂不羮有二开封府襄城县东南者西不羹也南阳府舞阳县北者东不羮即定陵之不羮亭也今按襄城今属许州府】谷【传齐桓公城谷而寘管仲焉杜注城谷在庄三十二年今按谷为齐邑见庄七年若庄二十二年所城之小谷非所以寘管仲也】渠丘【传齐渠丘实杀无知杜注今齐国西安县也齐大夫雍廪邑今按西安县故城在临淄县西三十里渠丘当是公孙无知之邑齐僖公宠之以大邑是以致乱而雍廪杀之非雍廪之邑也雍廪者饔人耳未必有邑】十二年阳【经齐髙偃帅师纳北燕伯于阳传作唐杜注阳即唐燕别邑中山有唐县彚纂今直保定府唐县东有汉唐县故城春秋时曰阳也】坻【传有肉如坻杜注山名】渑【传有酒如渑杜注渑水出齐国临淄县北入时水今按水经注时水出齐城西南二十五里渑水出营城东北迳昌南界入时水自下通谓之渑又东北入淄水孔子曰淄渑之水合易牙尝而知之谓斯水矣】鲜虞【传假道于鲜虞杜注白狄别种在中山新市县彚纂今直真定府新乐县西南有新市故城俗名新城铺其地有鲜虞亭史记索隐曰中山古鲜虞国姬姓也今按如索隐説则鲜虞似非白狄别种真定府今改正定府新乐属本府之晋州】昔阳【传遂入昔阳杜注肥国都乐平沾县东有昔阳城彚纂今山西太原府平定州有昔阳城元和志谓之夕阳城也案乐平去新乐防三百里参之道里疑太廻逺今藁城西南亦有昔阳亭水经注谓之鼓聚与新乐接壤且其地为肥国都刘所谓肥鼓竝在钜鹿昔阳即是鼓都在鲜虞东南似较杜説为的今按汉地理志钜鹿下曲阳应劭曰晋荀吴灭鼔今鼔聚昔阳亭是也是鼓聚昔阳亭为一地杜于十五年释鼓注不误此年注误刘规之是也孔疏强为之辩今不录藁城今属正定府晋州隋分藁城地置昔阳县寻改为鼓城县唐以后因之元于鼓城县置晋州明省鼓城入晋州然则昔阳者今正定府之晋州鼓子之国也非肥都此年荀吴入之而未灭至十五年乃取之】肥【传灭肥杜注肥白狄也钜鹿下曲阳县有肥累城彚纂魏收志藁城有肥累即此城也今在藁城县西南七里今按肥累汉县也晋既灭肥肥子奔燕封之于肥如今为直永平府卢龙县】郊【传绞奔郊杜注周邑】颍尾【传次于颍尾杜注颍水之尾在下蔡西彚纂颍尾颍水入淮处也汉志阳城山颍水所出东至下蔡入淮在今江南颍上县与夀州接界谓之颍口水经注云颍水又东西迳郑城东又东南入淮即春秋颍尾也今按下蔡即州来在夀州郑城即颍上故城在今颍上县南颍上今属颍州府】十三年中犫【传王夺鬭韦中犫杜注邑名今按当为楚邑】固城息舟城【传围固城克息舟城而居之杜注息舟楚邑城之坚固者今按顾炎武云固城息舟城乃二城之名】邓【传奉蔡公召二子而盟于邓杜注颍川召陵县西南有邓城今按蔡朝吴奉蔡公召子干子晳盟于邓此邓当近蔡国故杜注同桓二年非南阳之邓州也颍川召陵今许州府郾城县】鱼陂【传次于鱼陂杜注竟陵县城西北有甘鱼陂彚纂战国防冷向曰楚北有符离之塞南有甘鱼之口是也今在湖广安陆府景陵县西北今按景陵即竟陵而景陵县今改天门属安陆府沔阳州战国防本作南有符离之塞北有甘鱼之陂】訾梁【传师及訾梁而溃按杜无注】夏【传王沿夏杜注汉别名今按説见昭四年夏汭】闱【传遇诸闱杜注里名闱门也疏吴语云楚王将入于闱闱不纳孔晁曰楚邑闱门也案襄二十六年传言吴伐楚克昭四年传言吴伐楚入以为邑或是也今按疏所引杜云谯国酂县东北今在归徳府永城县南此传上文云王沿夏将入鄢则已及今汉阳将入荆州府之境去彼逺矣闱当别是一地】訾【传塟子干千訾按杜无注】豫章【传吴人败诸豫章杜注定二年楚人伐吴师于豫章吴人见舟于豫章而潜师于巢以军楚师于豫章又柏举之役吴人舍舟于淮汭而自豫章与楚夹汉此皆当在江北淮水南盖后徙在江南豫章今按又説见昭六年】平丘【经公防刘子晋侯齐侯宋公衞侯郑伯曹伯莒子邾子滕子薛伯杞伯小邾子于平丘杜注在陈留长垣县西南彚纂汉置平丘县晋废今故城在开封府陈留县北九十里】良【传晋侯防吴子于良杜注下邳有良故城今按下邳今邳州也属江南徐州府良城在州城北六十里东汉置县唐省】邾【传治兵于邾南按杜无注】着雍【传晋荀吴自着雍以上军侵鲜虞按当为晋地又见襄十年皆一地也】中人【传及中人杜注中山望都县西北有中人城彚纂西汉志皆云中山唐县有中人亭盖唐县本自望都分置也今属直保定府】房【传灵王迁许胡沈道房申于荆焉杜注汝南有吴防县即防国彚纂今汝宁府遂平县西有吴房城汉书地理志汝南郡吴房孟康曰本房子国楚灵王迁房于楚吴王阖闾弟夫槩奔楚楚封于此为堂谿氏以封吴故曰吴房案汉晋志皆作吴房杜注作吴防必传写误也今按史记项羽纪封扬武为吴防侯则房防古通用】
　　十四年宗丘【传楚子使然丹简上国之兵于宗丘杜注上国在国都之西西方居上流故谓之上国宗丘楚地彚纂当在今荆州府归州境今按归州今属宜昌府】
　　十五年鼓【传晋荀吴帅师伐鲜虞围鼓杜注鼓白狄之别钜鹿下曲阳县有鼓聚彚纂下曲阳故城在今真定府晋州西晋州治即鼓国汉志所谓鼓聚也以鼓山而名今按鼓鲜虞之别非白狄之别也晋州今属正定府又见昭十二年昔阳】密须【传密须之鼓杜注姞姓国也在安定隂密县彚纂今隂密故城在陜西平凉府灵台县西五十里】阙巩【传阙巩之甲杜注阙巩国所出铠】
　　十六年戎蛮【传使然丹诱戎蛮子嘉杀之杜注河南新城县东南有蛮城彚纂后汉志新城有鄤聚古鄤聚今名蛮中水经注汝水自梁县东迳麻解城北故鄤乡城也蛮麻声近故误耳章懐太子曰蛮中聚在梁县东南今河南南阳府汝州西南有蛮城楚其处也今按汝州今直河南蛮中聚俗呼麻城又见成六年】蒲隧【传齐师至于蒲隧杜注徐地下邳取虑县东有蒲如陂彚纂今在凤阳府虹县北】甲父【传赂以甲父之鼎杜注古国名髙平昌邑县东南有甲父亭彚纂昌邑城今在兖州府金乡县西北四十里】桑山【传有事于桑山今按郑山】
　　十七年三涂【传请有事于雒与三涂杜注山名在陆浑南今按又见昭四年】津【传晋荀吴帅师渉自津杜注河津名彚纂水经注河水迳东燕故城北则有济水北来注之有津之名亦谓之石济津故南津也今在衞辉府胙城县北今按彚纂所引即僖二十八年晋侯自南河济侵曹伐衞者也津在衞辉府汲县南七里此年晋荀吴将灭陆浑托言祭洛与三涂帅师涉自津汲县去河南府陆浑地甚逺又非所由之道虽欲使陆浑人弗知亦不应如此廻逺且九月丁卯渉津庚午遂灭陆浑相距仅三日岂能如此神速是以杜注但言河津名水经注谓河至燕县有津之名引晋侯荀吴二事证津恐误服防云津犹孟津也似近之】甘鹿【传其众奔甘鹿杜注周地彚纂今河南府宜阳县有鹿蹄山甘水所出疑甘鹿以此得名水经注鹿蹄山在陆浑故城西北以传文证之似亦可据】长岸【经楚人及吴战于长岸杜注楚地彚纂今江南太平府当途县西南三十里有西梁山与东梁山夹江相对如门之辟亦曰天门山郡国志天门山一名蛾眉山春秋楚获吴乗舟余皇处也】
　　十八年大庭氏之库【传梓慎登大庭氏之库以望之杜注大庭氏古国名在鲁城东鲁于其处作库髙显故登以望气疏炎帝神农氏一曰大庭氏今按又见昭五年大库之庭】鄅【经邾人入鄅杜注鄅国今琅邪开阳县彚纂水经注开阳在祊之东南沂水迳其南故鄅国也今兖州府沂州北十五里有开阳故城今按沂州今为府附郭设兰山县】析白羽【传迁许于析实白羽杜注于传时白羽改为析今按析见僖二十五年】
　　十九年隂【传楚工尹赤迁隂于下隂杜注隂县今属南乡郡彚纂今湖广襄阳府光化县西汉水西岸有古隂县城即下隂邑也】郹阳【传郹阳封人之女奔之杜注察邑彚纂当在新蔡境】虫【传宋公伐邾围虫杜注邾邑彚纂当在济宁州东境】濮【传楚子为舟师以伐濮杜注南夷也彚纂案百濮叛楚杜注夷也昭元年赵孟曰吴濮有衅杜注建宁郡南有濮夷此年楚子伐濮杜注南夷三注不同而约言其地当在楚之西南境今按文十六年麇人率百濮伐楚麇为今之郧阳百濮盖与之相近牧誓孔传云濮在江汉之间然则其地在楚之西北境耳又説见文十六年】城父【传若大城城父而寘大子焉杜注城父今襄城城父县今按城父俱当作父城汉地理志颍川郡父城县也水经注汝水又东南与龙山水防水出龙山北流迳父城县故城东楚平王大城父城以居太子建故杜预曰即襄城之父城县也又按一统志故父城在今汝州东南父城保应国亦在此因昭九年许迁于夷实城父此年传与杜注俱讹作城父不知城父在谯郡父城在襄城郡杜注原有别也父城近叶之方城故费无极之谗言曰建与伍奢将以方城之外叛若城父在今颍州府去方城逺矣彚纂失考正又説见僖二十四年应】纪鄣【传莒子奔纪鄣杜注莒邑也东海贑榆县东北有纪城彚纂寰宇记云在县东北七十五里今山东莒州即江南贑榆县界也】时门【传郑大水龙鬭于时门之外洧渊杜注郑城门也今按郑之南门】洧渊【传见上杜注洧水出荥阳密县东南至颍川长平入颍彚纂今洧水自密县东流迳新郑县南门又东防溱水谓之双洎河即洧渊也】
　　二十年鄸【经曹公孙防自鄸出奔宋杜注曹邑彚纂在今兖州府曹州北今按曹州今为府】鄄【传夺之司防与鄄杜注豹邑今按见庄十四年】平寿【传衞侯在平寿杜注衞下邑】盖获之门【传公孟有事于盖获之门外杜注衞郭门】死鸟【传公如死鸟杜注衞地】彭水【传公入与北宫喜盟于彭水之上今按彭水当近衞都诗清人在彭彭为河上之邑彭水其以此名与】鬼阎【传其徒与华氏战于鬼阎杜注颍川长平县西北有阎亭彚纂今开封府陈州西华县东北阎仓亭城是也今按西华今属陈州府】聊摄【传聊摄以东杜注齐西界也平原聊城县东北有摄城彚纂今聊城属东昌府今按摄又见僖元年聂北水经注引京相璠曰聊城县东北三十里有故摄城今此城去聊城二十五里许按一统志古聊城在今聊城县西北摄城在博平县西南二十里愽平亦属东昌在聊城之东】姑尤【传姑尤以西杜注齐东界也姑水尤水皆在城阳郡东南入海彚纂姑水即登州府黄县之大姑河尤水即莱州府掖县之小姑河】沛【传齐侯田于沛杜注泽名今按水经注时水至梁邹城入于沛则沛亦近齐国都之水名】遄台【传晏子侍于遄台今按水经注薄姑城内有髙台齐景公饮于台上即于是台也在今青州府慱兴县东北晏子言蒲姑氏因之盖指其所在之地也】萑蒲泽【传取人于崔蒲之泽杜注萑蒲泽名彚纂疑即中牟泽周礼所谓圃田泽跨中牟洧川尉氏界今按水经注役水迳中牟泽即郑太叔攻萑蒲之盗于是泽也又圃田见僖三十三年原圃】
　　二十一年横【传御诸横杜注梁国睢阳县南有横亭今按睢阳今商丘县水经注睢阳县西南有横城世谓之光城】卢门【传华氏居卢门杜注宋东城南门】南里【经宋华亥向宁华定自陈入于宋南里以叛杜注宋城内里名彚纂在今商丘县境】旧墉桑林门【传宋城旧墉及桑林之门而守之杜注旧墉故城也桑林城门名今按汤尝祷雨于桑林殷之乐有桑林之舞故宋以此名城门】厨【传厨人濮曰杜注宋厨邑大夫】鸿口【传齐师宋师败吴师于鸿口杜注梁国睢阳县东有鸿口亭彚纂今在归徳府商丘虞城二县界】扬门【传公自扬门见之杜注睢阳正东门名杨门】新里【传遂败华氏于新里杜注华氏所取邑】赭丘【传与华氏战于赭丘杜注宋地彚纂后汉志陈国长平县有赭丘城应在今开封府陈州西北境今按华氏以南里叛南里在宋城内救宋之师战于赭丘其地盖近国都故下文云大败华氏围诸南里则赭丘去南里不逺也长平之赭丘乃水经注洧水所迳地在陈郑之间去宋逺同名耳非其地】
　　二十二年寿余【传败齐师于寿余杜注莒地】稷门【传盟于稷门之外杜注齐城门也今按盖以稷下名门稷注见昭十年】昌间【经大搜于昌间今按括地志昌平山在泗水县南六十里有昌平乡故山为名然则昌间其在泗水县与】北山【传王田北山杜注洛北芒也彚纂芒山一作邙山一曰平逢山亦曰郏山亦曰太平山今在河南府城洛阳县东北连偃师孟津巩三县界今按汲周书作雒觧云周公作大邑成周于土中城方千七百二十文郛方七十里南繋于洛水北因于郊山即此山也】荣锜氏【传崩于荣锜氏杜注河南巩县西有荣锜涧彚纂今属河南府】东阳【传荀吴畧东阳杜注晋之山东邑魏郡广平以北今按马融云晋地自朝歌以北至中山为东阳又见襄二十三年】昔阳【传使师伪籴者负甲以息于昔阳之门外杜注故肥子所都今按昔阳鼓都非肥都也详见昭十二及十五年】郊要饯【传师郊要饯之甲杜注三邑周地】领【传及领杜注周地】刘【传刘子如刘今按隐十一年杜注云河南缑氏县西北有刘亭今在偃师县】扬【传刘子奔扬杜注周邑彚纂路史曰宣王子曰尚父幽王封之曰杨侯其地平阳杨氏县汉之河东县也今山西平阳府洪洞县东有扬城案传云壬戌刘子奔扬癸亥如刘刘今偃师刘亭是扬邑距偃师不出百里外当即僖十一年扬拒泉臯之扬而非山西之扬侯国也】平畤【传奔于平畤杜注周地】京【传子朝奔京今按子朝奔京杜无注彚纂亦无释岂以注释在隐元年乎隐元年之京在荥阳为郑邑不属周当非子朝所奔考诸传王师败绩于前城前城人败陆浑于社晋大夫济师渡伊洛取前城军其东南王师军于京楚因以伐京而子朝奔郊则京邑近前城在伊水之南洛阳之西南也】圃车【传遂如圃车今按周地当近巩县之皇】皇【经刘子单子以王猛居于皇杜注河南巩县西南有黄亭彚纂后汉志湟水即皇也水经注洛水合于谿泉又东浊水注之即湟水也京相璠曰黄亭在訾城北三里今属河南府】前城【传以王师败绩于前城杜注子朝所得邑彚纂服防曰前读为泉即泉戎地在伊阙南水经注伊水自新城又北迳前亭西即传之前城也今按水经注引京相璠曰今洛阳西南五十里伊阙前亭】东圉【传伐东圉杜注洛阳东南有圉乡彚纂周地有东圉西圉东圉即圉乡也在洛阳县东南】九州之戎【传晋籍谈苟跞帅九州之戎杜注陆浑戎十七年灭属晋州乡之属也五州为乡】王城【经刘子单子以王猛入于王城杜注郏鄏即今河南县彚纂括地志曰故王城一曰河南城本郏鄏周公所筑自平王以下十二王皆都此至敬王乃迁都成周至赧王又居王城也在今河南府洛阳县城内西偏】社【传前城人败陆浑于社杜注周地彚纂黄河自偃师界入巩县洛水入之有五社渡又为五社津光武遣耿弇等军五社备荥阳以东即此】隂【传帅师军于隂今按疑即平隂见后二十三年】侯氏【传于侯氏彚纂疑即缑氏今按缑氏今在偃师县】谿泉【传于谿泉杜注巩县西南有明谿泉彚纂水经注洛水又东明乐泉注之水出南原下五泉竝导故世谓之五道泉即古明谿泉也】汜【传王师军于汜今按此当为西汜开封府汜水县今音祀古音凡与河南府巩县接界】解【传于解杜注洛阳西南有大解小解彚纂后汉书洛阳大解城在今洛阳县南其小觧城在县西南也】任人【传于任人按亦周邑】京楚【传王师军于京楚杜注子朝所在今按当在近京邑之地】
　　二十三年郊【经晋人围郊杜注周邑】鄩【传郊鄩溃杜注河南巩县西南有地名鄩中彚纂括地志鄩城在巩县西南五十八里水经注云盖周大夫鄩之旧邑也】平隂【传晋师在平隂杜注今河隂县彚纂平隂古为津济处汉置平隂县魏改曰河隂寰宇记平隂故城东有平川谓之河隂川今故城在河南府孟津东一里】泽邑【传王师在泽邑彚纂贾逵曰泽即翟泉也】翼【传邾人城翼杜注邾邑今按见隐元年】离姑【传还将自离姑杜注邾邑彚纂今在费县故武城之南】箕【传乃馆诸箕今按当近西河之箕见僖三十三年】鸡父【经吴败顿胡沈蔡陈许之师于鸡父杜注楚地安丰县南有鸡备亭彚纂今鳯阳府寿州西南六十里有安丰故城鸡备亭又在其城西南】訾【传单子取訾杜注在河南巩县西南彚纂路史曰訾有二西訾在洛东訾在巩此西訾也今按洛无訾城东西訾皆在巩县路史误今按东訾见后二十四年】墙人直人【传刘子取墙人直人杜注皆子朝邑彚纂墙一作啬路史曰啬廧也今河南府新安县东北有白墙村疑是其处】尹【传王子朝入于尹杜注尹氏之邑彚纂今山西汾州有尹吉甫墓即古尹城也今按子朝从京八尹从尹入王城皆在周地若山西汾州府距河南逺其地属晋虽有尹吉墓当非东周尹氏之邑也水经叙洛水迳宜阳县故城南注云洛水又东共水入焉水北出长石山其西有共谷共水出焉南流得尹谿口水出西北尹谷疑尹氏邑以尹谿尹谷得名然则尹邑在宜阳与】阪道尹道【传单子从阪道刘子从尹道伐尹今按皆周邑】左巷【传王子朝入于王城次于左巷杜注近东城】唐【传尹辛败刘师于唐杜注周地彚纂后汉志洛阳有唐聚在今洛阳县东】西闱【传取西闱杜注周地】蒯【传攻蒯杜注河南县西南蒯乡是也彚纂晋地道记曰河南县西南有蒯亭今在洛阳县西南】狄泉【经天王居于狄泉杜注洛阳城内大仓池水也时在城外彚纂定元年城成周乃绕之入城内也亦曰翟泉在洛阳县东故洛阳城中今堙今按又见僖二十九年翟泉】三川【传周之亡也其三川震杜注谓幽王时也三川泾渭洛也地动岸崩】郹【传楚太子建之母在郹杜注郹阳也彚纂蔡邑应在今新蔡境今按郹阳见昭十九年】防澨【传乃缢于防澨杜注楚地彚纂在今湖广安陆府京山县今按胡渭曰司马防越缢于蓬澨今左传本非防澨盖以上有防字而误】郢【传楚瓦为令尹城郢今按楚文王自丹阳迁都于郢今荆州府城北十里纪南城是也后子将死遗言谓子庚必城郢及平王时瓦遂城之今府城东北三里故郢城是也】二十四年邬【传王子朝入于邬杜注缑氏西南有邬聚今按见隐十一年】干祭【传士伯立于干祭杜注王城北门】瑕杏【传王子朝之师攻瑕及杏杜注敬王邑今按此瑕别是一地非解州之瑕也】东訾【传与之东訾杜注巩县西南訾城是也彚纂后汉志巩有东訾今名訾城在巩县西南四十里俗名訾店以有西訾故言东以别之】圉阳【传王及圉阳而还杜注楚地】
　　二十五年阚【传叔孙昭子如阚今按见桓十一及定元年】长府【传公居于长府杜注官府名今按即论语鲁人为长府】台【传平子登台而请今按见定十二年武子台】沂上【传请待于沂上以察罪杜注鲁城南自有沂水大沂水出盖县南至下邳入泗疏土地名此沂水出鲁国鲁县西南入泗水今按此小沂水即论语浴乎沂之沂水经注出鲁城东南尼丘山流迳鲁城南又至城西南与泗水合】阳州【经公孙于齐次于阳州杜注齐鲁竟上邑彚纂今兖州府东平州东北有阳州城是也案襄三十一年齐闾丘婴伐阳州杜注鲁地定八年公侵齐门于阳州盖阳州本属鲁而后为齐有也今按东平州今属泰安府】野井【经齐侯唁公于野井杜注济南祝阿县东有野井亭彚纂今在齐河县东济河北岸今按齐河属济南府】曲【经宋公佐卒于曲杜注陈留外黄县中有曲里宋地彚纂当在今开封府杞县境今按水经注外黄县有渠水为宋之曲里故宋之别都也又宣二年战于大彚纂谓睢州西曲里有城则曲又在睢州亦相近也】郈【传奔郈杜注在东平无盐县东南彚纂汉志无盐县有郈乡今兖州府东平州东四十里有郈城今按东平州今属泰安府】桐汝【传伏诸桐汝之间杜注里名】州屈【传楚子使防射城州屈按杜无注】茄【传复茄人焉按杜无注】丘皇【传城丘皇按杜无注】訾【传迁訾人焉按杜无注】卷【传季然郭卷杜注卷城在南阳叶县南彚纂后汉志叶有卷城水经注汝水东南流迳建城东建当作卷即叶县之卷城也今南阳府叶县西南有建城故城即其地】
　　二十六年曲棘【传子犹言于齐侯曰君若待于曲棘疏曲棘宋地齐侯欲纳鲁君当是从齐向鲁必不逺渉宋地土地名齐地无曲棘十年传桓子召子山而反棘焉此即彼棘也本无曲字涉上卒于曲棘误加曲耳今按此説得之齐地之棘为棘里亭在临淄见昭十年】淄【传伐齐师之饮马于淄者杜注淄水出泰山梁父县西北入汶彚纂水经注淄水迳梁父县故城南又西南迳柴县故城北世谓之柴汶汉梁父县在今泗水县北四十里今按此淄水为柴汶非临淄之淄水经注淄水迳柴县故城北之后云又迳成邑北春秋成人伐齐师饮马于斯水者也】炊鼻【传师及齐师战于炊鼻杜注鲁地今按战于成地当在今宁阳县境】尸氏【传刘人败王城之师于尸氏杜注尸在巩县西南偃尸城彚纂汉志偃师有尸乡殷汤所都今河南府偃师县西南有新蔡镇即古尸乡春秋时之尸氏殷西亳也故亦名亳城今按襄十一年之亳城公谷作京城疑非此地説见襄十一年】鄟陵【经公防齐侯莒子邾子杞伯盟于鄟陵杜注地阙今按鄟陵其即成六年鲁所取之鄟乎当为鲁之东鄙地近郓】施谷【传王城人刘人战于施谷今按周地见后萑谷】渠【传七月己巳刘子以王出庚午次于渠杜注周地彚纂案即周阳渠也在今河南府洛阳县刘澄之永初记言城西有阳渠周公制之是也亦谓之九曲渎】褚氏【传王宿于褚氏杜注洛阳县南有褚氏亭彚纂后汉志洛阳有褚氏聚今在洛阳县东】萑谷【传王次于萑谷杜注周地彚纂案后汉书孙坚进军大谷距洛九十里其谷连亘至颍阳县何进设八闗大谷其一也周之萑谷施谷其支径耳】胥靡【传王入于胥靡杜注周地本郑邑彚纂今河南府偃师县东南四十里有胥靡城】滑【传王次于滑杜注周地本郑邑今按详庄十六及成十三年】阙塞【传使女寛守阙塞杜注洛阳西南伊阙口也彚纂今洛阳县南阙塞山是今按水经注伊水东北迳前亭西又北过伊阙中昔禹疏以通水两山相对望之若阙伊水歴其间北流春秋阙塞是也胡渭云阙塞亦曰龙门山一名阙口山又名钟山在洛阳县西南三十里】莒【传隂忌奔莒以叛杜注周邑】圉泽【传遂军圉泽杜注周地彚纂即东圉之泽也今在洛阳县东境】隄上【传次于隄上杜注周地】成周【经天王入于成周杜注今洛阳今按吕氏祖谦曰汉河南县即郏鄏武王迁九鼎周公营以为都是为王城洛诰所谓卜涧水东瀍水西帷洛食者也汉洛阳县周公营下都以迁殷顽民是为成周洛诰所谓卜瀍水东亦惟洛食者也平王东迁定都于王城子朝之乱其余党多在王城敬王畏之徙都成周胡渭曰王城即郏邑汉为河南县其故城在今洛阳县西北下都即成周汉为洛阳县河南郡治其故城在今洛阳县东北二十里二城东西相去四十里而今洛阳县居其中隋大业初营新都始移二县于都城内今又省河南入洛阳也】彘【传居王于彘今按彘城在今山西平阳府霍州汉为彘县】
　　二十七年潜【传帅师围潜杜注楚邑在庐江六县西南彚纂今江南庐州府霍山县东北三十里有城今按霍山今属六安州】延州来【传使延州来季子聘于上国杜注季子本封延陵后复封州来故曰延州来今按説见襄三十一年按赵汸左传补注曰释例土地名延州来阙杜意谓吴地别有州来按十三年吴灭州来十九年楚人城州来则州来未为吴有可知二十三年吴伐州来楚防越以诸侯之师救州来师败二君灭楚师大奔二十四年吴更灭巢及钟离则州来自防越不能救卒为吴有可知矣然则季子所封不必别有其地按赵氏所考者是至哀二年蔡迁于州来而州来为蔡都矣】穷【传与吴师遇于穷疏释例土地名穷阙彚纂水经注穷水出安丰县穷谷即楚与吴师遇处在今凤阳府霍丘县西今按霍丘今属颍州府县西南有安丰故城县西有穷水而彚纂于襄四年注云穷水在英山县境】沙汭【传及沙汭而还杜注沙水名彚纂水经注汴沙到浚仪而分汴东注沙南流至义城县西南入于淮谓之沙汭楚东地也义城故城在今懐逺县东北】钟吾【传公子烛庸奔钟吾杜注小国彚纂汉志东海郡司吾应劭曰左传执钟吾子今江南邳州宿迁县西北有司吾城今按邳州宿迁今皆属徐州府】且知【传公徒败于且知杜注近郓地】二十八年干侯【经公如晋次于干侯杜注在魏郡斥丘县晋竟内邑彚纂阚骃曰地多斥卤故曰斥丘今直广平府成安县东南有斥丘古城今按一云斥丘故城在成安县西春秋晋干侯也汉书顔师古注干音干言其地水常涸也】邬【传司马弥牟为邬大夫杜注太原邬县彚纂今邬城故址在太原府介休县东北二十七里今按介休今属汾州府】祁【传贾辛为祁大夫杜注太原祁县彚纂今太原府祁县东南八里有古祁城】平陵【传司马乌为平陵大夫彚纂案平陵亦曰大陵今太原府文水县东北二十里有大陵故城今按战国时赵改大陵汉因之后魏置受阳县隋改曰文水】梗阳【传魏戊为梗阳大夫杜注在太原晋阳县南彚纂汉志榆次县有梗阳乡今太原府清源县南有梗阳城案清源本汉榆次县地隋分置清源县故梗阳在清源境今按又见襄十八年】涂水【传知徐吾为涂水大夫杜注太原榆次县彚纂汉志榆次县有涂水乡今涂水故城在太原府榆次县西南二十里】马首【传韩固为马首大夫彚纂元和郡县志马首故城在寿阳县东南十五里今属太原府今按寿阳本马首邑汉为榆次县之东境晋始置寿阳县旧属太原府今以平定州为直州寿阳属之】盂【传孟丙为盂大夫杜注太原盂县彚纂案两汉志盂县孟丙邑即今太原府盂县也今按盂本仇犹国晋灭之以为盂县战国赵为源仇城汉置盂县旧属太原府今属平定州】铜鞮【传乐霄为铜鞮大夫杜注上党铜鞮县彚纂今山西沁州西南有铜鞮故城】平阳【传赵朝为平阳大夫杜注平阳平阳县彚纂古平阳即尧所都今故城在平阳府临汾县西南】杨氏【传僚安为杨氏大夫杜注平阳杨氏县彚纂今古阳城在平阳府洪洞县南二里又名危城村是也今按又见襄二十九年杨及二十二年扬】
　　二十九年鄻【传王子赵车入于鄻以叛杜注周邑】飂【传昔有飂叔安杜注古国也彚纂汉志南阳郡湖阳县故廖国也师古曰廖音力救反左氏传作飂其音同耳湖阳故城在今河南南阳府唐县南今按又见桓　十一年蓼】鬷川【传封诸鬷川杜注鬷水上夷皆董姓】鲁县【传惧而迁于鲁县杜注今鲁阳也彚纂今河南汝宁府鲁山县西北有鲁阳故城今按鲁山今属汝州】穷桑【传遂济穷桑杜注地在鲁北彚纂即少皥之虚也今按穷桑在鲁城北少皥氏自穷桑登帝后徙于曲阜】汝滨【传晋赵鞅荀寅帅师城汝滨杜注晋所取陆浑地彚纂陆浑今嵩县汝水在县南】
　　三十年养【传逆吴公子使居养彚纂今开封府陈州沈丘县东有养城是其地也今按沈丘今属陈州府】胡田【传取于城父与胡田以与之杜注故胡子之地】
　　三十一年适歴【经季孙意如防晋荀跞于适歴杜注晋地】夷潜六【传吴人侵楚伐夷侵潜六杜注皆楚邑彚纂夷在今亳州故潜城六城在今寿州俱属凤阳府今按潜在六安州之霍丘注见昭二十七年六当即故六国今为六安州注见文五年皆非寿州地也】滥【经黒肱以滥来奔杜注东海昌虑县彚纂今昌虑故城在兖州府滕县东南】
　　定公
　　元年大陆【传魏献子田于大陆杜注禹贡大陆在钜鹿县北嫌絶逺疑此田在汲郡吴泽荒芜之地彚纂案吴泽陂懐庆修武县北一名太白陂即三桥陂也今按水经注大陆即吴泽】【传还卒于杜注今修武县近吴泽疏即修武也彚纂今修武县治西有修武故城水经注修武故也韩诗外传武王伐纣勒兵于更名曰修武今按又见文五年】邳【传奚仲迁于邳杜注下邳县今按见昭元年】坏隤【传防及坏隤今按鲁邑见成十六年】阚【传季孙使役如阚公氏将沟焉杜注阚鲁羣公墓所在也季孙恶昭公欲沟絶其兆域不使与先君同传塟昭公于墓道南孔子之为司冦也沟而合诸墓杜注明臣无贬君之义今按鲁羣公墓在汶上县南旺湖阚亭在南旺湖中见桓十一年程恂曰今昭公墓犹有沟合故迹】
　　二年桐【传桐叛楚杜注小国庐江舒县西南有桐乡彚纂今江南安庆府桐城县北有古桐城即古桐国也与庐江县接】
　　三年平中【传鲜虞人败晋师于平中杜注晋地】拔【经仲孙何忌及邾子盟于拔杜注地阙彚纂或曰当在兖州府境今按传言盟于郯似是今沂州府郯城县之地郯见宣四年】郯【传盟于郯修邾好也杜注郯即拔也今按説见上】
　　四年中山【传中山不服杜注中山鲜虞今按鲜虞亦曰中山自是中国姬姓国杜谓白狄别种非也至战国时为一小国今直之定州曲阳及正定府之灵寿藁城等县皆中山地鲜虞见昭十二年】臯鼬【经公防诸侯盟于臯鼬杜注繁昌县东南有城臯亭彚纂水经注颍水迳临颍县又东南迳泽城北即古城臯亭今在开封府临颍县界今按繁昌城在临颍县西北魏置县东晋时流民流入春谷侨立繁昌县今属江南太平府非此繁昌也临颍今属许州府】封父【传封父之繁弱杜注古诸侯也彚纂汉置封丘县今属开封府县治安西坊西北有封父亭】商奄【传因商奄之民杜注商奄国名今按奄国名都于曲阜成王灭之以其地封鲁商奄谓商时之奄国也】少皥之虚【传封于少皥之虚杜注曲阜也在鲁城内彚纂帝王世纪云少皥邑于穷桑以登帝位徙于曲阜今曲阜故城有少皥陵】武父【传自武父以南杜注衞北界今按武父城在大名府东明县境见桓十二年】圃田【传及圃田之北竟杜注郑薮名今按见僖三十三及昭二十年】有阎之土【传取于有阎之土以共王职杜注衞所受朝宿之邑盖近京畿今按昭九年周甘人与晋阎嘉争阎田是阎地近甘甘在河南府洛阳县则有阎之土亦当近其地】相土之东都【传取于相土之东都以防王之东搜杜注为汤沐邑王廵守以助祭泰山】殷虚【传封于殷虚杜注朝歌也彚纂今河南衞辉府淇县北五里有殷墟桥是其地】夏虚【传封于夏虚杜注大夏今太原晋阳也】容城【经许迁于容城今按水经注容城即华容县今荆州府监利县地】柏举【经蔡侯以吴子及楚人战于柏举彚纂名胜志云麻城县东北三十里有柏子山县东南有举水柏举之名盖合柏山举水而得之其説未知何据案传文子常济汉自小别至于大别又三战而陈于柏举是在汉之东北矣其地应在麻城境也今按麻城属湖广黄州府傅逊谓河南西平县本柏子国以此释柏举误矣】豫章【传自豫章与楚夹汉杜注汉东江北地名今按説见昭六及十二年】大隧直辕冥阨【传还塞大隧直辕冥阨杜注三省汉东之隘道彚纂道鉴地理通释曰义阳三闗左传大隧即黄岘直辕冥阨乃武阳平靖也黄岘今名九里关在信阳军南百里武阳在今大寨岭信阳军东南九十里平靖今名行者陂信阳军南七十五里案魏置义阳郡义阳有三闗之塞义阳在宋为信阳军今信阳州是也属河南汝宁府今按胡渭曰应山县北有义阳三闗一曰平靖闗一曰黄岘闗又名百鴈闗一曰武阳闗又名澧山闗即古之大隧直辕冥阨也大隧即武阳直辕即黄岘冥阨即平靖也按此与通释小异盖三闗自西而东平靖在西黄岘在中武阳在东左传所举者自东而西故大隧在东直辕在中冥阨在西宜如胡氏所配也应山县属湖广徳安府随州在汝宁府信阳州之南信阳州唐为申州唐元和志云平靖闗在应山北六十五里北至申州九十里东至百鴈闗百六十里百鴈闗在应山北九十里北至申州九十里东至澧山闗百里澧山闗在应山东北一百三十里北至申州一百五十里此里至更为详悉又按西头之阨或作黾史记春申君传逾黾隘之塞而攻楚楚世家涉黾塞而待秦之倦战国防填黾塞之内而投己乎黾塞之外是也又作鄳战国防塞鄳阨吕览淮南九塞鄳其一是也汉置鄳县今为汝宁府信阳州罗山县黾鄳皆音盲】城口【传塞城口而入杜注三隘道之总名】武城【传武城黒谓子常今按一统志信阳州东北二十五里有武城盖武城黒之邑】小别大别【传乃济汉而陈自小别至于大别杜注禹贡汉水至大别南入江然则此二别在江夏彚纂小别山名今在湖广汉阳府汉川县北一名甑山大别山名今在汉阳府汉阳县东北一名鲁山今按胡渭云孔疏谓小别当在大别之东子常从小别与吴战退而至大别明自东而渐西也按自豫章与楚夹汉谓吴军汉东楚军汉西也子常济汉而陈自小别至于大别言其师众为长陈自西及东若此其逺也小别当在大别之西孔疏正相反今二别相去一百二十余里】清发【传吴从楚师及清发杜注水名彚纂水经注涢水南迳石岩山北亦谓之清水晋镇南将军刘宏遣牙将皮初败张昌于清水即清发也今湖广德安府安陆县城西八十里有石门山即石岩山涢水迳其下今按元和志安陆县涢水故清发水也西北自随县流入注于沔】雍澨【传败诸雍澨彚纂今安陆府京山县西南有三澨春秋之雍澨其一也】睢【传涉睢杜注睢水出新城昌魏县东南至枝江县入江是楚王西走彚纂今湖广安陆府当阳县北一里有沮水相传即楚昭王西涉处】息【传左司马戎及息而还杜注汝南新息也今按新息河南光州之息县】云中【传楚子涉睢济江入于云中杜注云梦泽中所谓江南之梦疏土地名南郡枝江县有云梦城江夏安陆县东南亦有云梦城或曰南郡华容县东南有巴丘湖江南之梦也郢都在江北睢东王走西涉睢又南济江乃入于云中知此在江南昭三年王与郑伯田江南之梦谓此也言江南之梦则江北亦有梦矣今按传逊曰云中云梦泽中盖江北之梦在今德安府考睢汉二水皆入江楚子涉睢而西复还入睢由睢而入江绕吴其之南而北济以入郧自郧而奔随也觧以为江南之梦非胡渭曰吴师自东来故昭王自郢西走至枝江县界涉睢济江而南东行入云中杜注以为江南之梦则云中在江南明甚沈存中谓奔郧时自江南涉江而北至云误矣方吴之胜楚也循江北岸而西昭王若东走则遗之禽矣迨入郢处宫之后始可从东道奔郧耳涉睢是西行济江乃南渡所入之云中必不在江北也按胡氏之説是前已言涉睢此又云涉睢者接前文非两次涉睢也又见宣四年梦中昭三年江南之梦】五年东野【传季平子行东野杜注季氏邑彚纂盖东野及房皆近费之地】房【传还未至卒于房今按此房当即近费之防见隐元年顾炎午谓防房二字史记汉书多通用也】稷【传而自稷防之杜注楚地彚纂当在南阳府桐柏县境】沂【传大败夫槩王于沂杜注楚地】军祥【传败吴师于军祥杜注楚地彚纂当在随州西南】堂谿【传夫槩王奔楚为堂谿氏彚纂楚地水经注濯水出汝南吴房县吴房西北有堂谿城即此也吴房本房子国楚封夫槩于此故曰吴房今汝宁府遂平县西吴房故城北有堂谿城又见昭十三年房】麇【传吴师居麇杜注地名彚纂今湖广岳州府巴陵县东有麇城今按当是楚灭麇后迁麇人于此】公壻之谿【传又战于公壻之谿杜注楚地名】成臼【传王之奔随也将入于成臼杜注江夏竟陵县有臼水出聊屈山西南入汉彚纂今汉阳府汉川县有臼水亦名臼子河西南与汉水合今按汉竟陵县石晋改为景陵今安陆府天门县也在府东南二百余里水经注汉水又东迳石城西又东南与臼水合吴入郢昭王奔随济于成臼谓是水也石城即今安陆府治钟祥县而钟祥亦兼有竞陵地然则成臼水在安陆府之东南而汉川之臼子河非其地】脾【传国于脾杜注楚地彚纂近郢都当在今荆州府境】六年匡【传公侵郑取匡今按此匡为郑邑当是陈州府扶沟县之匡城注见文元年】豚泽【传舍于豚泽今按衞地】冯【传郑伐冯滑胥靡负黍狐人阙外杜注郑伐周六邑彚纂东观汉记曰魏之别封曰华侯华侯孙长卿食采于冯城即此】负黍【传见上杜注阳城县西南有负黍亭彚纂今河南登封县有负黍聚一曰黄城是也】狐人【传见上彚纂后汉志颍隂县有孤宗乡古狐人亭也在今开封府详州临颍县今按县属许州府】阙外【传见上彚纂即伊阙外之邑也在今河南府洛阳县南阙塞山下今按阙塞见昭二十六年】緜上【传赵简子逆而饮之酒于緜上今按僖二十四年緜上杜注西河介休县顾炎午云乐祁自宋如晋其路岂出于西河介休今翼城县西亦有緜山俗谓之小緜山近曲沃当必是简子逆乐祁之处此説当是襄十三年晋侯搜于緜上以治兵亦是其地也又説见僖二十四年】姑莸【传天王处于姑莸杜注周地】
　　七年仪栗【传周儋翩入于仪栗以叛杜注周邑】穷谷【传单武公刘桓公败尹氏于穷谷今按周地亦如萑谷施谷之类见昭二十六年】咸【经齐侯郑伯盟于咸杜注衞地今按在今开州近衞都见僖十三年】沙【经齐侯衞侯盟于沙杜注阳平元城县东北有沙亭彚纂晋太和五年秦王猛围邺慕容垂自沙亭屯内黄是也在今元城县东】【传乃盟于杜注即沙也彚纂晋地道记元城县有阳城今按沙公羊作沙泽与成十三年泽同当是一地】
　　八年谷城【传单子伐谷城杜注在河南县西彚纂后汉志河南郡谷城湟水出今洛阳县西有谷城故城水经注城西临谷水故名今按谷涧二源至新安而合流通谓之涧东迁后谓之谷经谷城县西】简城【传单子伐简城彚纂周有简师父简城盖其采地也】孟【传刘子伐孟彚纂周邑今懐庆府河内县西北有防台镇古孟国也水经注京相璠曰野王西北三十里有故防城防台是也今按即隐十一年王所取于郑之防】大行【传卒于大行杜注晋东南山今按见襄二十三年】州【传乃止诸州杜注晋地今按见隐十一年及昭三年】瓦【经公防晋师于瓦杜注衞地东郡燕县东北有瓦亭彚纂水经注酸渎水自燕城东迳滑台城又东南迳瓦亭南今直大名府滑县东南瓦亭冈集古瓦亭也今按滑县今属河南衞辉府】鄟泽【传晋师将盟衞侯于鄟泽杜注自瓦还就衞地盟】曲濮【经衞侯郑伯盟于曲濮杜注衞地彚纂盖濮水曲折之处犹言河曲汾曲也在今山东东昌府濮州境今按濮州今属曹州府】蒲圃【传将享季氏于蒲圃而杀之今按鲁东门外地见襄四年十九年】上东门【传帅成人自上东门入杜注鲁东城之北门】下【传又战于下杜注鲁城内地名】
　　九年莱门【传伐阳闗阳虎使焚莱门杜注阳闗邑门】中牟【传晋车千乗在中牟杜注今荥阳有中牟县廻逺疑非也彚纂索隐曰此中牟当在河北非郑之中牟也正义荡隂县西有牟山中牟盖在其山之侧今河南彰徳府汤隂县西有中牟城在牟山下正当衞走邯战之道是其地也今按晋为赵氏之邑佛以中牟叛即此中牟水经注以荥阳中牟为是误矣】五氏【经齐侯衞侯次于五氏杜注晋地彚纂盖晋大夫邯郸午之私邑今直广平府邯战县西有五氏城亦曰寒氏城】禚媚杏【传齐侯致禚媚杏于衞杜注三邑皆齐西境彚纂媚当在济南禹城县杏当在东昌博平县今按禚见庄二年】
　　十年夹谷祝其【传公防齐侯于祝其实夹谷杜注夹谷即祝其也按服防云东海祝其县彚纂地理志济南淄川县西南三十里有甲山亦名夹山一名祝山上有夹谷台为定公防齐侯处案齐鲁两君相防不应去齐若此之近去鲁若北之逺今莱芜县有夹谷峪名胜志以为莱兵刼鲁侯处庶防近之今按夹谷有三一谓夹谷即祝其今江南海州贑榆县是其地贑榆志云祝其故城在县南五十里夹谷山西南十五里此祝其既非一地而地又太逺且偏二则淄川之夹山祝山又有齐太近鲁太逺之疑莱芜夹谷一统志亦竝载之顾炎午云水经注莱芜县城在莱芜谷旧説云齐灵公灭莱莱民播流此谷邑落荒芜故曰荚芜夹谷之防齐侯使莱人以兵刼鲁侯是防于此地故得莱人非召之东莱千里之外也不可泥祝其之名而逺求之海上矣】郓讙龟隂田【经齐人莱归郓讙龟隂田杜注三邑皆汶阳田泰山博县北有龟山隂田在其北也彚纂博县今之泰安州州境无龟山今龟山在新泰县之西南泗水县之东北盖与泰安州相接也今按新泰今属泰安府泗水属兖州府郓见成十六年讙见桓三年】邯郸【传衞侯伐邯郸午于寒氏杜注广平县也彚纂今直广平府邯郸县西南有邯郸故城即俗名赵王城是也】寒氏【传见上杜注即五氏】宿【传驷赤先如宿杜注东平无盐县故宿国彚纂隐元年及宋人盟于宿即此】安甫【经齐侯衞侯郑游速防于安甫杜注地阙】
　　十一年萧【经宋公之弟辰及仲佗石彄公子地自陈入于萧以叛杜注宋邑疏萧叔大心者宋萧邑大夫平宋乱立桓公宋人以萧邑封叔为附庸宣十二年楚灭之复为宋邑今按见庄十二年】
　　十二年郊【传衞公孟彄伐曹克郊杜注曹邑彚纂当在兖州府曹县界今按曹县今属曹州府】武子台【传登武子之台今按水经注曲阜上有季氏宅宅有武子台今虽崩夷犹髙数丈】姑蔑【传败诸姑蔑彚纂鲁地隐元年盟于蔑即此括地志姑蔑故城在泗水县东四十五里今属兖州府故城在县治东南】黄【经公防齐侯盟于黄今按黄齐地此即桓十七年盟于黄宣八年公子遂如齐至黄乃复之黄也详见桓十六年】
　　十三年垂葭郹氏【经齐侯衞侯次于垂葭传实郹氏杜注垂葭改名郹氏髙平钜野县西南有郥亭彚纂今属兖州府济宁州今按钜野今属曹州府】河内【传鋭师伐河内杜注今河内汲郡彚纂汉置河内郡晋分置汲郡治汲县今为衞辉府治】蛇渊囿【经筑蛇渊囿彚纂水经蛇水又西迳铸城西左传所谓蛇渊囿也京相璠曰济北有蛇丘城城下有水鲁囿也今蛇丘故城在济南府肥城县南】晋阳【传吾舍诸晋阳杜注赵鞅邑今按秦置晋阳县为太原郡治所歴代因之宋移太原郡治于阳曲县而晋阳为其属县明改为太原县在府治西南四十五里】
　　十四年于越【经于越败吴于檇李杜注越国也今按于发声】檇李【经见上杜注吴郡嘉兴县南醉李城彚纂今属浙江嘉兴府檇李城在县南四十五里】陉【传卒于陉去檇李七里】牵【经公防齐侯衞侯于牵杜注魏郡黎阳县东北有牵城彚纂路史内黄西南三十里有故牵城今故牵城在内黄之西南濬县之北二县属直大名府濬县为汉黎阳与内黄县接壤今按濬县今属衞辉府】脾上梁间【传公防齐侯衞侯于脾上梁之间杜注即牵】洮【经齐侯宋公防于洮杜注曹地今按见僖八年】盂【传大子蒯聩献盂于齐杜注邑名今按盖衞东境之邑】莒父【经城莒父及霄彚纂鲁邑案莒系以父鲁人语音如梁父亢父刚父是也今莒州地】霄【经见上彚纂鲁邑在今莒州境】潞【传晋人败范中行氏之师于潞今按故赤狄潞子之地也见宣十五年】百泉【传又败郑师及范氏之师于百泉彚纂衞地在今衞辉府辉县西北苏门山下衞源也一曰百门陂亦曰百门泉】
　　十五年老丘【传郑罕达败宋师于老丘杜注宋地彚纂今河南陈留县北四十五里有老丘城】渠蒢【经齐侯衞侯次于渠蒢传作蘧挐今按谋救宋当为宋地】
　　哀公
　　元年夫椒【传吴王夫差败越于夫椒杜注吴郡吴县西南太湖中椒山彚纂通典包山一名天椒山即西洞庭山也今在苏州府吴县西南】防稽【传保于防稽杜注上防稽山也在防稽山隂县南彚纂水经注防稽之山古防山也亦谓之茅山又曰栋山周礼所谓扬州之镇也在今绍兴府防稽县东南十二里】有仍【传归于有仍今按昭四年夏桀为仍之防杜注仍国名】虞【传逃奔有虞杜注舜后诸侯也梁国有虞县彚纂今归徳府虞城县南三里有故虞城本旧县址古虞国也今按禹封商钧之地】纶【传而邑诸纶杜注虞邑彚纂今虞城县东南三十里有故纶城是也】蒲【传伐晋取蒲彚纂晋地今赵州城中有蒲社今按赵州在正定府南一百十里今为直州】
　　二年绞【传伐邾将伐绞杜注邾邑彚纂当在兖州府滕县境】句绎【经叔孙州仇仲孙何忌及邾子盟于句绎杜注邾地疏案十四年小邾以句绎来奔此云邾地盖国竟相近所属无常若莒鲁争郓之等彚纂今在兖州府邹县境】戚【传晋赵鞅纳衞大子于戚宵迷阳虎曰右河而南必至焉杜注是时河北流过元城界戚在河外今按大名府治元城县府南一百六十里为开州戚城在州城北七里禹河本不至此杜言是时遇元城者定王五年河徙非禹时故道故也】铁上【经晋赵鞅帅师及郑罕达帅师战于铁杜注铁在戚城南传登铁上杜注铁丘名彚纂今开州有戚城其南为王合里即铁丘也】
　　三年启阳【经季孙斯叔孙州仇帅师城启阳杜注今琅邪开阳县彚纂今沂州北十五里有开阳故城本鄅国后属鲁名启阳也今按沂州今为府又见昭十八年鄅】
　　四年负函【传左司马败申公寿余叶公诸梁致蔡于负函杜注此蔡之故地人民楚因以为邑彚纂当在今信阳州今按信阳州今属汝宁府】缯关【传致方城之外于缯闗杜注楚地今按当在南阳府裕州方城在裕州见僖四年】梁霍【传为一昔之期袭梁及霍杜注梁河南梁县西南故城梁南有霍阳山皆蛮子邑也今按河南汝州西南四十五里有梁县故城霍阳故县在汝州东南二十里霍山下水经注又有霍阳聚】蛮氏【传单浮余围蛮氏今按见成六年】隂地【传蛮子赤奔晋隂地今按隂地邑在卢氏县説见宣二年下文使谓隂地之命大夫士蔑谓晋大夫守隂地者杜以晋河南山北自上洛以东至陆浑皆为隂地而以命大夫为别县监尹非也】丰析【传司马起丰析与狄戎以临上雒杜注析县属南乡郡析南有丰乡皆楚邑彚纂今河南府淅川县西南有丰乡城其地与郧阳相按今淅川县及内乡县之西北境皆析地也又见僖二十五及昭十八年】莵和【传左师军于莵和杜注莵和山在上洛东彚纂今西安府商州东有莵和山通襄汉之道按商州今直陜西】仓野【传右师军于仓野杜注在上洛县彚纂今商州东南有仓野聚今按水经注丹水自仓野又东歴莵和山胡渭云今商州南百四十里有仓野聚】少习【传将通于少习以听命杜注商县武闗也彚纂武闗在商州东少习山下故亦名少习今按水经注云丹水歴莵和山又东南迳商县南歴少习出武闗少习楚通上洛阨道文曰武闗在淅县西一百七十里胡渭云武闗在商州东南一百八十里】九州之戎【传士蔑乃致九州之戎杜注九州戎在晋隂地陆浑者今按又见昭二十二年】三户【传以畀楚师于三户杜注丹水县北有三户亭彚纂汉桓帝河间孝王子傅封三户亭侯即此今南阳府淅川县西南有三户城今按水经注又云丹水又东南淅水注之又东南迳三户城又迳丹水县故城西南胡渭云今内乡县西南有三户城】临【传赵稷奔临杜注晋邑彚纂今真定府临城县东有临城故城春秋晋临邑汉之房子县也今按临城今属赵州】郉【传国夏伐晋取郉任栾鄗逆畤隂人盂壶口杜注八邑晋地今按郉见隐五年襄二十六年】任【传见上今按见襄三十年】栾【传见上杜注在赵国平县西北彚纂今栾城县及赵州北境皆古栾邑地属真定州今按栾城今属正定府赵州今为直州又见桓三年】鄗【传见上杜注鄗即髙邑县也彚纂今真定府柏乡县北故城镇即故鄗城地晋髙邑也今按赵州有鄗邑县柏乡县皆鄗邑地也】逆畤【传见上彚纂水经注濡水回湍曲复亦谓之曲逆水春秋齐国夏伐晋取曲逆是也郦道元以逆畤为曲逆矣今曲逆故城在直保定府完县东南二十里】隂人【传见上今按地无考】盂【传见上今按当为太原孟县见昭二十八年】壶口【传见上杜注潞县东有壶口闗彚纂在今山西潞安府黎城县东北太行山口俗名吾儿谷是也】柏人【传纳荀寅于柏人杜注晋邑今赵国柏人县也彚纂今直顺德府唐山县西有柏人故城今按柏人后魏改曰柏仁金改为唐山】
　　五年毗【经城毗今按地无考杜云备晋也则当在鲁西境】中牟【传赵鞅伐衞遂围中牟今按中牟当为汤隂之中牟见定九年中牟常属晋赵氏矣而此时属衞岂因佛叛而中牟遂属衞与】莱【传寘羣公子于莱杜注齐东鄙邑彚纂今登州府黄县东南有莱子城是也】
　　六年邾瑕【经城邾瑕杜注任城亢父县北有邾娄城彚纂今在济宁州南十里】庄【传战于庄今按见昭十年】大冥【传昭王攻大冥卒于城父杜注陈地彚纂当在陈州项城县境今按项城今属陈州府】莱门【传出莱门而告之故杜注鲁郭门今按定九年莱门杜注阳闗邑门盖同名耳】赖【传使胡姬以安孺子如赖杜注齐邑】句窦之丘【传囚王豹于句窦之丘今按齐地即襄十九年二十一年句渎之丘也桓十二年句渎之丘又名谷丘盖异地】骀【传使毛迁孺子于骀杜注齐邑】殳冒淳【传塟诸殳冐浮杜注齐地彚纂路史殳成国一名冐泽】
　　七年鄫【经公防吴于鄫杜注今琅邪鄫县今按见僖十四年】范门【传伐邾及范门杜注邾郭门】茅【传成子以茅叛杜注髙平西南有茅乡亭彚纂在今兖州府金乡县西北四十里今按又见僖二十四年】绎【传邾众保于绎杜注邾山也在邹县北彚纂郭璞曰绎山纯石积构连属如绎丝然今绎山一名邾峄山在邹县东南二十里盖古时县治在山南而今徙于山北也今按又见文十三年宣十年】负瑕【传囚诸负瑕杜注鲁邑髙平南平阳县西北有瑕丘城彚纂在今兖州府滋阳县西二十五里】鄫衍【传若夏盟于鄫衍杜注即鄫也】黍丘【传筑五邑于其郊曰黍丘揖丘大城钟防杜注梁国下邑县西南有黍丘亭彚纂下邑即今之夏邑也属河南归徳府黍丘亭在县西南】揖丘【传见上彚纂当在今曹县界】大城【传见上彚纂当在今曹州界今按曹州今为府】钟【传见上彚纂当在今定陶县界】防【传见上彚纂当在今定陶县界】
　　八年东阳【传吴师克东阳而进杜注鲁邑彚纂吕氏春秋夏孔甲逰于东阳即此也在兖州府费县西南七里今名阳关镇今按七里当作七十里见顾炎午日知録】五梧【传舍于五梧杜注鲁邑彚纂今费县西有五梧城今按哀二十五年五梧杜注鲁南鄙】蚕室【传舍于蚕室杜注鲁邑彚纂或曰今滕县东三十里有蚕母山是也案春秋滕不属鲁亦当在费县西北境】夷【传公宾庚公甲叔子与战于夷今按闵二年齐人杀哀姜于夷亦是此地当在费县西也】庚宗【传舍于庚宗今按见昭四年】泗上【传遂次于泗上今按今泗水县也】阐【经齐人取讙及阐杜注在东平刚县北彚纂汉志刚县故阐城今兖州府宁阳县本鲁阐邑地故刚城在县东北三十五里今按水经注洸水出东平上承汶水于冈县西阐亭东尔雅汶为阐加水作灛】潞【传子姑居于潞以察之杜注齐邑彚纂当在齐之郊外】
　　九年雍丘【经宋皇瑗帅师取郑师于雍丘杜注雍丘县属陈留郡彚纂今开封府杞县治】防沟【传吴城防沟通江淮释文防音寒杜注于防江筑城穿沟东北通射阳湖西北至宋口入淮通粮道也今广陵韩江是今按宋口又作末口胡渭曰吴越春秋吴将伐齐自广陵阙江通淮亦曰渠水汉置江都县有渠水首受江北至射阳入湖是也又名中渎水水经注中渎水首受江于江都县县城临江昔吴将伐齐自广陵东南筑防城城下掘深沟谓之韩江亦曰防溟沟自广陵出山阳白马湖迳山阳城西又东谓之山阳浦又东入淮谓之山阳口是也山阳本汉射阳县晋改山阳县射阳湖在县东南八十里县西有山阳渎即古防沟其县北五里之北神堰即古末口也吴自哀九年沟通江淮之后十年伐齐十一年又伐齐十二年防鲁于槖臯十三年防晋于黄池国语云夫差告劳于周曰余沿江泝淮阙沟深水出于商鲁之间其所沿泝者非防江至末口之道盖即禹贡扬州之贡道耳防沟之开杜注但云通粮道其水未必能深广观隋开皇中山阳渎既开而犹不胜战舰则吴人所乗余皇戈船之类不可由此渎明矣故哀十年公防吴伐齐左传云徐承帅舟师将自海入齐齐人败之吴师乃还十三年黄池之役于越入吴国语云越师沿海泝淮以絶吴路向使伐齐由防沟则徐承何独帅舟师泛海其自防而归越师欲絶其路亦必泝江而不泝淮矣故知吴人沿江泝淮仍用禹贡之贡道也】
　　十年鄎【传伐齐南鄙师于鄎杜注齐地】犂【传于是乎取犂及辕杜注犂一名隰济南有隰隂县彚纂或曰齐大夫隰氏之采邑也今济南府临邑县西有漯隂故城本齐犂邑水经注漯水迳漯隂县故城北县故犂邑今巨漯亭是也今按漯水之漯説文本作湿与隰相似隰隂者漯隂之误而隰氏采邑之説则又因误而附防也】辕【传见上杜注祝阿县西有辕城彚纂汉置瑗县属平原郡水经注瑗即辕也今济南府禹城县西北有瑗城今按瑗城一云在禹城西南又按传下文云毁髙唐之郭今禹城西四十里有髙唐城是相接也】赖【传毁髙唐之郭侵及赖而还今按地近东昌府之髙唐州也】
　　十一年清【传国书髙无防帅师伐我及清杜注齐地济北卢县东有清亭彚纂卢县今长清县也今按长清属济南府隋置县因界内清水为名】党氏沟【传俟于党氏之沟杜注朝中地名今按庄三十二年公筑台临党氏则近公宫有党氏】郊【传师及齐师战于郊今按此战近鲁城故经书帅师伐我不言四鄙檀弓云战于郎以此知近郊有郎邑】稷曲【传齐师自稷曲杜注郊地名】泗【传陈瓘陈庄涉泗今按泗水经鲁城北及西】艾陵【经齐国书帅师及吴战于艾陵杜注齐地今按史记春申君传正义曰艾陵在兖州博县南六十里博县今泰安府泰安县也】博【传公防吴子伐齐克博至于嬴杜注博嬴齐邑也二县皆属泰山彚纂汉置博阳县金升为泰安州今故城在济南府泰安州东南今按今为泰安府】嬴【传见上今按见桓三年】犂【传寘于犂杜注衞邑今按汉书东郡有黎县孟康曰诗黎侯国盖黎侯失国寓于衞时之邑也犂与黎通城在今东昌府范县境】外州【传或淫于外州杜注衞邑】城鉏【传与之城鉏杜注宋邑今按见哀二十五年】巢【传使处巢死焉杜注衞地彚纂寰宇记巢亭在襄邑县南二十里今归德府睢州巢亭是也】郧【传滨于郧杜注衞地】少禘【传塟于少禘杜注衞地】
　　十二年槖臯【经公防吴于槖臯杜注在淮南逡遒县东南彚纂今江南庐州府巢县东北六十里有柘臯镇汉之槖臯县春秋吴邑也】郧【经公防衞侯宋皇瑗于郧杜注发阳也广陵海陵县东南有发繇口彚纂今江南扬州府如臯县东立发坝古发阳也亦名古郧】弥作【传宋郑之间有隙地焉曰弥作顷丘玉畅嵒戈锡杜注隙地闲田凡六邑】顷丘【传见上】玉畅【传见上彚纂杞县东北三十里有玉帐或云古玉畅案杞县为春秋宋地北与陈留接壤传曰宋郑之间或即是也】嵒【传见上今按后宋平元之族奔郑郑人为之城嵒戈锡宋向巢伐郑取锡遂围嵒郑罕达救嵒取宋师仍以六邑为虚】戈【传见上今按襄四年处豷于戈杜注云戈在宋郑之间则为寒浞子豷之故国也】锡【传见上彚纂地名路史商末锡畤子斯在宋郑之间郑人灭之以处宋元公之孙】
　　十三年黄池【经公防晋侯及吴子于黄池杜注陈留封丘县南有黄亭近济水彚纂国语夫差起师北征阙为深沟于商鲁之间北属之沂西属之济以防晋公午于黄池沂水出盖县临乐山入于泗而济水在封丘县南是时夫差既通江淮遂帅舟师自淮入泗自泗入沂复穿鲁宋之境连属水道有不通者凿而通之以达于封丘之济杜氏所谓近济水也今黄池在开封府封丘县东南】【传自上观之杜注水名今按吴地之水】姑蔑【传弥庸见姑蔑之旗杜注越地今东阳大末县彚纂越地西至于姑蔑即此秦置太末县今衢州府龙游县也今按姑蔑城在龙游县谷溪之南而衢州府之西安常山江山开化亦皆太末地也】户牖【传及户牖杜注陈留外黄县西北东昏城是彚纂今东昏故城在开封府兰阳县东北今按北直大名府之东明县亦东昏地也】
　　十四年大野【传西狩于大野杜注在髙平钜野县东北大泽是也彚纂元和志大野泽一名钜野今兖州府嘉祥县西有获麟堆盖嘉祥本钜野分置也】句绎【续经小邾射以句绎来奔杜注地名今按説见哀二年】檀台【传公与妇人饮酒于檀台今按史记正义檀台在临淄县东一里通鉴齐湣王斮狐喧于檀衢胡三省注引此年檀台意檀衢为通檀台之衢路也】弇中【传失道于弇中杜注弇中狭路今按见襄二十五年】丰丘【传适丰丘杜注陈氏邑】郭关【传杀诸郭闗杜注齐闗名】舒州【续经齐陈恒执其君寘于舒州彚纂史记田常执简公于徐州崔骃曰即春秋舒州也案舒州今兖州府滕县东南薛城是后汉郡国志云薛城在春秋之季曰徐州竹书纪年云邳迁于薛改名徐州亦曰舒州今按徐与舒古音虽相通然此舒州非薛城之徐州也当时滕薛未亡陈恒安得寘其君于此张守节史记正义云徐州齐之西北界上地名在渤海郡东平舒县此説最是东平舒在今顺天府大城县界此齐之极北与燕界者也齐之履北至无棣汉时无棣与东平舒竝属渤海郡则齐之北境可至东平舒矣又史记齐威王曰吾臣有黔夫者使守徐州则燕人祭北门赵人祭西门此徐州亦音舒州正是东平舒接燕而近赵之地故燕赵畏之而祭门若黔夫守薛城之徐州去燕赵甚逺燕赵何为而祭门此事理之尤明者是时陈恒将弑君故寘诸极逺之界而幽之胡三省注通鉴黔夫之事不能考正顾炎武又强解祭门事皆误邵子皇极经世书舒州事明朱隐老注引史记正义东平舒之説今亦当从之】鞌【传魋先谋公请以鞌易薄杜注鞌向魋邑】逢泽【传迹人来告曰逢泽有介麇焉杜注地理志言逢泽在荥阳开封县东北逺疑非疏汉书地理志臣瓒案汲郡古文梁惠王废逢忌之薮以赐民今浚仪县有逢忌陂是也宋都睢阳去开封四百余里故杜以逺疑盖宋都之旁别有逢泽也彚纂今开封府祥符县南有蓬池与尉氏县接壤古逢泽也今按祥符之逢池亦去宋逺疑非古逢泽盖宋有大泽薮曰孟猪在虞城县北十里周廻五十里与商丘县相接逢泽或孟猪旁别名汉初梁孝王大治宫室筑东苑方三百里则孟猪逢泽皆在其中孟猪之故迹已失则逢泽亦不可考求之于开封非也】丘舆【传卒于鲁郭门之外阬氏诸丘舆杜注泰山南城县西北有舆城彚纂今兖州府费县西舆城是也今按杜注南城当作南武城】
　　十五年输【传武伯伐成不克遂城输今按盖近成之地】桐汭【传楚子西子期伐吴及桐汭杜注宣城广徳县西南有桐水出白石山西北入丹阳湖今按广徳县今江南广德州也桐水出州西南白石山西北流经建平县南又西北入江宁府髙淳县界注丹阳湖】良【传及良而卒杜注吴地今按此良疑近吴国都地未必是昭十三年下邳之良城】冠氏【传齐为衞故伐晋冠氏杜注阳平馆陶县今按东昌府冠县馆陶县皆冠氏地也冠氏故城在冠县北】
　　十六年平阳【传衞侯饮孔悝酒于平阳杜注东郡燕县东北有平阳亭彚纂今大名府滑县东南有韦城韦城南有平阳城亦曰平阳亭水经注云廪延南故城即平阳享是也今按滑县今属河南衞辉府】城父【传自城父奔宋今按当作父城见昭十九年】白【传使处吴竟为白公杜注楚邑汝隂襃信县西南有白亭今按东汉析郾县置褒信县在今河南光州息县东北息县东有白公城】慎【传吴人伐慎杜注汝隂慎县也彚纂今凤阳府颍上县西北有慎城水经注云颍水迳慎县故城是其地今按颍上今属江南颍州府】頯黄【传王孙燕奔頯黄氏杜注吴地彚纂在今宁国府境】
　　十七年笠泽【传越子伐吴吴子御之笠泽彚纂禹贡震泽厎定即笠泽也尔雅谓之具区今苏州府吴县西南太湖是也今按水经注松江上承太湖更迳笠泽在吴南松江左右国语越伐吴吴御之笠泽越军江南吴军江北者也笠泽疑是今之平望湖非震泽太湖】昆吾之观【传见人登昆吾之观杜注衞有观在古昆吾之虚今濮阳城中彚纂案濮阳今大名府开州州西南有濮阳城古颛顼之墟曰帝丘夏时为昆吾氏所居城中有昆吾台亦曰昆吾城也今按括地志昆吾台在濮阳县西百步周围五十歩髙二丈按昆吾者祝融之孙陆终第二子名樊夏时为伯始国于濮阳后迁于许故昭十二年楚子云皇祖伯父昆吾旧许是宅】戎州【传公登城以望见戎州杜注戎邑彚纂今兖州府曹县有楚丘故城汉置己氏县以戎州己氏而名也今按曹县今属山东曹州府此楚丘城即隠七年戎伐凡伯之处然传云公登城以望见戎州又云公自城上见己氏之妻髪美皆谓衞城盖衞之城外有己氏人居之谓之戎州非谓衞侯登衞城能望见曹县之戎州也杜注与彚纂辞不别白则观者惑矣】潞【传执般师以归舍诸潞杜注齐邑今按见哀八年】防【传公防齐侯盟于蒙杜注在东莞蒙隂县西故蒙隂县也彚纂今属青州府今按蒙隂今属沂州府之莒州】发阳【传发阳之役杜注郧也见十二年】
　　十八年鄾【传巴人伐楚围鄾杜注楚邑彚纂今襄阳府襄阳县东北有鄾城古鄾子国后属楚今按详见桓九年】
　　十九年【传追越师至杜注越地】东夷【传楚沈诸梁伐东夷今按当是瓯越之地温台滨海之处】敖【传三夷男女及楚师盟于敖杜注从越之夷三种敖东夷地】三夷【传见上今按当是温台宁波三府地】
　　二十年艾【传出居于艾杜注吴邑豫章有艾县彚纂今艾城在江西南昌府宁州西】
　　二十一年顾【传公及齐侯邾子盟于顾杜注齐地彚纂商颂韦顾既伐即此顾也今东昌府范县东南五十里有顾城】舟道【传请除馆于舟道杜注齐地】
　　二十二年甬东【传越灭吴请使吴王居甬东杜注越地防稽句章县东海中洲也彚纂句章今浙江宁波府慈谿镇海二县地海中洲即舟山今之定海县也县东三十里有翁山一名翁洲即春秋之甬东】二十三年英丘【传齐人伐我英丘今按英丘晋地齐取之】犂丘【传战于犂丘杜注隰也彚纂今济南府临邑县有犂丘亭今按即哀十年之犂也哀二十七年传云隰之役亦谓此隰本是漯水之漯説见哀十年】
　　二十五年蒲【传将适蒲杜注晋邑彚纂史记衞灵公曰蒲衞之所以待晋楚也盖衞邑而与晋相近者也今大名府长垣县故蒲城是今按今长垣县治即衞蒲邑见桓二年】鄄【传将适鄄杜注齐界上邑今按当为濮州故鄄城见庄十四年】泠【传将适泠杜注近鲁邑】城鉏【传请适城鉏杜注近宋邑彚纂今大名府滑县东有鉏城水经注云濮阳西南有鉏丘城是也今按滑县今属衞辉府】
　　二十六年空泽【传公逰于空泽杜注宋邑彚纂在今归徳府虞城县东水经注所谓获水又东南迳空桐泽北是也】连中【传卒于连中杜注馆名彚纂名胜志连中馆在空泽后遗杜髙二丈俗呼连塜者是】空桐【传奉公自空桐入如沃宫杜注梁国虞县东南有地名空桐彚纂今虞城县空桐泽有空桐亭】沃宫【传见上杜注宋都内宫名】卢门桐门【传得梦启北首而寝于卢门之外已为乌而集于其上咮加于南门尾加于桐门杜注卢门宋东门桐门北门】唐盂【传六子在唐孟杜注地名】
　　二十七年骀上【传且言邾田封于骀上今按疑是狐骀山之骀见襄四年狐骀】平阳【传盟于平阳杜注西平阳疏宣八年城平阳注云泰山有平阳县此年平阳西平阳也髙平南有平阳县彚纂髙平汉侯国故城在今兖州府邹县西南其西有平阳城汉所置南平阳县也】留舒【传及留舒违谷七里杜注齐地彚纂今兖州府东阿县西南有留舒城水经注云东阿鱼山上有柳舒城是也与东平州接壤今按东阿今属泰安府】濮【传及濮杜注濮水在陈留酸枣县傍河东北经济隂至髙平入济】陵阪【传公游于陵阪今按鲁地】
　　春秋地理考实卷三
　　钦定四库全书
　　春秋地理考实卷四　　　　　婺源江永撰王朝列国兴废説【见传説彚纂今考订加注】
　　王朝兴废説
　　周
　　姬姓黄帝之苗裔后稷之后也后稷封于邰今武功县也【今属陜西干州左传作骀见昭九年史或作斄明一统志云武功县西南二十里有斄城】及夏之衰后稷之子不窋失其官窜于西戎【夏之衰韦昭谓启子太康时】括地志曰不窋故城在庆州化县今庆阳府安化县也【安化庆阳府治不窋城在府境内府东三里有不窋塜】不窋之孙公刘徙居邠今邠州东北有豳亭三水县西有古豳城皆是也【邠州在西安府西北三百五十里古西戎地公刘居之汉之漆县也旧属西安府今为直州三水属之本作豳州唐太宗以字似幽改为邠】公刘传九世至太王【国语周灵王太子晋曰后稷始基靖民十五王而文始平之韦昭据周本纪释十五王云谓后稷不窋鞠陶公刘庆节皇仆差弗毁隃公非髙围亚围公祖太王王季文王也夫稷契同时契至汤四百余年而十匹世稷至文王约千年犹止十五世何以相差迥别如此盖周之世次虽周人亦有传讹矣据世本自公刘歴庆节皇仆差弗毁隃公非辟方髙围侯牟亚围云都太公祖绀诸盩十有二世而生古公亶父较史记多辟方侯牟云都诸盩四世至文王犹止十九王盖不窋之后公刘之前犹或有缺轶也】去邠邑于岐山之阳今岐山县也【岐山县属凤翔府一统志云武功县西北有周城太王邑于岐山之下即此】文王受命作邑于丰今西安府鄠县南有酆城武王克商而有天下定都于镐镐在丰水之东丰在丰水之西相去二十五里平王迁都王城今洛阳县西河南故城是也敬王又迁成周今洛阳县东洛阳故城是也【洛阳属河南府二故城东西相去四十里】平王四十九年鲁隐公立敬王三十九年获麟之嵗也后九王二百二十年而赧王为秦所灭
　　【附考　周考王封其弟揭于王城是为周桓公传之威公惠公武公文君秦灭之迁于狐是为西周西周惠公别封少子班于巩以奉王于成周袭父諡为惠公传之其子杰秦复灭之迁于阳人聚是为东周周王前后建都之殊者以镐京为西周对洛邑为东周也二公封邑之殊者又于洛邑二城内以王城】
　　【为西周对成周为东周也】
　　列国兴废説
　　鲁
　　姬姓侯爵周文王第四子周文公旦所封也周公有大勲劳于天下位冡宰留相天子乃封其长子伯禽为鲁侯都于曲阜今山东兖州府曲阜县是也伯禽十三世传至隐公息姑元年春秋托始于此又二百四十有二年为哀公蒋之十四年西狩获麟春秋以终后九君至顷公雠为楚所灭
　　蔡
　　姬姓侯爵武王同母弟叔度所封也武王克商封叔度于蔡今汝宁府上蔡县是也【上蔡县在府治汝阳县之北四十五里古蔡国城在汝阳上蔡二县之界汉置上蔡县】平侯徙新蔡今新蔡县是也【楚灵王灭蔡平王复封平侯庐于是徙新蔡在汝宁府东五十里】昭侯又徙州来谓之下蔡【是时州来属吴昭侯请于吴而迁之以避楚也】今寿州北三十里有蔡国城即下蔡也【寿州属凤阳府】宣侯二十八年鲁隐公立成侯十年鲁哀公十四年也后为楚所灭
　　曹
　　姬姓伯爵武王同母弟叔振铎所封也武王克商封叔振铎于曹今兖州府定陶县是也【定陶在曹州东南五十里今升曹州为府定陶属之】叔振铎生太伯脾脾后九世桓公终生即位桓公三十五年鲁隐公元年也鲁哀公八年曹伯阳为宋所灭【孟子时有曹交乃邹君族人邹亦姓曹赵岐谓曹君之弟误也】
　　衞
　　姬姓侯爵武王同母少弟康叔封之后也武王封康叔于衞【先封于康而后改封于衞也】今衞辉府淇县东北朝歌城是也文公迁楚丘其故城在今滑县东【旧属直大名府今改属河南衞辉府】成公又迁帝丘今开州有颛顼城是也【开州属大名府】桓公十三年鲁隐公即位出公十二年鲁哀公十四年也其后贬号曰君止有濮阳之地秦二世废其君角为庶人
　　滕
　　姬姓侯爵周文王子叔绣所封今滕县是也【在兖州府东南】鲁隐公七年始见滕侯卒其后书子盖时王所黜也汉地理志滕封三十一世为齐所灭孔氏颖达及诸家多因之战国防则谓滕灭于宋通鉴通考皆云宋灭滕未知孰是姑竝存之
　　晋
　　姬姓侯爵周武王少子唐叔虞之后也成王封叔虞于唐始都于翼今平阳府翼城县是也【按晋之始封説者皆谓太原晋阳县今太原府太原县也其县治为唐城其地有晋水唐叔虞之子燮父因改曰晋若翼城者在平阳府南后世所徙而此以为始都于翼未知何据考一统志翼城县东二十五里有唐城尧之裔封此周迁其子孙于杜为唐杜氏传云成王灭唐而封太叔意所灭之唐在翼城则所封之唐亦在翼城然灭唐封唐事虽相因而叔虞始封自是太原之唐城非翼城也杜氏谱云燮父孙成侯徙都曲沃穆侯徙都绛是自成侯已后始由太原而南迁平阳绛即翼也一统志云翼城春秋时绛邑后更曰翼汉为绛县地然则传谓晋为翼者自穆侯始耳】唐叔子燮父为晋侯【因太原有晋水故改曰晋若燮父己居翼则无由改国名矣】传十世至昭侯昭侯封其叔父文侯之弟成师于曲沃是为桓叔曲沃者今之闻喜县也【今属绛州又今之曲沃县后魏所置一统志谓成师所封者误也】昭侯传至哀侯为桓叔之孙武公所灭武公徙居绛在今绛州之北【今为直州】景公又自绛徙新田今在曲沃县南【县属平阳府】鄂侯二年鲁隐公立定公三十一年鲁哀公十四年也又六世韩魏赵三分晋地迁其君靖公俱酒为家人
　　郑
　　姬姓伯爵周厉王少子友之后也宣王二十二年封友于郑在西都畿内棫林之地【或作咸林者误】汉属京兆曰郑县今华州是也【华州旧属西安府今升同州为府以华州属之歴代有郑县元省入华州故城在州西北三里】幽王之难友寄帑于虢郐之间【虢今汜水及荣阳县郐今新郑及密县】因取二国之地【武公取之】在济西洛东河南颍北四水间谓之新郑今开封府新郑县是也【今升许州为府新郑属之】庄公二十二年鲁隐公即位声公二十年鲁哀公十四年也后为韩所灭【韩灭郑徙都之今开封府郑州】
　　吴
　　姬姓子爵【按国语云命圭有命固曰吴伯不曰吴王是吴本伯爵因其僭王故曰吴子非子爵也】周太王长子太伯奔荆蛮以避季歴居于梅里今无锡县也【属常州府一统志故泰伯城在无锡县东南四十里梅里平墟自泰伯以下至王僚二十三君皆都于此】太伯卒仲雍嗣立后十七世至寿梦始称王其后阖闾筑大城而都之即今苏州府治也鲁成公六年寿梦见经夫差十五年获麟之嵗也鲁哀公二十二年为越句践所灭
　　燕
　　姬姓伯爵周同姓召公奭之后也武王封召公于蓟号为北燕【所以别于南燕】今顺天府大兴县是也穆侯七年鲁隐公即位献公十二年鲁哀公十四年也后六世易王立传王号者六世至燕王喜为秦所灭
　　齐
　　姜姓侯爵太公望之后也其先四岳佐禹平水土有功虞夏间封于吕商末太公起渔钓为文武师封营丘曰齐侯汉地志云临淄师尚父所封臣瓒谓临淄即营丘也　【今青州府昌乐县汉为营陵县地隋置营丘县一志谓昌乐县东南五十里营丘社即太公受封之地又于临淄县注云本齐营丘地汉置营陵县为北海郡治盖二县相近皆营丘】案齐曽徙薄姑后复都临淄诗所云王命仲山甫城彼东方即其事也今临淄县属青州府薄姑即博兴县也僖公九年鲁隐公立简公四年鲁哀公十四年也后三君一百有二年康公贷卒由氏遂幷齐
　　秦
　　嬴姓伯爵出自颛顼裔孙女修子大业生大费与禹平水土佐舜调驯鸟兽赐姓嬴是为伯翳【即伯益也】伯翳十九世非子为周孝王主马汧渭间马大蕃息孝王封为附庸而邑之秦今秦州清水县故秦城是也【属巩昌府又凤翔府陇州南三里有秦城一统志云非子所封按此地本汉之汧源县】非子之曽孙曰秦仲死于西戎其孙襄公讨西戎有功平王东迁赐以岐丰之地列为诸侯宁公徙平阳今郿县西有平阳故城【属凤翔府后魏改郿县为平阳】徳公徙雍今凤翔县也【凤翔府治】献公徙栎阳今临潼县也【属西安府临潼北五十里有栎阳城一云在西安府咸宁县渭水之北】孝公徙咸阳今咸阳县也【西安府北五十里】文公四十四年鲁隐公立悼公十一年鲁哀公十四年也后九世孝公用商鞅以耕战霸秦其子惠文君自号为王传武王昭襄王孝文王庄襄王至始皇幷天下自立为皇帝二世而亡
　　楚
　　芈姓子爵出自颛顼孙重黎为髙辛氏火正能光融天下命曰祝融其弟吴回嗣为祝融生陆终陆终生六子最少者季连季连之苗裔鬻熊为周文武师成王时封鬻熊曽孙熊绎于荆蛮胙以子男之田其地居丹阳徐广宋忠皆曰在南郡枝江县今属荆州府【一统志云丹阳在荆州府归州东七里熊绎始封于此后又移枝江亦曰丹阳归州今属宜昌府】其后都郢【楚文王时】今江陵县是也【荆州府治北十里纪南城】昭王徒鄀水经注谓之鄢郢今在宜城县西南【楚鄢郢汉改宜城县今属襄阳府】秦拔鄢郢楚保陈城即故陈国也【今陈州府】其最后徙寿春即今寿州是也【属凤阳府】武王十九年鲁隐公立惠王八年鲁哀公十四年也惠王而下有简声悼肃宣威懐顷襄考烈幽哀贞刍十二王而秦灭之
　　宋
　　子姓公爵出自商王帝乙之长庶子启食采于防谓之防子周武王诛纣立其子武庚武庚以三监畔成王诛之乃更封微子为宋公以奉汤祀礼乐车服悉如商旧作宾王家汉地理志梁国睢阳县故宋国微子所封今归徳府商丘县是也穆公和七年鲁隐公立景公三十六年鲁哀公十四年也后至王偃称王图伯而齐魏楚共灭其国
　　杞
　　姒姓伯爵武王克商求夏禹苗裔得东楼公封杞以奉禹祀杜氏预曰杞国本都陈留雍丘县桓六年淳于公亡国杞似并之迁都淳于【杞始封在雍丘春秋之前已国于青州而近莒或由周王改封之】又迁縁陵襄二十九年又迁淳于今开封府杞县即雍丘也淳于废城在安丘县东北【属济南府】縁陵故城在昌乐县东南【属青州府】东楼公十四传至武公武公二十九年鲁隐公立闵公六年获麟之嵗也后为楚所灭
　　陈
　　妫姓侯爵出自帝舜之后封于有虞虞幕裔孙阏父为周武王陶正能利器用王赖之以元女大姬下嫁其子满而封诸陈使奉虞帝祀今陈州是也【旧属开封府今为陈州府】桓公二十三年鲁隐公立闵公二十一年鲁哀公十四年也后三年楚惠王使公孙朝灭陈
　　薛
　　任姓侯爵黄帝之后奚仲封于薛今滕县南四十里有薛城【属兖州府】隐十一年滕薛来朝始见经庄三年书薛伯卒盖时王所黜也孔氏颖达陆氏淳皆曰小国无纪世不可知亦不知为谁所灭【薛当是齐所灭滕文公云齐人将筑薛是已取其地也齐为田婴田文之食邑】
　　邾
　　曹姓子爵出自陆终第五子晏安之后武王克商封其苗裔曹挟于邾为附庸今鲁国邹县是也【今属兖州府】自挟至仪父十二世始见春秋鲁隐公元年仪父防盟于蔑北杏之防附从齐桓进爵为子庄十六年经书邾子克卒即仪父也哀公十年邾子益来奔后为楚所幷
　　莒
　　嬴姓【杜谱作嬴姓世本作己姓文八年传穆伯奔莒从己氏则世本为是】子爵出在少昊之后武王封兹舆期于莒今莒州是也【属青州府】莒君无諡而有号【文献通考以季佗为厉公非也】自兹舆期十一世至兹平父始见于春秋【莒君皆以地为号兹亦是地名见昭五年】共公庚舆而下微不复见后四世而楚灭之
　　小邾
　　曹姓子爵出自邾挟之后夷父顔有功于周周封其子友于郳为附庸庄公五年友之曽孙黎来始朝鲁杜注东海昌虑县东北有郳城今昌虑故城在滕县东南【属兖州府】齐小白霸郳君附从进爵为子始列诸侯谓之小邾子孔氏颖达陆氏淳皆曰穆公之孙惠公以下春秋后六世而楚灭之
　　许
　　姜姓男爵与齐同祖武王封四岳之苗裔文叔于许今许州是也【今为许州府】春秋时国小而近郑为郑所偪成十五年迁叶今南阳叶县是也昭九年迁夷实城父今亳州东西七十里有城父故城【属凤阳府】十八年迁析实白羽今南阳府邓州内乡县是也定四年迁容城应劭曰容城即华容城今监利县也【属荆州府】或曰容城在叶县西未知孰是孔氏颖达曰自文叔至庄公十一世始见春秋元公子结元年获麟之嵗也战国初楚灭之












　　春秋地理考实卷四
