　　钦定四库全书　　　　经部五
　　春秋集觧　　　　　　春秋类
　　提要
　　【臣】等谨按春秋集觧三十卷宋吕本中撰旧刻题吕祖谦误也本中字居仁好问之子宋史本载靖康初官祠部员外郎绍兴六年赐进士擢起居舍人八年中书舍人兼侍讲权直学士院学者称为东莱先生故赵希弁读书附志称是书为东莱先生后人因祖谦与朱子防其名最着故亦称为东莱先生而本中以诗擅名诗家多称吕紫东莱之号稍遂移是书于祖谦不知陈振孙书録解题载是书固明云本中也朱尊经义考尝辨正之惟以宋志作十二卷为疑然卷帙分合古今每易不独此书为然况振孙言是书自三而下集诸儒之説不过陆氏两孙氏两刘氏蘓氏程氏许氏胡氏数家采择颇精全无自已议论以此本考之亦合知旧刻误题审矣惟宋志此书之外别出祖谦春秋集解三十卷稍为抵牾疑宋末刻本已析其原卷改题祖谦故相沿讹异史亦因之重出耳祖谦年谱备载所着诸书俱有年月而春秋集解独不载固其确证不必更以他説疑也本中尝撰江西宗派图又有紫薇诗话皆盛行于世世多以文士目之而经学深邃乃如此林之竒从之受业复以其学授祖谦其渊源葢有自矣乾隆四十三年五月恭校上
　　总纂官【臣】纪盷【臣】陆锡熊【臣】孙士毅
　　总　校　官　【臣】陆　费　墀



　　钦定四库全书
　　春秋集解引
　　予少而治春秋时人多师孙明复谓孔子作春秋略尽一时之事不复信史故尽弃三传无所复取予以为左丘明鲁史也孔子本所防依以作春秋故事必以丘明为本杜预有言丘明授经于仲尼身为国史躬览载籍其文缓其防逺将令学者原始要终寻其枝叶究其所穷优而柔之使自求之餍而饫之使自趋之若江海之浸膏泽之润涣然冰释怡然理顺斯言得之矣至于孔子之所予夺则丘明容不明尽故当参以公谷啖赵诸人然昔之儒者各信其学是己而非人是以多窒而不通老子有言学不学复众人之所过以辅万物之自然而不敢为予窃师此语故循理而言言无所系理之所至如水之流东西曲直势不可常要之于通而已近歳王介甫以宰相解经行之于世至春秋漫不能通则诋以为断烂朝报使天下士不得复学呜呼孔子之遗言而凌灭至此非独介甫之妄亦诸儒讲解不明之过也故予始自熙宁谪居高安览诸家之说而裁之以义为集解十二卷及今十数年矣每有暇辄取观焉得前说之非随亦改之绍圣之初迁于南方至元符元年凡三易地最后卜居龙川之白云桥杜门无事凡所改定亦复非一览之洒然而笑盖自谓无憾矣南荒士人无可与论说者顾谓子逊仰之弥高鑚之弥坚瞻之在前忽焉在后此孔子之不可及而顔子之所太息也而况于予哉安知后世不复有能防予过者其于昔之诸儒或庶几焉耳汝能传予说使后生有闻焉者千歳之絶学傥在于是也二年闰九月八日志





　　钦定四库全书
　　春秋集解卷一　　　　　宋　苏辙　撰
　　隐公
　　元年春王正月
　　不书即位而书正月何也言朝正于庙于是始成君也惠公娶于宋曰孟子卒其媵声子生隐公又娶于宋曰仲子生桓公而惠公薨隐公立而奉之是以未尝即位也隐公虽长庶子也桓公虽防适子也适子当立而不能自立庶子不当立而能自立矣然则桓公之立否在隐公也隐立而以奉桓其志可也而礼则不可公羊曰立适以长不以贤立子以贵不以长隐于是焉而辞立则未知桓之将必得立也且如桓立则恐诸大夫之不能相防君也然则自立而以奉桓礼欤谷梁曰春秋贵义而不贵惠信道而不信邪兄弟天伦也为人子受之父为人臣受之君已废天伦而忘君父以行小惠可谓轻千乘之国矣蹈道则未也然则废桓而自立礼欤兄弟之不加适庶古之道也诸侯再娶之非礼惠公尸之矣惠公以夫人娶之而其子可不以为适乎虽然自立以俟其长乱之道也盖亦立桓而已为政乎立桓而已为政及其成人而授之于是可谓礼矣
　　三月公及邾仪父盟于蔑
　　邾子克也不书爵不名而字附庸之君未王命者也或曰古者礼乐征伐自天子出诸侯专之非礼也凡书皆以讥之予以为不然春秋之际王室衰矣然而周礼犹在天命未改虽有汤武未能取而代之也诸侯之乱舍此何以治之要之以盟会威之以征伐小国恃焉大国畏焉犹可以少安也孔子曰桓公九合诸侯一匡天下民到于今受其赐微管仲吾其被发左衽矣故春秋因其礼俗而正其得失未尝不予也故曰其事则齐桓晋文其文则史其义则丘窃取之矣盟必有日月而不日失之也春秋以事系日以日系月以月系时以时系年事成于日者日成于月者月成于时者时不然皆失之也故崩薨卒弑葬郊庙之祭盟战败入灭获日食星变山崩地震火灾凡如此者皆以日成者也朝觐搜狩城筑作毁凡如此者皆以时成者也会遇平如来至侵败伐围取救次迁戍追袭奔叛执水旱雨电冰雪彗孛螽螟凡如此者或以月成或以时成者也惟公即位不书日有常日也外杀大夫不书月与日卑不以告也
　　夏五月郑伯克段于鄢
　　段郑伯之母弟也其母爱之封之于京将作乱大夫请禁之郑伯不许及闻其将袭郑而后伐之段出奔共段之不称弟及公子何也段将为君非复臣也不称段之奔而称郑伯之克何也段之乱郑伯成之也克者何能胜也段之欲为乱久矣郑人知之而郑伯不禁非不能也将养之使至于乱而加之以大戮故虽逐之而国人不敢争母不敢爱此郑伯之所谓能也故书曰郑伯克段于鄢以示得其情也凡诸侯之事告则书不然则否虽及灭国灭不告败胜不告克不书于防公羊谷梁以为诸侯之事尽于春秋也而事为之说则过矣
　　秋七月天王使宰咺来归惠公仲子之赗
　　鲁之丧诸侯有来赗者矣皆以常事不书书宰咺尊王命也天子之宰曰宰周公曰宰渠伯纠咺之名何也其赗非礼也天子七月而葬同轨毕至诸侯五月同盟至大夫三月同位至士逾月外姻至以赗惠公则缓以赗仲子则未薨也使受命于君出而不如其素虽正之可也季文子聘于晋求遭丧之礼而行遭丧而以常礼行之不可未丧而以丧礼行之可乎周虽命之咺不得行也唯命而行之以为非使也故名仲子之不称夫人何也非薨非葬名有所不必书也谷梁曰仲子者惠公之母孝公之妾也礼赗人之母则可赗人之妾则不可君子以其可辞而受之以仲子为惠公之母疑于僖公成风故也妇人既嫁从夫夫死从子由其夫之丧而赗之曰惠公仲子由其子之丧而襚之曰僖公成风礼不可以赗人之妾而仲子独无子乎虽从其夫礼也故凡春秋之事当从史左氏史也公羊谷梁皆意之也盖孔子之作春秋事亦略矣非以为史也有待乎史而后足也以意传春秋而不信史失孔子之意矣
　　九月及宋人盟于宿
　　言及而不言其人内之微者也宋人外之微者也或曰皆逺而失之也宿小国也盟而以国地宿与盟也
　　冬十有二月祭伯来
　　祭伯天子之卿也不称使非王命也不言朝未尝朝也天子之卿而外交于诸侯非礼也
　　公子益师卒
　　益师鲁大夫也大夫之丧君不以小敛则不日以为少恩也或曰逺而失之也
　　二年春公会戎于潜夏五月莒人入向无骇帅师入极无骇之不氏未赐族也或曰未王命也古者天子赐姓诸侯赐族楚未尝通于周而其大夫曰屈完故氏非王命也极小国也
　　秋八月庚辰公及戎盟于唐九月纪裂繻来逆女不称使昏礼不称主人也裂繻之不氏何也小国之大夫称人其名皆特书也书裂繻以其逆女也凡女在国称夫人礼惟天子不亲迎使上卿逆之上公临之诸侯亲迎有故则使大夫可也
　　冬十月伯姬归于纪纪子帛莒子盟于密
　　子帛裂繻也其盟鲁故也鲁人有怨于莒裂繻既昏于鲁而为鲁盟莒故比之鲁大夫而称字嘉之也
　　十有二月乙夘夫人子氏薨
　　桓公之母仲子也凡公母称夫人薨则曰夫人某氏薨葬毕而祔于庙则曰葬我小君某氏不称夫人则曰某氏卒不祔于庙则不书葬仲子始娶于宋故曰夫人子氏薨特立之庙而不祔故不书葬左氏曰不赴于诸侯不反哭于寝不祔于姑故不曰薨不称夫人故不言葬考之以事皆不合失之矣
　　郑人伐衞
　　三年春王二月己巳日有食之
　　凡春而书月则书王不然则否日食则曷为或日或不日或言朔或不言朔曰某月某日朔日有食之者食正朔也不言日夜食也不言朔朔在前也不言朔与日朔在后也
　　三月庚戌天王崩夏四月辛夘君氏卒
　　声子也隐公将不终为君故不称夫人不称子氏而称君氏何也哀公之母曰姒氏卒哀未君也隐既君矣不称子氏而称君氏着其君也诗曰母氏圣善又曰伯氏吹壎仲氏吹篪礼曰汰哉叔氏又曰哭于赐氏皆非姓也犹曰君氏云尔公羊谷梁曰此尹氏也尹氏者天子之大夫也天王崩为鲁主故卒之王子虎刘卷皆天子之大夫也其卒未尝不名使尹氏尝为诸侯主矣则将名之其曰尹氏而不名非尹氏也盖君氏也
　　秋武氏子来求赙
　　武氏子者天子之大夫也其称武氏子何也未毕丧孤未爵也未爵而使之非正也不言使桓未君也归死者曰赗归生者曰赙归之正也求之非正也周虽不求鲁不可以不归鲁虽不归周不可以求之交讥之也
　　八月庚辰宋公和卒
　　礼天子曰崩诸侯曰薨大夫曰卒春秋薨鲁君而卒诸侯鲁史也其书来赴也其名与鲁通也凡诸侯同盟名于载书朝聘会问皆以名通故卒则书名不然则否左氏曰凡诸侯同盟死则赴以名礼君薨赴于他国曰寡君不禄臣子而名其先君非礼也
　　冬十有二月齐侯郑伯盟于石门癸未葬宋穆公鲁徃会故书春秋以鲁故卒诸侯及其葬则虽子男称公何也会者在外信其臣子之词也
　　四年春王二月莒人伐杞取牟娄戊申衞州吁弑其君完
　　衞庄公之世子完庶子州吁州吁有宠而好兵公弗禁公卒州吁弑完而自立凡弑君称君君无道也称臣臣之罪也称君则曷为或称人或称国称国以弑大臣弑之也称人以弑众人弑之也称臣则曷为或氏或不氏不氏恶之甚也且州吁将以为君非复臣也
　　夏公及宋公遇于清
　　礼盛曰会简曰遇
　　宋公陈侯蔡人衞人伐郑秋翚帅师会宋公陈侯蔡人衞人伐郑
　　二年郑人伐衞州吁将报之以宋公子冯之在郑也使告于宋帅陈蔡而伐之宋公使来乞师公不义州吁而辞焉公子翚请以师会之公弗许固请而行故不称公子公羊谷梁曰翚之不称公子与弑公也夫翚之伐郑未尝弑也且弑君而以不氏为贬而足乎不足不若不贬之愈也
　　九月衞人杀州吁于濮
　　州吁未能和其民使石厚求定于石碏石碏教之朝陈而求觐于王厚从州吁如陈石碏告陈人圗之陈人执之而请涖于衞衞人杀之于濮称人以杀众词也言衞人皆欲杀之也州吁既为君矣其曰杀州吁何也不能君也
　　冬十有二月衞人立晋
　　衞人逆公子晋于邢而立之不言晋归于衞而书曰衞人立晋何也言归则晋求入也言立则人立之也世子之不言立固其所也非世子未有不立而立者也虽非其所然而衞人之所共立盖许之也其不称公子何也将以为君非复臣也
　　五年春公矢鱼于棠夏四月葬衞桓公秋衞师入郕九月考仲子之宫初献六羽
　　考成也诸侯不二嫡仲子不得祭于惠公之庙以桓故为之宫礼也天子八佾诸侯六大夫四士二鲁以周公祭文王文王周公之庙用八诸公因之非礼也隐公问于众仲于是初献六羽不言佾羽而不干妇人无所事武也公羊谷梁曰初献六羽始僭诸公也天子八佾公六诸侯四然则大夫二而士无佾矣可乎
　　邾人郑人伐宋
　　宋人取邾田故邾人请于郑以伐之凡班序上下以国之大小而盟会征伐以主者先邾小而先郑主兵也
　　螟冬十有二月辛巳公子彄卒宋人伐郑围长葛六年春郑人来渝平
　　公之为公子也与郑人战于狐壤止焉五年邾郑伐宋宋人使来告命公闻其入郛也将救之问于使者曰未及国公怒弗救故郑人来渝平和而不盟曰平言渝弃旧怨也
　　夏五月辛酉公会齐侯盟于艾秋七月冬宋人取长葛七年春王三月叔姬归于纪
　　伯姬之娣待年于国不与嫡皆行也媵不书书叔姬贤之也吴无君无大夫贤季子而书吴使札来聘亦犹是也若贤不得书必贵而后书则是以位而蔑德也小国无大夫至于接我则书是不可以废事也位不可以废事而独可以废贤乎
　　滕侯卒夏城中丘齐侯使其弟年来聘
　　凡称弟母弟也异母则称公子各从其亲者称之也
　　秋公伐邾冬天王使凡伯来聘戎伐凡伯于楚丘以归戎尝朝周发币于公卿凡伯弗賔故伐之不言获而言以归尊王官也谷梁曰戎者衞也戎衞者为其伐天子之使也称衞则衞可见戎衞则衞不见而何以为贬乎
　　八年春宋公衞侯遇于垂三月郑伯使宛来归祊庚寅我入祊
　　祊者天子廵守郑人助祭太山之邑也郑伯曷为以其邑与鲁将以易许田也许田者鲁朝宿于成周之邑也周衰天子不廵守诸侯不朝祊近鲁许田近郑是以易之天子在焉而私易田其言使宛来归祊郑之罪也曷为不言以许田与郑事未定也宛之不氏贬之也或曰郑大夫之未赐族者也
　　夏六月己亥蔡侯考父卒
　　蔡未通而名者盖通于惠公之世也
　　辛亥宿男卒
　　宿尝通矣其不名失之也
　　秋七月庚午宋公齐侯衞侯盟于瓦屋八月葬蔡宣公九月辛夘公及莒人盟于浮来螟冬十有二月无骇卒九年春天王使南季来聘三月癸酉大雨震电庚辰大雨雪挟卒夏城郎秋七月冬公会齐侯于防
　　十年春王二月公会齐侯郑伯于中丘夏翚帅师会齐人郑人伐宋六月壬戌公败宋师于菅辛未取郜辛巳取防秋宋人衞人入郑宋人蔡人衞人伐戴郑伯伐取之冬十月壬午齐人郑人入郕
　　十有一年春滕侯薛侯来朝夏公会郑伯于时来秋七月壬午公及齐侯郑伯入许冬十有一月壬辰公薨公子翚将为公杀桓公以求大宰公不许翚惧反谮公于桓公与之谋而弑之不书弑讳之也薨而不地隐之不忍地也不书葬不成丧也公羊谷梁曰贼不讨不书葬雠在内也雠在外则何以书葬君子词也若隐公之祸将谁讨乎盖将讨乎桓公隐亡而讨桓将谁使为君隐亡而讨桓是重乱也故隐亡则桓君矣讨君之难孰与讨齐之难不讨齐则葬之不讨君则不葬非训也故凡弑君不书葬不成丧也隐十年无正事不在正月也公羊曰隐不有其正谷梁曰隐不自正亦有事在正月而不书者乎盖未之有也未之有也不书宜矣













　　春秋集解卷一
　　钦定四库全书
　　春秋集解卷二　　　　　　宋　苏辙　撰桓公
　　元年春王正月公即位
　　继故不书即位正也先君不以其道终子弟不忍即位也继故而言即位是与闻乎弑也先君不以其道终己正即位之道而即位是无恩乎先君也
　　三月公会郑伯于垂郑伯以璧假许田
　　许田所以易祊也以祊为未足而益之以璧耳曷为不言易讳之也言假有归之道焉言易则已矣凡归未有不受者也假未有不予者也郑伯之使宛来归祊也书归书入鲁郑皆罪也其以璧假许田也书假而不书予祊之谋隐公为之矣桓因而成之非专其罪也
　　夏四月丁未公及郑伯盟于越秋大水冬十月
　　二年春王正月戊申宋督弑其君与夷及其大夫孔父此弑其君与杀其大夫其言及何也由弑及之也华督杀孔父而取其妻公怒督惧遂弑殇公君子以督为有无君之心而后动于恶故先书弑其君公羊曰孔父字也其不名贤也诸侯不生名死犹名之大夫生名死而名正也孔父之死何贤而字乎且方名其君而字其臣礼乎
　　滕子来朝
　　滕尝称侯其称子王所黜也
　　三月公会齐侯陈侯郑伯于稷以成宋乱
　　成平也稷之会将以平宋乱也既而受赂立华氏故书其所以会春秋之会未有书其故者也会而书其故言非其实也襄三十年诸侯之大夫会于澶渊亦书曰宋灾故言诸侯始以宋灾为会既而无归亦非其实也
　　夏四月取郜大鼎于宋戊申纳于大庙
　　郜鼎华氏之赂也华氏之赂为不可受矣而又纳之大庙甚之也
　　秋七月杞侯来朝蔡侯郑伯会于邓九月入杞公及戎盟于唐冬公至自唐
　　凡公行反而告庙则书不然则否特相会徃来称地自参以上则徃称地来称会会众词也一出而二事则或致其前或致其后致其重者也隐公之不至何也将不终为君不以告也
　　三年春正月公会齐侯于嬴夏齐侯衞侯胥命于蒲胥命者约言而不盟也有以相命故不可以言会未尝防血故不可以言盟
　　六月公会杞侯于郕秋七月壬辰朔日有食之既公子翚如齐逆女九月齐侯送姜氏于讙公会齐侯于讙夫人姜氏至自齐冬齐侯使其弟年来聘有年
　　四年春正月公狩于郎夏天王使宰渠伯纠来聘五年春正月甲戌己丑陈侯鲍卒夏齐侯郑伯如纪天王使仍叔之子来聘葬陈桓公城祝丘秋蔡人衞人陈人从王伐郑
　　郑世为周卿士王贰于虢故周郑交恶王以诸侯伐郑不言王及蔡人衞人陈人伐郑君臣之词也不言王以蔡人衞人陈人伐郑诸侯之师王之所得用也于是郑人及王战于繻葛大败王师射王中肩不言战王者无敌莫敢与之战也不言败讳之也
　　大雩
　　旱也得雨曰雩不得雨曰旱曷为以大言之雩上帝也天子雩于上帝诸侯雩于山川百神鲁以周公得祭上帝谓之大雩言大于诸侯也左氏曰凡祀啓蛰而郊龙见而雩始杀而尝闭蛰而烝过则书秋大雩书不时也夫龙见而雩常祀也旱雩而以常祀言之失之矣
　　螽冬州公如曹
　　六年春正月寔来夏四月公会纪侯于成秋八月壬午大阅蔡人杀陈佗九月丁夘子同生
　　子同桓之适长也以太子生之礼举之故书公羊曰喜有正也喜有正所以病桓也然则非病桓将不书乎谷梁曰疑故志之然则非疑将不志乎
　　冬纪侯来朝
　　七年春二月己亥焚咸丘夏谷伯绥来朝邓侯吾离来朝
　　八年春正月己夘烝天王使家父来聘夏五月丁丑烝秋伐邾冬十月雨雪祭公来遂逆王后于纪
　　祭公王之三公也王将逆后于纪而使鲁主之故祭公自鲁如纪不称使谋昏也遂继事之词也大夫出疆有以二事出者有以一事出而专继事者其书皆曰遂得失则视其实而已祭公自鲁逆王后公子遂如周及晋皆以二事出者也公子结媵而及齐宋盟专继事者也女在国称女此其称王后何也王者无外命之则成矣
　　九年春纪季姜归于京师
　　刘夏逆王后于齐不书其归此何以书鲁为之主也既曰王后矣此其称纪季姜何也自纪称之也父母之于子虽有天子后犹曰吾季姜
　　夏四月秋七月冬曹伯使其世子射姑来朝
　　诸侯相朝正也有故而使世子摄事畏大国也盖礼之变也
　　十年春王正月庚申曹伯终生卒夏五月葬曹桓公秋公会衞侯于桃丘弗遇
　　衞侯与公为会于桃丘既而背之与齐郑来战故书曰弗遇过在衞也
　　冬十有二月丙午齐侯衞侯郑伯来战于郎
　　六年北戎伐齐郑太子忽救齐大败戎师于是诸侯之大夫戍齐齐人饩之使鲁为之班鲁以周班后郑郑忽以其有功也怒故以齐衞来战于郎不称侵伐而称来战无词也郑虽主兵而先书齐衞犹以周班正之也
　　十有一年春正月齐人衞人郑人盟于恶曹夏五月癸未郑伯寤生卒秋七月葬郑庄公九月宋人执郑祭仲突归于郑郑忽出奔衞
　　祭仲有宠于郑庄公为公娶邓曼生忽故祭仲立之宋雍氏女于郑庄公曰雍姞生突雍氏有宠于宋庄公故诱祭仲而执之曰不立突将死祭仲与宋人盟以突归而立之书曰宋人执郑祭仲而继之以突之入与忽之出仲以出君易死罪之也突之不称公子何也将以为君非复臣也其曰归于郑何也凡反其国无难曰归有难曰入无难而内不喜曰复归有难而内不喜曰复入复者厌之之词也突从祭仲以归于郑则无难矣郑忽未逾年之君也未逾年之君称子不称子何也不能君也忽之为太子也齐侯将妻之忽辞人问其故忽曰自求多福在我而已大国何为及其败戎师也齐侯又请妻之固辞或问之曰无事于齐吾犹不敢而况以师昏乎故其立也国人不附大国不援以至于出奔盖未尝君也故不称子公羊曰祭仲何以不名贤其知权也忽何以名春秋伯子男一也词无所贬夫以出君为知权乱之道也故祭仲名也非字也且方名二君而可以字其臣乎嫡子称子祢先君也庶子不得称子不敢祢先君也非伯子男之谓也且虽伯子男其可一乎
　　柔会宋公陈侯蔡叔盟于折公会宋公于夫钟冬十有二月公会宋公于阚
　　十有二年春正月夏六月壬寅公会杞侯莒子盟于曲池秋七月丁亥公会宋公燕人盟于谷丘八月壬辰陈侯跃卒公会宋公于虚冬十有一月公会宋公于丙戌公会郑伯盟于武父
　　郑伯突也突簒其兄而立春秋以君许之何也诸侯虽以簒得苟能和其民而亲诸侯内外君之则以君书之不没其实也虽君而实簒虽簒而实君皆因其实而已不然则否不能君也衞州吁陈佗是也
　　丙戌衞侯晋卒十有二月及郑师伐宋丁未战于宋宋多责赂于郑公五为会以平之宋公不可故与郑师伐宋伐而言战伐而又战也不言及宋人战何也以国地则及宋人战也
　　十有三年春二月公会纪侯郑伯已已及齐侯宋公衞侯燕人战齐师宋师衞师燕师败绩
　　此战犹以郑故也先言会而后言日既会而后战会战异日也不言所战后也衞宣公未葬其子出会诸侯非礼也燕战则称人败则称师何也与齐宋序战皆称爵败皆称众也
　　三月葬衞宣公夏大水秋七月冬十月
　　十有四年春正月公会郑伯于曹无冰夏五郑伯使其弟语来盟
　　凡外大夫来盟于鲁内大夫涖盟于他国皆盟其君也大夫而盟其君礼乎礼诸侯不亲盟于他国大夫即盟于他国非敌君也虽盟其君可也
　　秋八月壬申御廪灾乙亥尝
　　御廪者粢盛之所藏也壬申灾而乙亥尝书不害也然而周之八月非尝之时也公羊曰御廪灾不如勿尝而已矣灾而为害则不尝若灾而不害而可以勿尝乎事之不可以意推者当从史左氏史也
　　冬十有二月丁巳齐侯禄父卒宋人以齐人蔡人衞人陈人伐郑
　　凡师能左右之曰以齐桓晋文之用诸侯不言以何也公用之也诸侯而用诸侯则言以私用之也用之以公则人自用也用之以私则我用之也
　　十有五年春二月天王使家父来求车三月乙未天王崩夏四月己巳葬齐僖公五月郑伯突出奔蔡
　　诸侯不生名突之名失地也突将杀祭仲不克而出诸侯之出奔必有出之者矣言其出不言其出之者何也君实有国而出于臣臣虽有罪而君至于失国自取之也然则弑君何以称臣弑君之罪重于出君也
　　郑世子忽复归于郑
　　忽尝为君矣其出也称郑忽其复归也称郑世子忽何也于其出言其不能君也于其复归言其所恃以反国者惟世子也舍是无足以归者矣突既出则忽之归无难矣然而郑人之所不喜也
　　许叔入于许
　　郑庄公之入许也使许大夫百里奉许叔以居许东偏使其大夫公孙获居许西偏许叔因郑乱以入于许犹有郑难焉故曰入叔之不称公子将为君也不名而字无与争国者也凡将君而非争者皆字许叔蔡季是也
　　公会齐侯于艾邾人牟人葛人来朝秋九月郑伯突入于栎
　　称入忽在内难之也公羊曰何以不言忽之出奔忽之为君微也祭仲存则存矣祭仲亡则亡矣夫突入于栎未入于郑忽未尝奔也而何以书之
　　冬十有一月公会宋公卫侯陈侯于袲伐郑
　　地而后伐既会而后伐也谷梁曰疑词也非其疑也盖以为伐突以正忽也夫突在栎不在郑伐郑非伐突也乃所以救突也公羊谷梁之妄若是者众矣不可胜非也故各非其一而已
　　十有六年春正月公会宋公蔡侯衞侯于曹夏四月公会宋公衞侯陈侯蔡侯伐郑秋七月公至自伐郑冬城向十有一月衞侯朔出奔齐
　　衞宣公烝于夷姜生伋子属之右公子为之娶于齐而宣公取之生寿及朔属寿于左公子宣姜与朔构伋子使齐盗杀之幷及寿子故二公子怨惠公而立公子黔牟惠公出奔
　　十有七年春正月丙辰公会齐侯纪侯盟于黄二月丙午公会邾仪父盟于趡夏五月丙午及齐师战于奚六月丁丑蔡侯封人卒秋八月蔡季自陈归于蔡
　　季之不称公子将为君也不名而字无与争国者也自陈陈奉之也
　　癸巳葬蔡桓侯
　　葬未有不称公者此其称侯何也传失之也或曰周衰诸侯不请谥于天子故葬则称公蔡桓之称侯请之天子也夫诸侯既没不请于天子而称公非礼也然则鲁君生而称公诸侯之大夫皆称公子亦非礼乎臣子之于君极其尊而称之礼也诸侯葬而鲁徃会从其臣子而称公亦可谓礼矣
　　及宋人衞人伐邾冬十月朔日有食之
　　十有八年春王正月公会齐侯于泺公与夫人姜氏遂如齐
　　非礼也泺之会公实与姜氏行其不言公与夫人姜氏会齐侯于泺夫人不会也谷梁曰夫人伉也夫人虽伉而与于会可以不书乎虽不伉而不与于会其可书乎其不言及何也及上下之词也与不相属也所以恶夫人也
　　夏四月丙子公薨于齐
　　齐侯通于姜氏使彭生戕公不言戕讳之也公薨不地故也此其言齐何也在外不可不言也
　　丁酉公之丧至自齐秋七月冬十有二月己丑葬我君桓公










　　春秋集解卷二
　　钦定四库全书
　　春秋集解卷三　　　　　宋　苏辙　撰
　　庄公
　　元年春王正月
　　不书即位继故也左氏曰文姜出故也文姜之出孰与桓公之薨且出在三月舍其大而言其细失之矣
　　三月夫人孙于齐
　　桓公之薨夫人与闻焉鲁人责之故出奔不言奔讳之也不称姜氏以为夫人之义絶不为亲礼也或曰所以贬之也
　　夏单伯送王姬
　　单伯天子之卿也天子嫁女于诸侯必使诸侯同姓者主之王将嫁女于齐故使鲁主之而单伯送之单伯不称使何也外大夫使于鲁则称使详之也于他国则否略之也单伯之女为齐行也故不称使公羊谷梁曰此送王姬也然则单伯为鲁大夫矣鲁无单伯天子之世卿也且鲁大夫必名使鲁主之则周人送之齐人逆之足矣鲁人何为逆之哉
　　秋筑王姬之馆于外冬十月乙亥陈侯林卒王使荣叔来锡桓公命
　　锡命者命之以策也衞襄公之没也王使成简公追命之曰叔父陟恪在我先王之左右以佐事上帝予敢忘髙圉亚圉不称天王阙文也
　　王姬归于齐
　　自我归之也不言齐之来逆馆之于外弗与接也
　　齐师迁纪郱鄑郚
　　二年春王二月葬陈庄公夏公子庆父帅师伐于余丘秋七月齐王姬卒冬十有二月夫人姜氏会齐侯于禚乙酉宋公冯卒
　　三年春王正月溺会齐师伐衞夏四月葬宋庄公五月葬桓王秋纪季以酅入于齐
　　纪季纪侯之弟也齐方无道其欲灭纪久矣纪非齐之敌也天子莫之治诸侯莫之救纪侯内则不能下齐外则不忍抗齐以残其民将弃国而去故以酅与季使为附庸以无废先祀故书曰纪季以酅入于齐言非叛也季之不名附庸之君且喜之也
　　冬公次于滑
　　四年春王二月夫人姜氏享齐侯于祝丘三月纪伯姬卒夏齐侯陈侯郑伯遇于垂
　　郑伯郑子仪也桓十五年五月书郑伯突出奔蔡郑世子忽复归于郑九月书郑伯突入于栎十七年髙渠弥杀忽而立子亹十八年齐襄公杀子亹郑人立子仪庄十四年突使傅瑕杀子仪而入则遇于垂者子仪也然则郑有二君矣可乎春秋有一国而二君者郑突与仪衞衎与剽是也突衎始终为君仪之君郑十有四年剽之君衞十有一年皆既能君者也故春秋因其实而君之然则孰与曰皆不与也突之入也以簒衎之出也以恶仪剽虽国人之所立而突衎在焉非所以为安也故四人春秋莫适与也皆不没其实而已君子不幸而处于此如子臧季札可也不如是则乱不止昔者孔子之门人疑孔子之为衞辄也子贡入问之曰伯夷叔齐何人也曰古之贤人也曰怨乎曰求仁而得仁又何怨出曰夫子不为也故曰君子不幸而处于此如子臧季札可也
　　纪侯大去其国
　　大去者不反之词也以国与季季奉社稷故不言灭不见廹逐故不言奔虽失地之君而原其行事则周亶父也故贤之而不名公羊曰何以不言灭为齐襄讳也春秋为贤者讳何贤乎襄公复雠也齐哀公烹于周纪侯譛之于是九世矣世盖有复九世之雠者乎且襄公非志于复雠者也虽或以是为名春秋从而信之可乎
　　六月乙丑齐侯葬纪伯姬
　　内女不书葬此何以书齐以告也齐侯取其国而葬其夫人取之则有罪而葬之则礼也
　　秋七月冬公及齐人狩于禚
　　公忘齐之雠而越境以与其人狩非礼甚矣或曰齐人齐侯也不言齐侯为公讳也
　　五年春王正月夏夫人姜氏如齐师秋郳黎来来朝冬公会齐人宋人陈人蔡人伐衞
　　伐衞所以纳朔也不言纳将言朔之入故也朔以杀二兄为罪而诸侯纳之言纳则罪在纳者而入者幸矣言入则罪在入者而纳者亦未免也成十八年楚子郑伯伐宋宋鱼石复入于彭城言复入而不言纳亦犹是也
　　六年春王正月王人子突救衞夏六月衞侯朔入于衞朔之入犹有黔牟在焉故称入
　　秋公至自伐衞
　　公及诸侯伐衞以纳朔王人救衞不胜诸侯朔遂得入朔入而公至虽不言纳而公之罪亦明矣
　　螟冬齐人来归衞俘
　　七年春夫人姜氏会齐侯于防夏四月辛卯夜恒星不见夜中星陨如雨
　　恒星不见夜明也星陨如雨众也左氏以为与雨偕公羊以为雨星不及地尺而复按厯代天文志记众星同陨者以为星陨如雨盖无足怪也
　　秋大水无麦苖
　　是时麦熟五稼苖而未秀皆为水所害也
　　冬夫人姜氏会齐侯于谷
　　八年春王正月师次于郎以俟陈人蔡人甲午治兵夏师及齐师围郕郕降于齐师秋师还冬十有一月癸未齐无知弑其君诸儿
　　齐僖公母弟夷仲年生公孙无知有宠于僖公衣服礼秩如适襄公绌之故作乱不称公孙将为君也凡弑君称君君无道也然春秋所书无道而称臣者六齐诸儿虽无道而无知以其私弑之故称无知晋夷臯楚虔虽无道而赵盾公子比疑于无罪故称盾及比陈平国蔡固虽无道而罪不加于国人故称徴舒及般齐光虽无道而崔杼之恶甚于光故称杼言各有所当已不必同也
　　九年春齐人杀无知
　　齐雍廪杀无知而称人以杀言齐人皆欲杀之也不称君不能君也
　　公及齐大夫盟于蔇夏公伐齐纳子纠齐小白入于齐凡当立者不言纳与入如宋襄公之纳齐孝公言伐而已不言纳与入也言纳与入非当立者也子纠小白皆齐襄公之庶弟而争国故子纠言纳而小白言入纠之言纳而不言入纳而未得入也小白之言入自入也不言归子纠难之也不称公子皆将为君也
　　秋七月丁酉葬齐襄公八月庚申及齐师战于干时我师败绩九月齐人取子纠杀之
　　子纠之死鲁杀之也鲍叔谓鲁子纠亲也请君讨之管召雠也请受而甘心焉乃杀子纠于生窦召忽死之管仲请囚其曰齐人取子纠杀之何也不予齐人之使鲁杀其亲也故使齐其尸之且曰有国而不能庇一人亦所以病鲁也公羊曰称子纠宜为君也或因公羊而益之曰此杀未逾年之君也夫子纠小白皆以庶弟争国未知孰宜为君也未知孰宜为君纳而未得入而以为未逾年之君也可乎
　　冬浚洙
　　十年春王正月公败齐师于长勺二月公侵宋三月宋人迁宿
　　凡诸侯迁国自迁曰某迁于某人迁而有之曰某人迁某犹以为附庸也故不言灭
　　夏六月齐师宋师次于郎公败宋师于乗丘秋九月荆败蔡师于莘以蔡侯献舞归
　　荆楚之旧号也不称荆人夷也献舞之名失地也凡获诸侯不言获而言以归尊之也
　　冬十月齐师灭谭谭子奔莒
　　凡诸侯灭同姓名其非同姓君行则称君臣行则称臣灭人之国其罪均也而其实不可不别谭子之不名未通也不言出奔国灭无所出
　　十有一年春王正月夏五月戊寅公败宋师于鄑秋宋大水冬王姬归于齐
　　十有二年春王三月纪叔姬归于酅
　　叔姬始以媵归纪纪侯去国无归而叔姬归鲁及纪季自定于齐而后归酅善其得礼故书称纪叔姬明非嫁也归鲁不书非宁且非出也
　　夏四月秋八月甲午宋万弑其君捷及其大夫仇牧冬十月宋万出奔陈
　　十有三年春齐侯宋人陈人蔡人邾人会于北杏齐桓始合诸侯以平宋乱自是遂得诸侯故四国皆称人言众与之也僖二十八年晋文公与齐宋秦败楚于城濮三国皆称师盖春秋之书始得诸侯者好会则称人兵会则称师以示众与之也至襄八年晋悼公会诸侯之大夫于郉丘改命朝聘之数俭而有节则大夫亦皆称人盖亦众与之耳
　　夏六月齐人灭遂
　　讨其不会于北杏也
　　秋七月冬公会齐侯盟于柯
　　始及齐平也公羊于此言曹沫手劒劫桓公以求汶阳之田管仲许之要盟可犯而桓公不欺曹子可雠而桓公不怨桓公之信由此着乎天下予以为此春秋之后好事者之浮说而非其实也齐鲁之怨不在桓公曹沫无以发其怒一也使曹沫诚以劫得盟如华元子反则春秋要盟不书楚宋之盟书曰宋人及楚人平而不书盟今书公会齐侯盟于柯二也故公羊不足信也鲁仲连称曹子为鲁将三战三北失地五百里及桓公会诸侯曹子以一劒之任枝桓公之心于坛坫之上三战所亡一朝而复案长勺之战庄公始用曹沫以败齐自是鲁未尝败安得所谓三战三败而兵劫桓公求侵地者乎故仲连亦不足信也
　　十有四年春齐人陈人曹人伐宋夏单伯会伐宋齐将伐宋请师于周假王命而行故单伯会之书曰单伯会伐宋后也凡天子之大夫出会诸侯不系之王尊与诸侯比也王人而后系之王微以王为重也
　　秋七月荆入蔡冬单伯会齐侯宋公衞侯郑伯于鄄宋服也天子之大夫与于会盟而鲁不在则书之如鲁大夫内之也
　　十有五年春齐侯宋公陈侯衞侯郑伯会于鄄
　　自春秋以来陈序衞下齐桓始覇楚亦始强陈介于二大国而为三恪首故桓因而进之遂终春秋
　　夏夫人姜氏如齐
　　礼夫人父母在则归宁没则使大夫归宁兄弟文姜之于齐桓兄弟也亲行非礼也
　　秋宋人齐人邾人伐郳
　　郳宋之附庸而叛宋诸侯为宋伐之故以宋人主兵
　　郑人侵宋冬十月
　　十有六年春王正月夏宋人齐人衞人伐郑
　　讨其侵宋故以宋人主兵
　　秋荆伐郑冬十有二月会齐侯宋公陈侯衞侯郑伯许男滑伯滕子同盟于幽
　　会而不书其人内之微者也盟未有不同者也此其曰同盟何也有不同者服也于是郑始听命谷梁曰不言公疑与雠盟也柯之会公既与齐盟矣何独至于幽而疑之雠虽不可与通而襄公亡矣桓公之覇不从则国病为国故许之也
　　邾子克卒
　　十有七年春齐人执郑詹
　　郑既受盟而不朝齐詹郑之执政也故齐人执之不氏未赐族也凡执大夫称人何也诸侯之尊执一大夫得失未可以斥之也称行人非其罪也不称行人罪之也
　　夏齐人歼于遂
　　齐人灭遂而戍之不戒遂因氏颌氏工娄氏须遂氏飨齐戍醉而杀之书齐人歼于遂自取之也春秋之书败亡其自取者三齐人歼于遂梁亡王师败绩于茅戎以为其所以自处者固败亡之道而非敌之罪
　　秋郑詹自齐迯来
　　詹之义当以身受齐责以纾国患而迯遁自免故不书来奔而书迯来贱之也
　　冬多麋
　　十有八年春王三月日有食之夏公追戎于济西不言戎之侵何也未及侵而追之追之而去兵未尝交也
　　秋有
　　短狐也含沙射人生于南方鲁之所无凡称有皆所无也
　　冬十月
　　十有九年春王正月夏四月秋公子结媵陈人之妇于鄄遂及齐侯宋公盟
　　媵不书以遂事故书其曰陈人之妇略言之也大夫受命以出共命而不敢专政也有可以安国家利社稷不得已而专之可也非利而专之则是擅命者不称公子翚之伐郑伐宋是也结虽擅命而称公子盖许之也
　　夫人姜氏如莒
　　莒非父母之国而徃奸也
　　冬齐人宋人陈人伐我西鄙
　　二十年春王二月夫人姜氏如莒夏齐大灾秋七月冬齐人伐戎
　　二十有一年春王正月夏五月辛酉郑伯突卒秋七月戊戌夫人姜氏薨冬十有二月葬郑厉公
　　二十有二年春王正月肆大眚
　　肆释也眚过也书曰眚灾肆赦非常事故书
　　癸丑葬我小君文姜
　　文姜之恶甚矣而薨葬尽礼春秋无异辞焉何也君虽不君臣不可以不臣父虽不父子不可以不子子为父隐道在其中矣而文姜之恶何损焉
　　陈人杀其公子御寇
　　凡杀其臣惟世子母弟称君以为人君之尊杀一大夫得失未可以斥之也故称人以杀杀有罪也以为国人杀之也称国以杀杀无罪也以为国君杀之也其曰杀其大夫云者虽杀有罪犹以杀大夫为恶也杀其公子则又甚矣凡杀大夫皆称名大夫生名杀而名之正也杀而不名贤之也
　　夏五月秋七月丙申及齐高傒盟于防冬公如齐纳币二十有三年春公至自齐祭叔来聘
　　祭叔祭公之属也祭公天子之卿士不正其外交故不言使也
　　夏公如齐观社公至自齐荆人来聘
　　荆之称人以其来聘特书也不曰荆子使某来聘未列于中国也
　　公及齐侯遇于谷萧叔朝公
　　萧叔附庸之君未王命者不言来公在外也礼朝聘于庙于外非礼也
　　秋丹桓宫楹
　　公将娶于齐故丹桓宫之楹刻桓宫之桷以夸示齐女非礼也不言新宫久也
　　冬十有一月曹伯射姑卒十有二月甲寅公会齐侯盟于扈
　　二十有四年春王三月刻桓宫桷葬曹庄公夏公如齐逆女
　　亲迎礼也谷梁曰亲迎常事此其志何也不正其亲迎于齐也夫常事不志歳事之常也亲迎可以常乎亲迎而不志则逾年即位可以不志矣
　　秋公至自齐八月丁丑夫人姜氏入
　　公不与夫人皆至夫人不从公而自入失夫妇之正也
　　戊寅大夫宗妇觌用币
　　大夫执防以见夫人礼也公将以侈夸之故使大夫及宗妇皆见且皆用币用者不宜用者也男防大者玉帛小者禽鸟女防不过榛栗枣脩
　　大水冬戎侵曹曹羁出奔陈
　　羁曹庄公世子既葬而不称爵不能君也公羊曰羁曹大夫也曹无大夫羁之书三谏而去贤之也以为曹无大夫则二十六年曹杀其大夫何也以为有大夫乎则贤羁而不氏何也故曹羁者曹之世子而非大夫也
　　赤归于曹
　　赤曹公子归为君者也羁出则赤归无难矣
　　郭公
　　阙文也公羊谷梁曰郭公赤也失国而归于曹也使郭公失国而归于曹将书曰郭公赤出奔曹先书赤归于曹而继之以郭公非词也
　　二十有五年春陈侯使女叔来聘
　　陈自是通好于鲁故嘉之不名
　　夏五月癸丑衞侯朔卒六月辛未朔日有食之鼓用牲于社
　　礼日食则天子不举伐鼓于社诸侯用币于社伐鼓于朝故书曰乃季秋月朔辰弗集于房瞽奏鼓啬夫驰庶人走今鲁鼓而用牲于社皆非礼也
　　伯姬归于杞
　　不书杞来逆女逆者非卿非礼也
　　秋大水鼓用牲于社于门
　　亦非礼也凡天灾有币无牲非日月之眚不鼓
　　冬公子友如陈
　　鲁大夫出朝聘曰如何也礼成在外未可必于我也公子友庄公之母弟也其不称弟何也母弟之亲于其相杀及奔则正之其余则否非义之所在也
　　二十有六年春公伐戎夏公至　　　　　　　　　　　　　　　　【自】伐戎曹杀其大夫称国以杀而大夫不名杀无罪也公羊曰大夫之不名众也晋杀其大夫郤锜郤犨郤至亦众矣而名之何也
　　秋公会宋人齐人伐徐冬十有二月癸亥朔日有食之二十有七年春公会杞伯姬于洮
　　非礼也天子非展义不廵守诸侯非民事不举卿非君命不越境
　　夏六月公会齐侯宋公陈侯郑伯同盟于幽秋公子友如陈葬原仲
　　原仲季友之旧也越境而葬其旧非礼也原仲之字大夫既没不名也
　　冬杞伯姬来莒庆来逆叔姬杞伯来朝公会齐侯于城濮
　　二十有八年春王三月甲寅齐人伐衞衞人及齐人战衞人败绩
　　十九年王子頽作乱不克奔衞衞师燕师伐周立子頺二十七年王使召伯廖赐齐侯命且请伐衞于是齐侯伐衞败之取赂而还书齐人以赂故贱之也书衞人及齐人战罪其不服也不地战于衞也伐不言日伐不以日成也此其称甲寅何也战之日也
　　夏四月丁未邾子琐卒秋荆伐郑公会齐人宋人救郑冬筑郿大无麦禾
　　书于冬者五谷毕入计食不足而后书也是歳未尝有水旱螟螽之灾而书大无麦禾何也刘向春秋说曰土气不养稼穑不成也沈约宋志言吴孙皓时尝有之苗稼丰美而实不成百姓以饥阖境皆然连歳不已此则所谓大无麦禾也
　　臧孙辰告籴于齐
　　大夫出聘于诸侯曰如而不曰聘不必其成礼也告籴之不言如何也告者在我虽不得籴犹告也凶年告籴急民病也
　　二十有九年春新延厩
　　因旧曰新改旧曰新作新作则书新不书此何以书凶年不新可也凡马日中而出日中而入因其出而新之不若因其入而新之也
　　夏郑人侵许秋有蜚冬十有二月纪叔姬卒
　　纪虽灭而叔姬守义于酅故系之纪贤而录其卒葬
　　城诸及防
　　三十年春王正月夏次于成
　　齐将降鄣故出兵以备之将卑师少故言次
　　秋七月齐人降鄣
　　鄣纪之附庸也齐人力降之复为附庸故不言灭纪已入齐鄣无所附故不言取
　　八月癸亥葬纪叔姬九月庚午朔日有食之鼓用牲于社冬公及齐侯遇于鲁济齐人伐山戎
　　三十有一年春筑台于郎夏四月薛伯卒筑台于薛六月齐侯来献戎捷
　　非礼也凡诸侯有四夷之功则献于王王以警于夷中国则否诸侯不相遗俘而况亲献之乎
　　秋筑台于秦
　　郎薛秦皆地也一嵗而三筑台讥其勤民而伤财也
　　冬不雨
　　凡不雨甚则曰大旱甚而厯时则首月必书
　　三十有二年春城小谷
　　小谷管仲之邑也鲁人德齐桓而为管仲城邑非常法也然而管仲之功加于天下义之所许也凡城诸侯城其国曰城某国城其邑曰城某邑邑有常处不待国别而知也
　　夏宋公齐侯遇于梁丘
　　齐桓为楚之伐郑也请会于诸侯宋公请先见齐侯故书先宋
　　秋七月癸巳公子牙卒
　　庄公世子般公弟庆父叔牙季友公疾问后于叔牙牙欲立庆父问于季友季友请以死奉般于是以君命酖叔牙曰饮此则有后于鲁不然死且无后牙饮之而卒立叔孙氏叔牙将为乱而未成季友因其未成也诛之而不名其罪且不废其后兄弟之恩君臣之义至矣故从而书之曰公子牙卒以为得其道也
　　八月癸亥公薨于路寝
　　公薨必地详凶变也薨于路寝得正也
　　冬十月己未子般卒
　　庆父使圉人荦贼子般于党氏书曰子般卒讳之也其名庄未葬也不书葬未逾年之君也有子则庙庙则书葬无子不庙不庙则不书葬
　　公子庆父如齐
　　庆父既贼子般而奔齐其曰如何也书奔是名庆父之罪也书如则未名庆父之罪也名庆父之罪必诛之而后可以兄弟之故因其出奔而缓之且为之讳亲亲之义也公子牙今将耳季子不免庆父弑君何故不诛将而不免遏恶也既而不可及缓追逸贼亲亲之至也
　　狄伐郉










　　春秋集解卷三
　　钦定四库全书
　　春秋集解卷四　　　　　宋　苏辙　撰
　　闵公
　　元年春王正月
　　闵公子般之庶弟不言即位继故也亲之非父也尊之非君也继之如君父也者受国焉耳
　　齐人救郉夏六月辛酉葬我君庄公秋八月公及齐侯盟于落姑季子来归
　　庆父之贼子般也季友奔陈君幼国乱鲁人思其贤请于齐侯而复之齐侯使召诸陈公次于郎以待之盖鲁大夫之出未有言其至者也书曰季子来归喜之也不书其出子般之难力不能禁为之讳之也
　　冬齐仲孙来
　　齐仲孙湫来省难归曰不去庆父鲁难未巳桓公曰若之何而去之曰难不已将自毙君其待之公曰鲁可取乎对曰犹秉周礼未可动也故书曰齐仲孙来存鲁亡鲁制在仲孙非齐侯之所使也不书其名嘉之也其言来非盟且非聘也公羊谷梁曰齐仲孙者公子庆父也谓之齐仲孙外之也鲁庆父而谓之齐仲孙春秋岂尝然乎
　　二年春王正月齐人迁阳夏五月乙酉吉禘于庄公禘吉祭也礼三年之丧毕而禘于太庙以正昭穆今未三年而用吉礼以禘于庄庙故书曰吉禘于庄公不称庄宫何也用其礼物以祭庄公而不及羣庙也
　　秋八月辛丑公薨
　　庆父使卜齮贼公于武闱故书公薨而不地不书葬不成丧也
　　九月夫人姜氏孙于邾
　　夫人通于庆父欲立之闵公之薨夫人与知之故出奔不言奔讳之也
　　公子庆父出奔莒
　　庆父之贼子般而奔齐也书曰公子庆父如齐其弑闵公而奔莒也书曰公子庆父出奔莒何也方其贼般而奔齐也君臣之义当诛矣季子推兄弟之恩因其出奔而缓之可也及其复弑闵公也虽欲以兄弟置之不可得矣故正其罪而书出奔于是季友以赂求庆父于莒而杀之然而春秋不书刺公子庆父何也季子以兄弟故杀之于隐不名其罪也然则叔牙之死也曰公子牙卒而庆父不卒何也牙之罪不见故可以言卒也庆父之罪见于出奔矣不可复卒也盖庄闵之际祸发于兄弟季子处之义行于不得已而恩施于不可复加春秋盖善之也
　　冬齐高子来盟
　　此齐髙傒也其盟平鲁乱也不言使不书其名犹仲孙也
　　十有二月狄入衞郑弃其师
　　郑文公恶髙克之为人使将兵而御狄于河上久而不召师溃而归髙克奔陈郑之所恶者髙克也而幷不反其众则是弃其师也














　　春秋集解卷四
<经部,春秋类,苏氏春秋集解>
　　钦定四库全书
　　春秋集解卷五　　　　　　宋　苏辙　撰僖公
　　元年春王正月齐师宋师曹师次于聂北救郉夏六月郉迁于夷仪
　　诸侯救郉郉人溃出奔师师遂逐狄人具郉器用而迁之师无私焉故书曰郉迁于夷仪言自迁也
　　齐师宋师曹师城郉
　　城郉之师则救郉之师也何以复序善城郉也
　　秋七月戊辰夫人姜氏薨于夷齐人以归
　　夫人薨不地在外则地哀姜孙于邾齐人取而杀之于夷以其尸归不言杀讳之也君子以齐人之杀哀姜为已甚矣女子从人者也虽其有罪非齐之所治也
　　楚人伐郑
　　荆自此改号曰楚交通中国春秋始以人书之然犹君臣同辞凡书其君臣者皆特书也
　　八月公防齐侯宋公郑伯曹伯邾人于柽九月公败邾师于冬十月壬午公子友帅师败莒师于郦获莒拏莒人责庆父之赂季友败之而获莒子之弟拏特书喜之也凡徒执曰执兵执曰获诸侯战而死曰灭生曰获大夫生死皆曰获
　　十有二月丁巳夫人氏之丧至自齐
　　齐人杀哀姜而以其尸归絶之于鲁僖公请而塟之不称姜氏何也文姜之孙也不称姜氏以为义当絶齐也哀姜之死齐既自絶之矣是以不称姜也然则曷为不于其薨塟焉去之薨塟尽礼虽欲去之而不可得故于其至焉去之也
　　二年春王正月城楚丘
　　狄之入衞也卫之遗民男女七百三十人益之以共滕之民立戴公以庐于漕桓公使公子无亏戍之归公祭服乘马凡为国之用戴公卒文公立桓公于是帅诸侯城楚丘而封之不言诸侯鲁后至不及序也不言城衞衞未迁也
　　夏五月辛巳葬我小君哀姜虞师晋师灭下阳
　　晋侯以屈产之乘与垂棘之璧请假道于虞以伐虢虞公许之宫之竒諌不听遂灭夏阳晋主兵而先书虞贿故也夏阳虢之邑也非国而曰灭夏阳灭而虢亡也五年晋遂灭虢因以灭虞则其灭虢也无难矣故于夏阳以灭言之而五年不书灭虢盖归罪于虞也
　　秋九月齐侯宋公江人黄人盟于贯冬十月不雨楚人侵郑
　　三年春王正月不雨夏四月不雨
　　僖公忧民勤雨故每于首月必书不雨
　　徐人取舒
　　舒附庸之国也徐取之以自属故不言灭春秋书徐皆不称人以其夷故也称徐人羡文也
　　六月雨秋齐侯宋公江人黄人防于阳谷冬公子友如齐涖盟楚人伐郑
　　四年春王正月公防齐侯宋公陈侯衞侯郑伯许男曹伯侵蔡蔡溃遂伐楚次于陉
　　二年楚人侵郑三年楚人伐郑齐桓公防诸侯于阳谷为郑谋楚将以诸侯伐之而未行桓公与蔡姬乘舟于囿荡公公惧禁之不可公怒归之而未絶也蔡人嫁之至是因诸侯之师以侵蔡蔡溃遂伐楚责包茅之不入故蔡曰侵楚曰伐然蔡小国也以齐侵之不待诸侯诸侯之师实为楚动而春秋书其迹先侵蔡而后伐楚若以蔡故勤诸侯言私欲之害也凡民迯其上曰溃在上曰迯楚人方强齐将绥之以徳故次于陉以待之既而楚屈完来求盟因而许之虽有诸侯之众而不用盖伯者之师求以服人而已非若后世必以战胜为功也二十八年晋楚战于城濮晋文公退三舍避楚楚成得臣从之不已而后战方其退三舍而楚还则文公亦将不战矣由此观之桓文之于用兵皆求服人而不求必胜也
　　夏许男新臣卒
　　卒于师也不言卒于师师未讫事也曹伯庐之卒于会也书曰卒师讫事也谷梁曰诸侯死于国不地死于外地死于师而不地内桓师也虽内桓师使既讫事不可不地也
　　楚屈完来盟于师盟于召陵
　　屈完楚大夫也楚子使完如师以观齐完见齐之盛因而求盟故不称使书曰楚屈完来盟于师制在完也于是齐桓退舍以礼楚故复书曰盟于召陵言非陉也
　　齐人执陈辕涛
　　齐师之退也涛不欲其道于陈与郑申侯谋而告于齐侯请出于东方观兵于东夷循海而归齐侯许之申侯见曰师老矣若出于东方而遇敌惧不可用也若出于陈郑之间共其资粮屝屦其可也齐侯悦与之虎牢而执涛书曰齐人执辕涛执有罪也
　　秋及江人黄人伐陈八月公至自伐楚葬许穆公冬十有二月公孙兹帅师防齐人宋人衞人郑人许人曹人侵陈
　　伐陈侵陈皆讨涛之不忠也前曰伐当其罪也后曰侵己甚也
　　五年春晋侯杀其世子申生
　　晋侯之嬖曰骊姬生奚齐将立之故杀其世子申生父子兄弟人之大伦也而至于相杀则人伦废矣故凡杀世子母弟必称其君且世子母弟之亲非君杀之无能杀之者矣是以责之君也
　　杞伯姬来朝其子
　　僖公之母成风在焉则伯姬归寜礼也诸侯之子代父而朝礼之变也弱而从其母以朝非礼也
　　夏公孙兹如牟公及齐侯宋公陈侯衞侯郑伯许男曹伯防王世子于首止
　　惠王世子郑也王以惠后故将废郑而立带故齐桓帅诸侯而防之以定其位世子不名而殊防尊之也首止之防非王志也帅诸侯以定世子为义也然而诸侯不以王命而防世子世子不以王命而出防诸侯衰世之事也
　　秋八月诸侯盟于首止
　　称诸侯明王世子不盟也将君天下不敢与之盟也
　　郑伯逃归不盟
　　王恶齐桓之定世子郑也使周公召郑伯曰吾抚女以从楚辅之以晋可以少安郑伯喜于王命而畏齐故迯归不盟虽有王命而弃大信以从不义书曰迯归罪之也
　　楚人灭子奔黄九月戊申朔日有食之冬晋人执虞公
　　晋侯复假道于虞以伐虢宫之竒复諌不聼遂灭虢师还馆于虞袭虞灭之执虞公及其大夫井伯不言晋之灭虞虞自灭也秦之取梁也书曰梁亡而不及秦以为梁自亡也晋之灭虞也书曰晋人执虞公而不言晋人灭虞以为虞自灭而晋人执其君耳虞公之不名未通也凡执诸侯称侯以执伯讨也称人以执私执之也执诸侯重于执大夫故得以斥其君也
　　六年春王正月夏公防齐侯宋公陈侯衞侯曹伯伐郑围新城
　　新城新密也郑所以不时城也齐桓声其罪以告诸侯故书曰新城
　　秋楚人围许诸侯遂救许
　　义见上围新城
　　冬公至自伐郑
　　七年春齐人伐郑夏小邾子来朝郑杀其大夫申侯陈辕涛怨郑申侯之反已于召陵也故劝之城其赐邑遂谮诸郑伯曰美城其赐邑将以叛也及齐人伐郑郑杀申侯以説故称国以杀言非其罪也
　　秋七月公防齐侯宋公陈世子款郑世子华盟于寗母曹伯班卒公子友如齐冬葬曹昭公
　　八年春王正月公防王人齐侯宋公衞侯许男曹伯陈世子款盟于洮
　　七年惠王崩世子郑以叔带之难惧不立不发丧而告难于齐于是盟于洮王人与盟谋王室也
　　郑伯乞盟
　　寗母之防郑世子华言于齐侯请去泄氏孔氏子人氏三族而以郑为内臣桓公将许之管仲曰君若绥之以徳加之以训辞而帅诸侯以讨郑郑将覆亡之不暇岂敢不惧若总其罪人以临之郑有辞矣何惧君其勿许郑必受盟齐侯辞焉于是郑伯请盟书曰郑伯乞盟而不列于防以其迯盟贱之也贱郑所以贵齐也
　　夏狄伐晋秋七月禘于太庙用致夫人
　　禘三年大祭也太庙周公庙也记曰季夏六月以禘礼祀周公于太庙七月非其时也夫人哀姜也其死也鲁人以夫人终之矣然以其有罪而戮于齐不列于太庙者八年矣至是始致其主于太庙也夫称夫人而不列于太庙非礼也举罪人而致之太庙亦非礼也其曰用者不宜用者也特言夫人何也哀姜得罪于宗庙而戮死于齐且无后于国则既自絶于鲁矣虽不以夫人终之可也而鲁人以夫人终之立之主而祔之庙虽欲不致之太庙不可得矣故于其致也特称夫人言其所以得致者惟为夫人故也公羊曰讥以妾为妻也谷梁曰讥以妾母为夫人也此皆意之之辞也求其説而不得是以为此辞也
　　冬十有二月丁未天王崩
　　九年春王三月丁丑宋公御説卒夏公防宰周公齐侯宋子衞侯郑伯许男曹伯于葵丘
　　周公以三公兼冡宰故曰宰周公宋桓公未葬而襄公防诸侯非礼也凡在丧公侯曰子
　　秋七月乙酉伯姫卒九月戊辰诸侯盟于葵丘甲子晋侯佹诸卒冬晋里克杀其君之子奚齐
　　晋侯杀适立庶晋人不顺故里克杀奚齐然奚齐则无罪不称弑其君而称杀其君之子何也未葬也春秋于子般子野之卒皆以未葬故名未塟而名则未君也未可以称君而系之其君着其将君也谷梁曰其君之子云者国人不子也岂有其君之子而国人不子者乎且国人之不子奚齐与卓均耳不子奚齐而君卓可乎
　　十年春王正月公如齐狄灭温温子奔衞晋里克弑其君卓及其大夫荀息
　　卓奚齐之弟也荀息奚齐之傅也晋侯疾召荀息曰以是藐诸孤辱在大夫其若之何对曰臣竭其股肱之力继之以忠贞其济君之灵也不济则以死继之及里克杀奚齐荀息将死之人曰不如立卓子而辅之荀息立卓以葬里克杀卓于朝荀息死之卓之称君既葬且逾年也
　　夏齐侯许男伐北戎晋杀其大夫里克秋七月冬大雨雪
　　十有一年春晋杀其大夫防郑父
　　防郑里克之党也惠公既杀里克防郑言于秦伯请出晋君而纳重耳郑则有罪矣然郑之谋由杀里克致之也故称国以杀言君亦过也
　　夏公及夫人姜氏防齐侯于阳谷秋八月大雩冬楚人伐黄
　　十有二年春王三月庚午日有食之夏楚人灭黄秋七月冬十有二月丁丑陈侯杵臼卒
　　十有三年春狄侵衞夏四月葬陈宣公公防齐侯宋公陈侯衞侯郑伯许男曹伯于咸秋九月大雩冬公子友如齐
　　十有四年春诸侯城缘陵夏六月季姬及鄫子遇于防使鄫子来朝
　　鄫季姫也季姬来宁公怒鄫子之不朝也止而絶其昏故遇于防而使来朝非礼也不称鄫季姫絶也然春秋未有书季姫归于鄫者或者鄫子之未为君也归之欤亦未有书鄫季姬来者来而遂止之则絶也絶则非宁也亦未有书鄫季姫来归者季姫非出于鄫也故皆不书盖讳之也公羊谷梁曰非使来朝也使来请己也夫女子也而防诸侯使来请己事盖有至此者乎
　　秋八月辛卯沙鹿崩狄侵郑冬蔡侯卒
　　十有五年春王正月公如齐楚人伐徐三月公防齐侯宋公陈侯衞侯郑伯许男曹伯盟于牡丘遂次于匡公孙敖帅师及诸侯之大夫救徐
　　牡丘之诸侯也诸侯次于匡而遣大夫救徐义与聂北之师同
　　夏五月日有食之秋七月齐师曹师伐厉
　　厉楚之与国伐厉所以救徐也
　　八月螽九月公至自防季姫归于鄫
　　鄫子既朝乃使妇之故书曰归于鄫
　　己卯晦震夷伯之庙冬宋人伐曹楚人败徐于娄林十有一月壬戌晋侯及秦伯战于韩获晋侯
　　晋侯之入秦伯之力也既入而背其赂晋饥秦输之粟秦饥晋闭之籴故秦伯伐晋曲在晋也诸侯之获皆言以归书获晋侯而不言以归罪之也凡诸侯失地则名晋侯之不名何也出而国有君者于出名之出而国无君者于归名之要之皆失地也而国无君者有归之道焉耳是以不名其出也不言晋师败绩举君获为重也
　　十有六年春王正月戊申朔陨石于宋五
　　陨星也庄五年书曰星陨如雨见星之陨而不见其为石也今曰陨石于宋五见其为石而不见星之陨也
　　是月六鹢退飞过宋都
　　鹢大鸟也退飞逆飞也书失常也书是月言非戊申也何以不日失之也
　　三月壬申公子季友卒
　　凡公子以伯仲字者于其卒皆称其字以兄弟录之也季友仲遂叔是也惟牙以罪死故曰公子牙卒絶不以兄弟数也
　　夏四月丙申鄫季姫卒秋七月甲子公孙兹卒冬十有二月公防齐侯宋公陈侯防侯郑伯许男邢侯曹伯于淮
　　十有七年春齐人徐人伐英氏
　　英氏楚之属也故齐人为徐伐之以报娄林之役徐之称人何也与齐人序称齐人不可不称徐人也
　　夏灭项
　　鲁灭之也公羊谷梁曰此齐灭之也曷为不言齐灭之为桓公讳也桓公盖尝灭谭遂矣春秋未尝为之讳也且为桓公讳而以鲁灭项书可乎
　　秋夫人姜氏防齐侯于卞
　　公防诸侯于淮而内灭项齐人以为讨而止公声姜以公故防齐侯于卞其情可也而礼则不可
　　九月公至自防
　　不言齐人之执讳之也犹有诸侯之事焉可以言防也
　　冬十有二月乙亥齐侯小白卒
　　齐桓公无适子长衞姫生无少衞姫生惠公郑姫生孝公葛嬴生昭公密姫生懿公宋华子生公子雍公与管仲属孝公于宋襄公以为太子易牙与寺人貂有于桓公及衞共姫公许之立无亏管仲死五公子皆求立十月乙亥桓公卒易牙与寺人貂因内宠以作乱而立无亏孝公奔宋十二月己亥赴辛巳夜殡书从赴志乱也
　　十有八年春王正月宋公曹伯衞人邾人伐齐
　　纳孝公也不言纳与入孝公齐之世子也言纳与入嫌于不当立也
　　夏师救齐五月戊寅宋师及齐师战于甗齐师败绩救无亏也齐人杀无亏以説宋将立孝公不胜四公子之徒遂与宋师战
　　狄救齐
　　救四公子也
　　秋八月丁亥葬齐桓公冬邢人狄人伐衞
　　狄之称人与邢人序称邢人不可不称狄人也
　　十有九年春王三月宋人执滕子婴齐
　　称人以执以其私执之也婴齐之名失国也
　　夏六月宋公曹人邾人盟于曹南鄫子防盟于邾鄫子不及曹南之盟诸侯既罢而防之于邾故书曰防盟于邾
　　己酉邾人执鄫子用之
　　宋公使邾文公用鄫子于次睢之社欲以属东夷然春秋书邾人而不及宋何也诸侯之尊善恶可以专之非人之所得使也邾以诸侯而听命于宋以行不义是以专罪邾也若宋公之罪则不待贬而见矣
　　秋宋人围曹衞人伐邢冬防陈人蔡人楚人郑人盟于齐
　　宋公凌虐诸侯故陈穆公请修好焉以无忘齐桓之徳盟于齐齐与盟也
　　梁亡
　　梁伯好土功亟城而不能处也民罢而不堪则曰某宼将至乃沟公宫曰秦将袭我民惧而溃秦遂取梁故书曰梁亡言其自亡非秦亡之也
　　二十年春新作南门夏郜子来朝五月乙巳西宫灾郑人入滑秋齐人狄人盟于邢冬楚人伐随
　　二十有一年春狄侵衞宋人齐人楚人盟于鹿上齐桓没中国无伯故宋为鹿上之盟以求诸侯于楚
　　夏大旱秋宋公楚子陈侯蔡侯郑伯许男曹伯防于盂执宋公以伐宋
　　楚方称人以执宋公故特书楚子楚子实执宋公其序诸侯以执之何也宋公不度徳量力而争诸侯诸侯之所不予也故序诸侯以执且不予楚子专执中国也楚未尝与诸侯防盟及齐之盟序蔡下郑上盖未能服诸侯故以爵序至是而诸侯服之故遂先诸侯
　　冬公伐邾楚人使宜申来献防
　　不称楚子非特书也特书宜申以其接我也不称宋防不予楚之防中国也
　　十有二月癸丑公防诸侯盟于薄释宋公
　　盂之诸侯也凡诸侯见执而不失国者于归名之书曰某侯某归于某此其不名而言释何也以为执之释之皆在诸侯也若是而尚可以求诸侯乎所以深咎宋公也且书曰归于某而名则自名也书曰释宋公而名则以诸侯名之也皆诸侯也而可以相名乎
　　二十有二年春公伐邾取须句
　　须句小国而邾灭之取而反其君焉礼也不书须句之灭与其君之复弱不能自通也
　　夏宋公衞侯许男滕子伐郑秋八月丁未及邾人战于升陉
　　邾以须句故侵我公卑邾不设备而御之我师败绩邾人获公胄不称公不书败皆讳之也庄九年干时之战不称公而书败何也败不切公也升陉之败公防于获故讳败也
　　冬十有一月己巳朔宋公及楚人战于宋师败绩宋公被执见释而犹争诸侯楚以夷狄而干诸夏故之战虽曲在宋而春秋辞无所予公羊曰言日言朔正也春秋辞繁而不杀者正也楚人渉而未毕济有司请击之宋公曰不可君子不厄人既济而未毕陈有司请击之宋公曰不可君子不鼓不成列巳陈而鼓之宋师大败虽文王之战不过此也夫文王岂以一日不鼓不成列而为文王哉其所以服人者远矣以宋之徳而为是则亦不知战而已春秋何善焉
　　二十有三年春齐侯伐宋围缗
　　齐不恤宋之败而讨其不与齐之盟讥之也
　　夏五月庚寅宋公兹父卒秋楚人伐陈冬十有一月杞子卒
　　杞尝称侯且称伯矣称子绌也
　　二十有四年春王正月夏狄伐郑
　　二十年郑人入滑是岁复伐之王使如郑请滑郑不听命王怒使頽叔桃子出狄师以伐郑
　　秋七月冬天王出居于郑
　　王徳狄之伐郑也以狄女为后叔带通之王诎狄后頽叔桃子奉叔带以狄师攻王王御士将御之王曰先后其谓我何寜使诸侯图之遂出适郑处于汜天子无出其曰出王自出也其曰居于郑诸侯不敢有其地也
　　晋侯夷吾卒
　　二十三年九月晋惠公卒而怀公立是年正月秦伯纳文公三月杀怀公皆实以告文公既定位乃告惠公之丧故不书月与日志乱也
　　二十有五年春王正月丙午衞侯燬灭邢夏四月癸酉衞侯燬卒宋荡伯姫来逆妇
　　伯姬鲁女嫁于宋荡氏母为子逆妇非礼也曰妇由姑言之也
　　宋杀其大夫
　　称国以杀而不名其大夫杀无罪也公羊曰宋三世无大夫三世内娶也使宋诚三世内娶乎礼未有不臣妻之父者从而不名其大夫是许之也谷梁曰不书名姓以其在祖之位尊之也春秋岂为孔氏作欤而尊其祖以及其大夫也
　　秋楚人围陈纳顿子于顿
　　顿子廹于陈而出故楚人围陈所以纳顿子也言纳则内有弗受者也
　　葬衞文公冬十有二月癸亥公防衞子莒庆盟于洮衞成公称子丧未逾年也莒庆莒大夫也以其释郦之怨特书嘉之也
　　二十有六年春王正月己未公防莒子衞寗速盟于向齐人侵我西鄙公追齐师至酅弗及
　　侵曰人追曰师不可言公追齐人故也
　　夏齐人伐我北鄙衞人伐齐公子遂如楚乞师
　　乞重辞也师出不正反战不必胜故以乞言之齐再伐鲁故乞师于楚齐虽有罪而鲁乞师于夷狄以伐中国亦讥之也
　　秋楚人灭防以防子归
　　防楚之同姓而不名楚子非特书故也以为人楚子甚于名楚子也
　　冬楚人伐宋围缗
　　晋文公之出也过宋宋襄公厚遇之及其反国宋遂叛楚即晋故楚人伐之
　　公以楚师伐齐取谷公至自伐齐
　　二十有七年春杞子来朝夏六月庚寅齐侯昭卒秋八月乙未葬齐孝公乙巳公子遂帅师入杞冬楚人陈侯蔡侯郑伯许男围宋
　　楚人楚子也称人非特书也公羊曰为其执宋公故终僖之篇贬之也夫楚子之执宋公称子以执伯讨也而谓其终身不免则过矣况终僖之篇于楚子何有哉
　　十有二月甲戌公防诸侯盟于宋
　　公与楚有好故于其围宋而防之宋方见围书曰盟于宋不嫌其与盟也
　　二十有八年春晋侯侵曹晋侯伐衞
　　文公之出也曹衞皆不礼焉及楚子围宋宋人告急狐偃曰楚始得曹而新昏于衞若伐曹衞楚必救之则宋免矣于是假道于防以侵曹衞人不许还自南河济侵曹伐衞曹以不礼为过故曰侵衞以不假道为罪故曰伐齐桓侵蔡蔡溃而遂伐楚故一称齐侯今侵曹与伐衞异道故再称晋侯
　　公子买戍衞不卒戍刺之
　　周礼有三刺之法故内杀大夫皆曰刺讳之也买始为楚戍衞楚人救衞不克公惧于晋杀买以説而以不卒戍告楚刺未有书其故者书其故言非其实也
　　楚人救衞三月丙午晋侯入曹执曹伯畀宋人
　　晋侯以不礼故私讨于曹既执曹伯又以予宋人皆非义也其称晋侯以伯讨书之何也书晋侯为入曹也既言晋侯入曹故不可复言晋人执曹伯非以伯讨许之也曹伯失地而不名何也出而国无君也
　　夏四月己巳晋侯齐师宋师秦师及楚人战于城濮楚师败绩楚杀其大夫得臣
　　晋文公自是始得诸侯故宋公齐国归父崔夭秦小子憗皆称师言众与之也文公既克曹衞楚子入居于申使申叔去谷使得臣去宋得臣使伯棼请战楚子怒之而不止也及其从晋师也晋师退三舍避之楚众欲止得臣不可故败得臣则有罪矣而楚以一败杀之故称国以杀言君亦过也得臣之不氏以特书故也
　　衞侯出奔楚
　　衞侯失地而不名何也其出也使元咺奉叔武以受盟国犹其国也
　　五月癸丑公防晋侯齐侯宋公蔡侯郑伯衞子莒子盟于践土
　　晋既克楚合诸侯于践土王因往劳享之而防命之为侯伯使王子虎防诸侯于王庭虎不书不与盟也不书王之来防天子而从诸侯讳之也衞侯使叔武摄事以受盟故称子以未成君之名称之言非王命也
　　陈侯如防公朝于王所六月衞侯郑自楚复归于衞名其复归终见其失地也元咺叔武非难其归者也而国人不喜故书曰复归
　　衞元咺出奔晋
　　衞侯不信叔武先期而入公子犬华仲前驱叔武将沐闻君至喜捉髪走出前驱射而杀之故元咺出奔讼之于晋
　　陈侯款卒秋杞伯姫来公子遂如齐冬公防晋侯齐侯宋公蔡侯郑伯陈子莒子邾子秦人于温天王狩于河阳
　　晋文公将帅诸侯以尊事天子而不敢合诸侯于京师故召王于河阳而以诸侯见其情则顺而礼则逆也仲尼曰以臣召君不可以训然而其情不可不察也故书曰天王狩于河阳使若廵狩然尊周且以全晋也然则践土之不言王狩何也践土之防王自往耳非晋之罪也故为王讳之而足矣温之防晋之罪也晋虽有罪而其情则顺故为王讳之为晋解之而后可也
　　壬申公朝于王所晋人执衞侯归之于京师衞元咺自晋复归于衞
　　衞侯执则咺之归无难矣然咺之讼衞以不宁国人之所不喜也故称复归
　　诸侯遂围许
　　温之诸侯也许比再防不至故因防讨之
　　曹伯襄复归于曹遂防诸侯围许
　　襄之名亦终见其失国也其言遂防诸侯围许则襄犹未归也其言复归于曹既许之也
　　二十九年春介葛卢来
　　介小国也其名夷也不言朝公在防也
　　公至自围许夏六月防王人晋人宋人齐人陈人蔡人秦人盟于翟泉
　　公防王子虎晋狐偃宋公孙固齐国归父陈辕涛秦小子憖盟于翟泉防践土之盟且谋伐郑也公不书讳与大夫盟也卿不书罪之也在礼卿不防公侯防伯子男可也
　　秋大雨雹冬介葛卢来
　　春不见公故冬复来不言朝不能朝也
　　三十年春王正月夏狄侵齐秋衞杀其大夫元咺及公子瑕
　　王释衞侯衞侯使周歂冶厪杀元咺及瑕而后入称国以杀咺瑕虽有罪而君亦有过也瑕立逾年矣其不称君何也为君非瑕志也是以先元咺而后瑕言事之在咺也
　　衞侯郑归于衞
　　元咺既死则衞侯之归无难矣不言复归衞自是少安也
　　晋人秦人围郑
　　晋侯之出也郑文公亦不礼焉故晋侯秦伯围郑其称人何也专以其私讨人罪之也
　　介人侵萧冬天王使宰周公来聘公子遂如京师遂如晋
　　内曰如外曰使皆君命也所谓以二事出者也
　　三十有一年春取济西田
　　曹田也曷为不言取曹济西田晋人执曹伯而以其田分诸侯非吾取之曹也
　　公子遂如晋夏四月四卜郊不从乃免牲犹三望礼诸侯不祭天地鲁以周公故孟春祈谷于上帝所谓启蛰而郊也常以二月卜三月上辛不吉则卜中辛不吉则卜下辛三卜而不从则不郊矣四月非时也四卜非礼也谷梁曰以十二月下辛卜正月上辛不从则以正月下辛卜二月上辛不从则以二月下辛卜三月上辛然则不待启蛰而郊礼乎礼帝牛必在涤三月稷牛惟具牛卜日曰牲牲成而不郊则卜免牲不吉则不郊而已以为甞致之上帝弗敢专也犹者可已之辞也礼既郊而望望郊之细也不郊亦无望可也谓之望者国之所望山若川也鲁之望三太山河海是欤
　　秋七月冬杞伯姫来求妇狄围衞十有二月衞迁于帝丘
　　三十有二年春王正月夏四月己丑郑伯防卒衞人侵狄秋衞人及狄盟冬十有二月己卯晋侯重耳卒三十有三年春王二月秦人入滑齐侯使国归父来聘夏四月辛巳晋人及姜戎败秦师于殽
　　三十年秦晋围郑秦伯私与郑盟使杞子逢孙杨孙戍之而还杞子自郑导秦以袭郑秦伯使孟明西乞白乙出师师及滑郑商人髙遇之以君命犒师孟明曰郑有备矣不可冀也灭滑而还晋先轸请击之襄公在丧遂墨衰绖以出兵及姜戎要之于殽败之其称人何也文公之入秦之力也故虽穆公私与郑盟而文公不问今襄公争小忿而忘大徳罪之也孟明不书非卿
　　癸巳葬晋文公狄侵齐公伐邾取訾娄秋公子遂帅师伐邾晋人败狄于箕冬十月公如齐十有二月公至自齐乙巳公薨于小寝陨霜不杀草李梅实晋人陈人郑人伐许










　　春秋集解卷五
　　钦定四库全书
　　春秋集解卷六　　　　　　宋　苏辙　撰文公
　　元年春王正月公即位
　　庄襄未葬而子般子野卒其称名未逾年也文成定之即位也僖宣昭皆未葬其称公以即位既逾年也一年不可以二君故终年称子而未葬则名不可以逾年无君故逾年虽未葬而称公以即位也其非即位则虽逾年不称公八年八月天王崩九年春毛伯来求金不称王命是也
　　二月癸亥日有食之天王使叔服来防葬
　　叔服天子大夫故不名诸侯之葬天子使大夫防焉礼也
　　夏四月丁巳葬我君僖公天王使毛伯来锡公命毛伯王之卿士也礼诸侯即位天子锡之命圭合瑞以为信晋惠公之立也王使召武公内史过锡之命而惰于受瑞是也
　　晋侯伐衞叔孙得臣如京师衞人伐晋
　　晋以衞之不朝也伐之衞孔达伐晋以报背盟而亢大国称人罪之也
　　秋公孙敖防晋侯于戚
　　礼卿不防诸侯而鲁大夫出防诸侯皆无讥鲁史也
　　冬十月丁未楚世子商臣弑其君頵
　　頵成王也商臣称世子而頵称君者君之于世子有父之亲有君之尊称世子明其亲也称君明其尊也商臣之于尊亲尽矣
　　公孙敖如齐
　　二年春王二月甲子晋侯及秦师战于彭衙秦师败绩丁丑作僖公主
　　作主不书此所以书非时也礼葬毕而虞虞而作主丧主于虞吉主于练虞主用桑练主用栗
　　三月乙巳及晋处父盟
　　晋人以公不朝来讨公如晋晋人使阳处父盟公以耻之礼诸侯不亲盟于他国而况敌处父乎故不书公如晋又不书公及晋处父盟讳之也处父之不氏罪晋也
　　夏六月公孙敖防宋公陈侯郑伯晋士縠盟于垂陇谋衞也于是衞执孔达以説于晋
　　自十有二月不雨至于秋七月八月丁卯大事于太庙跻僖公
　　大事者何合昭穆于太庙也礼三年丧毕而禘未毕丧故不曰禘也然则吉禘于庄公其曰禘何也礼乐备也礼乐备曰吉禘不备曰大事僖公闵公之兄也闵尝为之君矣兄弟之不先君臣礼也其曰跻僖公非礼也所谓逆祀也
　　冬晋人宋人陈人郑人伐秦
　　殽之败秦穆公不替孟明而悔过自誓列于周书及彭衙之败复用孟明増脩徳政重施于民君子善之晋人使先且居防宋公子成陈辕选郑公子归生伐之取汪及彭衙以报彭衙之役卿称人以其不务徳而力争罪之也罪晋所以善秦也
　　公子遂如齐纳币
　　三年春王正月叔孙得臣防晋人宋人陈人衞人郑人伐沈沈溃夏五月王子虎卒秦人伐晋
　　秦伯伐晋济河焚舟取王官及郊晋人不出遂自茅津济封殽尸而还遂伯西戎书曰秦人伐晋而不称秦伯何也亦不善其争也诸侯之相侵伐者众矣春秋因其得失而正之未有不善其争者也此独不善其争何也春秋之际诸侯以力相尚而不知徳未可以非其争也穆公之悔过自誓为近之矣而犹未免于争是以非之也
　　秋楚人围江雨螽于宋冬公如晋十有二月己巳公及晋侯盟
　　晋人惧其无礼于公也故请改盟虽亲盟于其国犹可书也
　　晋阳处父帅师伐楚以救江
　　伐楚而围江之师解此所以救江也
　　四年春公至自晋夏逆妇姜于齐
　　卿不行非礼也曰妇有姑之词也公羊曰娶于大夫畧之也公子遂如齐纳币纳币于齐也孰谓娶于大夫乎谷梁曰亲迎而曰妇成礼乎齐也不言公何以知其亲迎也宋荡伯姫来逆妇伯姫来求妇皆由姑言之也
　　狄侵齐秋楚人灭江晋侯伐秦
　　晋侯围邧新城以报王官之役称晋侯不复罪之何也见伐而报非得罪于法也而有徳者不然故特一讥而已若皆讥之将不可胜讥也
　　衞侯使寗俞来聘冬十有一月壬寅夫人风氏薨僖公之妾母也凡鲁君之妾母其生也称夫人其没皆以夫人之礼成之而天子诸侯亦以夫人之礼礼之考之旧典则非礼也然春秋书之不为异词者君臣之礼也
　　五年春王正月王使荣叔归含且赗
　　珠玉曰含车马曰赗不言天王阙文也不言来归避不周也谷梁曰不言来不周事之词也赗以蚤含以晚礼曰含者执璧将命入升堂致命子拜稽颡含者坐委于殡东南有苇席既葬蒲席降出反位盖以助丧尽恩而不必用也且国有远近而皆责其及事可乎
　　三月辛亥葬我小君成风王使召伯来防葬
　　仲子虽聘而非惠公之嫡也故特为之宫而不祔不书其葬盖礼之正也自成风以来妾母皆葬盖祔也鲁礼之变自此始矣诸侯必有使来防葬者矣以微故不录王人虽微必书石尚归脤是也而况召伯乎
　　夏公孙敖如晋秦人入鄀秋楚人灭六冬十月甲申许男业卒
　　六年春葬许僖公夏季孙行父如陈秋季孙行父如晋八月乙亥晋侯驩卒冬十月公子遂如晋葬晋襄公晋杀其大夫阳处父晋狐射姑出奔狄
　　晋人搜于夷使狐射姑将中军赵盾佐之阳处父至自温改搜于董谓赵盾能而上之射姑怨之使续鞠居杀之晋杀鞠居射姑奔狄不书射姑之杀而书曰晋杀其大夫阳处父何也处父之死自取之也置帅非处父之任也处父有罪则其不称晋人以杀何也虽有罪而杀之则甚矣故书曰狐射姑出奔狄亦罪之也
　　闰月不告月犹朝于庙
　　不告月者不告朔也何以不言朔闰非常月也虽非常月而告月以聼政礼也其曰犹朝于庙幸其不已之词也子贡欲去告朔之饩羊子曰尔爱其羊我爱其礼虽不告月而犹朝于庙而又将己之乎公羊谷梁曰闰月者附月之余日天子不以告朔而丧事不数也犹之为言可以已也春秋盖有同词而异实者矣犹三望犹绎可以已也犹朝于庙幸其不已也
　　七年春公伐邾三月甲戌取须句
　　僖公取须句而反其君邾又灭之故复伐邾而取之
　　遂城郚
　　以备邾也
　　夏四月宋公王臣卒宋人杀其大夫
　　宋昭公将去羣公子穆襄之族帅国人以攻公杀公孙固公孙郑于公宫书曰宋人杀其大夫非君命也大夫不名非其罪也夫君杀之而非其罪则书曰宋杀其大夫公孙固公孙郑可也宋人杀之而非其君若又名之则不见其非罪也
　　戊子晋人及秦人战于令狐晋先蔑奔秦
　　晋襄公卒灵公少晋人为难故欲立长君赵盾使先蔑士防逆公子雍于秦既而畏偪乃背之而立灵公赵盾将而御秦师先蔑奔秦赵盾之称人罪之也舍太子而外求君非谋也先蔑之不言出自师奔也
　　狄侵我西鄙秋八月公防诸侯晋大夫盟于扈
　　齐侯宋公衞侯郑伯许男曹伯防晋赵盾盟于扈晋侯立故也不书其人公后至不及序也
　　冬徐伐莒公孙敖如莒涖盟
　　八年春王正月夏四月秋八月戊申天王崩冬十月壬午公子遂防晋赵盾盟于衡雍乙酉公子遂防雒戎盟于暴
　　公子遂既盟赵盾四日而盟雒戎皆公命也何以知其皆公命也以其书雒戎之盟与书赵盾之盟一也
　　公孙敖如京师不至而复丙戌奔莒
　　七年公子遂娶于莒公孙敖如莒涖盟且为遂逆见女美而自取之遂将攻之公止之使遂舍之使敖反之复为兄弟如初及敖将如周吊遂以币奔莒从己氏公子遂如齐至黄乃复书至而后书复今不言至而言复何也遂之如齐也欲至齐而以疾不能敖无至周之意矣故曰不至而已不言出自外行也
　　螽宋人杀其大夫司马宋司城来奔
　　宋襄夫人襄王之姊也昭公不礼焉夫人因戴氏之族以杀襄公之孙孔叔公孙钟离及大司马公子卬皆昭公之党也司马握节以死故书以官书曰宋人杀其大夫非君命也司城荡意诸来奔效节于府人而出公以其官逆之亦书以官皆贵之也
　　九年春毛伯来求金
　　非礼也不称王命未葬也
　　夫人姜氏如齐
　　归宁也
　　二月叔孙得臣如京师辛丑葬襄王晋人杀其大夫先都
　　夷之搜晋侯将登箕郑父先都而使士縠梁益耳将中军先克曰狐赵之勲不可废也从之先克夺蒯得田于菫隂故箕郑父先都士縠梁益耳蒯得作乱使贼杀先克晋人诛之故皆书曰晋人杀其大夫杀有罪也
　　三月夫人姜氏至自齐
　　春秋夫人适他国未有至之者皆非礼不告庙故也惟此以归宁告庙故书
　　晋人杀其大夫士縠及箕郑父楚人伐郑
　　楚自城濮之败不复侵伐中国晋文襄既没灵公少自是始复伐郑
　　公子遂防晋人宋人衞人许人救郑
　　晋赵盾宋华耦衞孔达许大夫救郑缓不及楚师故皆称人
　　夏狄侵齐秋八月曹伯襄卒九月癸酉地震冬楚子使椒来聘
　　楚自僖公以来虽交通诸侯而朝聘不常盟防不继夷风犹在也故书其君臣皆曰人而已至是齐晋日衰楚人接迹于中国于是书其君臣与诸侯比然椒犹不氏盖渐进之也
　　秦人来归僖公成风之襚
　　鲁之丧诸侯盖有来襚者矣而独书秦始通也秦人秦之微者也襚衣服也僖公成风之丧乆矣而不以缓为讥者亦以其始通録之也成风之不称夫人何也非薨非葬名有所不必尽也
　　葬曹共公
　　十年春王三月辛卯臧孙辰卒夏秦伐晋
　　是年春晋人伐秦取少梁秦伯伐晋取北征秦晋相攻乆矣无他得失而独书曰秦伐晋遂以戎狄书之理不然也或者书秦伯阙文也
　　楚杀其大夫宜申
　　宜申与仲归谋弑楚穆王而诛当书曰楚人杀大夫盖以简文也
　　自正月不雨至于秋七月及苏子盟于女栗冬狄侵宋楚子蔡侯次于厥貉
　　将伐宋而不行故书次
　　十有一年春楚子伐麇夏叔仲彭生防晋郤缺于承匡秋曹伯来朝公子遂如宋狄侵齐冬十月甲午叔孙得臣败狄于咸
　　十有二年春王正月郕伯来奔
　　郕太子朱儒自安于夫钟国人不徇郕伯卒郕人立君太子以夫钟及郕邽来奔公以诸侯逆之非礼也书曰郕伯来奔着吾过也不名非诸侯特加之也不书地既谓之诸侯尊之不言地也
　　伯来朝二月庚子子叔姫卒夏楚人围巢秋滕子来朝秦伯使术来聘冬十有二月戊午晋人秦人战于河曲
　　秦伯伐晋取羁马晋赵盾御之皆称人以其亟战罪之也
　　季孙行父帅师城诸及郓
　　十有三年春王正月夏五月壬午陈侯朔卒邾子蘧蒢卒自正月不雨至于秋七月太室屋壊
　　周公曰太庙鲁公曰太室屋壊书不共也
　　冬公如晋衞侯防公于沓狄侵衞十有二月己丑公及晋侯盟公还自晋郑伯防公于棐
　　十有四年春王正月公至自晋邾人伐我南鄙叔彭生帅师伐邾夏五月乙亥齐侯潘卒六月公防宋公陈侯衞侯郑伯许男曹伯晋赵盾癸酉同盟于新城
　　防书月盟书日防成于月盟成于日也书同盟从于楚者服也
　　秋七月有星孛入于北斗公至自防晋人纳防葘于邾弗克纳
　　邾文公元妃齐姜生貜且二妃晋姫生防葘文公卒邾人立貜且防葘奔晋晋赵盾帅诸侯之师八百乗纳之于邾邾人辞曰齐出貜且长盾曰词顺而弗从不祥乃还书盾之弗克纳善之矣其称人何也兴诸侯之师将以废长立少入邾之境而后知其非所兴者广所害者众善未足以覆过也捷葘之不称公子将以为君也
　　九月甲申公孙敖卒于齐
　　敖之奔莒七年矣至此请重赂以求复其子难以为请许之将归而卒于齐大夫出奔不卒敖之卒既许之复也
　　齐公子商人弑其君舍
　　商人将以为君其称公子何也州吁无知将以为君而不终故不称公子以见其欲为君也商人终为君矣不待去公子而后见也称公子以亲责之也舍未逾年而称君既葬也若以其未逾年而不称君是商人之罪可得而免也正舍之名所以正商人之罪也
　　宋子哀来奔
　　宋髙哀为萧封人以为卿不义宋公而出二年而宋人弑其君不名而字贵之也
　　冬单伯如齐齐人执单伯齐人执子叔姫
　　子叔姫妃齐昭公生舍商人弑舍而立襄仲使告于王请以王宠求子叔姫于齐王使单伯为鲁请齐人执之并执子叔姫诸侯而执王使不称行人尊周也公羊谷梁曰单伯之罪道淫也犹以为鲁大夫也鲁无单伯以意而言春秋则亦无所不至也
　　十有五年春季孙行父如晋
　　为单伯与子叔姫故将因晋以谓齐也
　　三月宋司马华孙来盟
　　宋司马华耦来盟其官皆从故书曰宋司马华孙不言使盟在华孙也
　　夏曹伯来朝齐人归公孙敖之丧
　　敖以罪出鲁人以孟氏故不絶其亲而许其归礼也
　　六月辛丑朔日有食之鼓用牲于社单伯至自齐齐侯以晋故许单伯请单伯过鲁致命而归周故喜而致之也
　　晋郤缺帅师伐蔡戊申入蔡秋齐人侵我西鄙季孙行父如晋
　　复为齐故也
　　冬十有一月诸侯盟于扈
　　晋侯宋公衞侯蔡侯郑伯许男曹伯防盟而谋伐齐于是有齐难公不防齐侯赂晋侯不克而还书曰诸侯而不序无能为也
　　十有二月齐人来归子叔姫
　　不言齐子叔姫来归而曰齐人来归子叔姫言叔姫无罪而齐人絶之也
　　齐侯侵我西鄙遂伐曹入其郛
　　齐侯谓诸侯无能为也故复侵鲁遂伐曹讨其朝于鲁也
　　十有六年春季孙行父防齐侯于阳谷齐侯弗及盟公将及齐平而有疾使季孙行父防齐侯而请盟齐侯不信曰请俟君间书曰齐侯弗及盟曲在齐也
　　夏五月公四不视朔
　　诸侯告朔聼政因朝于庙公四不视朔疾也公盖有以疾不视朔者矣四不视朔以久书也公羊曰自是无疾不视朔也定哀之间子贡欲去告朔之饩羊盖不复视朔矣此公羊之所以为此言也然而五月书四不视朔则六月视朔之废非始为此也
　　六月戊辰公子遂及齐侯盟于郪丘
　　公使遂纳赂于齐侯而后受盟
　　秋八月辛未夫人姜氏薨毁泉防
　　有虵自泉防出既而夫人薨鲁人以为妖而毁之非政也
　　楚人秦人巴人灭庸冬十有一月宋人弑其君杵臼宋昭公不能于其大夫国人襄夫人亦恶之公田孟诸夫人使帅甸攻而弑之书曰宋人弑其君君无道也
　　十有七年春晋人衞人陈人郑人伐宋
　　晋荀林父衞孔达陈公孙宁郑石虎将讨宋之弑君不克而还故皆称人
　　夏四月癸亥葬我小君声姜齐侯伐我西鄙六月癸未公及齐侯盟于谷诸侯防于扈
　　晋侯为扈之防将以平宋乱而不能故书曰诸侯而不序畧之也宋昭公虽以无道弑而诸侯大夫皆以不讨贼为讥明君臣之义不可废也
　　秋公至自谷冬公子遂如齐
　　十有八年春王二月丁丑公薨于防下秦伯防卒夏五月戊戌齐人弑其君商人
　　商人多行无礼其为公子也与邴歜之父争田弗胜及即位掘而刖之纳阎职之妻而使职骖乗故二人谋而杀之二人皆非大夫不称盗而称人见君之无道也
　　六月癸酉葬我君文公秋公子遂叔孙得臣如齐遂贺齐惠公立得臣防葬文公累数之者偕行也非相为介也
　　冬十月子卒
　　文公夫人出姜生恶及视二妃敬嬴生宣公敬嬴嬖而私事公子遂故遂弑恶及视而立宣公书曰子卒讳之也不日失之也不名既葬也
　　夫人姜氏归于齐季孙行父如齐莒弑其君庶其庶其生太子仆及季佗爱季佗而黜仆且多行无礼于国仆因国人而弑之故称国以弑








　　春秋集解卷六
<经部,春秋类,苏氏春秋集解>
　　钦定四库全书
　　春秋集解卷七　　　　　　宋　苏辙　撰宣公
　　元年春王正月公即位公子遂如齐逆女三月遂以夫人妇姜至自齐
　　遂之不氏因前也曰妇有姑之辞也或称妇姜或称妇姜氏文有详略非义之所在也
　　夏季孙行父如齐晋放其大夫胥甲父于卫
　　文十二年秦晋战于河曲秦人夜戒晋师防骈曰使者目动而言肆惧我也薄诸河必败之胥甲赵穿当军门呼曰死伤未而弃之不惠也不待期而薄人于险无勇也乃止于是晋人讨不用命者放胥甲于卫胥甲赵穿其罪一也放甲而舎穿穿盾之族也故称国以放言政之不一也
　　公会齐侯于平州
　　公以簒立故使季孙行父纳赂于齐而求会焉以定其位
　　公子遂如齐六月齐人取济西田秋邾子来朝楚子郑人侵陈遂侵宋晋赵盾帅师救陈
　　左传曰救陈宋独称救陈阙文也
　　宋公陈侯卫侯曹伯会晋师于棐林伐郑
　　不曰会晋赵盾而曰会晋师言兵会非好会也虽以诸侯会大夫无讥也
　　冬晋赵穿帅师侵崇
　　崇秦之与国晋将求成于秦故侵崇秦弗与成于是晋灵公侈故不竞于秦楚
　　晋人宋人伐郑
　　二年春王二月壬子宋华元帅师及郑公子归生帅师战于大棘宋师败绩获宋华元秦师伐晋夏晋人宋人卫人陈人侵郑秋九月乙丑晋赵盾弑其君夷臯晋灵不君赵盾骤谏公欲杀之盾将出奔而赵穿弑公于桃园盾未出山而复晋史书曰赵盾弑其君盾曰不然史曰子为正卿亡不越境反不讨贼非子而谁盾曰于乎我之怀矣自诒伊慼其我之谓矣孔子闻之曰惜也越境则免或曰弑君大恶也不越境微过也盾不弑君而以不越境加之弑君之名可乎曰亡而越境则盾诚亡也反而讨贼则盾诚不知谋也今亡而不越境反而不讨贼孰知非盾之伪亡而使穿弑君者如是而以穿居弑君之名则盾计得矣弑君之罪而容以计免乎故曰于晋赵盾见忠臣之至于许世子止见孝子之至此二者所以为教也非以为法也然则今将举弑君之罪而诛盾也可乎曰举弑君之罪以责盾则可举弑君之罪以诛盾则不可昔者郭解之客为解杀人而解不知公孙曰解布衣为任侠行权以睚眦杀人解虽不知甚于知之遂以诛解其所以责解者善矣然至以诛解则非法也孟子曰今有御人于国门之外而馈以道则其罪死以不义取之于民而馈以道则受于孔子以不义取之于民者犹御也则孔子亦受御欤夫以不义取之于民者犹御也克类至义之尽也充类至义之尽而名之曰御则可以御诛之则不可故春秋以弑君责盾而非以弑君诛盾也不以弑君责盾则以不义取之于民者非御也以弑君诛盾则以不义取之于民者皆死也而可乎故曰此所以为教也非以为法也司马迁有言为人君父而不通春秋之义者必蒙首恶之名为人臣子而不通春秋之义者必陷簒弑之罪其实皆以善为之而不知其义被之空言而不敢辞夫不通礼义之防至于君不君臣不臣父不父子不子此四行者天下之大过也以天下之大过予之受而不敢辞故春秋者礼义之大宗也迁意在是也
　　冬十月乙亥天王崩
　　三年春王正月郊牛之口伤改卜牛牛死乃不郊犹三望
　　牛不曰牲未卜日也正月尚可以养牛牛死当复改卜而遂不郊非礼也不郊而望亦非礼也天王未葬而郊不为非礼者不以王事废天事也
　　葬匡王楚子伐陆浑之戎夏楚人侵郑秋赤狄侵齐宋师围曹冬十月丙戌郑伯兰卒葬郑穆公
　　四年春王正月公及齐侯平莒及郯莒人不肯公伐莒取向秦伯稻卒夏六月乙酉郑公子归生弑其君夷楚人献鼋于郑灵公公子宋与归生将见宋食动以示归生曰他日我如此必甞异味及入宰夫将解鼋相视而笑公问之以告及食大夫鼋召宋而弗与也宋怒染于鼎甞之而出公怒欲杀之宋与归生谋先归生曰畜老犹惮杀之而况君乎反谮归生惧而从之故书曰郑公子归生弑其君夷首弑君者宋也舎宋而书归生何也曰弑君之祸成于二人二人不可并书将书其一而已宋首弑君其罪不疑书其不疑则归生可得免也归生之罪成于不得已疑若可免也弑君之罪不可以疑免书其疑者而其不疑者可知也宋襄公使邾文公用鄫子于次且之社春秋书邾人而不及宋亦犹是也
　　赤狄侵齐秋公如齐公至自齐冬楚子伐郑
　　五年春公如齐夏公至自齐秋九月齐高固来逆叔姬叔孙得臣卒冬齐高固及子叔姬来楚人伐郑
　　六年春晋赵盾卫孙免侵陈夏四月秋八月螽冬十月七年春卫侯使孙良夫来盟夏公会齐侯伐莱秋公至自伐莱大旱冬公会晋侯宋公卫侯郑伯曹伯于黑壤八年春公至自会夏六月公子遂如齐至黄乃复辛巳有事于太庙仲遂卒于垂壬午犹绎万入去籥
　　绎者祭之明日所以賔尸也万舞也籥管也卿佐之丧可以废绎矣不知废绎而于舞之入也去其有声者使弗闻而已非礼也
　　戊子夫人嬴氏薨晋师白狄伐秦楚人灭舒蓼秋七月甲子日有食之既冬十月己丑葬我小君敬嬴雨不克葬庚寅日中而克葬
　　礼葬既有日不为雨止故送者不避潦而士丧礼有潦车载簑笠今雨而不克葬则失于无备也左氏曰礼卜葬先远日避不怀也卜而先远礼也葬之日有进无退而可以为雨止乎
　　城平阳楚师伐陈
　　九年春王正月公如齐公至自齐夏仲孙蔑如京师齐侯伐莱秋取根牟八月滕子卒九月晋侯宋公卫侯郑伯曹伯会于扈晋荀林父帅师伐陈辛酉晋侯黑臀卒于扈冬十月癸酉卫侯郑卒宋人围滕楚子伐郑晋郤缺帅师救郑陈杀其大夫泄冶
　　陈灵公与孔寜仪行父通于夏姬衷其衵服以戏于朝泄冶谏二子谋杀之公不禁故称国以杀杀无罪也泄冶强谏以死疑若可贤也而不免于名何也正言于昏乱以陷于死虽无罪而君子不贵也
　　十年春公如齐公至自齐齐人归我济西田夏四月丙辰日有食之己巳齐侯元卒齐崔氏出奔卫
　　齐崔杼有宠于惠公高国畏其偪也公卒而逐之书曰齐崔氏以其族奔也公羊曰称崔氏讥世卿也春秋之际大夫世而弑其君者独崔氏乎而独讥之也文王之治岐也仕者世禄诗曰凡周之士不显亦世三代之世臣国之所赖以为固也而春秋何讥耶苟失其政竪刁阳虎皆足以为乱曾非世臣也苟失其迹而讥之则过矣
　　公如齐五月公至自齐癸巳陈夏徴舒弑其君平国徴舒陈大夫夏姬之子也灵公之恶甚矣其称臣以弑何也罪不及民也君以无道加其臣子臣子以弑报之而得不名是臣得雠君而子得雠父也故罪不及民者皆称臣子陈征舒蔡般是也要之失民而后不称臣子以民为重也
　　六月宋师伐滕公孙归父如齐葬齐惠公晋人宋人卫人曹人伐郑秋天王使王季子来聘公孙归父帅师伐邾取绎大水季孙行父如齐冬公孙归父如齐齐侯使国佐来聘饥楚子伐郑
　　十有一年春王正月夏楚子陈侯郑伯盟于辰陵公孙归父会齐人伐莒秋晋侯会狄于欑函冬十月楚人杀陈夏征舒
　　陈灵公之死也孔寜仪行父奔楚故楚子伐陈谓陈人无动吾将有讨于少西氏遂入陈杀夏征舒因县陈申叔时使于齐而反谓楚子曰牵牛以蹊人之田而夺之牛蹊者信有罪矣而夺之牛罚已重矣诸侯之从也曰讨有罪也今县陈贪其富也以讨召诸侯而以贪归之无乃不可乎楚子曰善哉吾未之闻也于是乃复封陈盖楚子入陈而杀征舒今先书楚人杀陈夏征舒而后书楚子入陈纳公孙寜仪行父于陈何也楚子之杀征舒也既以灭陈而县之矣非入也及申叔时谏而复封陈然后得为入也孔子以其终复封陈也故不言其灭以其始甞灭之也故先书杀征舒而后书入称人众词也以其讨有罪也称子偏词也以其入人之国而纳有罪也
　　丁亥楚子入陈纳公孙寜仪行父于陈
　　十有二年春葬陈灵公楚子围郑夏六月乙夘晋荀林父帅师及楚子战于邲晋师败绩秋七月冬十有二月戊寅楚子灭萧晋人宋人卫人曹人同盟于清丘晋原縠宋华椒卫孔达曹人同盟于清丘曰防病讨贰既而陈即楚宋伐之而卫人救陈楚伐宋而晋人不救故卿不书不实其言也
　　宋师伐陈卫人救陈
　　十有三年春齐师伐莒夏楚子伐宋秋螽冬晋杀其大夫先縠
　　邲之役晋三帅皆不欲战先縠不可故败诛之固其宜也然先縠先轸之后先轸晋之旧勲也晋人诛縠而尽灭其族称国以杀言刑之过也
　　十有四年春卫杀其大夫孔达
　　十二年陈贰于楚宋以清丘之盟故伐陈卫孔达曰先君有约言焉不可不救也若大国讨我则死之卫人救陈既而晋人来讨于是杀孔达以説孔达则有罪矣而卫人用其言以干盟主故称国以杀罪累上也
　　夏五月壬申曹伯寿卒晋侯伐郑秋九月楚子围宋葬曹文公冬公孙归父会齐侯于谷
　　十有五年春公孙归父会楚子于宋夏五月宋人及楚人平
　　楚子围宋九月而不解宋人告急于晋晋人不救乃使华元夜入楚师登子反之床曰寡君使元以病告敝邑易子而食析骸而防虽然城下之盟有以国毙不能从也去三十里惟命是听子反惧与之盟而告王退三十里而与之盟宋将亡而华元能存之楚可取宋而子反能舎之疑若可贤者其称人何也华元窃入楚师而劫其将子反将而劫于敌虽有善君子不贵也易曰师出以律否臧凶故书平而不书盟为要盟也宋之平与夹谷之会其不书盟一也
　　六月癸夘晋师灭赤狄潞氏以潞子婴儿归秦人伐晋王札子杀召伯毛伯秋螽仲孙蔑会齐高固于无娄初税亩
　　井田之法一夫百亩十亩为公田今履其余亩复十税一故哀公曰二吾犹不足其失盖始于此
　　冬蝝生
　　螽子生于冬不能为害而书者亦幸之也
　　饥
　　十有六年春王正月晋人灭赤狄甲氏及留吁夏成周宣榭火秋郯伯姬来归冬大有年
　　十有七年春王正月庚子许男锡我卒丁未蔡侯申卒夏葬许昭公葬蔡文公六月癸夘日有食之己未公会晋侯卫侯曹伯邾子同盟于断道
　　晋郤克聘于齐齐顷公帷妇人观而笑之郤克怒请伐之会于断道讨贰也齐侯使高国晏弱蔡朝南郭偃会晋人辞之书曰同盟齐贰也
　　秋公至自会冬十有一月壬午公弟叔卒
　　十有八年春晋侯卫世子臧伐齐公伐杞夏四月秋七月邾人戕鄫子于鄫甲戌楚子旅卒
　　楚庄王也呉楚之君卒而不葬葬必从其臣子之词呉楚之僭不可信也
　　公孙归父如晋冬十月壬戌公薨于路寝归父还自晋至笙遂奔齐
　　归父襄仲之子有宠于公欲去三桓以张公室与公谋而聘于晋欲以晋人去之公薨季文子言于朝曰使我杀适立庶以失大援者仲也夫遂逐东门氏归父还及笙坛帷复命于介既复命袒括髪三踊而出遂奔齐大夫出聘未有言其还者奔未有言其至者书曰归父还自晋至笙遂奔齐盖善其得礼也

　　春秋集解卷七
　　钦定四库全书
　　春秋集解卷八　　　　　　宋　苏辙　撰成公
　　元年春王正月公即位二月辛酉葬我君宣公无冰三月作丘甲夏臧孙许及晋侯盟于赤棘秋王师败绩于茅戎
　　晋侯使瑕嘉平戎于王刘康公徼戎将伐之叔服曰背盟而欺大国此必败不听遂伐之败绩于徐吾氏书曰王师败绩于茅戎言自败也桓五年王伐郑郑人大败王师射王中肩书伐而不书败盖讳之也若茅戎之败非自败也则亦书王师伐茅戎可也以为背盟而欺大国此自败之道而非人败之也此所以不讳败也
　　冬十月
　　二年春齐侯伐我北鄙夏四月丙戌卫孙良夫帅师及齐师战于新筑卫师败绩六月癸酉季孙行父臧孙许叔孙侨如公孙婴齐帅师会晋郤克卫孙良夫曹公子首及齐侯战于鞌齐师败绩
　　齐侯侵虐鲁卫故鲁卫乞师于晋以伐之鲁四子皆卿故书诸侯用兵亦有卿皆行者不书略外也
　　秋七月齐侯使国佐如师己酉及国佐盟于袁娄召陵之盟制在屈完故不称使而书曰来盟于师盟于召陵袁娄之盟受命于君而可否在晋故书曰齐侯使国佐如师己酉及国佐盟于袁娄时师及齐国都退而与之盟也
　　八月壬午宋公鲍卒庚寅卫侯速卒取汶阳田冬楚师郑师侵卫十有一月公会楚公子婴齐于蜀丙申公及楚人秦人宋人陈人卫人郑人齐人曹人邾人薛人鄫人盟于蜀
　　宣公季年求好于楚庄王二君卒而不果成公即位而受盟于晋又有鞌之师故楚公子婴齐救齐悉师以行彭名御戎蔡景公为左许灵公为右侵卫及鲁楚自城濮之败不竞于晋庄王虽入陈围郑及宋而未甞合诸侯及蜀之盟诸侯从之者十有一国晋不敢争自是与晋力争诸侯其大夫列于聘会与齐晋齿春秋之法公不会大夫今公会婴齐而不为公讳以为楚师之强不从则国病为国故许之也然其盟十一国也诸侯实畏晋而窃与之盟故婴齐与秦右大夫説宋华元陈公孙寜卫孙良夫郑公子去疾齐大夫皆称人盖诸侯背晋而窃与楚盟是以略之也其后四十二年晋赵武楚屈建合诸侯于宋然后晋楚之从得交相见又八年楚灵王求诸侯于晋晋人许之然后诸侯公得与楚盟耳蔡侯许男不列于会乘楚车也齐后于郑非卿也
　　三年春王正月公会晋侯宋公卫侯曹伯伐郑辛亥葬卫穆公二月公至自伐郑甲子新宫灾三日哭乙亥葬宋文公夏公如晋郑公子去疾帅师伐许公至自晋秋叔孙侨如帅师围棘大雩晋郤克卫孙良夫伐廧咎如冬十有一月晋侯使荀庚来聘卫侯使孙良夫来聘丙午及荀庚盟丁未及孙良夫盟郑伐许
　　许恃楚而不事郑郑一岁再伐之书曰郑伐许狄之也罪未至此或者书郑人伐许而阙文耳
　　四年春宋公使华元来聘三月壬申郑伯坚卒杞伯来朝夏四月甲寅臧孙许卒公如晋葬郑襄公秋公至自晋冬城郓郑伯伐许
　　五年春王正月杞叔姬来归仲孙蔑如宋夏叔孙侨如会晋荀首于谷梁山崩秋大水冬十有一月己酉天王崩十有二月己丑公会晋侯齐侯宋公卫侯郑伯曹伯邾子杞伯同盟于虫牢
　　六年春王正月公至自会二月辛巳立武宫取鄟卫孙良夫帅师侵宋夏六月邾子来朝公孙婴齐如晋壬申郑伯费卒秋仲孙蔑叔孙侨如帅师侵宋楚公子婴齐帅师伐郑冬季孙行父如晋晋栾书帅师救郑
　　七年春王正月鼷防食郊牛角改卜牛鼷防又食其角乃免牛呉伐郯
　　呉太伯之后其爵曰子其称呉夷之也以其不通中国而用夷礼故也
　　夏五月曹伯来朝不郊犹三望秋楚公子婴齐帅师伐郑公会晋侯齐侯宋公卫侯曹伯莒子邾子杞伯救郑八月戊辰同盟于马陵公至自会呉入州来冬大雩卫孙林父出奔晋
　　八年春晋侯使韩穿来言汶阳之田归之于齐
　　汶阳之田本鲁之侵地鞌之战晋人使齐人归之今以齐之服事晋也而使鲁归之非义也
　　晋栾书帅师侵蔡公孙婴齐如莒宋公使华元来聘夏宋公使公孙寿来纳币
　　昏礼不称主人此其称使何也无以主昏词穷也纳币不书此何以书公孙寿卿也春秋于伯之嫁书之最详纳币致女以卿媵以非礼公羊谷梁不达也皆以为録伯失之矣
　　晋杀其大夫赵同赵括
　　赵婴通于赵庄赵同赵括放之于齐庄谮之同括将为乱晋侯杀之称国以杀杀无罪也
　　秋七月天子使召伯来赐公命冬十月癸卯杞叔卒晋侯使士爕来聘叔孙侨如会晋士爕齐人邾人伐郯卫人来媵
　　九年春王正月杞伯来逆叔姬之丧以归公会晋侯齐侯宋公卫侯郑伯曹伯莒子杞伯同盟于蒲公至自会二月伯归于宋夏季孙行父如宋致女晋人来媵秋七月丙子齐侯无野卒晋人执郑伯
　　郑伯既受盟于蒲楚人以重赂诱之复会楚公子成于邓故晋人执之郑伯背盟而贰于楚称人以执不得为伯讨者晋方不信于诸侯有以致之也
　　晋栾书帅师伐郑冬十有一月葬齐顷公楚公子婴齐帅师伐莒庚申莒溃楚人入郓秦人白狄伐晋郑人围许
　　晋人执郑伯郑公孙申曰我出师以围许为将改立君者而舒晋使晋必归君郑人从之
　　城中城
　　十年春卫侯之弟黒背帅师侵郑夏四月五卜郊不从乃不郊五月公会晋侯齐侯宋公卫侯曹伯伐郑郑人立世子髠顽栾书曰郑人立君我执一人何益不如伐郑归其君以求成焉于是晋侯有疾立世子州蒲为君以防父在而称晋侯失父子之道矣
　　齐人来媵丙午晋侯獳卒秋七月公如晋
　　公亲吊晋丧非礼也晋人止公使送葬诸侯莫在鲁人耻之故不书其葬讳之也
　　冬十月
　　十有一年春王三月公至自晋晋侯使郤犨来聘己丑及郤犨盟夏季孙行父如晋秋叔孙侨如如齐冬十月十有二年春周公出奔晋
　　周公楚恶襄惠之偪且与伯舆争政不胜而出王使刘子复之盟于鄄而入三日复出凡自周无出周公自出故书曰周公出奔晋
　　夏公会晋侯卫侯于琐泽秋晋人败狄于交刚冬十月十有三年春晋侯使郤锜来乞师
　　晋盟主也其用诸侯之师多矣未甞乞师也今以列国之礼乞师善之也
　　三月公如京师夏五月公自京师遂会晋侯齐侯宋公卫侯郑伯曹伯邾人滕人伐秦
　　公将与诸侯伐秦不敢过京师则朝焉非以朝行也不书公朝于京师而书公如京师若以朝行然何也方其未朝也未甞有事是以置其情而书其迹内词也且明君臣之礼也
　　曹伯卢卒于师秋七月公至自伐秦冬葬曹宣公十有四年春王正月莒子朱卒夏卫孙林父自晋归于卫
　　晋侯使郤犫送孙林父于卫卫人复之故书曰自晋归于卫
　　秋叔孙侨如如齐逆女郑公子喜帅师伐许九月侨如以夫人妇姜氏至自齐冬十月庚寅卫侯臧卒秦伯卒十有五年春王二月葬卫定公三月乙巳仲婴齐卒癸丑公会晋侯卫侯郑伯曹伯宋世子成齐国佐邾人同盟于戚晋侯执曹伯归于京师
　　十三年曹伯卢卒于师曹人使公子负刍守使公子欣时逆曹伯之丧负刍杀其世子而自立故晋侯会于戚以讨之称侯以执执有罪也归之于京师礼也春秋之书执诸侯者多矣惟是为得礼于是诸侯将见欣时于王而立之欣时曰前志有之圣达节次守节下失节为君非吾节也虽不能圣敢失守乎遂迯奔宋故曹伯虽失国而不名曹无君故也
　　公至自会夏六月宋公固卒楚子伐郑秋八月庚辰葬宋共公宋华元出奔晋宋华元自晋归于宋宋杀其大夫山宋鱼石出奔楚
　　宋华元为右师鱼石为左师荡泽为司马华喜为司徒公孙师为司城向为人为大司寇鳞朱为少司寇向带为大宰鱼府为少宰荡泽弱公室杀公子肥华元不能讨乃出奔晋二华戴族也司城庄族也六官皆桓族也鱼石将止华元鱼府曰右师反必讨是无桓氏也鱼石曰彼多大勲国人与之不反惧桓氏之无祀于宋也乃止华元于河上请讨许之乃反使华喜公孙师帅国人攻荡氏杀子山鱼石向为人鳞朱向带鱼府出舎于睢上华元止之不可遂奔楚华元之奔晋也未至而复其书曰华元出奔晋且书自晋归于宋何也元将讨山而知力之不能故奔奔而国人许之讨故归故其讨山也虽其族人莫敢救之者故书曰宋华元出奔晋宋华元自晋归于宋言其出入之正是以能讨山也使元怀禄顾宠重于出奔则不能讨山矣郑子产为政丰卷将祭请田弗许卷退而徴役子产奔晋子皮止之归而逐卷亦犹是也山之不氏背其宗也山实有罪而称国以杀何也杀一大夫而国几于乱非外也出者五人而独称鱼石何也鱼石卿也
　　冬十有一月叔孙侨如会晋士爕齐高无咎宋华元卫孙林父郑公子防邾人会呉于钟离
　　呉夷未甞与中国会晋为之合诸侯而会之特书曰会呉于钟离言以呉为会也
　　许迁于叶
　　十有六年春王正月雨木冰
　　雨木冰五行木不曲直庶证常寒之罚也刘歆谓上阳施不下通下隂施不上通故雨而木为之冰唐逊皇帝以为木稼者是也木稼盖木介尔此记异也
　　夏四月辛未滕子卒郑公子喜帅师侵宋六月丙寅朔日有食之晋侯使栾黡来乞师甲午晦晋侯及楚子郑伯战于鄢陵楚子郑师败绩楚杀其大夫公子侧鄢陵之败也楚以一败杀之故称国以杀
　　秋公会晋侯齐侯卫侯宋华元邾人于沙随不见公鄢陵之战公将会之叔孙侨如通于穆姜欲去季孟而取其室公待于坏隤设守而后行故不及于战沙随之会侨如使告于晋曰鲁侯待于坏隤以待胜者故晋侯不见公桓十年公会卫侯于桃丘弗遇弗遇者不来会也不见公者来而不见也皆曲在外也
　　公至自会公会尹子晋侯齐国佐邾人伐郑曹伯归自京师
　　公子欣时既奔宋曹人请复曹伯于晋晋侯谓欣时反吾归而君欣时反曹伯归欣时置邑与卿而不出贤哉欣时之不取为君也曹虽失君而免于争国之乱故书曰曹伯归自京师言无所与争者也凡诸侯之归必书曰自某归于某自某某有奉也归于某求归也其曰归自京师者京师无奉而曹伯不求也非欣时之贤而能至此乎凡诸侯出而国无君者于归名之曹伯之归而不名者为欣时故也
　　九月晋人执季孙行父舎之于苕丘
　　公之会伐郑也侨如复使告于晋曰季孙将背晋而事齐楚故晋人为之执行父范文子不可乃许鲁平而赦季孙执内大夫而不于其国故复言其所而志之也
　　冬十月乙亥叔孙侨如出奔齐十有二月乙丑季孙行父及晋郤犫盟于扈公至自会乙酉刺公子
　　十有七年春卫北宫括帅师侵郑夏公会尹子单子晋侯齐侯宋公卫侯曹伯邾人伐郑六月乙酉同盟于柯陵
　　书同盟郑叛也齐晋之盛天子之大夫会而不盟尊周也柯陵之会尹子单子始与诸侯之盟自是习以为常非礼也
　　秋公至自会齐高无咎出奔莒
　　齐庆克通于声孟子与妇人蒙衣乘辇以入鲍牵见之以告国佐国佐召庆克而谪之夫人怒公反自伐郑夫人愬之曰高鲍将不纳君而立公子角公不察刖鲍牵而逐高无咎无咎之子弱以卢叛
　　九月辛丑用郊晋侯使荀防来乞师冬公会单子晋侯宋公卫侯曹伯齐人邾人伐郑十有一月公至自伐郑壬申公孙婴齐卒于貍脤
　　婴齐从于伐郑还而道卒大夫卒不地其地在外也案下十二月丁巳朔则壬申非十一月失之矣
　　十有二月丁巳朔日有食之邾子貜且卒晋杀其大夫郤锜郤犫郤至
　　晋厉公侈反自鄢陵将尽去诸大夫而立其左右三郤族大而多怨谋先诛之郤氏知之郤锜欲攻公郤至止之皆靖以待命公使长鱼侨杀之郤氏虽多怨于民而公杀之不以其罪故称国以杀言刑之过也
　　楚人灭舒庸
　　十有八年春王正月晋杀其大夫胥童
　　胥童厉公之嬖臣也与厉公谋杀三郤又执栾书中行偃将杀之公不许公使胥童为卿书偃既执厉公乃先杀童童虽道君为乱然书偃自是以弑君故称国以杀
　　庚申晋弑其君州蒲
　　栾书中行偃实弑厉公然而厉公凌虐其臣民以及于祸故称国以弑罪在君也
　　齐杀其大夫国佐
　　齐以高弱之叛使崔杼庆克围卢国佐从诸侯围郑以难请而归遂如卢师杀庆克以谷叛齐侯杀之佐虽以专杀叛君为罪然其咎发于庆克齐人右庆氏而杀佐故称国以杀罪累上也
　　公如晋夏楚子郑伯伐宋宋鱼石复入于彭城
　　楚子伐宋纳鱼石向为人鳞朱向带鱼府于彭城而封之不曰纳鱼石将言鱼石之复入故也宣十一年楚子入陈纳公孙寜仪行父于陈则何以不言入寜行父则有罪矣楚子讨其罪人而纳之疑若楚子之无罪也将正楚子之罪是以言纳而不言其入也鱼石之入不曰自楚何也言伐宋则自楚也不曰叛何也将以乱国非止叛也故宋鱼石晋栾盈皆不曰叛
　　公至自晋晋侯使士匃来聘秋杞伯来朝八月邾子来朝筑鹿囿己丑公薨于路寝冬楚人郑人侵宋晋侯使士鲂来乞师十有二月仲孙蔑会晋侯宋公卫侯邾子齐崔杼同盟于虚朾丁未葬我君成公








　　春秋集解卷八
　　钦定四库全书
　　春秋集解卷九　　　　　　宋　苏辙　撰襄公
　　元年春王正月公即位仲孙蔑会晋栾黡宋华元衞寗殖曹人莒人邾人滕人薛人围宋彭城
　　春秋书邑皆不系其国以为邑不待国别而知也楚既取彭城以封鱼石而犹书曰围宋彭城者诸侯将取而归之宋故致其意也或曰取宋之邑以封其叛臣不于楚得之故终系之宋也
　　夏晋韩厥帅师伐郑仲孙蔑防齐崔杼曹人邾人杞人次于鄫
　　诸侯之师会晋伐郑故次于鄫以待之
　　秋楚公子壬夫帅师侵宋九月辛酉天王崩邾子来朝冬卫侯使公孙剽来聘晋侯使荀防来聘
　　九月王崩十月讣未至于诸侯故虽不废朝聘不为非礼
　　二年春王正月葬简王郑师伐宋夏五月庚寅夫人姜氏薨六月庚辰郑伯睔卒晋师宋师卫寗殖侵郑郑虽以叛中国为罪而伐其丧非礼也
　　秋七月仲孙蔑防晋荀防宋华元卫孙林父曹人邾人于戚己丑葬我小君齐姜叔孙豹如宋冬仲孙蔑会晋荀防齐崔杼宋华元卫孙林父曹人邾人滕人薛人小邾人于戚遂城虎牢
　　虎牢郑地也郑久从楚诸侯岁为之兴师于是城虎牢以偪之明年而郑受盟
　　楚杀其大夫公子申
　　申为右司马多受小国之赂以偪子重子辛罪不至死而楚人杀之故称国以杀
　　三年春楚公子婴齐帅师伐呉公如晋夏四月壬戌公及晋侯盟于长樗
　　礼诸侯不亲盟于他国成二年公如晋晋人使阳处父盟公三年虽改盟而犹盟于其国亦非礼也晋悼公修礼于诸侯故去其国而与公盟于长樗礼也
　　公至自晋六月公防单子晋侯宋公卫侯郑伯莒子邾子齐世子光已未同盟于鸡泽陈侯使袁侨如会戊寅叔孙豹及诸侯之大夫及陈袁侨盟
　　陈始亦从楚令尹子辛侵欲于小国故陈成公使袁侨求成于晋诸侯既盟而后袁侨至故复使大夫盟之殊及袁侨主盟袁侨也谷梁曰诸侯盟又大夫相与私盟大夫张也鸡泽之会诸侯始失正矣夫诸侯不专敌袁侨而使大夫盟之礼也且悼公晋之明主而以为失正则过矣
　　秋公至自会冬晋荀防帅师伐许
　　许事楚故也
　　四年春王三月己酉陈侯午卒夏叔孙豹如晋秋七月戊子夫人姒氏薨葬陈成公八月辛亥葬我小君定姒冬公如晋陈人围顿
　　五年春公至自晋夏郑伯使公子发来聘叔孙豹鄫世子巫如晋
　　四年公如晋请属鄫故叔孙豹觌鄫世子于晋以成属鄫书曰叔孙豹鄫世子巫如晋比之鲁大夫也
　　仲孙蔑卫孙林父会呉于善道
　　晋将会呉使鲁卫先与呉会且告会期故特书会呉也
　　秋大雩楚杀其大夫公子壬夫
　　楚人讨陈叛故曰由壬夫实贪欲焉杀之壬夫则有罪矣废而勿用可也杀之过矣故称国以杀
　　公防晋侯宋公陈侯卫侯郑伯曹伯莒子邾子滕子薛伯齐世子光呉人鄫人于戚
　　成十五年会于钟离是年会于善道十年会于柤十四年会于向皆特书会呉今戚之会会呉且命戌陈其不特书会呉为戌陈也呉之称人与鄫皆列不可曰呉鄫人也鄫之复列于会鲁人不利属鄫也
　　公至自会冬戌陈
　　诸侯皆戌而独书鲁者受命于戚无命告也
　　楚公子贞帅师伐陈公会晋侯宋公卫侯郑伯曹伯齐世子光救陈十有二月公至自救陈辛未季孙行父卒六年春王三月壬午伯姑容卒夏宋华弱来奔秋葬桓公滕子来朝莒人灭鄫冬叔孙豹如邾季孙宿如晋十有二月齐侯灭莱
　　七年春郯子来朝夏四月三卜郊不从乃免牲小邾子来朝城费秋季孙宿如卫八月螽冬十月卫侯使孙林父来聘壬戌及孙林父盟楚公子贞帅师围陈十有二月公会晋侯宋公陈侯卫侯曹伯莒子邾子于鄬郑伯髠顽如会未见诸侯丙戌卒于鄵
　　郑伯如会而名何也名其卒也郑伯将会于鄬子驷相郑伯不礼焉子驷使贼弑之而以疟疾赴于诸侯然春秋从而信之何也君子不逆诈不亿不信可欺以其方不可罔以非其道也彼以是告我我从而书之何病焉世之治也内有公卿大夫外有方伯连率是将有发其奸者然后从而治之何后焉故春秋者有待于史而后足非自以为史也世之为春秋而不信史则过矣
　　陈侯逃归
　　楚人以陈叛故杀公子壬夫而亟讨陈虽诸侯救陈而陈人不敢安也书曰逃归以其背中国罪之也
　　八年春王正月公如晋夏葬郑僖公郑人侵蔡获蔡公子爕
　　郑子国子耳为晋侵蔡获蔡公子爕郑人皆喜子产曰小国无文徳而有武功祸也晋楚争郑自此始矣自是晋楚之兵交至于郑郑人疾之书曰郑人侵蔡无故犯楚以为国患罪之也
　　季孙宿会晋侯郑伯齐人宋人卫人邾人于邢丘晋悼公脩文襄之业改命朝聘之数使诸侯之大夫听命故公虽在晋而季孙宿与齐高厚宋向戌卫寗殖邾大夫会之郑伯献防于会故亲听命大夫称人众词也其朝聘之节俭而有礼众之所安也
　　公至自晋莒人伐我东鄙秋九月大雩冬楚公子贞帅帅伐郑晋侯使士匃来聘
　　九年春宋灾夏季孙宿如晋五月辛酉夫人姜氏薨秋八月癸未葬我小君穆姜冬公会晋侯宋公卫侯曹伯莒子邾子滕子薛伯伯小邾子齐世子光伐郑十有二月己亥同盟于戏楚子伐郑
　　十年春公会晋侯宋公卫侯曹伯莒子邾子滕子薛伯伯小邾子齐世子光会呉于柤
　　特书会呉以呉为会故也
　　夏五月甲午遂灭偪阳
　　偪阳小国妘姓晋将取之以封宋向戌因会而灭国以封宋大夫非义也
　　公至自会楚公子贞郑公孙辄帅师伐宋晋师伐秦秋莒人伐我东鄙公会晋侯宋公卫侯曹伯莒子邾子齐世子光滕子薛伯伯小邾子伐郑
　　齐世子光先至于师晋人使长于滕明年遂先莒礼小国之君当大国之卿齐世子之先子男礼之失也
　　冬盗杀郑公子騑公子发公孙辄戍郑虎牢
　　伐郑之诸侯皆戍虎牢而独书鲁者受命于鲁不复告也二年城虎牢不系于郑邑不待国别而知也诸侯既城虎牢非郑地矣而系之郑诸侯将服郑而归之故致其意也郑之虎牢宋之彭城一也
　　楚公子贞帅师救郑公至自伐郑
　　十有一年春王正月作三军夏四月四卜郊不从乃不郊郑公孙舎之帅师侵宋
　　晋人再以诸侯伐郑楚辄救之郑人患之谋曰楚弱于晋晋不吾疾也晋疾楚将辟之何为而使晋师致死于我楚弗敢敌而后可固与也公孙舎之曰与宋为恶诸侯必至我从之盟楚师至吾又从之则晋怒甚矣晋能骤来楚将不能吾乃固与晋大夫説之于是侵宋以致晋师
　　公会晋侯宋公卫侯曹伯齐世子光莒子邾子滕子薛伯杞伯小邾子伐郑秋七月己未同盟于亳城北公至自伐郑楚子郑伯伐宋
　　晋师归楚子伐郑郑伯逆之遂伐宋从公孙舎之之谋也
　　公会晋侯宋公卫侯曹伯齐世子光莒子邾子滕子薛伯伯小邾子伐郑会于萧鱼
　　郑与会也八年郑人侵蔡获蔡公子爕自是晋楚争郑五年之间晋人四以诸侯伐郑楚辄救之晋用知防之谋未甞与楚人战至是楚不能应遂全师以服郑于是郑固与晋二十余年楚不能争虽城濮之克不能过也
　　公至自会楚人执郑行人良霄
　　郑使良霄告絶于楚楚人执之书曰楚人执郑行人言非其罪也
　　冬秦人伐晋
　　十有二年春王三月莒人伐我东鄙围台季孙宿帅师救台遂入郓夏晋侯使士鲂来聘秋九月呉子乘卒冬楚公子贞帅师侵宋公如晋
　　十有三年春公至自晋夏取邿秋九月庚辰楚子审卒冬城防
　　十有四年春王正月季孙宿叔老会晋士匃齐人宋人卫人郑公孙虿曹人莒人邾人滕人薛人杞人小邾人会呉于向
　　十三年楚人大败呉师呉告败于晋晋人为之合诸侯以谋楚故特书曰会呉于向季孙宿叔老皆卿也卿为卿介非礼也齐崔杼宋华阅卫北宫括称人惰也
　　二月乙未朔日有食之夏四月叔孙豹会晋荀齐人宋人卫北宫括郑公孙虿曹人莒人邾人滕人薛人杞人小邾人伐秦己未卫侯出奔齐
　　卫侯多行无礼于其国孙林父与寗殖出之而立公孙剽此出而国有君者也其曰卫侯而不名者何也鲁使厚成叔吊于卫厚孙归语臧武仲曰卫君其必归乎有大叔仪以守有母弟鱄以出或抚其内或营其外能无归乎又使臧孙唁卫侯卫侯与之言虐退而告人曰卫侯不得入矣子展子鲜闻之见臧孙与之言道臧孙曰卫侯其必入二子者或挽之或推之欲无入得乎故于其出奔及其入于夷仪也皆书卫侯而不名言其有归道也及其归而后书曰卫侯衎复归于卫此所谓出而国无君者于归名之也卫虽有君而衎有归道焉犹无君也
　　莒人侵我东鄙秋楚公子贞帅师伐呉冬季孙宿会晋士匃宋华阅卫孙林父郑公孙虿莒人邾人于戚十有五年春宋公使向戌来聘二月己亥及向戌盟于刘刘夏逆王后于齐
　　外逆女不书过我不书天子之大夫不名书刘夏非大夫也夏从单靖公以逆而独书夏过我也
　　夏齐侯伐我北鄙围成公救成至遇季孙宿叔孙豹帅师城成郛
　　备齐也城虽不时非讥也
　　秋八月丁巳日有食之邾人伐我南鄙冬十有一月癸亥晋侯周卒
　　十有六年春王正月葬晋悼公三月公会晋侯宋公卫侯郑伯曹伯莒子邾子薛伯伯小邾子于溴梁戊寅大夫盟
　　卫侯剽也二十五年卫侯入于夷仪衎也二君皆称卫侯犹郑突及仪皆称郑伯也晋平公即位而为溴梁之会以诸侯燕于温使诸大夫舞曰歌诗必类齐高厚之诗不类荀怒曰诸侯有异志矣使诸大夫盟高厚高厚迯归于是叔孙豹晋苟宋向戌卫寗殖郑公孙虿曹莒邾薛杞小邾之大夫盟夫牡丘之会诸侯既次于匡书曰公孙敖帅师及诸侯之大夫救徐鸡泽之会诸侯既盟而陈侯使袁侨如会书曰叔孙豹及诸侯之大夫及陈袁侨盟今诸侯既会将使大夫盟高厚高厚迯归则书曰叔孙豹及诸侯之大夫盟可也独书曰大夫盟何也诸侯既会而燕使诸大夫舞既非礼矣又曰歌诗必类求之无已而高厚不从过在晋也荀怒而使大夫盟高厚欲以强服诸侯则政在大夫也政在大夫以义服人犹可强则乱矣自是晋政在六卿故独书大夫盟言无君也
　　晋人执莒子邾子以归齐侯伐我北鄙夏公至自会五月甲子地震叔老会郑伯晋荀卫寗殖宋人伐许秋齐侯伐我北鄙围郕大雩冬叔孙豹如晋
　　十有七年春王二月庚午邾子牼卒
　　十六年晋人执莒子邾子今书邾子牼卒则既释之矣不书其归不告也
　　宋人伐陈夏卫石买帅师伐曹秋齐侯伐我北鄙围桃高厚帅师伐我北鄙围防
　　不称齐高厚见其亟伐也
　　九月大雩宋华臣出奔陈
　　华臣弱臯比之室使贼杀其宰华呉宋公怒将逐之故惧而出奔
　　冬邾人伐我南鄙
　　十有八年春白狄来夏晋人执卫行人石买
　　十七年石买侵曹取重丘曹人诉之晋晋人因其使而执之买则有罪而执之于其使则非礼也故书曰执卫行人石买
　　秋齐师伐我北鄙冬十月公会晋侯宋公卫侯郑伯曹伯莒子邾子滕子薛伯伯小邾子同围齐曹伯负刍卒于师楚公子午帅师伐郑
　　十有九年春王正月诸侯盟于祝柯晋人执邾子公至自伐齐取邾田自漷水
　　成元年晋人败齐于鞌使齐人归我汶阳之田书曰取汶阳田不言齐鲁地也本以晋命取田于邾故书曰取邾田自漷水言非鲁地也
　　季孙宿如晋葬曹成公夏卫孙林父帅师伐齐秋七月辛卯齐侯环卒晋士匄帅师侵齐至谷闻齐侯卒乃还八月丙辰仲孙蔑卒齐杀其大夫高厚
　　齐侯出其世子光而立其少子牙使高厚傅之齐侯疾病崔杼逆光而立之光杀牙杼杀高厚而并其室故称国以杀罪累上也
　　郑杀其大夫公子嘉冬葬齐灵公城西郛叔孙豹会晋士匄于柯城武城
　　二十年春王正月辛亥仲孙速会莒人盟于向夏六月庚申公会晋侯齐侯宋公卫侯郑伯曹伯莒子邾子滕子薛伯伯小邾子盟于澶渊秋公至自会仲孙速帅师伐邾蔡杀其大夫公子爕
　　蔡文侯欲事晋畏楚不能行而卒楚人使蔡无常公子爕求从先君以利蔡蔡人杀之称国以杀非其罪也
　　蔡公子履出奔楚陈侯之弟黄出奔楚
　　陈庆虎庆寅畏公子黄之偪愬诸楚曰与蔡司马同谋楚人以为讨黄出愬于楚书曰陈侯之弟罪陈侯也
　　叔老如齐冬十月丙辰朔日有食之季孙宿如宋二十有一年春王正月公如晋邾庶其以漆闾丘来奔庶其邾大夫也邾莒之大夫不书微也特书庶其重地也以地叛虽贱必书地以名其人终为不义弗可灭矣或求名而不得或欲盖而名章齐豹为卫司寇作而不义其书为盗邾庶其莒牟夷邾黒肱以土地出求食而已不求其名贱而必书此二物者所以惩肆而去贪也若艰难其身以险危大人而有名章彻攻难之士将奔走之若窃邑叛君以徼大利而无名贪冐之人将寘力焉故春秋书齐豹曰盗三叛人名所以惩不义恶无礼也左氏之説云尔予因其説而申之曰春秋之法小国之大夫不书然纪裂繻来逆女则书以其接我也接我以礼而书贵之也小国之大夫来奔者亦众矣虽接我而不书法也惟以地来奔则书恶其接我以利也然鲁人非大夫而以地出奔者犹不书何也以利接我虽微必书详内也以利接外以微故不书略外也略外而详内此圣人处已之厚也
　　夏公至自晋秋晋栾盈出奔楚九月庚戌朔日有食之冬十月庚辰朔日有食之曹伯来朝公会晋侯齐侯宋公卫侯郑伯曹伯莒子邾子于商任
　　锢栾氏非礼也古者大夫去国君使人道之出疆又先于其所徃
　　二十有二年春王正月公至自会夏四月秋七月辛酉叔老卒冬公会晋侯齐侯宋公卫侯郑伯曹伯莒子邾子薛伯杞伯小邾子于沙随公至自会楚杀其大夫公子追舒
　　追舒为令尹而宠观起未益禄而有马数十乘楚人患之故诛追舒罪不至死故称国以杀
　　二十有三年春王二月癸酉朔日有食之三月己巳伯匄卒夏邾我来奔葬杞孝公陈杀其大夫庆虎及庆寅陈侯之弟黄自楚归于陈
　　陈侯如楚公子黄愬二庆于楚楚人召之二庆以陈叛楚屈建从陈侯围陈陈杀二庆而纳黄二庆之罪当死而陈不能诛也因楚而后克之故称国以杀所以病陈也二庆死则黄之归无难矣
　　晋栾盈复入于晋入于曲沃
　　栾盈在齐晋将嫁女于呉齐侯使析归父媵之以藩载栾盈纳诸曲沃盈帅曲沃之甲以入晋不胜反入曲沃书曰复入晋人之怨栾氏者众难于复入也不书自齐何也齐之纳盈非以兵明纳之也譬如盗贼私纳之耳故不书自齐
　　秋齐侯伐卫遂伐晋八月叔孙豹帅师救晋次于雍榆己夘仲孙速卒冬十月乙亥臧孙纥出奔邾晋人杀栾盈齐侯袭莒
　　二十有四年春叔孙豹如晋仲孙羯帅师侵齐夏楚子伐呉秋七月甲子朔日有食之既齐崔杼帅师伐莒大水八月癸已朔日有食之公会晋侯宋公卫侯郑伯曹伯莒子邾子滕子薛伯杞伯小邾子于夷仪冬楚子蔡侯陈侯许男伐郑公至自会陈鍼宜咎出奔楚叔孙豹如京师大饥
　　二十有五年春齐崔杼帅师伐我北鄙夏五月乙亥齐崔杼弑其君光
　　齐侯背晋与楚且乱崔杼之室虽无道而崔杼立光杀光无君之心不可也故称崔杼
　　公会晋侯宋公卫侯郑伯曹伯莒子邾子滕子薛伯伯小邾子于夷仪六月壬子郑公孙舎之帅师入陈秋八月己巳诸侯同盟于重丘公至自会卫侯入于夷仪楚屈建帅师灭舒鸠冬郑公孙夏帅师伐陈十有二月呉子遏伐楚门于巢卒
　　呉子伐楚而名何也名其卒也呉子伐楚而门于巢巢牛臣射而杀之不言灭何也死而非获也死而非获则卒也
　　二十有六年春王二月辛卯卫寗喜弑其君剽
　　卫侯衎入于夷仪使卫寗喜求复故喜弑剽而纳衎不言衎之弑而言喜之弑何也喜弑而后衎得入则弑君之罪喜专之也
　　卫孙林父入于戚以叛
　　林父始与寗殖出衎而立剽寗喜纳衎故林父以戚如晋书曰叛非以乱国将以自封也
　　甲午卫侯衎复归于卫夏晋侯使荀呉来聘公会晋人郑良霄宋人曹人于澶渊秋宋公杀其世子痤晋人执卫寗喜八月壬午许男寗卒于楚冬楚子蔡侯陈侯伐郑葬许灵公
　　二十有七年春齐侯使庆封来聘夏叔孙豹防晋赵武楚屈建蔡公孙归生卫石恶陈孔奂郑良霄许人曹人于宋
　　宋向戌善于晋赵武又善于楚屈建故会晋楚而求弭诸侯之兵既会楚人衷甲将盟又争先晋人从而先之不较也然春秋书之卒先晋而后楚何也晋固主诸侯矣楚虽以力加之而晋之所以先诸侯者犹在也春秋岂以一时之先而易其所常先哉是以卒先晋言先后之不可以力争也郎之战郑实主兵而先齐卫亦犹是也
　　卫杀其大夫寗喜
　　卫侯既入而患寗喜之专也杀之喜虽弑君而于卫侯为有功卫侯杀之则为不义故称国以杀
　　卫侯之弟鱄出奔晋
　　卫侯之入也使鱄与寗喜要言焉既杀寗喜鱄病其失言也故出书曰卫侯之弟罪卫侯也
　　秋七月辛巳豹及诸侯之大夫盟于宋冬十有二月乙亥朔日有食之
　　二十有八年春无冰夏卫石恶出奔晋邾子来朝秋八月大雩仲孙羯如晋冬齐庆封来奔十有一月公如楚十有二月甲寅天王崩乙未楚子昭卒
　　二十有九年春王正月公在楚夏五月公至自楚庚午卫侯衎卒阍弑呉子余祭仲孙羯会晋荀盈齐高止宋华定卫世叔仪郑公孙叚曹人莒人滕人薛人小邾人城晋侯使士鞅来聘子来盟呉子使札来聘呉自成七年伐郯而书之曰呉终于春秋无加焉唯其卒则称呉子戚之防则称呉人柏举之战黄池之会亦称呉子其卒也不可以不称子而戚以鄫柏举以蔡侯黄池以晋侯皆非进之也今其来聘也书子书名进之也以札之贤而修礼于中国不可不进也然终春秋曰呉盖犹以夷终也
　　秋九月葬卫献公齐高止出奔北燕冬仲孙羯如晋三十年春王正月楚子使防罢来聘夏四月蔡世子般弑其君固
　　蔡侯为般娶于楚而通焉故及于弑君虽无道而罪不及民故称臣以弑
　　五月甲午宋灾宋伯卒
　　外灾不日略之也宋灾何以书日日伯之卒也伯待姆而卒于火是以日其灾也然则春秋贤伯乎君子谓伯女而不妇女待人妇义事也
　　天王杀其弟佞夫王子瑕奔晋
　　灵王崩儋括欲立王子佞夫佞夫弗知尹言多刘毅单蔑过巩成杀佞夫括及瑕廖奔晋佞夫无罪五臣以王故杀之而王弗察犹王杀之也故书曰天王杀其弟佞夫王子瑕奔晋括廖不书贱也
　　秋七月叔弓如宋葬宋共郑良霄出奔许自许入于郑郑人杀良霄冬十月葬蔡景公晋人齐人宋人卫人郑人曹人莒人邾人滕人薛人杞人小邾人会于澶渊宋灾故
　　三十有一年春王正月夏六月辛巳公薨于楚宫秋九月癸巳子野卒己亥仲孙羯卒冬十月滕子来会葬癸酉葬我君襄公十有一月莒人弑其君密州
　　莒子生去疾及展舆既立展舆又废之莒子虐国人患之展舆因国人攻而弑之非独其子也












　　春秋集解卷九
<经部,春秋类,苏氏春秋集解>
　　钦定四库全书
　　春秋集解卷十　　　　　宋　苏辙　撰
　　昭公
　　元年春王正月公即位叔孙豹会晋赵武楚公子围齐国弱宋向戌衞齐恶陈公子招蔡公孙归生郑罕虎许人曹人于虢
　　晋楚寻宋之盟楚公子围请读旧书加书于牲上而不防血故不书盟
　　三月取郓夏秦伯之弟鍼出奔晋六月丁巳邾子华卒晋荀呉帅师败狄于大卤秋莒去疾自齐入于莒莒展舆出奔呉
　　去疾齐出也展舆呉出也密州之弑也去疾奔齐展舆立而夺羣公子秩羣公子召去疾齐人纳之去疾之不称公子将为君也书曰入于莒展舆在也展舆虽逾年而不称莒子不能君也
　　叔弓帅师疆郓田邾悼公冬十有一月己酉楚子麇卒楚公子比出奔晋
　　二年春晋侯使韩起来聘夏叔弓如晋秋郑杀其大夫公孙黑
　　驷黒富而无礼襄三十年攻良霄而杀之元年与游楚争室而逐之郑人畏其彊不讨也既又将作乱而去游氏疾作而不克子产因其疾也数其罪而杀之黑固有罪而郑之所以诛之者亦殆矣是以称国以杀也
　　冬公如晋至河乃复季孙宿如晋
　　三年春王正月丁未滕子原卒夏叔弓如滕五月滕成公秋小邾子来朝八月大雩冬大雨雹北燕伯款出奔齐
　　四年春王正月大雨雹夏楚子蔡侯陈侯郑伯许男徐子滕子顿子胡子沈子小邾子宋世子佐淮夷会于申晋自平公始衰齐灵公庄公背之平公屡合诸侯以讨焉襄二十五年齐庄公死齐与晋平晋侯自是不复出与会盟其大夫赵武为政诸侯少安然而晋日益衰政在六卿故楚灵王合诸侯于申而晋不敢争楚自是益肆于中国
　　楚人执徐子秋七月楚子蔡侯陈侯许男顿子胡子沈子淮夷伐呉执齐庆封杀之
　　齐庆封与于崔杼之乱及败自鲁奔呉呉封之朱方楚子以力从诸侯而伐呉罪也而其诛庆封义也故庆封虽在呉而谓之齐庆封言当其罪也凡执大夫称人此其序诸侯以执之何也序诸侯以伐呉不可复称人也
　　遂灭赖九月取鄫冬十有二月乙叔孙豹卒
　　五年春王正月舎中军
　　襄十一年作中军三分公室而各有其一季氏尽征之叔孙氏臣其子弟孟氏取其半及其舎之四分公室季氏择二二子各一皆尽征之而贡于公
　　楚杀其大夫屈申
　　楚子以屈申为贰于呉而杀之称国以杀言无罪也
　　公如晋夏莒牟夷以牟娄及防兹来奔秋七月公至自晋戊辰叔弓帅师败莒师于蚡泉秦伯卒冬楚子蔡侯陈侯许男顿子沈子徐人越人伐呉
　　越于是始见徐呉越虽与中国会盟皆以夷故不得称人今越始见而与徐皆称人何也不可云沈子徐越伐呉故也犹戚之会呉以鄫故称人耳
　　六年春王正月杞伯益姑卒秦景公夏季孙宿如晋文公宋华合比出奔衞秋九月大雩楚防罢帅师伐呉冬叔弓如楚齐侯伐北燕
　　七年春王正月暨齐平
　　齐侯伐北燕将纳燕伯款晏子曰不入燕有君矣民不贰吾君贿左右謟谀作大事不以信未尝可也燕人归燕姬赂以瑶罋玉椟斚耳乃不克纳二月庚午盟于濡上书平而不书其盟何也燕求于齐曰暨燕平齐求于燕曰暨齐平齐将以正燕而纳女及赂反求成焉书曰暨齐平所以病齐也不言其盟盟不足信也谷梁曰以内及外曰暨凡言平始不平也齐鲁未尝不平而何为平乎
　　三月公如楚叔孙婼如齐涖盟夏四月甲辰朔日有食之秋八月戊辰卫侯恶卒九月公至自楚冬十有一月癸未季孙宿卒十有二月癸亥衞襄公
　　八年春陈侯之弟招杀陈世子偃师夏四月辛丑陈侯溺卒
　　陈哀公元妃郑姬生世子偃师二妃生公子留下妃生公子胜二妃嬖留有宠属之司徒招与公子过哀公有废疾招过杀偃师而立留公缢而卒书招而不书过招首事也称陈侯之弟以亲亲责之也
　　叔弓如晋楚人执陈行人干徴师杀之
　　徴师以哀公之丧赴于楚且告有立君公子胜愬于楚楚人杀之称行人言非其罪也
　　陈公子留出奔郑
　　楚将讨陈故留出奔留既为君矣不曰陈留而曰陈公子留何也留立于招耳为君非留志也
　　秋搜于红陈人杀其大夫公子过大雩冬十月壬午楚师灭陈
　　楚灵王凌虐小国使公子弃疾帅师灭陈十一月灭蔡自以为功也故春秋书之皆曰楚师而不书其人所谓求名而不得者也或曰楚子虔诱蔡侯般杀之则称楚子何也曰诱而杀之此盗贼之事而非所以为功也书楚子贱也
　　执陈公子招放之于越杀陈孔奂
　　招之称公子其兄亡矣孔奂招之党也楚人宥招而杀奂刑之辟也
　　陈哀公
　　九年春叔弓会楚子于陈许迁于夷
　　许人畏郑求救于楚楚使公子弃疾迁之书曰许迁于夷自迁也
　　夏四月陈灾
　　陈已灭为楚县而犹书陈灾何也楚虽灭陈五年而陈复天未絶陈陈未亡故也公羊谷梁曰陈灭而书陈存陈也春秋非能存陈陈则未亡耳
　　秋仲孙貜如齐冬筑郎囿
　　十年春王正月夏齐栾施来奔
　　齐栾施髙彊皆嗜酒而恶陈氏鲍氏陈鲍及其醉而攻之不胜遂来奔髙彊不书非卿也
　　秋七月季孙意如叔弓仲孙貜帅师伐莒戊子晋侯彪卒九月叔孙婼如晋晋平公十有二月甲子宋公成卒
　　十有一年春王二月叔弓如宋宋平公夏四月丁巳楚子虔诱蔡侯般杀之于申
　　般有弑君之罪而诸侯不能讨十三年楚子将灭蔡而以好召蔡侯杀之因以灭蔡非讨其罪也故名楚子而书其诱所以深罪楚子也若蔡侯之罪则见于其弑矣
　　楚公子弃疾帅师围蔡五月甲申夫人归氏薨大搜于比蒲仲孙貜会邾子盟于防祥秋季孙意如会晋韩起齐国弱宋华亥卫北宫佗郑罕虎曹人杞人于厥憖九月己亥我小君齐归冬十有一月丁酉楚师灭蔡执蔡世子有以归用之
　　楚子灭蔡用蔡世子有于冈山不称楚子恶其求名也蔡侯死蔡世子既立矣其不称蔡子而称蔡世子何也蔡侯死于楚不获归于蔡不敛不其子虽立不成君也是以称世子而已君没既称子未称子某丧未至而称世子固其宜也
　　十有二年春齐髙偃帅师纳北燕伯于阳
　　三年燕伯奔齐六年齐将纳之而不克至是始纳之其言纳燕有君也名其出奔而不名其纳不以髙偃名燕伯君臣之礼也不言纳之者燕未得所都也
　　三月壬申郑伯嘉卒夏宋公使华定来聘公如晋至河乃复五月郑简公楚杀其大夫成熊秋七月冬十月公子憖出奔齐
　　季氏之臣南蒯怨季孙之不礼也将去季孙而立公子憖不克南蒯以费叛憖从公于晋还及郊闻乱遂奔齐
　　楚子伐徐晋伐鲜虞
　　晋荀呉伪会齐师假道于鲜虞以灭肥遂伐鲜虞晋虽以诈为罪而书曰晋伐鲜虞以夷狄书之过矣晋献公假道于虞以灭虢因以执虞公其灭虢也书晋师其执虞公也书晋人今伐鲜虞称人若师可也特书晋深罪之也楚灭陈蔡而晋不救力诚不能君子不罪也能伐鲜虞而不救陈蔡力非不足也弃诸侯也故以夷书之
　　十有三年春叔弓帅师围费夏四月楚公子比自晋归于楚弑其君虔于干谿
　　楚子之立也其弟比奔晋黑肱奔郑及灭蔡以弃疾为蔡公有观从者事蔡朝呉曰今不封蔡蔡不封矣以弃疾之命召比与黑肱既至蔡人奉弃疾帅陈蔡不羮许叶之师以入楚楚子伐徐师于干谿众溃而归遂自杀也于是比为王黑肱为令尹弃疾为司马比将为君不曰楚比而曰公子比何也比之归非其谋也乱始于观从而成于弃疾以比为名而已为君非比志也比不志于为君迫于观从弃疾则其书曰楚公子比弑其君虔何也比虽不志于君迫于观从弃疾而以身许之以致虔死则比虽为不弑而弑君之名比尸之矣比之归也防犹在楚其不曰入何也观从召之蔡人与之楚人不拒则比之归无难也
　　楚公子弃疾杀公子比
　　比弑其君杀之不称楚人而曰公子弃疾杀公子比何也弃疾非讨其弑而代之也比既为君矣不曰楚公子弃疾弑其君比何也众虽以比为君而比不当君也弃疾将以为君不曰楚弃疾而曰公子弃疾何也以亲责之犹齐商人也
　　秋公会刘子晋侯齐侯宋公衞侯郑伯曹伯莒子邾子滕子薛伯伯小邾子于平丘八月甲戌同盟于平丘公不与盟
　　八年晋成虒祁之宫诸侯朝而归者皆有贰心十二年齐侯往朝于晋晋侯以齐侯燕投壶齐侯曰寡人中此与君代兴晋人亦知其将贰也且为伐莒取郠故将以诸侯来讨故会于平丘齐人不欲盟要之乃可故书同盟有不同者故也桃丘之会书曰弗遇沙随之会书曰不见公可遇而彼弗吾遇可见而彼不吾见皆曲在彼也今鲁以侵虐小国为罪诸侯有盟而不得与故书曰公不与盟言罪在我不在彼也
　　晋人执季孙意如以归公至自会蔡侯庐归于蔡陈侯呉归于陈
　　楚弃疾即位复封陈蔡蔡世子有之子庐陈世子偃师之子呉皆受封于楚而归不曰蔡庐陈呉而曰蔡侯庐陈侯呉既侯于楚也陈蔡既灭天子不能存诸侯不能救而楚复之春秋从而君之则许楚之专封欤曰非也春秋书陈蔡之自复而不书楚之复封陈蔡以为楚虔虽以强灭之而天下不与虔既死则其当自复故书庐呉之归如国未始灭者使庐呉未侯于楚则将书之曰蔡庐陈呉而已以其既侯于楚也故书曰蔡侯庐陈侯呉然而不言其自楚归则未尝予楚之专封也
　　冬十月蔡灵公公如晋至河乃复呉灭州来
　　十有四年春意如至自晋三月曹伯滕卒夏四月秋曹武公八月莒子去疾卒冬莒杀其公子意恢
　　十有五年春王正月呉子夷末卒二月癸酉有事于武宫籥入叔弓卒去乐卒事
　　叔弓涖事于庙籥入而卒去乐卒事礼也虽不涖事闻其丧犹去乐也故君有事于庙闻大夫之丧去乐卒事大夫闻君之丧摄主而往大夫闻大夫之丧尸事毕而往皆不废祭也
　　夏蔡朝呉出奔郑六月丁巳朔日有食之秋晋荀呉帅师伐鲜虞冬公如晋
　　十有六年春齐侯伐徐楚子诱戎蛮子杀之
　　楚子虔诱蔡侯般杀之于申名而书地夷而害中国疾之也楚子诱戎蛮子杀之不名不地夷狄相杀畧之也戎蛮子之不名告畧也
　　夏公至自晋秋八月己亥晋侯夷卒九月大雩季孙意如如晋冬十月晋昭公
　　十有七年春小邾子来朝夏六月甲戌朔日有食之秋郯子来朝八月晋荀呉帅师灭陆浑之戎冬有星孛于大辰楚人及呉战于长岸
　　十有八年春王三月曹伯湏卒夏五月壬午宋卫陈郑灾六月邾人入鄅秋曹平公冬许迁于白羽
　　十有九年春宋公伐邾夏五月戊辰许世子止弑其君买
　　许悼公疟饮世子止之药而卒其以弑书之何也止虽不志乎弑其君由止以卒则亦止弑之也君由止以卒而不以弑君书之则臣将轻其君子将轻其父乱之道也故止之弑君虽异乎楚商臣蔡般也而春秋一之所以隆君父也今律过失杀人以赎论过失杀朞尊减杀人二等过失杀大父母减杀人一等而和御药误不如法者死父子之亲许以情论至于君臣则情不胜法此葢春秋之遗意也
　　己地震秋齐髙发帅师伐莒冬许悼公
　　二十年春王正月夏曹公孙会自鄸出奔宋秋盗杀衞侯之兄絷
　　齐豹为衞司冦怨絷而杀之豹非小臣而书盗所谓求名而不得者也
　　冬十月宋华亥向宁华定出奔陈
　　宋元公无信多私而恶华向三大夫谋诱羣公子而杀之公如华氏请焉劫之而质其大子公怒攻之遂出奔
　　十有一月辛蔡侯庐卒
　　二十有一年春王三月蔡平公夏晋侯使士鞅来聘宋华亥向宁华定自陈入于宋南里以叛
　　宋司马华费遂之子防及多僚相恶多僚谮防于公公将逐之防杀多僚劫费遂而召亡人入居于宋之南里召呉楚以自救书曰入于宋南里与宋分国而居之也
　　秋七月壬午朔日有食之八月乙亥叔辄卒冬蔡侯朱出奔楚
　　蔡侯朱立楚费无极取货于平公之弟东国谓蔡人曰朱不用命君王将立东国不然楚必围蔡蔡人惧而出朱朱奔楚自诉不克
　　公如晋至河乃复
　　二十有二年春齐侯伐莒宋华亥向宁华定自宋南里出奔楚大搜于昌间夏四月乙丑天王崩六月叔鞅如京师景王王室乱
　　叔鞅至自京师知王室之乱而未知乱之所在也故书曰王室乱称王室乱在兄弟也诸侯之乱未有不待事而书者不待事而书乱急王室也
　　刘子单子以王猛居于皇
　　景王世子寿蚤卒其次猛也子朝王之长庶也景王欲立子朝不克而崩刘子单子奉子猛为王而子朝作乱故出居于皇以避之凡君未称子某既称子景王既则猛称王子可也不称王子而称王猛何也礼天子七月而景王以乱故三月而非礼也故与子以未之礼称名虽然猛方与子朝争子朝称王子朝而猛称王子猛皆王子则无以明正也特称王猛所以明正也其言刘子单子以王猛居于皇猛幼制在刘单也
　　秋刘子单子以王猛入于王城
　　晋人助猛故得还入王城不言京师非王都也郏鄏谓之王城成周谓之京师其言入子朝难之也
　　冬十月王子猛卒
　　猛既称王猛矣于其卒也称王子猛何也春秋书名严于卒于其卒不得不正其本名也所谓非薨非名有所不必尽也
　　十有二月癸酉朔日有食之
　　二十有三年春王正月叔孙婼如晋癸丑叔鞅卒晋人执我行人叔孙婼
　　邾人城翼师自武城还鲁人谲而取之邾人诉于晋晋来讨故叔孙婼如晋晋人执之称行人言非其罪也
　　晋人围郊夏六月蔡侯东国卒于楚秋七月莒子庚舆来奔戊辰呉败顿胡沈蔡陈许之师于鸡父胡子髠沈子逞灭获陈夏齧
　　呉伐州来楚防越帅师及诸侯之师救之呉公子光先败六国之师楚师遂奔春秋书诸侯之师未有畧而不序者今畧而不序何也顿胡沈皆君也蔡陈许皆大夫也将言及其君与大夫战则未陈也将言败其君与其大夫则胡子沈子灭陈大夫获不可止言败也故畧言败其师而详其灭获于后葢亦记事之宜也且序其败不以国之大小而以君大夫为先后则亦微见之矣
　　天王居于狄泉尹氏立王子朝
　　王猛敬王当立也故不言其立言子朝之立明其不当立也且尹氏立之非周人之欲立则与衞晋异矣尹氏者天子之卿也或称尹子或称尹氏何也时以氏称之也诗曰王谓尹氏则尹之称氏也旧矣或曰称氏讥世卿也然则大雅之美宣王葢亦讥世卿欤
　　八月乙未地震冬公如晋至河有疾乃复
　　二十有四年春王二月丙戌仲孙貜卒婼至自晋夏五月乙未朔日有食之秋八月大雩丁酉杞伯郁厘卒冬呉灭巢平公
　　二十有五年春叔孙婼如宋夏叔诣会晋赵鞅宋乐大心衞北宫喜郑游吉曹人邾人滕人薛人小邾人于黄父有鸜鹆来巢秋七月上辛大雩季辛又雩九月己亥公孙于齐次于阳州齐侯唁公于野井冬十月戊辰叔孙婼卒十有一月己亥宋公佐卒于曲棘十有二月齐侯取郓
　　二十有六年春王正月宋元公三月公至自齐居于郓夏公围成秋公会齐侯莒子邾子伯盟于鄟陵公至自会居于郓九月庚申楚子居卒冬十月天王入于成周尹氏召伯毛伯以王子朝奔楚
　　二十有七年春公如齐公至自齐居于郓夏四月呉弑其君僚楚杀其大夫郤宛秋晋士鞅宋乐祁犂衞北宫喜曹人邾人滕人会于扈冬十月曹伯午卒邾快来奔公如齐公至自齐居于郓
　　二十有八年春王三月曹悼公公如晋次于干侯夏四月丙戌郑伯宁卒六月郑定公秋七月癸巳滕子宁卒冬滕悼公
　　二十有九年春公至自干侯居于郓齐侯使髙张来唁公公如晋次于干侯夏四月庚子叔诣卒秋七月冬十月郓溃
　　三十年春王正月公在干侯
　　二十五年公出至此五年矣公虽在外而犹在鲁因其出入而书之可也二十九年郓溃公无所归而寓于晋故于每年正月书曰公在干侯所以存公也郓曰居干侯曰在鲁地公所得专晋地非所得专也
　　夏六月庚辰晋侯去疾卒秋八月晋顷公冬十有二月呉灭徐徐子章羽奔楚
　　三十有一年春王正月公在干侯季孙意如会晋荀跞于适历夏四月丁巳薛伯谷卒晋侯使荀跞唁公于干侯秋薛献公冬黑肱以滥来奔十有二月辛亥朔日有食之
　　三十有二年春王正月公在干侯取阚夏呉伐越秋七月冬仲孙何忌会晋韩不信齐髙张宋仲防衞世叔申郑国参曹人莒人薛人人小邾人城成周十有二月己未公薨于干侯












　　春秋集解卷十
　　钦定四库全书
　　春秋集解卷十一　　　　　宋　苏辙　定公
　　元年春王三月晋人执宋仲防于京师夏六月癸亥公之丧至自干侯戊辰公即位秋七月癸巳我君昭公九月大雩立宫冬十月陨霜杀菽
　　僖三十三年书陨霜不杀草今指言杀菽何也于其不杀而言草言其广也于其杀而言菽言其所害也
　　二年春王正月夏五月壬辰雉门及两观灾秋楚人伐呉冬十月新作雉门及两观
　　三年春王正月公如晋至河乃复二月辛卯邾子穿卒夏四月秋邾庄公冬仲孙何忌及邾子盟于防四年春王二月癸巳陈侯呉卒三月公会刘子晋侯宋公蔡侯衞侯陈子郑伯许男曹伯莒子邾子顿子胡子滕子薛伯伯小邾子齐国夏于召陵侵楚夏四月庚辰蔡公孙姓帅师灭沈以沈子嘉归杀之五月公及诸侯盟于臯鼬伯成卒于会六月陈惠公许迁于容城秋七月公至自会刘卷卒悼公楚人围蔡晋士鞅防孔圉帅师伐鲜虞
　　昭十二年楚灭陈蔡晋人不救而伐鲜虞称晋以夷之今晋既不为蔡伐楚楚人围蔡亦弗之救而于其伐鲜虞也称晋士鞅衞孔圉何也晋虽有弃诸侯之罪而蔡无国灭之祸轻重之异也
　　刘文公冬十有一月庚午蔡侯以呉子及楚人战于柏举楚师败绩楚囊瓦出奔郑
　　楚平王杀伍奢其子员奔呉为呉行人囊瓦杀郤宛伯氏之族出伯州犂之孙嚭为呉太宰以谋楚故蔡侯因之以乞师囊瓦帅师御之呉称子而囊瓦称人何也呉以夷故不得称人又不可言以呉特称呉子书实也囊瓦以贪致宼不能死而出奔称人贱之也
　　庚辰呉入郢
　　五年春王三月辛亥朔日有食之夏归粟于蔡于越入呉六月丙申季孙意如卒秋七月壬子叔孙不敢卒冬晋士鞅帅师围鲜虞
　　六年春王正月癸亥郑游速帅师灭许以许男斯归二月公侵郑公至自侵郑夏季孙斯仲孙何忌如晋秋晋人执宋行人乐祁犂冬城中城季孙斯仲孙忌帅师围郓
　　七年春王正月夏四月秋齐侯郑伯盟于咸齐人执衞行人北宫结以侵衞齐侯衞侯盟于沙大雩齐国夏帅师伐我西鄙九月大雩冬十月
　　八年春王正月公侵齐公至自侵齐二月公侵齐三月公至自侵齐曹伯露卒夏齐国夏帅师伐我西鄙公会晋师于瓦公至自瓦秋七月戊辰陈侯柳卒晋士鞅帅师侵郑遂侵衞曹靖公九月陈怀公季孙斯仲孙何忌帅师侵衞冬衞侯郑伯盟于曲濮从祀先公从顺也先公闵僖也逆祀则称跻僖公顺祀则称先公何也徧祀先公也于是阳虎欲去三桓故顺祀而祈焉虎之谋去三桓乱也而其顺祀则礼也春秋善恶不以相及各书其实而已
　　盗窃宝玉大弓
　　阳虎将杀季孙斯不胜而出取宝玉大弓宝玉大弓鲁之分器也所谓夏后氏之璜与封父之繁弱是时阳虎以郓讙阴叛奔齐十年侯犯以郈叛及昭十三年南蒯以费叛皆以贱不书其书窃宝玉大弓何也分器重于地分器重于地者贱货而贵命也
　　九年春王正月夏四月戊申郑伯虿卒得宝玉大弓六月郑献公秋齐侯衞侯次于五氏
　　齐侯伐晋夷仪克之衞侯会之五氏言次而不言伐齐衞告次而不告伐也
　　秦伯卒冬秦哀公
　　十年春王三月及齐平夏公会齐侯于夹谷公至自夹谷晋赵鞅帅师围衞齐人来归郓讙阴田叔孙州仇仲孙何忌帅师围郈秋叔孙州仇仲孙何忌帅师围郈宋乐大心出奔曹
　　乐祁犂死于晋晋人止其丧以求成于宋宋使乐大心盟晋且逆祁犂之丧大心辞伪有疾祁犂之子溷谮而逐之
　　宋公子地出奔陈冬齐侯衞侯郑游速会于安甫叔孙州仇如齐宋公之弟辰暨仲佗石彄出奔陈
　　十有一年春宋公之弟辰及仲佗石彄公子地自陈入于萧以叛夏四月秋宋乐大心自曹入于萧冬及郑平叔还如郑涖盟
　　十有二年春薛伯定卒夏薛襄公叔孙州仇帅师堕郈衞公孟彄帅师伐曹季孙斯仲孙何忌帅师堕费秋大雩冬十月癸亥公会齐侯盟于黄十有一月丙寅朔日有食之公至自黄十有二月公围成公至自围成仲由为季氏宰将堕三都于是叔孙氏堕郈季氏将堕费公山不狃叔孙辄帅费人以袭鲁公与三子入于季氏之宫登武子之台费人攻之入及公侧仲尼命申句湏乐颀下伐之费人比二子奔齐遂堕费将堕成公敛处父不欲公围之弗克不书三人之乱皆陪臣也或曰昭公将去季氏而失国孔子为鲁而堕三都亦防于乱孔子之为是何也曰昭公之去季氏而失国失民故也鲁君之失民与三桓之得民乆矣故将以治鲁而不得三桓不可为也能得三桓而道之以礼乐犹可治也孔子为鲁而仲由为季氏宰三家从之矣其不从者其家臣也家臣未能得鲁众也虽其不从不能为患此孔子之所以堕三都而无疑也
　　十有三年春齐侯衞侯次于垂葭夏筑蛇渊囿大搜于比蒲衞公孟彄帅师伐曹秋晋赵鞅入于晋阳以叛冬晋荀寅士吉射入于朝歌以叛晋赵鞅归于晋薛弑其君比
　　十有四年春衞公叔戌来奔衞赵阳出奔宋二月辛巳楚公子结陈公孙佗人帅师灭顿以顿子牂归夏衞北宫结来奔五月于越败呉于檇李呉子光卒公会齐侯衞侯于牵公至自会秋齐侯宋公会于洮天王使石尚来归脤
　　石尚天子之士也天子之士称王人石尚之名以其接我特书也脤祭肉也礼助祭则受胙鲁不助而归之非礼也不然鲁之助则微者也
　　衞世子蒯聩出奔宋衞公孟彄出奔郑宋公之弟辰自萧来奔大搜于比蒲邾子来会公城莒父及霄
　　十有五年春王正月邾子来朝鼷防食郊牛牛死改卜牛二月辛丑楚子灭胡以胡子豹归夏五月辛亥郊壬申公薨于髙寝郑罕达帅师伐宋齐侯衞侯次于渠蒢邾子来奔丧秋七月壬申姒氏卒八月庚辰朔日有食之九月滕子来会丁巳我君定公雨不克戊午日下昃乃克辛巳定姒冬城漆

　　春秋集解卷十一
　　钦定四库全书
　　春秋集解卷十二　　　　　宋　蘓辙　哀公
　　元年春王正月公即位楚子陈侯随侯许男围蔡定六年郑灭许今复见者楚封之也
　　鼷防食郊牛改卜牛夏四月辛巳郊秋齐侯衞侯伐晋冬仲孙何忌帅师伐邾
　　二年春王二月季孙斯叔孙州仇仲孙何忌帅师伐邾取漷东田及沂西田癸巳叔孙州仇仲孙何忌及邾子盟于句绎
　　三子伐邾邾人赂以沂漷之田乃受盟再序大夫季孙不盟也
　　夏四月丙子衞侯元卒滕子来朝晋赵鞅帅师纳衞世子蒯聩于戚
　　定十四年蒯聩将杀南子不克而出灵公卒衞人将立蒯聩之弟郢郢乃立蒯聩之子辄夫蒯聩得罪于灵公而出则非世子矣其以世子书之何也以为灵公之卒衞人尝立郢郢立则蒯聩非世子虽拒之可也衞人废蒯聩而立辄则蒯聩犹世子也何也蒯聩废则辄不当立辄立则蒯聩不废灵公废之而衞人立其子以成之虽欲不以世子名之可乎然则以世子名之何为而可曰不幸而立辄则辄当辞辞而不获则致国乎蒯聩如是而后可子路问于孔子曰卫君待子而为政子将奚先曰必也正名乎名不正则言不顺言不顺则事不成事不成则礼乐不兴礼乐不兴则刑罚不中刑罚不中则民无所措手足故君子名之必可言也言之必可行也君子于其言无所苟而已矣若辄以世子之子立而拒世子蒯聩称世子而不得立得为正名乎虽然世子不言纳世子当立者也当立者无所事纳矣称世子而言纳见其非世子而衞人以为世子耳
　　秋八月甲戌晋赵鞅帅师及郑罕达帅师战于铁郑师败绩冬十月衞灵公十有一月蔡迁于州来蔡杀其大夫公子驷
　　元年楚将迁蔡于江汝之间蔡于是请迁于呉书曰蔡迁于州来自迁也蔡请迁于呉既而悔之呉以师迁之故杀驷以説称国以杀非其罪也
　　三年春齐国夏衞石曼姑帅师围戚
　　曼姑为子围父知其不义故推齐使为兵首从而书之罪之也
　　夏四月甲午地震五月辛桓宫僖宫灾季孙斯叔孙州仇帅师城啓阳宋乐髠帅师伐曹秋七月丙子季孙斯卒蔡人放其大夫公孙猎于呉冬十月癸卯秦伯卒叔孙州仇仲孙何忌帅师围邾
　　四年春王二月庚戌盗杀蔡侯申蔡公孙辰出奔呉秦惠公宋人执小邾子夏蔡杀其大夫公孙姓公孙霍当书蔡人杀其大夫不言人阙文也
　　晋人执戎蛮子赤归于楚
　　楚人围蛮氏蛮子赤奔晋楚人求之晋人执而子之晋主诸侯而为楚执其所灭罪之也僖二十八年晋侯入曹执曹伯宋人其不曰楚人而曰归于楚何也曹非宋有而蛮子楚之所灭也
　　城西郛六月辛丑亳社灾
　　亳社商社也周之灭商也以其社赐诸侯所谓亡国之社也亡国之社必屋故灾也
　　秋八月甲寅滕子结卒冬十有二月蔡昭公滕顷公
　　五年春城毗夏齐侯伐宋晋赵鞅帅师伐衞秋九月癸酉齐侯杵臼卒冬叔还如齐閠月齐景公
　　春秋不书闰月此其书闰何也丧事不数闰讥其以闰月也
　　六年春城邾瑕晋赵鞅帅师伐鲜虞呉伐陈夏齐国夏及髙张来奔
　　齐景公无适子诸子鬻姒之子荼嬖公疾使国夏及髙张立荼寘羣公子于莱公卒陈乞将立阳生乃与诸大夫谋先逐国髙
　　叔还会呉于柤秋七月庚寅楚子轸卒齐阳生入于齐陈乞召阳生于鲁而匿之其家诸大夫莫之知且荼犹在也故书入不称公子将为君
　　齐陈乞弑其君荼
　　陈乞立阳生而迁荼于赖阳生使朱毛杀荼书曰陈乞弑其君乞虽不弑而弑君之祸乞为之也
　　冬仲孙何忌帅师伐邾宋向巢帅师伐曹
　　七年春宋皇瑗帅师侵郑晋魏曼多帅师侵衞夏公会呉于鄫秋公伐邾八月己酉入邾以邾子益来
　　鲁入邾以邾子益来而不言灭何也邾大夫茅夷冯保于茅请救于呉明年呉为之伐鲁鲁复邾子故不言灭邾既灭矣幸而得复故邾虽无君而于出名之在外曰以归在内曰以来内外之别也
　　宋人围曹冬郑驷帅师救曹
　　八年春王正月宋公入曹以曹伯阳归
　　此灭曹也其不言灭何也曹伯阳好田弋曹之鄙人公孙彊获白鴈而献之且言田弋之説説之因访政事大説之彊言覇説于曹伯曹伯从之乃背晋而奸宋宋人伐之晋人不救书曰宋公入曹而不书灭言自灭也犹虞之灭言晋人执虞公而不言灭也
　　呉伐我
　　不言西鄙而直言伐我兵加于国都也于是为城下之盟而还不书讳之也
　　夏齐人取讙及阐
　　齐侯之在鲁也季康子以其妹妻之即位而逆之季鲂侯通焉女言其情弗敢与也齐侯怒故取讙及阐
　　归邾子益于邾
　　齐侯以季姬故请师于呉将以伐鲁故惧而归邾子
　　秋七月冬十有二月癸亥伯过卒齐人归讙及阐鲁归季姬于齐故齐人归二邑不言来归归邑而不遣使也
　　九年春王二月僖公宋皇瑗帅师取郑师于雍丘夏楚人伐陈秋宋公伐郑冬十月
　　十年春王二月邾子益来奔
　　八年鲁归益于邾益为无道呉讨而囚之使其大夫奉其太子革以为政故出
　　公会呉伐齐
　　会夷狄以伐中国恶莫甚焉
　　三月戊戌齐侯阳生卒
　　八年齐侯请师于呉将以伐鲁既而季姬有宠乃辞呉师呉子怒反与公伐齐齐人杀其君以説而以疾赴春秋从而书之犹郑髠顽也
　　夏宋人伐郑晋赵鞅帅师侵齐五月公至自伐齐齐悼公卫公孟彄自齐归于衞
　　彄蒯聩之党也灵公既没则彄之归无难矣
　　薛伯夷卒秋薛惠公冬楚公子结帅师伐陈呉救陈十有一年春齐国书帅师伐我夏陈辕颇出奔郑辕颇为司徒赋封田以嫁公女有余以为已大器故国人逐之
　　五月公会呉伐齐甲戌齐国书帅师及呉战于艾陵齐师败绩获齐国书
　　战不言公公会伐而不会战也
　　秋七月辛酉滕子虞母卒冬十有一月滕隐公衞世叔齐出奔宋
　　齐初娶于宋子朝其娣嬖子朝出孔文子使齐出其妻而妻之齐寘其初妻之娣于犂如二妻文子怒而夺其妻或淫于外州外州人夺之轩以献耻是二者故出
　　十有二年春用田赋
　　丘赋之法因其田财通出马一匹牛三头今别其田及家财各为一赋故曰田赋讥重敛也
　　夏五月甲辰孟子卒
　　孟子昭公夫人呉女也不称夫人姬氏讳娶同姓也不书不祔于庙也语曰公娶于呉为同姓谓之呉孟子然则孟子者鲁人之所以号昭夫人也春秋因而书之耳
　　公会呉于槖臯秋公会衞侯宋皇瑗于郧宋向巢帅师伐郑冬十有二月螽
　　周之十二月夏之十月不当有螽葢失闰也故季孙问于仲尼仲尼曰丘闻之火伏而后蛰者毕今火犹西流司历过也
　　十有三年春郑罕达帅师取宋师于嵒夏许男成卒公会晋侯及呉子于黄池
　　襄十年会于柤十四年会于向皆书曰鲁会诸侯会呉于某以呉为会故也其余非以呉为会则书呉与诸侯齿故戚之会呉以鄫故称人黄池之会呉以晋侯故称子不可言晋侯呉故也公羊曰呉称子呉主会也谷梁曰进之也夫晋方主会而曰呉主会呉方凌虐小国而曰进之可乎然则以晋侯及呉子何也春秋有以邑相及有以大夫相及皆非义也犹以晋侯及呉子也
　　楚公子申帅师伐陈于越入呉秋公至自会晋魏曼多帅师侵衞许元公九月螽冬十有一月有星孛于东方
　　旦而孛见故不得其次也
　　盗杀陈夏区夫
　　称盗微者也
　　十有二月螽
　　十有四年春西狩获麟
　　狩而不地为获麟书略之也麟仁兽也出非其时孔子以自况也故春秋终焉然则春秋始于隐公而终于哀公何也自周之衰天下三变而春秋举其中焉耳其始也虽幽厉失道王室昏乱而礼乐征伐犹出于天子诸侯畏周之威不敢肆也虽春秋将何施焉及其中也平王东迁而周室不竞诸侯自为政周道陵迟夷于列国迨隐之世习以成俗不可改矣然而文武成康之徳犹在民未忘周也故齐桓晋文相继而起莫不秉大义以尊周室会盟征伐以王命为首诸侯顺之者存逆之者亡虽齐晋秦楚之强义之所在天下予之义之所去天下叛之世虽无王而其法犹在也故孔子作春秋推王法以防不义知其犹可以此治也及其终也定哀以来齐晋既衰政出于大夫继之以呉越荆蛮之众横行于中国以势力相吞灭礼义无所复施刑政无所复加虽欲举王法以防之而诸侯习于凶乱不可告语风俗靡然日入战国是以春秋终焉由此观之则春秋起于五伯之始而止于战国之初隐哀适其时耳孔子曰礼乐征伐自诸侯出十世希不失矣自大夫出五世希不失矣自隐至昭而逐于季氏凡十世自宣至定而制于阳虎凡五世葢自隐以来诸侯始专而五伯之形成获麟之岁齐田常弑简公自是以专齐其后二十八年韩赵魏自是以分晋而战国之形成左丘明传春秋止于知伯之亡古之达者葢知之欤孟子曰王者之迹熄而诗亡诗亡然后春秋作夫二雅终于幽王而春秋作于平王葢与变风止于陈灵陈灵之后六十余年而获麟变风之所不刺则春秋之所不书也









　　春秋集解卷十二
