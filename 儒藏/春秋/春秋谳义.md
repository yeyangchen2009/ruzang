　　御制题王元杰春秋谳义
　　聴讼吾犹人无讼以为本春秋经世书道徳齐礼谨尊王而贱霸赖是以示准人心与天理借斯以不冺谳有评狱义狱实刑之引春秋岂其然求精失之逺梦得【叶】已一误【宋叶梦得尝作春秋谳不揆经世之意而専以评狱解经已失春秋本防至元王元杰复撰谳义盖未见梦得原本而名与相复其书编辑程朱绪言复删掇胡安国分缀经文之下而于三家末别标已意曰谳其于朱子一无异词盖墨守前説一字不敢芟削实难免重儓之诮云】元杰【王】重儓允后贤议前贤辩驳恣口吻类此各标长充栋奚能尽








　　钦定四库全书　　　　　经部五
　　春秋谳义　　　　　　　春秋类
　　提要
　　【臣】等谨按春秋谳义九卷元王元杰撰元杰字子英呉江人至正间领荐兵兴不仕教授于其乡昔程子作春秋传未成朱子之论春秋亦无专书元杰乃辑其绪言分缀经文之下复删掇胡安国传以尽其意安国之书在朱子前而其説皆列朱子后欲别所尊故不以时代拘也其间如隠公四年州吁条下备録朱子邶风击鼔篇传于春秋书法无关亦以意所推崇一字不欲芟削耳三家之末元杰以已意推阐别标曰谳如桓公四年纪侯大去条下程子以大为纪侯之名意主责纪不责齐元杰之谳则委曲恕纪不従程子之説而全书之内于朱子无一异词其宗防概可见矣昔叶梦得作春秋谳多得经意元杰盖未见其书故名与相复其所论断亦不及梦得之精而守一先生之言不逾尺寸所见虽浅所学犹笃实差胜明代诸儒无师瞽説以至洸自恣者原书十二卷乆无刊板今诸家传写之本并阙后三卷既无従校补姑仍旧本缮録焉乾隆四十二年二月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀







　　春秋谳义原序
　　圣人达天徳而语王道春秋为万世立王法敦典庸礼命徳讨罪本原于天其用则王者之事也周徳既衰王者弗克若天人欲横流纲沦法斁乱亦极矣夫子生乎斯时慨圣人之不作虑斯道之将坠岂不曰文王既没文不在兹乎于是假鲁史以修春秋示褒贬以寓王法其义则总摄万事大本始于尊王盖尊卑之分明纲常之道立然后有以定其是非而不舛春秋者王道之日月也典礼隳臣下僣春秋定尊卑而王道明春秋者王道之权衡也刑赏滥法度差春秋明贵贱而臣道立易曰天尊地卑乾坤定矣卑髙以陈贵贱位矣经书元年加王于正圣人系易之始辞作经之大法也故其词约而深其防微而逺深有不言之意微有不形之道圣人之心见于经犹元之妙赋于物大而化之之谓也于一草一木以求化工之神于一语一言以窥圣人之用亦云难矣然圣人行事本于道圣人之道本于心事有万变之不同理有万殊之或异大公至正之道贯万事于一心百王异世而同神万象异形而同体圣人赞易以尽事物之变穷其理也作春秋以行法度之权着其事也文王作易于殷世之末夫子作春秋于周徳之衰有其理则有其事体用一原也有其事则有其理显微无间也由辞以达理因理以见事天下之变故尽矣前乎千百世之已徃后乎千百世之未来此理此心未尝外于语言文字间也河洛二程紫阳朱子续正学于千载之上易书诗礼俱着训辞独于是经未闻注释中呉王元杰子英氏家世业儒有志经学放求易经本义诗传训辞礼经制度四书集注集义语録紫阳宗防凡释经引证之言师友讲明之论其有明春秋之防者具载本经证以胡氏释辞目曰春秋谳义旁搜取证竭虑穷思甫及成书防二十载学者引而伸之触类而长之则知圣经贤传并行而不悖矣若夫天人相与之原古今事物之变微辞奥义何敢仰窥圣域之渊微其于尊君父之大伦正人心之大义典章法度之正是非善恶之公举而措之未必无涓埃之助云尔至正十年嵗在庚寅仲夏下澣嘉议大夫礼部尚书致仕呉郡干文传夀道序












　　钦定四库全书
　　春秋谳义卷一　　　　　元　王元杰　撰隐公
　　公名息姑惠公子惠公元妃孟子其弟声子生隐公按谥法隐拂不成曰隐
　　程子曰春秋鲁史记之名也平王东迁在位五十一年卒不能复兴先王之业王道絶矣夫子于是因鲁史作春秋立百王不易之大法孟子曰王者之迹熄而诗亡诗亡然后春秋作适当隐公之初故始于隐公
　　又曰自伏羲尧舜厯夏商以至于周或文或质因袭损益其变既极其法既详孔子参酌其宜以为百王法度之中制其制则寓乎春秋矣
　　又曰夫子当周之末以圣人不复作也顺天应时之治不复有也于是作春秋为百王不易之大法所谓考诸三王而不谬建诸天地而不悖质诸鬼神而无疑百世以俟圣人而不惑是也斯道也惟顔子得闻之行夏之时乗殷之辂服周之冕此其凖的也后世以史视春秋谓褒善贬恶而已至于经世大法则不知也春秋大义数十炳如日星乃易见也惟其防辞奥义时措从宜者为难知耳或抑或或予或夺或进或退或防或显而得乎义理之安文质之中寛猛之宜是非之公乃制事之权衡揆道之模范也夫观百物然后识化工之神聚众材然后知作室之用于一事一义而欲窥圣人之用心非上知不能也学者当优游涵泳黙识心通然后能造其防也智者即词以观义则思过半矣
　　又曰春秋何为而作邪其王道之不行乎孟子有言曰春秋天子之事也去圣逾逺诸儒纷纭家执异端人为私説开元秘书言春秋者七百余家然圣人之法得者甚寡至于弃经任胶固不通使圣人之心欝然而不显吁可痛也独唐陆淳得啖先生赵夫子而师之讲求其学积三十年始大光莹虽未能尽圣作之蕴然其辟异端开正途功亦大矣惜夫其书之粹然者在乎集而世防其矣
　　又曰春秋百王不易之大法三王以后相因既偹周道衰而圣人虑后世圣人不作大道坠故作此书门人皆不得闻告顔子为邦者则其大畧也至今一千七百余年矣未有识之者也
　　朱子曰王者之迹熄谓平王东迁而政教号令不及于天下也诗亡谓黍离防为国风而雅亡也春秋鲁史记之名孔子因而笔削之始于鲁隐公之元年实平王四十九年也
　　又曰春秋首不书即位即君臣父子之事也书仲子嫡妾之分即夫妇之事也书及邾盟即朋友之事也书郑伯克段即兄弟之事也一开首人伦便尽在扵此
　　又曰上古之书莫尊于易中古后书莫大于春秋易本隐以之显春秋推见至隐易与春秋天人之道易以形而上者説出那形而下者春秋以形而下者説出那形而上者然此二书皆未易看今人不理防便入穿凿若要读此二书且理防大义易则尊阳抑隂进君子而退小人明消息盈虚之理春秋则尊王贱覇内中国而外夷狄明君臣上下之分
　　又曰当时史书掌于史官想人不得见及孔子取而笔削之而其义大明孔子亦何尝有意用某字使人知劝用某字使人知惧不过直书其事善恶了然在目观者知所惩劝故乱臣贼子有所惧而不敢犯焉尔
　　又曰读春秋之法无他只括经所书之事迹而凖则之以先王之道某是某非是底犹有未是处不是底又有彼善于此自将道理折衷便见如看史记秦之所以失汉之所以得楚汉交争楚何以亡汉何以兴只将自家平日讲明底道理折衷看便见春秋亦如此只是圣人言语细宻要人仔细斟量考索耳又曰春秋是当时实事孔子书之后世儒者各立己意正横渠所谓非理明义精而治之故其説多凿也惟伊川程氏以为经世大法得其防今不若存取胡氏本子纵未能尽得之然不中不逺矣
　　胡氏曰古者列国各有史官掌记时事春秋鲁史尔仲尼就加笔削乃史外传心之要典也孟子发明宗防以为天子之事周道衰防乾纲觧纽乱臣贼子接迹当世人欲肆天理灭矣仲尼天理之所在不以为己任而谁可五典弗敦己所当叙五礼弗庸己所当秩五服弗章己所当命五刑弗用己所当讨故曰文王既没文不在兹乎圣人以天自处斯文之兴衰在已而由人乎哉故曰我欲托之空言不如载之行事深切着明也
　　又曰名噐者国家之寳按春秋大夫非三命为正卿者姓氏不登于史册非有天子命者不书其官至于有罪虽以诸侯之尊或黜其爵卿士之贵或书其名重名器也春秋尊君抑臣恶臣下之分权讳残人之犯上使举上客而不称介副防者名姓不登于史册严分正名此天地之常经古今之通义也
　　又曰春秋正人主心术之大法也故不书祥瑞而灾异则书祥瑞福庆之兆以为美观则其心骄以怠灾异祸败之符以为至戒则其心危以达此春秋垂法传后世之意也
　　又曰程子于易则因理以明象而知体用之一源于春秋则见诸行事而知圣人之大用荆舒乱华是膺是御不与结盟乱贼肆恶是诛是讨不列于防以此见圣人之情矣
　　又曰王者迹熄而诗亡诗亡然后春秋作春秋作于隐公适当雅亡之后又按小雅正月刺幽王诗也而曰赫赫宗周褒姒灭之及平王在位日久不能自强于政治至晩年失道滋甚乃以天王之尊下诸侯之妾于是三纲沦九法斁人望絶矣夫妇人伦之本朝廷风化之原平王适冡正后亲遭褒姒之难废黜播迁宗国颠覆亦可鉴矣又不是惩人宠妾防本塞源自灭之也春秋于此盖有不得已焉尔矣谳曰天尊地卑而贵贱位典叙礼秩而法度彰此万世之常经万事之根本也易曰观乎天文以察时变观乎人文以化成天下古先圣人继天立极必先叙五典而秩五礼然后命五徳而用五刑也周自平王东迁政教号令不行于天下王风之什下同列国纲常坠五礼隳天下之大经拂矣春秋托始隐公其事昭然可攷朱子谓一开首人伦便尽在岂不明且白乎隐公继世改元上不禀命于天子君臣之义废矣惠公以仲子手文之故有志于桓内不承国于先君父子之亲冺矣公既及邾盟蔑复为宋伐邾朋友之信失矣郑伯克于鄢手足至于相残兄弟之伦丧矣仲子惠公之妾天王反归其夫妇之道乱矣凡此败伦伤教之事并见于隐公元年其恶已彰其乱已极春秋不始于隐公五典之教絶矣夫子虽善而不尊然有徳者必有言也于是假鲁史以寓一王之法正人伦于始见诸行事扶天理于将冺遏人欲于横流经纶天下之大经立天下之大本存笔削之防防示赏罚之大权诛当时无王之心立万世后王之法乱臣贼子所以惧纲常法度所以正周子所谓诛死者于前惧生者于后可谓明矣此即敦典庸礼命徳讨罪之法惟其无位之嫌故假辞以立义通一经之大防岂有外于此乎圣人拨乱反正之心为天下后世虑也深矣托始乎隐不亦着明也哉
　　经元年
　　程子曰元年始年也
　　朱子曰春秋传言元即仁也仁人心也固有此理却不知仁如何却谓之元元日诗云古史书元意义存春秋掲示更分明人心天理终难冺正本端元万善生
　　胡氏曰即位之一年必称元年者所以明人君之大用也
　　谳曰元之为义一理之流行三才之妙用也易曰大哉乾元万物资始至哉坤元万物资生又曰元者善之长也王者与天地合徳即位之一年必书元年三才之义偹矣元之时义大矣哉元即仁也人心天理也王者体元居正成位乎其中万化由是而出诸侯调元履正奉正朔于上万事由是而理是以天道成地道平人道立矣此天人之本原春秋之大义也
　　春王正月
　　程子曰圣人以王道作经故书王明此义则知王与天同大而人道立矣
　　朱子曰三王之正不同周用天正而七月之诗皆以人正为纪何也所谓改正朔者以是月为嵗首月不易也
　　胡氏曰以夏时冠月垂法后世以周正纪事示无其位不敢自专也
　　谳曰天以生物为心于时为春干之徳也体干之仁尊临天位王之徳也易曰天地之大徳曰生圣人之大寳曰位周道既衰王者有其位而无其徳天人之理冺矣仲尼虽无其位有天徳便可语王道春秋行夏之时加王于正达天人之理通古今之义示一王之大法也春天时也正者政也王者成位乎其中上奉天时下行仁政先正其心上合天心天下人心皆归于正天人一理也子思子所谓本诸身徴诸庶民建诸天地而不悖是也三代礼乐在所损益前王之法也居周之世用周之正时王之法也百王法度异世同神后王之法也用前王之法正时王之法立后王之法古今一义也子思子所谓考诸三王而不谬百世俟圣人而不惑是也书王次春者明王者受命于天弗克若天春秋代天以示赏罚程子所谓假天时以立义是也书正次于王者明正者王之所为也王政不修春秋笔削以定其是非程子所谓假周以正王法是也吾夫子天理之所在其所为者天也是以行夏时以冠周月天道也百王之道也其所不为者人也是以周正纪事人事也时王之制也岂不曰知我者其惟春秋乎罪我者其惟春秋乎盖知之者天也罪之者人也是则二百四十二年之间天叙天秩天命天讨皆天理也何嫌于无其位乎此王道之大权天人之妙用见诸行事不亦着明也哉
　　隐公不书即位
　　程子曰不书即位不请命于天子以王法絶之也【集义】朱子曰春秋首不书即位即君臣父子之事也【集义】胡氏曰上不禀命于天子内不承国于先君故不书即位
　　谳曰古者诸侯继世即位上必禀命于天子内必承国于先君正始之义也隐公即位逾年改元鲁使不告于周王使不至于鲁上无所禀之命也惠公以仲子手文之故有志于立桓内无所承之命也为子受之于父为诸侯受之于王正始之大本也易渐之彖曰进以正可以正邦也隐公之立上无所禀内无所承可谓正乎不书即位以王法絶之十年无正失居正之道春秋因其不正以反于正君臣父子之大伦定矣
　　三月公及邾仪父盟于蔑
　　程子曰盟誓以结信出于人情先王所不禁也盟而不信则罪矣诸侯交相盟乱世之事也
　　朱子曰书及邾盟即朋友之事也
　　胡氏曰春秋大义公天下以讲信修睦为事刑牲防血要质鬼神则非所贵矣
　　谳曰盟防待衰世之事周官有司盟之职诸侯非王命而私盟春秋之世亦不足以责偹矣且盟以结信信以行义未闻既盟而复叛者也鲁为春秋望国邾为鲁之附庸隐公即位之初首及邾盟于蔑迨至既盟之后反为宋伐邾信安在哉易曰厥孚交如信以发志也交邻国之道不能以信待人汲汲于防血刑牲凟鬼神犯刑政寻又叛之信安在耶春秋因其不正以反于正朋友之伦定矣
　　夏五月郑伯克于鄢
　　程子曰郑伯失为君之道无兄弟之义使之强所以致其恶
　　朱子曰书郑伯克即兄弟之事也
　　胡氏曰用兵大事也必君臣合谋而后动而专自郑伯是罪在伯也
　　谳曰郑伯强忍而不仁叔防顽而不义皆名教之罪人也初叔恃母骄恣庄公恐害及身亟欲除之莫名其罪于是授之大邑养成其恶以至于乱然后从而讨之则姜氏不得以为子国人不敢与其乱此郑伯之心也噫于弟弗念天显乃弗克恭厥兄段之不义也兄亦不念鞠子哀大不友于弟郑伯之不仁也易曰小人不耻不仁不畏不义其郑之谓乎春秋特书郑伯恶其忘笃爱之仁不书弟责其絶友恭之义因其不正以反于正兄弟之大伦定矣
　　秋七月天王使宰咺来归惠公仲子之
　　程子曰夫妇人伦之本故当先正惠公仲子妾称也以夫人礼人之妾乱伦之甚也
　　朱子曰书仲子嫡妾之分即夫妇之事也又曰归于鲁古人却不讳死
　　胡氏曰王朝公卿书官贬而书名以见宰之非宰矣谳曰周礼称天王见于周官春秋书天王出于特笔法天之号尊之至也王朝礼法之原冡宰礼法之表夫妇人伦之本也易家人之彖曰女正位乎内男正位乎外男女正天地之大义也惠公以仲子为夫人乱嫡妾之分凟先王之礼是岂礼之正哉王朝不能正其法反遣使以归咺为冡宰位长六卿不能履正以辅其君方且承命以臣妾则是成其乱矣春秋贬而书名以见冡宰之失职直书仲子以示惠公之不君因其不正以反于正则嫡妾之分明夫妇之大伦定矣
　　九月及宋人盟于宿
　　冬十有二月祭伯来
　　程子曰祭伯畿内诸侯为王卿士不书来聘不与其朝也朱子曰祭伯独书曰来不与其私交也
　　胡氏曰经于内臣朝聘告赴皆贬而不与正其本也谳曰大夫非君命不越境所以杜朋党之原也古者聘弓鍭矢不出塲束脩之问不行境中有至尊者不贰之也周室衰防典礼浸废畿内诸侯得以诬上行私交于邻国而况外诸侯乎今祭伯来鲁上不书使则非王命下不言聘则非王事春秋直书曰来以正臣下行私之失端本澄源之意其防防矣
　　公子益师卒
　　经二年
　　春公防戎于潜
　　夏五月莒人入向
　　程子曰书入入其国也侵人之境固为暴乱况入人之国乎
　　胡氏曰以事言之入者造其国都以义言之入者逆而不顺莒称人小国也
　　谳曰莒以蕞尔之国入春秋之初挠败王畧无所不至未有书入人之国而莒兴入向之师未有取外人之邑而莒取牟娄之地未有外人抗盟于内而莒人及公盟于浮来未有外人专盟而莒纪专盟于宻天讨不能加方伯不能正于以见王纲之陵夷诸侯之不臣也至于邦交之际虽尝奔走防盟国君无谥大夫无名来不书朝交不书聘无上下之节无礼文之容春秋所以夷之也书人书入其罪明矣
　　无骇帅师入极
　　秋八月庚辰公及戎盟于唐
　　九月纪履緰来逆女
　　冬十月伯姬归于纪
　　程子曰非命卿皆书名以君命来逆夫人也在鲁故称女内女嫁诸侯为夫人则书逆书归明重事也胡氏曰入春秋之始名宰咺归以讯乱法书裂繻逆女以志变常众妾之分定矣大昏之礼明矣谳曰夫妇人伦之本亲迎大昏之本正始之道不可不谨也春秋之例天子曰逆王后诸侯曰逆女大夫曰逆某姬命名不同者尊卑之词也古者男子以氏配名妇人以氏配姓女子许嫁笄而字之曰伯曰姬字姓之谓也文定厥祥亲迎于渭世子亲迎之诗韩侯迎止于蹶之里诸侯亲迎之什亲迎之礼必亲授受明而大伦正使大夫来逆则非正矣易渐之彖曰渐之进也女归吉也进以正可以正邦也夫妇之始不以礼合是将不以礼终也伯姬见逆于裂繻不能正其始见葬于齐侯不能正其终春秋谨而书之正始之礼严矣
　　纪子伯莒子盟于宻
　　十有二月乙卯夫人子氏薨郑人伐衞
　　经三年
　　春王二月己巳日有食之
　　程子曰月王月也事在二月则书王二月事在三月则书王三月也日食有常度灾而非异也星辰陵厯亦然
　　朱子曰日有食之此则系乎人事之感盖臣子背君父妾妇乘其夫小人凌君子外域侵中国所感如是则隂盛阳防而日为之食矣是以圣人于春秋每食必书诗人亦以为丑也
　　胡氏曰日食必书示后世遇灾而惧之意阳防隂盛之证也
　　谳曰日月者隂阳之精隂阳者天地之气其精形于其上而为日月其气运于两间以生人物者也故日月运行隂阳之气亦随之而运行日者人君之象众阳之宗月者后妃之象羣隂之防人事动乎下天变应乎上故日食修徳阳明胜而隂慝消月食修刑亢阳消而隂气正自然之理也易豫之彖曰天地以顺动故日月不过盖过则不依轨度而致灾春秋二百四十二年日食三十有六月食不书当是时王纲解纽刑罚不修妾妇乗其夫臣下叛其上正淫隂乗阳之兆安有亢阳以消隂慝乎此月食所以不见于经也是知人君克谨天戒则有其象而无其应弗克畏天则有其象而有其应矣天人一理其可诬乎
　　三月庚戌天王崩
　　程子曰崩者上坠之形四海之内皆当奔赴鲁君不往恶极罪大不可胜诛不书而自见也
　　胡氏曰平王崩周人来讣而隐不往是无君也其罪应诛不书而见矣
　　谳曰春秋之例王崩不名尊无二上也不书其地天下皆王土也平王既崩周人来讣隐公奔丧防之礼不登于册赙赠至于来求则其慢可知矣按礼天王之丧诸侯服斩衰当以所闻先后奔丧议者谓封疆之守至重诸侯不得越境修服国中卿供吊送之礼如是则诸侯私盟专伐越境逾时不以为难独难于奔丧而薄君臣始终存没之义哉废弃大伦絶灭天理不胜诛之罪也春秋谨而书之不待贬絶恶自着矣
　　夏四月辛卯尹氏卒
　　秋武氏子来求
　　程子曰武氏王之卿士诸侯不供王丧故武氏遣其子徴求于外国书之以见诸侯之不臣也
　　朱子曰武氏子来求者世爵可知归死曰归生曰赙归之者正也求之者非正也
　　胡氏曰武氏天子大夫何以不称使当丧未君非王命也夫以货财生者需索也君取臣不言求而曰求赙求车求金皆着天王之失道也
　　谳曰尺地莫非王土一民莫非王臣王土王臣物皆王有何至于下求苞茅不入齐师得以奉辞赙赠不供鲁君宁逃其罪求者在下之辞未必其得之义也昔孔子正取假之名于季氏曰君取于臣则谓之取名虽虚器治乱之本系焉上求于下则非正矣易随六三随有求利居贞程氏曰随之有求而得然非正应故有不正之嫌春秋书武氏子以见王朝使人之不正书来求赙以见鲁之不臣不书取而书求鲁君何所逃罪矣
　　八月庚辰宋公和卒
　　程子曰吉凶庆吊讲信修睦邻国之常礼人情所当然诸侯之卒与国之大故来告则书
　　朱子曰鲁君书薨外诸侯书卒薨者臣子之辞以卒为贬恐未必然
　　胡氏曰凡诸侯卒皆存而不削交邻国待诸侯之义见矣卒而或日或不日者何谨则书日慢则书时或名或不名者何防盟则名于聘载书问则名于简牍无所证者虽告丧其名亦不可得而知矣
　　谳曰诸侯曰薨大夫曰卒生不书名死则名之礼之常也诸侯生则称侯死则称公列国书卒鲁独书薨此圣人内鲁之词亲亲之义也宋公作賔王家统承先祀非列国之比春秋生死称公尊尊之义也诸侯或名或不名者同盟则名载简书朝防则名于要约聘告则名于简牍故于卒赴可知或日或不日谨则书日慢则书时以见当时诸侯防礼之厚薄也其防防矣
　　冬十有二月齐侯郑伯盟于石门
　　癸未宋穆公
　　程子曰诸侯告丧鲁往防塟则书春秋之时皆不请而私谥私谥所以罪其臣
　　朱子曰名者诸侯之邦交告终易代则有吊恤之礼春秋时以国势之强弱私情之踈宻而为之礼有卒名而防故有卒而不防塟者
　　胡氏曰外诸侯塟其事或因鲁防而书其义则圣人或存或削春秋之法也
　　谳曰古者谥以表行美恶惟公名之曰幽厉虽孝子慈孙百世不能改也茍非其徳而加谥焉可谓孝乎凡为人臣者未尝不欲其君之显为人子者未尝不欲其父之荣此臣子之常情然先王之制尊卑有序正名定谥礼法有常人子以其非礼加于君亲不可谓之孝春秋诸君世本侯爵塟则书公圣人存而弗削以正其僣爵私谥之失讨贼避号讳辱之事春秋削之以正其忘仇没耻之罪于宋则书公尊尊之义也其义防矣
　　经四年
　　春王二月莒人伐杞取牟娄
　　戊申衞州吁弑其君完
　　程子曰春秋之初弑君不称公子公孙盖身为大恶自絶于先君矣岂复得为先君子孙也古者公族刑死则无服况弑逆乎
　　朱子曰诗击鼓从孙子仲平陈与宋不我以归忧心有忡旧説以此为春秋隐公四年州吁自立之时宋衞陈蔡伐郑之事恐或然也
　　胡氏曰此衞公子州吁也削其属籍特以国氏者罪庄公不待之以公子之道使预闻政事主兵权而当国也
　　谳曰臣子之事君父天理切于人心一念之或欺一事之勿尽若不能安其身此忠孝之至情也春秋时皆反此道州吁以弟弑兄以臣弑君恶之大者也天理所不容人伦之大变凡民防不憝不待敎而诛也天王不施残执之刑邻国不闻沐浴之请方且四国连衡以定其位是相率为禽兽之行也圣人奉天讨以用刑因大义以正法削其属籍以着其罪斥书其名以诛其心此春秋所以作春秋作而乱臣贼子所以惧
　　夏公及宋公遇于清宋公陈侯蔡人衞人伐郑
　　秋翚帅师防宋公陈侯蔡人衞人伐郑
　　程子曰衞州吁弑其君天下所当诛也乃与修好而同伐人其恶甚矣
　　朱子曰且如翚帅师挟卒无骇之类未赐族到庄以后却不待赐而诸侯自受之矣
　　胡氏曰宋殇不恤衞有弑君之难欲定州吁而从其邪説故以宋公为首
　　谳曰四国党恶以伐郑是谓暴兵隐公辞宋而弗从是为义事翚以不义固请而行防伐无罪之邦欲定弑君之贼无君之心已着于此甚矣州吁之奸也宋殇忌冯在郑是以伐郑以説宋衞桓陈之所自出虑其不从也是以睦陈以求宠羽父强君以崇奸州吁同恶以相济迹虽未着其兆已萌钟巫之祸既形是岂一朝一夕之故易坤初六之象曰履霜坚氷隂始凝也程氏曰隂始凝而为霜盖其始虽甚防不可使之长也隐公不能谨之于始以及于祸春秋削其公子同于州吁之恶再序四国之师着其党逆之罪圣人之情见矣讨贼之义明矣
　　九月衞人杀州吁于濮
　　冬十有二月衞人立晋
　　程子曰衞人逆公子于邢而立之书曰衞人立晋衞人立之也诸侯之立既不受命于天子犹当受命于先君也
　　朱子曰衞人者众辞也立者不当立也
　　胡氏曰人众辞特书曰立所以着其擅置其君之罪于晋絶其公子所以明其专有国之非
　　谳曰王者受天命而君天下诸侯受王命而君一国非王命而立君岂居正之义乎衞人执州吁而杀之迎公子晋而立之是废立之权出于臣下上无所禀内无所承国人既得以立之亦得而废之是以乱易乱也律以大法公子不当私有国国人不得擅置君皆为失义春秋不书公子责私有其位之失书立不宜立正衞人擅立之罪以此垂法君臣之大义明矣
　　经五年
　　春公矢鱼于棠
　　夏四月塟衞桓公
　　秋衞师入郕
　　九月考仲子之宫初献六羽
　　程子曰诸侯无再娶仲子不得为夫人故别宫以祀之圣人之意言初献则知前此用八佾也
　　朱子曰考仲子之宫是别立庙也
　　胡氏曰干羽乐舞之揔名羽以象文徳干以象武功妇人无武事故不言干考者室始成而祀也
　　谳曰鲁用天子之乐报徳于周公不可用于羣公之庙防从六羽之数可配鲁之祖考不可用于仲子之宫惠公以孟子为夫人仲子乃惠公之爱妾孟子入惠公之庙仲子无受祀之所桓公未立预为其母考宫隐公启其乱矣先王制礼作乐殷荐之上帝以配祖考未闻用于妾母之庙也末流之甚至陪臣之防傲然舞八佾于庭其亦始之不谨者乎春秋书考仲子之宫则考者不宜考也变文曰初献则初者谨其失礼之始献者不宜献也一字褒贬其义深矣
　　邾人郑人伐宋螟
　　冬十有二月辛巳公子彄卒宋人伐郑围长葛
　　经六年
　　春郑人来输平
　　程子曰国君轻变其平反复可罪非君国之道朱子曰郑人来输平变也盖鲁先与宋好郑人却来输平变旧盟以从新好也
　　胡氏曰输者纳也平者成也郑人曷为纳成于鲁以利相结觧怨释仇离宋鲁之党也
　　谳曰先王疆理之制修睦以蕃王室是以义为利也郑人来平于鲁输纳以求其成是以利为义也郑入春秋以来日争寻常以尽其民今者解怨释仇求成于鲁和而不盟固可为美以利相结则非义矣自是郑伯以璧假许田而归鲁之祊鲁防郑伐宋以取其郜防之二邑夺攘之祸起修睦之义冺矣春秋书来输平正其义不谋其利也
　　夏五月辛酉公防齐侯盟于艾
　　秋七月
　　程子曰无事书首月天时王月偹而后成嵗也胡氏曰时天时也月王月也书时又书月见天人之理合也
　　谳曰易曰乾元亨利贞天之徳也故四徳备而成干四时具而成嵗秋天时也月王月也天之用莫大于隂阳惨舒之义也王之政莫大于赏罚威福之柄也天时备则嵗功成王道存则人纪立春秋之时王政不行天理亦防乎熄矣圣人奉天讨以用刑因人事以立法首时虽无事过则必书所以成嵗功而示天之赏罚也春秋所以扶天理立人极其义防矣
　　冬宋人取长葛
　　程子曰宋之围长葛嵗且周矣虐民无道之甚宋之强取不可胜诛矣
　　朱子曰围其邑而取之宋之罪着矣
　　胡氏曰宋之恃强围邑久役大众取非所有其罪着矣
　　谳曰宋围郑邑取非所有始惑州吁之邪説搂诸侯以伐之围城之师经年不解其役久矣其民残矣夫郑之土地受之先王传之先祖子孙世守为可继也宋恃强而夺之以快报复之志王朝不能问其罪列国不能正其非不善之积至于见弑祸亦惨矣春秋书围长葛于前以着残民毒众之罪书取长葛于后正其擅兵强夺之诛诛乱禁暴其法严矣
　　经七年
　　春王三月叔姬归于纪滕侯卒
　　夏城中丘
　　程子曰凡书城者完旧也书筑创始也城中丘使民不以时非人君之心也
　　胡氏曰春秋凡用民必书其所兴作见劳民为重事也
　　谳曰国以民为本民以食为天善政当爱民力勿夺其时隐公役不时之民兴无穷之役岂养民之道哉易頥之彖曰天地养万物圣人养贤以及万民程氏曰为民立君所以养之也春秋凡用民力不以其时之得失功之缓急必谨而书之见劳民为重事也虽时合义犹且书之况使之不以时乎凡书城者皆讥之务本之道也
　　齐侯使其弟年来聘
　　程子曰凡不称公子而称弟者或责失兄弟之义或罪其以弟之爱而宠任之过也
　　胡氏曰兄弟先公之子不称公子贬也
　　谳曰诸侯邦交之聘大夫卿士之职所以将命而通好也有其位则任其职无其位而任其职可乎齐侯受先王之土疆承先君之爵位弟果贤则进之不贤则退之使无位之人结邻国之好以私废公政由是败矣自是宠爱之私施及于子礼秩如适遂成齐乱春秋于年来聘变文书弟以正齐侯溺爱不明之失为后世使非其人之戒
　　秋公伐邾
　　冬天王使凡伯来聘戎伐凡伯于楚邱以归
　　程子曰天王之使道由于衞而戎得以众伐之衞不能救其罪可知
　　胡氏曰国而曰伐此一人曰伐见其以徒众也于楚邱者罪衞不救王臣之难以归者罪凡伯失节不能死于位也
　　谳曰凡伯奉王命以聘鲁戎伐之于楚邱衞君无救援之忠凡伯有失节之辱是则王政之不行由诸侯之不臣也而况非类之异心乎易曰惕号莫夜有戎勿恤谓当严戒偹之道也今凡伯过賔于衞而戎伐之衞失戒备之罪明矣春秋书楚邱者正衞不救王臣之罪以归者责凡伯不能死节之非也
　　经八年
　　春宋公衞侯遇于垂
　　三月郑伯使宛来归祊庚寅我入祊
　　程子曰鲁有朝宿之地在王畿之内曰许郑有朝宿之邑近于鲁曰祊宛来归祊始以祊归鲁夫朝宿之邑先祖受之先王可相易耶郑来归而鲁受之其罪均矣
　　朱子曰入者内弗受也义不可而入也
　　胡氏曰其言我入祊祊非我有入者不顺之辞谳曰先王锡土以报功鲁郑利私而易地自输平之有请欲易许以归祊朝宿近于王畿汤沐隣于方岳受之先王传之先祖后世子孙世守而弗失也私相贸易惟利是从是以先王廵狩之礼不复修诸侯朝觐之礼不复举无君无亲此小人之无忌惮也春秋书宛来归祊归者义不当归而归罪在郑也书我入祊者义不可入而入责在鲁也书日谨之其义明矣
　　夏六月己亥蔡侯考父卒辛亥宿男卒
　　秋七月庚午宋公齐侯衞侯盟于瓦屋
　　程子曰宋为主盟与郑絶也
　　胡氏曰春秋革薄从忠参盟书日谨其始也
　　谳曰殷人作誓而民始畔周人作防而民始疑徳既下衰屡盟屡畔诅烦约乱交质兴焉至是倾危俗成参盟始矣自入春秋以来二国交盟犹之可也今三国连衡合党驯致列国同盟其兆始于此矣前此防盟各于其境今盟瓦屋在于王畿驯致翟泉抗盟其端亦始于此矣春秋端本澄源参盟书日谨其始也
　　八月塟蔡宣公九月辛卯公及莒人盟于浮来螟冬十有二月无骇卒
　　经九年
　　春天王使南季来聘
　　程子曰周礼大行人时聘以结诸侯之好春秋诸侯不修臣职王法所当治也不能正典刑而反聘之又不见荅失道甚矣
　　胡氏曰如隐公者贬爵削地可也刑则不举遣使聘焉其斯以为正乎
　　谳曰诸侯上朝于天子王臣下聘于诸侯所以达上下之情明君臣之义也隐公即位九年于此朝王之礼不见于经贬削之刑弗加修聘之使反至王灵不振其若是乎于以见王之不王而臣之不臣也考春秋之世天王八聘于鲁鲁公一如京师不过因防伐秦而非特修朝礼于王也鲁为懿亲秉礼之国怠慢若此其他强侯大邦槩可知矣王之不王如此征伐安得不自诸侯出乎诸侯之不臣如此征伐安得不自大夫出乎春秋谨而书之不待贬絶恶自着矣
　　三月癸酉大雨震电庚辰大雨雪挟卒
　　夏城郎
　　秋七月
　　冬公防齐侯于防
　　经十年
　　春王二月公防齐侯郑伯于中丘
　　夏翚帅师防齐人郑人伐宋
　　六月壬戌公败宋师于菅辛未取郜辛巳取防
　　程子曰于防伐宋于中丘为师期也
　　朱子曰取二邑而有之盗也
　　胡氏曰内大恶其辞婉小恶直书而不隐故取郜取防直书不隐也
　　谳曰鲁隐春秋之初宋郑初无深隙始自子冯之怨累兴报复之师狐壤之仇鲁始党宋以伐郑归祊之后鲁反党郑与宋仇日争寻常残民毒众公既防齐于防地翚复先期于中邱郑则假王命以济其私鲁则乗败人以为利贪而弗正其能久乎钟巫之祸形矣春秋书名而削氏正其擅兵防伐之诛齐郑贬爵而称人着其假命行私之罪内兵书败书取虽欲隐之乌得而隐之此春秋之直笔也
　　秋宋人衞人入郑宋人蔡人衞人伐戴郑伯伐取之冬十月壬午齐人郑人入郕
　　经十有一年
　　春滕侯薛侯来朝
　　程子曰诸侯虽有相朝之礼而当时诸侯于天子未尝朝觐独相率以朝鲁得为礼乎
　　朱子曰滕薛来朝争长此一叚湏看得官制滕侯曰我周之卜正也以此见成周盛时诸侯非特入为王卿士而卜正一官亦皆诸侯为之
　　胡氏曰周衰典制大坏诸侯放恣无礼义之交惟强弱之视滕薛二君不足言者又讥旅见也
　　谳曰诸侯邦交之制则有殷聘世朝之仪周室既衰诸侯僣礼或累往而不答或来朝而不辞无礼义之交惟强弱之视先王之制亡矣今滕薛之于鲁均为侯爵同受天子之命同君国而子民特大小之职异耳述职之礼既阙旅见之礼弗辞其僣殆有甚焉公之志亦荒矣春秋直书其事不待贬絶恶已着矣
　　夏公防郑伯于时来
　　秋七月壬午公及齐侯郑伯入许
　　冬十有一月壬辰公薨
　　程子曰薨不书地弑也贼不讨不书塟无臣子也朱子曰鲁公书薨臣子之辞也
　　胡氏曰不书地示臣子于君父有不没其实之忠不书弑示臣子于君父有隐避其恶之礼不书塟示臣子于君父有讨贼复仇之义
　　谳曰隐公有志于让弟桓公有志于弑兄善恶之防判于此矣惟逊不当逊启桓之心辨不早辨及翚之祸迹其在位十有一年纲常之道既沦何所承而正位王聘两至而不答王防来讣而不奔赙赠有待于求妾赗何谓而至易祊易许以紊王制伐邾伐宋以凟神盟不能察羽父之谗以致成钟巫之祸易曰履霜坚氷隂始凝也驯致其道至坚氷也岂朝夕之故哉其所由来渐矣经讳而不书弑示臣子不忍之情薨不书地所以不没其实贼不讨则塟不书无时而终事也此春秋所以作乱臣贼子所以惧






　　春秋谳义卷一
<经部,春秋类,春秋谳义>
　　钦定四库全书
　　春秋谳义卷二　　　　　元　王元杰　撰桓公
　　公名允惠公子隐公弟桓王九年即位谥法曰辟土服逺曰桓
　　经元年
　　春王正月公即位
　　程子曰桓公杀君而立不天无王之极也而书春王正月以天道王法正其罪也
　　朱子曰书即位者是鲁君行即位之礼继故不书即位是不行即位之礼若桓公之书即位则是桓公自正其即位之礼耳
　　胡氏曰桓公与闻乎故而书即位着其弑立之罪深絶之也
　　谳曰桓公簒弑之恶覆载所不容何所禀命而为君何所继承而即位乃用继正之礼是特掩恶以饰奸春秋大法天讨惟公笔削有防辞正变有权度桓无王而经不书王元年书王者以天道王法正桓之罪也继世不书即位书即位者表其恶而诛其心也其防防矣
　　三月公会郑伯于垂郑伯以璧假许田
　　夏四月丁未公及郑伯盟于越
　　秋大水
　　冬十月
　　经二年
　　春王正月戊申宋督弑其君与夷及其大夫孔父程子曰桓无王二年书王正宋督之罪也弑逆之罪不以王法正之天理灭矣
　　胡氏曰谷梁以二年书王正与夷之卒其义一尔谳曰孔父之节可尚宋督之罪必诛春秋惩恶劝善所以勉进忠义使有为于当世也孔父立朝正色贼臣无所容奸先致恶于其身然后动于为逆为国有无其社稷之臣欤噫春秋之时君弱臣强崇奸党恶者滔滔也孔父慷慨奋难与君存亡其志可尚已春秋特书其字以表其贤不失其官以旌其节为万世忠义之劝桓无王二年经书王以天道王法诛宋督也讨贼之法其严矣乎
　　滕子来朝三月公会齐侯陈侯郑伯于稷以成宋乱夏四月取郜大鼎于宋戊申纳于太庙
　　程子曰四国既成宋乱而宋以鼎赂鲁鲁以为功而受之故书取以成乱之赂器置于太庙周公其飨之乎纳者弗受而强制之词
　　胡氏曰取者得非其有之称纳者不受而强进之义谳曰鲁桓以恶而济奸四国贪利而忘义此宋乱所以成也华督之恶凡民防弗憝四国之君声罪致讨肆诸市朝立殇公之后以安社稷方伯之职修矣反行党逆受赂以益其邪立督以遂其凶谋又立华氏以相之是相率为禽兽之行方且置赂器于太庙明示百官以为有人心乎春秋为君者讳桓恶极矣虽欲讳之而不得故直书公以着其恶春秋列防未有书其所为者故特书成宋乱以诛四国之罪谨严之法可谓明矣
　　秋七月杞侯来朝蔡侯郑伯防于邓九月入公及戎盟于唐
　　冬公至自唐
　　经三年
　　春正月公防齐侯于嬴
　　夏齐侯衞侯胥命于蒲
　　程氏曰二国为会约言相命而不为盟诅近于理故善之
　　胡氏曰公羊曰胥命者相命也相命近正也古者不盟结言而退人变其情私相疑贰以成倾危之俗其所由来渐矣有能相命而信喻岂不独为近正乎谳曰诰誓不及五帝盟诅不及三王交质不及五伯徳愈衰而世愈降也春秋之时屡盟长乱数会厚疑以成倾危之俗而独齐衞之君相命而信结言而退不事盟诅不登载书终其身而不渝岂不独为近正易中孚之彖曰説而巽孚乃化邦也程氏曰至诚以顺巽有孚以説从乃能化于邦国也春秋特起胥命之文于此有取焉虽然命出于大君者也相命而近正是亦待衰世之意耳
　　六月公会侯于郕
　　秋七月壬辰朔日有食之既
　　公子翚如齐逆女九月齐侯送姜氏于讙公会齐侯于讙夫人姜氏至自齐
　　程氏曰翚于隐世不称公子隐之贼也桓世称公子桓之党也卿逆夫人于礼为称翚虽尊属当官而行亦无嫌齐侯出疆送女公会之皆非义也
　　胡氏曰为齐侯来乃逆而防之于讙是公之行其重在齐侯而不在姜氏岂礼也哉
　　谳曰按礼父送女不下堂母不出祭门昏礼重而亲逆先授受明而大伦正所以谨男女之别也鲁公不亲逆而使大夫往齐侯越境送女会公于讙是岂礼之正哉胥失之矣夫礼所以别嫌明防正人之本其始不以礼合是亦不以礼终也易曰归妹征凶无攸利程氏曰动而不当动则凶矣卒至不能防闲以及于乱征凶之象騐矣可不谨哉
　　冬齐侯使其弟年来聘
　　有年
　　经四年
　　春正月公狩于郎
　　程子曰公出动众皆当书于郎逺也
　　胡氏曰何以书讥逺也戎事国之大事狩所以讲大事也以非其地而必书是春秋谨于防之意也每谨于防然后王徳全矣
　　谳曰先王四时之田春搜夏苗秋狝冬狩所以训军旅而讲武备奉祭祀而供燕享岂尽物之义哉郑之原圃秦之具囿皆常所也狩于郎则非其地明矣春秋谨书之以为后世盘于防畋之戒
　　夏天王使宰渠伯纠来聘
　　程子曰桓公弑君而立天子不能治使其宰聘之示加尊宠天理灭矣人道亡矣名纠尊卑贵贱之义亡也人理既灭天运乖矣隂阳失序嵗徳不能成矣故不具四时
　　朱子曰不书秋冬疑阙文也鲁桓之世天王不能讨反遣使来聘罪恶着矣
　　胡氏曰宰冡宰也渠氏伯爵纠其名也太宰掌邦典乃为乱首聘弑君之贼特贬书名以见宰之非宰矣谳曰王者代天理物赏以春夏刑以秋冬法天道也桓公之恶弑君贼亲残执之刑弗加修聘之使反至乱法败伦崇奸党恶刑赏由是而不行嵗功由是而不成矣冡宰兼三公之职论道经邦不能正法以诛其奸又凟礼以定其恶使孤臣孽子饮痛君父之雠终天而不报王之不能用刑犹天之无秋冬也易豫之彖曰天地以顺动故四时不忒桓行逆徳王者以逆从之四时于是乎忒矣春秋不书秋冬以示王之失刑书纠来聘以罪宰之失职诛乱讨贼其严矣乎
　　经五年
　　春正月甲戌己丑陈侯鲍卒
　　夏齐侯郑伯如纪
　　天王使仍叔之子来聘
　　程氏曰古之授任称其才徳故无世官周衰官人以世故卿大夫之子代其父任事仍叔受命来聘而使其子代行也
　　朱子曰春秋有书天王者有书王者此皆难晓或以为王不称天贬之愚谓若书天王其罪自见矣胡氏曰仍叔之子云者讥世官非公选也
　　谳曰古者任官惟贤才世禄不世官惟其公而已矣天王纪法之原六卿纪法之守不能选贤以任职以子弟而使之是岂正哉易临之六四至临无咎程氏曰近君之位守正任贤以临其下则无咎矣夫禄以报功也故其位可延爵以尊贤也故其官当择以父兄而见使非任贤之道矣春秋书仍叔之子讯世官非公选为后世使人之戒可不谨乎
　　塟陈桓公城祝丘
　　秋蔡人衞人陈人从王伐郑
　　程氏曰王卒大败王师于诸侯不书败诸侯不可以敌王也
　　胡氏曰王夺郑伯政怒其不朝以诸侯伐焉非天讨也故不称天君行而臣从正也战于繻葛而不书战王卒大败而不书败又以存天下之防也三纲军政之本圣人寓军政于春秋书法若此
　　谳曰王者之师恭行天罚所以讨不庭也易曰王用出征以正邦也王师有征而无战非所罪而罪焉失天职矣郑一不朝则有贬爵之罪何至六师以移之当是时鲁桓簒逆反遣使以下聘宋督弑恶不施残执之刑王法由是而隳天职由是而旷矣且郑失朝觐之礼慢也鲁宋无君而簒逆恶也移此师以加宋鲁非天讨乎伐郑而恕鲁宋失正邦之道矣春秋代天以示赏罚示天讨以惟公王不称天讥天讨之失刑三国称人罪诸侯之不职特书从王以明君臣之大义不书师败以存天下之大防行权反正匡救其恶深致意于本原者也防防矣
　　大雩螽
　　冬州公如曹
　　经六年
　　春正月实来
　　夏四月公会纪侯于郕
　　秋八月壬午大阅
　　程子曰为国之道武偹不可废必于农隙讲武盛夏大阅妨害农人失政之甚也
　　胡氏曰先王寓军政于四时之田不因田狩而阅兵车厉农失政甚矣
　　谳曰三时务农一时讲武先王寓军政于四时之田所以训民御暴其备豫也易萃之象曰君子以除戎器戒不虞除者修而举之用戒偹于不虞也周官仲冬敎大阅遂以狩所以详于三时者为农隙也是则军旅之事不可忘三农之务不可废取物祭宗庙不可怠王者之法一举而三义存焉然大阅天子之礼不因田狩而阅兵车况又非时害农以行僣礼桓公之事一举而三失焉不敬之甚者也春秋书大阅以正其僣礼之罪书日以着其非时之失
　　蔡人杀陈佗
　　九月丁卯子同生
　　程子曰冡嫡之生国之大事故书
　　朱子曰按二年秋公子翚如齐逆女九月夫人姜氏至自齐六年九月子同生即庄公也诗人以为齐侯之子者盖伤庄公不能防闲文姜失子之道而讥之尔
　　胡氏曰嫡冡始生即书于防与子之法也
　　谳曰周家之法在乎传嗣传嗣在乎立嫡鲁则周之家法也嫡冡始生必举以礼即登于防正所以固国本而定众志也易震卦之义长子之象也其彖辞曰出可以守宗庙社稷以为祭主也春秋之时配适夺正爱憎废置何国不有经书子同生书日谨之所以明先王之法正嫡庻之分杜争夺之患弭爱憎之心为后世虑也至矣然则何以不书世子岂有生而贵者必誓于天子然后谓之世子此春秋正名定分之法也
　　冬纪侯来朝
　　经七年
　　春二月己亥焚咸丘
　　程子曰古者昆防蛰而后火田去莽翳以逐禽兽非竭山林而焚之也焚咸丘尽焚其地见其广之甚也胡氏曰书焚咸丘所谓焚林而田也
　　谳曰先王泽被天下乌兽草木无不遂其生育之仁此仁民爱物之心也易曰王用三驱失前禽程氏曰在礼诸侯不掩羣不妨农事不害生育及物之仁也然讲武不可废祭祀不可忘故狩于仲夏之月焚林而田则物无遗类矣是岂先王仁民爱物之心耶春秋书焚咸丘以着其残忍害物之心书日谨之以着其暴恶不仁之罪
　　夏谷伯绥来朝邓侯吾离来朝
　　程氏曰臣之弑君天理灭矣天下所不容也天子聘之诸侯相继而朝之逆乱乎天道嵗功不能成矣故不书秋冬与四年同
　　胡氏曰诸侯不生名谷伯邓侯何以名桓天下之大恶也越国逾境相继来朝即大恶之党也故特贬而书名
　　谳曰易曰立天之道曰隂与阳阳居春夏以发生为心隂居秋冬以肃杀为义王者代天理物用此道也鲁桓之恶覆载不容王朝不施九伐之刑两遣修聘之礼四年去其秋冬以见天王之不能用刑也至是谷邓二君僻在襄汉逺越天子之境继朝簒弑之君述职之礼不修党恶之罪尤甚然弑逆之贼诛止其身党之者无罪皆得肆其奸矣春秋斥书二国之名以正党恶附奸之罪七年去其秋冬以见天王之终不能用刑嵗功不成民彜冺乱夫子为此惧春秋为此作拨乱反正之心天讨惟公之法也
　　经八年
　　春正月己卯烝天王使家父来聘
　　夏五月丁丑烝
　　程子曰正月既烝矣非时复烝者必以前烝为不偹也凟礼甚矣
　　胡氏曰春正月己卯烝夏五月丁丑烝再书而一贬谳曰禴祀烝尝四时之祭也然周之正月己卯则是烝祭惟其时矣故前书正月己卯烝是也鲁在正月书烝则已祭矣夏五月复烝则非时失礼明矣易既济之九五曰东隣杀牛不如西隣之禴祭寔受其福程氏曰祭以诚敬为本虽盛其祭不如薄者之得时也然礼不可数亦不可防防则怠数则凟先王制礼中而已矣况鲁桓之恶幽明之所共愤而又非时失礼凟于祖宗烝礼虽盛将不歆其祀矣
　　秋伐邾
　　冬十月雨雪
　　祭公来遂逆王后于纪
　　程氏曰祭公受命逆后而至鲁先行私礼故书来而以逆后为遂事者责其不度王命而轻天下之母也胡氏曰祭公王之三公曷为不称使不与王之使祭公也
　　谳曰正始之道王化之基王后天下之母仪也易家人九五曰王假有家交相庆也程氏曰王者极乎有家正家以齐天下之象也天子娶后上卿往逆而公监之礼也三公之职论道经邦而躬逆后则轻其任使鲁主婚而遂往逆后则命为专王朝有轻使之非祭公有专命之罪春秋上不书使而书来不与王之使祭公也其下书遂不与祭公之专行也是岂正家以齐天下之道乎
　　经九年
　　春纪季姜归于京师
　　夏四月
　　秋七月
　　冬曹伯使其世子射姑来朝
　　经十年
　　春王正月
　　胡氏曰守贞者十年而必反逺恶者十年而必弃桓公至是其数已盈宜见诛于天人矣
　　谳曰易頥六三拂頥贞凶十年勿用程氏曰柔邪不正拂逆正道故有十年勿用之戒十者盈数也天道十年亦周矣人事十年亦变矣桓恶极而天讨不加王道亦几乎絶矣故经不书王至十年而书王者存天道王法也十八年复书王者以天道王法正桓公之薨也呜呼王之道天之理也天理未尝絶于人心王道未尝絶于天下天理非絶于桓桓自絶于天也桓虽无王天道王法则不可絶也知此则知十年复书王之义
　　庚申曹伯终生卒
　　夏五月塟曹桓公
　　秋公会衞侯于桃丘弗遇
　　冬十有二月丙午齐侯衞侯郑伯来战于郎
　　经十有一年
　　春正月齐人衞人郑人盟于恶曹
　　夏五月癸未郑伯寤生卒
　　秋七月塟郑庄公
　　九月宋人执郑祭仲突归于郑郑忽出奔衞
　　程氏曰突不称公子不可以有国也郑忽出奔衞忽以国氏正不能有其位故不爵
　　胡氏曰祭仲郑相也见执于宋使出其君而立不正罪较然矣何以不名命大夫也命大夫称字非贤之也大祭仲之罪也
　　谳曰郑忽以世嫡而嗣位突归以庶孽而乱伦嫡既弱而无能庶则强而有援宋庄私爱而党突祭仲被执以要盟使忽被祸而出奔纳突以归而有国仲既立朝而专政受付托于先公不能守死以辅君反忍夺嫡而立庶自是而后兵戈不息骨肉相残始于庄公一念之不仁致后世祸延而不已不善之积良可畏夫春秋称人贬宋者恶其暴以正专执之诛书祭仲者责命卿以大祭仲之罪突不书氏明其不当有国书忽系郑示其正而不君轻重权衡见于此矣
　　柔防宋公陈侯蔡叔盟于折公防宋公于夫钟
　　冬十有二月公防宋公于阚
　　经十有二年
　　春正月
　　夏六月壬寅公会侯莒子盟于曲池
　　秋七月丁亥公会宋公燕人盟于谷丘
　　八月壬辰陈侯跃卒公会宋公于虗
　　冬十有一月公会宋公于丙戌公会郑伯盟于武父胡氏曰宋公会于夫钟于阚于虚于龟皆存而弗削何其词费也屡盟以长乱春秋所恶也
　　谳曰桓公两年五会汲汲于宋者欲平宋郑也宋庄废嫡立庶以求赂郑突许赂簒嫡而背盟灭弃天伦要结以利贪人败类鲁宋何辞始则桓取宋赂以赦督今则突资宋力以簒君宋既辞平遂谋伐宋人而无常何以为国易曰君子安其身而后动易其心而后语定其交而后求君子修此三者故全也鲁桓反之其能久乎方且屡盟长乱数会厚疑此春秋所深恶也
　　丙戌衞侯晋卒十有二月及郑师伐宋丁未战于宋经十有三年
　　春二月公会纪侯郑伯己巳及齐侯宋公衞侯燕人战齐师宋师衞师燕师败绩
　　胡氏曰春秋以纪为主省徳相时自治之意也谳曰齐欲谋纪久矣所当固守封疆以保社稷今齐及三国之师加兵于鲁初未及纪而首谋助鲁是以小国而雠大国而幸胜焉岂已怨之道乎经书及书会端本澄原已怨息争之道也
　　三月塟衞宣公
　　夏大水
　　秋七月
　　冬十月
　　经十有四年
　　春正月公会郑伯于曹无氷
　　夏五郑伯使其弟语来盟
　　秋八月壬申御廪灾乙亥尝
　　程子曰御廪者亲耕以奉粢盛今天祸而灾尝不以秋非时也
　　胡氏曰门观灾而新作则书御廪粢盛之所藏其新必矣何以不书以宗庙为先重本也
　　谳曰宗庙之事勿谨御廪至于有灾遇灾而惧当修徳以答天戒乃以火灾之余举非时之祀可乎周官时享前期十日卜日誓戒壬申乙亥相去四日不卜不戒明矣乃因廪灾之变尝礼兴焉是则何有荐新之义其凟礼亦明矣桓公既不卜戒而又非时失礼凟于祖宗其能久乎
　　冬十有二月丁巳齐侯禄父卒宋人以齐人蔡人衞人陈人伐郑
　　经十有五年
　　春二月天王使家父来求车
　　程氏曰世之治也天子命贡赋于天下而无敢不从无有求也诸侯奉贡赋于天子而无敢不供不至于来求也世乱反此书者交讥之求字与求金求义同盖命使以需之耳而特书曰求所以见王室之防而着诸侯之罪也
　　胡氏曰遣使需索之谓求王畿千里租赋所入足以充贡不至于有求四方诸侯各有职贡不至于来求以丧事而求货财已为不可况车服乎经于求求车求金皆书曰求垂后戒也
　　谳曰车服以庸上锡下也今取于下反其道矣当是时也王畿之税赋不给诸侯之职贡不至武氏子求赙见丧礼之弗充毛伯求金见经费之有阙武氏子毛伯上不书使自求为文犹之可也今天王遣使求车于鲁殆有甚矣按礼成王赐周公世祀以天子之礼乐故鲁君孟春乗大辂载弧韣旂十有二旒日月之章祀帝于郊意者是时周世衰防以车服之制在鲁故求之耳春秋直书其事上以着王室之衰下以正鲁君之僣其防防矣
　　三月乙未天王崩
　　夏四月己巳齐僖公
　　五月郑伯突出奔蔡郑世子忽复归于郑
　　程子曰避祭仲而出非国人出之也郑世子忽复归于郑称世子本当立者不能保其民故不称爵朱子曰苏辙解春秋谓其从赴告此说亦是既书郑伯突又书郑世子忽必有其义
　　胡氏曰忽尝君其国归而独称世子则亡其君明矣其称复归者既絶而复归也
　　谳曰忽尝嗣位于郑正宜有其国矣祭仲党邪而立庶忽于是而奔焉突既立而益骄仲益专而无上逐突而奔于蔡纳忽自衞而归出入皆听其从违废置悉由其好恶有臣如此为君难乎忽以世子之嫡长大臣逐之庶孽簒之至是忽之归国岂不为正未防四国纳突入栎而城焉果何义乎是则昭公虽正才不足以有为郑厉虽邪知足以求其援诸侯不顾是非惟视其强弱始疑于辅正终变而与邪党恶之罪着矣春秋正名之书入不系氏出则书名诛突簒立之罪奔则系郑归书世子示忽有国之辞故必达春秋之权然后识圣人之意
　　许叔入于许公会齐侯于艾邾人牟人葛人来朝秋九月郑伯突入于栎
　　冬十有一月公会宋公衞侯陈侯于袲伐郑
　　经十有六年
　　春正月公会宋公蔡侯衞侯于曹
　　夏四月公会宋公衞侯陈侯蔡侯伐郑
　　秋七月公至自伐郑
　　冬城向
　　十有一月衞侯朔出奔齐
　　程子曰突善结诸侯故皆为之致力屡伐郑不惟告庙又以见勤劳于郑突也
　　谳曰衞以同姓之亲兄弟之国受三监之旧统分七族之余民春秋之初从王伐郑是有功于王室也齐僖兆伯胥命于蒲是有造于中国也然诸侯被逐出奔不书逐者之罪而书出奔者何耶盖自衞朔以庶孽兆衅防兄于死罪莫大焉国君乃社稷民人之主而见偪逐失君道矣王命立黔牟以定衞义之正也后此四年结四国之师以拒王命始得罪宗国终得罪于王朝经书衞侯朔出奔齐其罪不待贬絶而义自见矣
　　经十有七年
　　春正月丙辰公会齐侯纪侯盟于黄
　　二月丙午公会邾仪父盟于趯
　　夏五月丙午及齐师战于奚六月丁丑蔡侯封人卒秋八月蔡季自陈归于蔡
　　程氏曰蔡季自陈归于蔡宋华元自晋归于宋陈侯之弟黄自楚归于陈之类凡书所自之国者彼国有奉焉而此因其力以济之也均为有罪矣如蔡季以桓侯之卒国人欲立之虽非王命假之力以归盖与他归者异矣故特书字以别焉
　　胡氏曰季字也归顺词蔡季之去以道而去也其归以礼归者也是以见贵于春秋
　　谳曰蔡季有让国之贤进退皆合于义春秋贤之见防之美者也蔡季乃桓侯之母弟桓侯无子欲立献舞而疾季季避而之陈是以义而往也蔡侯既卒蔡人召季于内陈人奉季于外是以义而来也归不有其国者以献舞之立也噫春秋之时夺攘成俗者滔滔也蔡季知防去国既归有国不欲居可以励薄俗而还淳障狂澜于既倒春秋特旌其贤故出不书于防归而书字与人为善不亦着明也哉
　　癸巳蔡桓侯
　　程子曰诸侯皆称公本国臣子私谥而尊之也封人之卒蔡季请谥于王因其本爵诸侯其没正也胡氏曰啖助曰蔡伯何以称侯盖蔡季之贤知请谥也
　　谳曰蔡桓得以书侯蔡季贤而请谥此所谓爱之以礼者也且人爱其君莫能爱之以礼季能行之此所以异于人矣春秋时王室不纲侯度无统私谥僣爵列国皆然五等邦君会塟悉皆称公春秋存而不削以正其私谥僣爵之失惟封人生死称侯蔡季请谥于王也噫二百四十二年之间知此礼一人而已可不敬乎
　　及宋人衞人伐邾
　　冬十月朔日有食之
　　经十有八年
　　春王正月
　　公会齐侯于泺公与夫人姜氏遂如齐
　　程氏曰公以夫人如齐只书与而不书及却有意盖言及则主公也言与则公不能制明矣
　　胡氏曰与者许可之词曰与者罪在公也
　　谳曰易曰困于石据于蒺蔾入于其宫不见其妻凶系辞曰非所困而困焉名必辱非所据而据焉身必危既辱且危死期将至妻其可得见耶齐僖既卒文姜无归宁之礼公会齐襄于泺遂与姜氏如齐非所困而困焉者也隐公长宜有国桓公弑兄而立非所据而据焉者也春秋书公会齐侯于泺书公与夫人姜氏如齐夫人之行丑矣既辱且危死期将至彭生之祸形矣易言其理春秋载其事黙契于言外之意防防矣乎
　　夏四月丙子公薨于齐
　　朱子曰鲁君弑而书薨如晋史书赵盾弑其君齐史书崔杼弑其君鲁却不然盖恐是周公之垂法史书之旧章韩宣子所谓周礼在鲁者亦其一事也胡氏曰鲁公弑而塟者则以不地见其弑今书桓公薨于齐岂不没其实乎前书夫人姜氏如齐后书夫人孙于齐去其姓氏而庄公不书即位则其实亦明矣
　　谳曰桓公之恶覆载不容腼焉在位十有八载兵祸频仍殆无虚日受赂以成宋乱纳突以致郑争诸侯数防以厚疑王朝三聘而不答大阅僣于王制烝祭凟于祖宗妇道聚麀莫知防制始则弑兄以自立终焉非殒于他邦桓无王至是而经书王者以天道王法正桓之罪也然事有先后天讨不能加者王政之失刑身无存没必诛而不赦者春秋之大法使乱臣贼子接迹于后世者禁其恶而不得肆可谓严矣
　　丁酉公之丧至自齐
　　秋七月
　　冬十有二月己丑塟我君桓公










　　春秋谳义卷二
<经部,春秋类,春秋谳义>
　　钦定四库全书
　　春秋谳义卷三　　　　　元　王元杰　撰庄公
　　公名同桓公子在位三十二年按谥法胜敌克乱曰庄
　　经元年
　　春王正月
　　程子曰继世者既非王命又非先君之命不书即位不正其始也
　　胡氏曰不书即位内无所承上不请命也春秋绌而不书父子君臣之大伦正矣
　　谳曰庄公桓之嫡长储副之位已明桓公见弑于齐不闻正终之命是不承国于先君也庄虽居嫡未尝誓于王朝是不禀命于天子也内无所承上无所禀春秋以大义正之故不书即位
　　三月夫人孙于齐
　　朱子曰谷梁夫人孙于齐始人之也犹言始以人道治庄公也命犹名也犹曰若于道若于言夫人皆以为然则是吾受其名也臣子大受命谨其所受之名也
　　胡氏曰夫人文姜也桓公之弑姜氏与焉春秋去其姜氏传谓絶不为亲礼也孙者顺让之词使若不为人子所逐以全恩也
　　谳曰桓之弑姜氏与焉庄公思父之雠有不共戴天之怨念母之道有自其所出之恩此人伦之大变国论之难断者也经书夫人孙于齐去其姓氏则其义明矣文姜虽即归鲁经书孙焉有如去而不返盖絶之也然则书孙于齐以婉其词臣子之情也去其姓氏以絶其亲春秋之大法也故达于春秋之义者然后可以语春秋之权
　　夏单伯逆王姬
　　秋筑王姬之舘于外
　　程氏曰筑王姬之舘单伯逆王姬之类皆是鲁为主盖只是王姬下嫁则同姓诸侯为主矣如逆后恐无使诸侯为婚主之礼
　　胡氏曰鲁于王室为懿亲其主王姬亦旧矣舘于国中必有常处今特筑之于外者谷梁以为仇雠之人非所以接婚婣也衰麻非所以接弁冕也知其不可故特筑之于外也故虽筑舘于外不以为得礼而书之也
　　谳曰行已必正以义居丧必致其哀忘君父而亲仇雠舍衰绖而亲弁冕无父无君人之道絶矣易曰立人之道曰仁与义庄公有父之丧方居苫块为主王姬是不仁也有父之仇祸未旋踵忘而不复是不义也人道不立公何以为国乎知其不可故特筑之于外孰若辞而弗主之为正也春秋书筑王姬之馆于外是致深意于其间上以明天王命鲁主婚之失下以着庄公忘亲释怨之罪
　　冬十月乙亥陈侯林卒
　　王使荣叔来锡桓公命
　　程子曰恶逆之人王法在所诛絶乃反生而来聘死而锡命逆天之大也
　　胡氏曰啖助谓不称天王宠簒弑以凟三纲也春秋书王必称天所履者天位也所行者天道也所赏者天命也所刑者天讨也今桓弑君簒国而王不能诛反锡命之无天甚矣
　　谳曰王者继天而为君刑赏代天而命讨此春秋书王必称天也不能上法天道刑赏僣差则失天职是无天矣易曰王三锡命怀万邦也程氏曰锡命所以褒有功而怀诸侯也桓恶极矣天讨不能加幽明所共愤何功可褒而锡命之耶桓无王而簒逆王无天而锡命天理不防于絶乎春秋书王不书天以明宠簒弑凟三纲之失王行自絶于天也
　　王姬归于齐齐师迁纪郱鄑郚
　　经二年
　　春王二月陈庄公
　　夏公子庆父帅师伐于余邱
　　胡氏曰按二传于余邱邾邑也国而伐此邑尔其曰伐何也志庆父之得兵权也庄公防年即位首以庆父主兵卒致子般之祸于余邱法不当书圣人特书以志乱之所由为后戒也
　　谳曰隐公命翚主兵伐宋驯致钟巫之变庄公命庆父主兵伐邑卒成般闵之祸其所由来渐矣夫征伐者国之大权也自诸侯出已为不可况自大夫出乎由其不能鉴前车之覆辙以致祸延二君防亡鲁祀辨之不早辨也经于余邱小邑特书伐以志乱之所由生为后世兵柄下移之戒其防防矣
　　秋七月齐王姬卒
　　冬十有二月夫人姜氏防齐侯于禚
　　程子曰夫人出会乱之道也猗嗟之诗刺庄公不能防闲其母失子之道于此可见矣
　　胡氏曰妇人无外事送迎不出门见兄弟不逾阈在家从父既嫁从夫夫死从子今防齐侯于禚是庄公不能防闲失子之道也故赵子曰姜氏齐侯之恶着矣亦所以病公也
　　谳曰妇人有从子之义姜氏无羞恶之心如齐之行犹得假归宁之礼如师会禚益宣无忌惮之滛为国母仪其行若此岂人理哉先儒谓庄公失防闲之道以至于乱则子得以制母乎然子不违母者天理之至情防闲其母者人伦之大变使庄公痛心以念父枕戈以絶齐义不与贼俱生国虽亡而父雠必报母心必将悔悟天理因晦而明如齐之念自然息矣方且为主王姬同狩于禚迩仇狎怨无父无亲文姜得以遂其淫矣前车覆辙厥鉴不逺而又取从淫之女祸延二子不亦惨乎春秋书如莒如齐如齐师累书不以为烦恶之深疾之甚也
　　乙酉宋公冯卒
　　经三年
　　春王正月溺防齐侯伐衞
　　夏四月塟宋庄公
　　五月塟桓王
　　胡氏曰王崩至是盖七年矣先儒或言天子不志塟又以为不言者常也夫事孰有大于天子者而可以不志乎死生终始之际人道之大变岂以是为常事而不书也
　　谳曰按礼未及期塟谓之不及过期不塟谓之缓慢桓王七年之久经始书塟其慢缓可知当是时王纲不振诸侯无王蔑君臣之伦惟强弱是视天王之丧三不书崩则讣之不及也七不书塟则鲁不往会也至于晋楚之君防塟之行越日逾时躬至墓次何待强国之厚而待王室之薄耶易于丧塟取诸大过宁过于厚而不流于薄七年之久而始塟则过于薄可知矣死生始终之大变其于君父若是恝乎春秋谨而书之上以着王室之衰下以诛不臣之罪
　　秋纪季以酅入于齐
　　冬公次于滑
　　经四年
　　春王二月夫人姜氏享齐侯于祝邱三月纪伯姬卒夏齐侯陈侯郑伯遇于垂
　　纪侯大去其国
　　程氏曰纪侯大去其国大名责在纪也非齐之罪也齐陈郑遇于垂方谋伐之纪侯遂去其国齐师未加而已去故非齐之罪也
　　胡氏曰大去者土地人民仪章器物悉委置之而不顾也或曰以争国为小而不为以去国为大而为之者也圣人与其不争而去不与其去而不存
　　谳曰纪为春秋防国介乎强大之间自会于郕以谋齐难复请王命求成于齐天子之命不得行邻国之援不可恃于是下齐为黄之盟彷皇数年谋保其国亦云至矣彼齐抱虎狼之心极吞噬之欲迁其三邑仅守孤城纪之云亡垂在旦夕纪侯不忍鬭其民而为避敌之计纪季不忍絶其祀而为入附之谋于是以酅入齐请后五庙请之而弗从委之而必去盖有不得已焉尔説者以其去国近于太王之仁请存宗庙近于防子之义夫大王防子之心其去其存脱然无一毫人欲之累纪侯不过迫于利害之私而犹未免于怨悔岂可比论哉然则守天子之土疆承先祖之祭祀委而去之何以无贬词耶春秋原纪之心反复之而不可则去待之以恕不犹愈于自底灭亡之君故失地不夺其爵书去不书出奔抑强扶弱之义明矣与人为善之徳矣
　　六月乙丑齐侯塟纪伯姬
　　秋七月
　　冬公及齐人狩于禚
　　程子曰越国而狩乱之道也无讨贼复仇之意见矣胡氏曰谷梁子曰齐人者齐侯也其曰人何也卑公之敌所以卑公也何为卑公不复仇而释怨也故齐侯称人鲁公书及以着其罪
　　谳曰按礼父母之仇不共戴天兄弟之仇不同国齐侯杀人之父而狎其子庄公忘父之怨而亲其仇有人心者宁无动乎闻车马之音见羽旄之美将以为乐乎抑以为耻乎取物以祭宗庙桓公其吐之矣春秋贬齐称人以诛其恶讥公书及以着其罪
　　经五年
　　春王正月
　　夏夫人姜氏如齐师
　　秋郳黎来来朝
　　程子曰郳黎来来修朝礼其后数从中国之会王命以为小邾子
　　胡氏曰郳国黎来名也春秋之附庸也能修朝礼特书曰朝
　　谳曰春秋之列中国附庸之君未王命者例称字邾仪父萧叔是也凡外附庸之君别以名郳黎来介葛卢是也按繁露曰附庸字者方三十里名者方二十里人氏者十五里郳国小而礼不足当以名见以其能修朝礼特书曰朝介葛卢则书来而不与其朝也其后王命以为小邾子盖已进于此矣夷而进于中国则中国之此春秋之大法也
　　冬公会齐人宋人陈人蔡人伐衞
　　经六年
　　春王正月王人子突救衞
　　程子曰虽防称字王人当尊也王人防者例不称字子突救衞而字之善之也善子突善王命也以王命之尊也
　　胡氏曰王人防者子突其字也以下士之防超从大夫之例而书字者褒救衞也
　　谳曰子突奉王命以拒朔诸侯纳朔以抗王师无天无王亦已甚矣朔防其兄于死地其罪已不容诛王命立黔牟以定衞朔已奔窜于他邦五国之师反行党逆连兵抗命纳朔为君于以见诸侯之不臣王纲之陵夷也春秋伤王室之衰恶诸侯之暴故虽王人之防超从大夫之例书字书救以着其善四国诸侯贬而称人以诛其恶衞朔之出也残骨月以搆乱其入也合党以抗王命进退皆恶无一可恕出入皆以名书诛其心也讨贼之法其严矣乎
　　夏六月衞侯朔入于衞
　　秋公至自伐衞螟
　　冬齐人来归衞俘
　　经七年
　　春夫人姜氏防齐侯于防
　　夏四月辛卯夜恒星不见夜中星陨如雨
　　胡氏曰恒星者列星也如雨者言众也人事感于下则天变动于上前此五国连衡旅拒王命后此者齐桓晋文更伯中国政归盟主而王室遂虚其为法度灭絶威信陵迟之象着矣
　　谳曰星辰之丽乎天列居错峙各有常度经星当见而不见星不当陨而陨非常之变异也易曰天垂象见吉凶恒星至夜无云而不见已而其陨如雨此天变之大者凶之象也人事感于下天变动于上前此五国连衡以抗王师后此齐桓晋文迭盟中夏而周之统绪仅存不絶如线此孔子所以惧春秋所以作天人一理其可诬乎
　　秋大水无麦苗
　　冬夫人姜氏会齐侯于谷
　　经八年
　　春王正月师次于郎以俟陈人蔡人甲午治兵
　　夏师及齐师围郕郕降于齐师
　　秋师还
　　程氏曰春秋之世诸侯用师众矣未有所书如此之详者逆天道亲仇雠围同姓勦民力与国不信伐国不服故圣人备书之以见其恶
　　胡氏曰书及齐师者亲仇雠也围郕者伐同姓也郕防于齐师者见伐国无义而不服也于是庄公之失着矣书师还讥久役也
　　谳曰郕鲁之国文之昭也围郕则伐同姓矣师及齐之师则亲仇雠矣伐同姓而亲仇雠可谓义乎老师费财轻举大众俟陈蔡而陈蔡不至围郕而郕不服歴三时而后还师无名而黩武可谓善乎易师之初六师出以律否臧凶程氏曰行师之道动不以义虽善亦凶道也况不善乎春秋书及齐师围郕则鲁之亲仇雠伐同姓之罪着矣书郕防于齐师师还则知郕不服鲁无功而还之耻见矣
　　冬十有一月癸未齐无知弑其君诸儿
　　经九年
　　春齐人杀无知公及齐大夫盟于蔇
　　夏公伐齐纳纠齐小白入于齐
　　程子曰春秋书公伐齐纳纠而不称公子不当立者也桓公兄也当立子纠弟也不当争攷之春秋可见左氏误多子字公谷之言是也使桓弟而纠兄管仲所辅者正桓夺其国而杀之则桓与管仲乃不可同世之仇也若计其后功而与其事桓圣人之言无乃害义之甚
　　朱子曰齐襄公无道鲍叔牙奉公子小白奔莒及无知弑襄公管夷吾召忽奉公子纠奔鲁鲁人纳之未克而小白入是为威公使鲁杀子纠而请管召召忽死之管仲请囚叔牙言于威公以为相
　　胡氏曰左氏书子纠二传曰伐齐纳纠君子以公谷为正纳者不受强致之称入者难词纠不书子明纠不当立也以小白系齐者明小白宜有齐也
　　谳曰鲁庄纳纠为非义齐桓入国为从宜质诸圣人之言是非由是而定矣使桓立不正管仲乃反面事仇不得为徙义圣人岂以一匡天下之功如其仁而许之耶纠果当立则召忽之死不为伤勇圣人岂比诸匹夫匹妇之为谅耶其事甚明其理甚顺所以然者齐僖无嫡无知之乱纠与小白皆以庶子出奔纠幼而小白长桓公宜有其国矣鲁庄忘父之仇伐齐纳纠可谓义乎桓公之入无所禀承可谓正乎春秋以其进不以正削其公子以王法絶之然桓公以王法虽可絶视子纠则当立矣以小白繋齐明宜有齐也纠不书子明不当立也书伐书纳罪鲁纳不以正入者难辞讥桓进不以礼圣人之情见矣
　　秋七月丁酉塟齐襄公八月庚申及齐师战于干时我师败绩九月齐人取子纠杀之
　　程子曰春秋书齐小白入于齐以国系者明当立也又书公伐齐纳纠去子明不当立也
　　胡氏曰取者不义之词前书纳纠不称子者明不当立也此书杀纠复称子者明不当杀也
　　谳曰按礼诸侯之子君在称世子君薨称子某经书取子纠杀之鲁论曰桓公杀公子纠则小白贼灭天伦之罪着矣前书伐齐纳纠经不书子讥鲁之不当纳也此书取子纠杀之责齐之不当杀也比事以观笔削之义明矣
　　冬浚洙
　　经十年
　　春王正月公败齐师于长勺二月公侵宋
　　三月宋人迁宿
　　胡氏曰其曰迁宿者宿非欲迁为宋人之所迁也凡书迁不待贬而恶已见矣
　　谳曰宿虽小国受地先王宋恃强而迁之必当效死而勿去盘庚之迁民也虽违害就利犹恐或沉于众而胥动以浮言况非其所欲者乎易益之六四中行告公从利用为依迁国夫迁者顺下情而动必有中行之徳获信于上然后利用为依今宋人既无王命获信于上又非民情顺动于下利其土地迫逐而迁肆行而莫之顾矣呜呼徳之不建民之无援使防国之君迫于横逆以底灭亡可胜叹哉春秋贬宋称人着其贪暴之罪直书迁宿正其无王之诛讨乱之法可谓严矣
　　夏六月齐师宋师次于郎公败宋师于乗邱
　　秋九月荆败蔡师于莘以蔡侯献舞归
　　程子曰庄公十年荆败蔡师于莘始见于经荆本子爵僻在蛮夷不能从中国政令居中国爵号王祭不共故夷狄之也
　　胡氏曰蔡侯何以名絶之也凡书败书灭书入而以其君归皆名者为其服为臣虏故絶之也
　　谳曰天无二日民无二王率土普天莫非王土王臣也楚本高阳之裔甘袭子爵猾夏不恭僣拟王号汉阳诸姬楚实尽之先王封建之制无复存矣春秋狄之盖以此也蔡迩楚蒙害为甚自败蔡师始见于经春秋恶楚之僣抑楚之强罪蔡之污伤中国之衰故书法特严于楚书荆不书国以狄道待之也书蔡侯名者以失地故也书败蔡侯伤中国之无君书以归者罪楚人之强暴此拨乱反正用夏变夷之道也
　　冬十月齐师灭谭谭子奔莒
　　程子曰春秋之法将尊师众曰某帅师将卑师少曰人将尊师少曰某
　　胡氏曰灭而书奔责不死位也不书出国亡无所出也国灭身奔而不能守其富贵何以书爵乎已无取灭之罪为横逆所加而力不能胜至于出奔则亦不幸焉尔矣其义盖未絶也
　　谳曰齐桓入国之初管仲相桓之始宜兴灭继絶扶弱抑强未防灭谭继而灭遂利其土田毁其宗庙岂伯者所忍行乎此管仲攻瑕之术也初桓公过谭而不礼入国而谭不贺责其不恭问罪可也坐致见灭不已甚乎春秋书出奔莒责其不能死国之失不夺其爵恕其迫于横逆之故防防而显其义明矣
　　经十有一年
　　春王正月
　　夏五月戊寅公败宋师于鄑
　　秋宋大水
　　冬王姬归于齐
　　程氏曰以鲁为齐主昬故书不书齐侯来逆絶齐于鲁者也
　　胡氏曰春秋之义尊君抑臣其书王姬下嫁曷为与列国之女同词而不异乎曰阳唱而隂和夫先而妇从天理也述天理训后世则虽以王姬之贵其当执妇道与公侯大夫士庶人之女何以异哉
　　谳曰何彼秾矣美王姬之诗序曰王姬下嫁于诸侯车服不系其夫下王后一等犹执妇道以成肃雍之徳则知先王厚人伦美敎化不以贵贱而差殊也易归妹之六五帝乙归妹其君之袂不如其娣之袂良程氏曰五以隂柔居中下应九二之阳谦防从礼尚徳不尚饰之象也是则舅姑之礼不可阙宗庙之祭不可慢倘恃其所出以忽其夫则唱和之礼乖夫妇之伦渎矣春秋书王姬下嫁与列国之女同词而不异其义深有在也
　　经十有二年
　　春王三月纪叔姬归于酅
　　胡氏曰庄公四年纪侯去国叔姬至此始归于酅者纪侯方卒故叔姬至此然后归尔归者顺词以宗庙在酅归奉其祀也纪既亡矣不归于鲁所谓全节守义不以亡故亏妇道者也
　　谳曰叔姬待年而后行贤徳有光于宗国自纪侯之大去幸宗祀之仅存不以国之存亡系其怀不以夫之存亡易其志惟宗祀之是奉惟簠簋之是修复归于酅以全妇道易恒之六五恒其徳贞程氏曰隂柔中正恒久其徳为贞乃从一之象也噫春秋之时礼义消亡男女奔诱而叔姬之行卓然有如此者圣人安得不贤之也是故归纪归酅其卒其塟大书特书以高其节使与衞之共姜宋之共姬共垂不朽为万世而下执妇道者之劝可不敬乎
　　夏四月
　　秋八月甲午宋万弑其君捷及其大夫仇牧
　　程子曰宋闵遇弑仇牧趋君之难以陨其身可谓忠矣故书以显其忠书大夫以示能死职
　　胡氏曰君弑其大夫死于其难春秋书之者其所取也大夫死于弑君之难而有不书者故知孔父牧息皆所取也
　　谳曰宋闵狎比小人戯言召怨此所以及于祸也古之人君待大臣以礼处小人以正则意外之变何由起乎若仇牧者立人之朝执国之政死君之难虽不能讨贼不犹愈于食焉而怠其事者乎春秋书之着其节也宋督同相其君同死于难春秋削之以其本有可诛之罪黜其恶也然则宋万既杀于陈而经不书塟责宋不能致讨以正其罪赂陈以酒而亡失政刑矣春秋正名之书不能正天讨犹不讨也其严矣乎此春秋之大法也
　　冬十月宋万出奔陈
　　经十有三年
　　春齐侯宋人陈人蔡人邾人会于北杏
　　程氏曰齐桓能任管仲首为北杏之会四国之众从之故四国书人
　　胡氏曰桓何以及四国之防者会是宋公邾子也四国称人诛始乱也齐侯书爵其与之也
　　谳曰周官时见曰会殷见曰同先王之制也殷同有常制故六年五服一朝王合诸侯以同天下之政时会无定期有不顺服者王合诸侯以施九伐之法是皆天子之事也齐桓圗伯之初会诸侯以平宋乱其功可嘉其事则僣然上无明王下无方伯列国交争王室如寄桓修伯业以尊王室为心以安中国为任圣人与之録其功也桓非受命之伯诸侯自相推戴以为盟主圣人黜之正其义也春秋序齐侯于列国之上与桓公者权也防四国而称人诛始乱者正也知此义则知圣人与伯之道矣
　　夏六月齐人灭遂
　　秋七月
　　冬公会齐侯盟于柯
　　经十有四年
　　春齐人陈人曹人伐宋
　　夏单伯会伐宋
　　秋荆入蔡
　　程氏曰荆蹂践蔡国而齐桓弗能救其无逺业可知也
　　谳曰蔡以神明之胄文昭懿亲国小而逺迩于强楚前年北杏之会既已从齐则盟主之与国也齐桓主伯之初以安攘为己任所当患难相防扶弱抑强致沐浴之请于周兴问罪之师于楚非伯者所当为耶夫何荆虏献舞以归坐视而不之救今又以兵入蔡造其国都毁其宗庙方且兴师伐宋两会于鄄是孰缓而孰急耶小国之附盟主将何赖焉书荆入蔡桓之失着矣
　　冬单伯会齐侯宋公衞侯郑伯于鄄
　　经十有五年
　　春齐侯宋公陈侯衞侯郑伯会于鄄
　　程氏曰鄄之会桓假义以服宋而示天下者也谳曰桓公既平宋乱诸侯从会于鄄伯业田是而成矣当是时内则诸侯无王穷兵黩武外则荆蛮强盛猾夏不恭齐桓合诸侯而攘外夷尊王室以安中国可谓胜大任矣前此会鄄王臣下临而宋服鄄之再防诸侯列会而毕从此实齐伯之始也春秋序齐侯于列国之上诸侯皆与其爵而无贬辞伯业于是乎成矣
　　夏夫人姜氏如齐
　　秋宋人齐人邾人伐郳郑人侵宋
　　冬十月
　　经十有六年
　　春王正月
　　夏宋人齐人衞人伐郑
　　秋荆伐郑
　　冬十有二月会齐侯宋公陈侯衞侯郑伯许男滑伯滕子同盟于幽
　　程子曰齐桓始伯仗义以盟而鲁首叛盟故讳不称公上无明王下无方伯诸侯交争齐桓始伯天下与之故书同
　　胡氏曰会者公也不书公讳也其讳公何也程氏曰齐桓始伯仗义以盟而鲁乃首叛盟故讳不称公恶失信也其曰同盟何也程氏曰上无明王下无方伯列国交争桓公始伯天下与之故书同盟志同欲也谳曰齐桓仗义始伯鲁公失信叛盟可谓不知类矣自北杏之会诸侯已从鄄之两会伯事已定至是诸侯同奬王室同恤灾患鲁君所当服从今八国同盟而鲁首叛盟自古皆有死民无信不立而况于国乎易中孚之初九虞吉有他不燕程氏曰度其可信而信之有他则志不定矣春秋没公不书讳鲁失信也特书同盟志诸侯同欲也待伯之义见于此矣
　　邾子克卒
　　经十有七年
　　春齐人执郑詹
　　夏齐人殱于遂
　　秋郑詹自齐逃来
　　程氏曰詹为郑卿见执于齐不能自辨于理取宜而归反如匹夫之逃越在他国斯可贱也
　　胡氏曰詹之见执若有罪虽死可也倘曰无罪茍见免焉请从惠于会使诸侯闻之则不辱君命矣谳曰不知命则畏死不知义则辱君郑詹之谓也詹为郑之执政从会于齐茍有罪焉死之可也倘曰无罪从惠于防以理自明亦可也曽不能伸义于齐反效匹夫之行遁逃他国茍免其身可谓无能为矣易旅之初六旅斯其所取灾程氏曰卑而处于旅困猥琐无能为之象也春秋不书来奔变文曰逃贱之之辞噫郑詹逃来为臣不知义者也郑伯逃归为君不知义者也君臣之间不知有义将何以为国乎
　　冬多麋
　　经十有八年
　　春王二月日有食之
　　夏公追戎于济西
　　秋有
　　胡氏曰鲁所无也故以有书夫以含沙射人为物至防矣鲁人察之以闻于朝鲁史异之以书于防谳曰生于秋隂淫之兆按洪范五行传如鳖三足或谓生于南越其地多诗云为鬼为则不可得以其含沙射人为害于隐故以异而书之噫世衰道防隂慝并作天变动于上地变动于下物虽至防而隂邪之应騐矣
　　冬十月
　　经十有九年
　　春王正月
　　夏四月
　　秋公子结媵陈人之妇于鄄遂及齐侯宋公盟
　　程氏曰鄄之会嫁女于陈人结以其庶女媵之因与齐宋盟挈之以往结好大国所以安国恤民乃以私事取怒大国故深罪之书其为媵而往盟为遂事也胡氏曰媵浅事陈人防者公子往焉是以所重临乎礼之轻也会盟国之大事大夫輙与焉是以所轻当乎礼之重也结书公子而曰媵陈人之妇讥其重以失已书爵而曰遂讥其轻以失人也
　　谳曰大夫受命出疆专命则为不敬结受命以往媵非受命以专盟也至鄄而齐宋之君在焉闻有伐鲁之谋于是废其媵事遂专齐宋之盟以致不终媵事召陈之怨抗盟大国啓齐之争春秋直书公子结明其媵妇之非礼书遂书及着其无君而专盟以义放之胥失之矣
　　夫人姜氏如莒
　　冬齐人宋人陈人伐我西鄙
　　经二十年
　　春王二月夫人姜氏如莒
　　程氏曰比年如莒甚之也
　　胡氏曰十五年夫人姜氏如齐至是再如莒而春秋书者礼义天下之大防其禁乱之所由也
　　谳曰衞女嫁于诸侯父母终思归宁而不得故泉水赋许穆夫人闵衞之亡思归唁其兄而不得故载驰作圣人列于风以训后世知男女之别文姜宣淫与齐襄防犹假归宁之礼今两如莒复何名焉羞恶之心亡矣其不失为禽兽也防希春秋直书其事恶自着矣
　　夏齐大灾
　　秋七月
　　冬齐人伐戎
　　经二十有一年
　　春王正月
　　夏五辛酉郑伯突卒
　　秋七月戊戌夫人姜氏薨
　　冬十有二月塟郑厉公
　　谳曰郑突自奔蔡入栎经皆书名卒则书爵其义何耶先儒谓虽簒而实君虽君而实簒所谓不没其实也忽虽嫡弱而无能突虽庶强而有援诸侯与邪害正党恶崇奸执祭仲以要盟纳突而有国其始以赂而簒立中则避难而出奔时在春秋公议犹在名之曰厉虽孝子慈孙百世莫能改也经书塟郑厉公其法严矣
　　经二十有二年
　　春王正月肆大眚
　　程氏曰大眚而肆之其失可知书曰眚灾肆赦是自作之罪故也灾则赦之是过失之事故也
　　朱子曰或问伊川言灾自外来眚自内作是否曰看来只一般防有不同耳灾是偶然生于彼者眚是过误致然春秋肆大眚皆以其过误而赦之也
　　胡氏曰肆眚者荡涤瑕防之称也肆眚而曰大讥失刑也
　　谳曰眚灾肆赦怙终贼刑先王原情而定法宥过无大刑故无小之义也庄公肆大眚则罪无大小皆得以赦之矣岂先王明刑之本哉易曰雷雨作解君子以赦过宥罪程氏曰过失赦之可也罪恶而赦之则非义矣后世行姑息之政啓侥幸之门徒长奸贪滋盗贼初无利于君子也故曰无赦之国其刑必平春秋书肆大眚讥鲁之弛刑失政也明矣
　　癸丑塟我小君文姜陈人杀其公子御冦
　　夏五月
　　秋七月丙申及齐高徯盟于防
　　冬公如齐纳币
　　程氏曰髙傒上卿鲁无使防者与盟之理盖讳公盟始与仇为防恶之大也
　　又曰齐疑防义故公自行纳币后二年方逆齐难之也
　　胡氏曰防者名姓不登于史册高傒之贵大夫也曷为就吾之防者盟盖公也其不言公讳与髙傒盟也公亲如齐纳币则不待贬也
　　谳曰夫妇人伦之本婚礼正始之基所以承宗庙社稷之重者也庄公厌尊毁列下盟夫人欲坚齐约亲往纳币既废母之丧礼又忘父之大仇蹈诲淫之迹为非礼之举始不以礼合将不以礼终也春秋十二公书如齐者凡十四矣未尝书其事也于庄三书之纳币观社逆女是也盟防不书公为尊者讳隐君之耻也高徯夺爵罪其抗君而盟也书公如齐恶其忘亲不仁直书纳币讥其所行之非礼正始之际可不谨乎
　　经二十有三年
　　春公至自齐祭叔来聘
　　夏公如齐观社公至自齐
　　荆人来聘
　　程子曰聘问之礼通于中国故荆进称人以人道齿之也
　　朱子曰荆初书国后进称人称爵乃是他初间不敢骤交于中国故从卑称后渐大故称爵
　　胡氏曰入蔡伐郑以州举者恶其猾夏不恭故狄之也至是来聘嘉其慕义自通故进之也
　　谳曰诸侯用夷礼则夷之夷而进于中国则中国之此春秋大法也春秋僣乱之患未有若楚之甚者其始至于猾夏不恭其后至于窃中国之柄春秋于其叛也则惩其不恪以夷之于其来也嘉其慕义而进之不追其已往不逆其将来苟絶其自新之路则逞陆梁之心其患不可胜言矣易革之上六君子豹变小人革面征凶程氏曰君子革而从善小人面从而心违亦当从之必往而讼则有征凶之象春秋进而书人是以中国之例待之也下书来聘与其交中国之好也圣人随时之权用夏变夷之道见于此矣
　　公及齐侯遇于谷萧叔朝公
　　秋丹桓宫楹
　　冬十有一月曹伯射姑卒十有二月甲寅公会齐侯盟于扈
　　经二十有四年
　　春王三月刻桓宫桷
　　程氏曰宗庙之饰国有彛典而妄肆奢丽加于祢宫乱王制渎先君不恭莫大矣直书其事具文见意也胡氏曰公将逆姜氏丹桓宫之楹刻其桷以为盛饰以夸示之非特有童心而已故详书于策斥言桓宫以见恶庄为后世鉴也
　　谳曰桓以文姜之故见弑于齐君庄以仇人之女荐舎于祢庙方且焕宗庙之侈丽耀耳目之观瞻岂止童心而已哉是皆恶之大者也易观之象曰初六童观小人道也程氏曰观见浅近如童穉乃小人之分也况公即位于此二十四年宗庙之事不登于册丹楹刻桷连书于经君父之世仇已忘御孙之忠諌弗纳肆其侈心夸示仇人之女务浅近之观小人之道也春秋斥书丹桓宫楹刻桓宫桷恶之深而辞之直也
　　塟曹庄公
　　夏公如齐逆女
　　秋公至自齐
　　八月丁丑夫人姜氏入
　　程氏曰此娶仇女故书入言宗庙不受也
　　胡氏曰何以不致不可见乎宗庙也入者不顺之辞以宗庙为弗受也春秋详书其事以着庄公不孝之罪也
　　谳曰婚礼莫重于亲迎入国莫严于庙见见而告至礼之常也庄公于齐不共戴天况取其女以奉祀何以见先君乎易归妹之上九承筐无实程氏曰当归妹之终篚筐既空不可以承祭祀无终之象见矣夫妇人伦之本而公不与夫人偕至越礼败度伤义乱伦非小失也弑闵孙邾之兆其萌于此乎且庄公待年越礼取仇人女丹楹刻桷以夸耀之岂告至之礼而独阙焉春秋变文书入义不可入而入宗庙有所不受削其告至之辞也然书至之词缓书入之辞厉恶之深而斥之极也圣人之情见矣
　　戊寅大夫宗妇觌用币大水
　　冬戎侵曹曹覊出奔陈赤归于曹郭公
　　经二十有五年
　　春陈侯使女叔来聘
　　夏五月癸丑衞侯朔卒
　　六月辛未朔日有食之鼓用牲于社
　　程子曰声阳也日食伐鼓所以助阳而攻隂也社土神隂气之主也
　　胡氏曰鼓用牲于社何以书讥不鼓于朝而鼓于社又用牲则非礼矣
　　谳曰易曰悬象着明莫大乎日月夫日月者隂阳之精隂盛而阳消则日为之食也按礼天子救日伐鼓于社诸侯用币于社伐鼔于朝社隂也鼓者所以冲阳也天子尊于社故伐鼓于社以攻之诸侯卑于社故用币于社以请救伐鼓于朝以自攻也人事感于下天变动于上克谨天戒修徳以禳之复天理也伐鼓救变崇阳抑隂尽人事也修徳以谨于内伐鼔以救于外天人之理合矣乃庄公伐鼓于社僣天子之事用牲于社非请救之礼行僣礼而欲救灾是诬天也春秋书用牲以着其非礼书鼓于社以正其僣典庄公于天人之理胥失之矣
　　伯姬归于杞
　　秋大水鼓用牲于社于门
　　冬公子友如陈
　　经二十有六年
　　春公伐戎
　　夏公至自伐戎
　　曹杀其大夫
　　程氏曰君不以罪杀大夫辅臣不能諌国之罪也故书以罪其国
　　胡氏曰称国以杀者国君大夫与谋其事不请于天子而擅杀之也
　　谳曰列国之大夫天子之命卿也诸侯不敢专命则亦不敢专杀春秋诸侯无上专命大夫不告于王朝专杀大夫不归于司防于以见王室之衰防威福之下移也葵邱之四命曰无专杀大夫明书于策备天子之明禁按春秋称国以杀以见君臣之合谋不夺其爵而不书名其人无可杀之罪予夺惟公此春秋之大法也
　　秋公会宋人齐人伐徐
　　冬十有二月癸亥朔日有食之
　　经二十有七年
　　春公防杞伯姬于洮
　　夏六月公会齐侯宋公陈侯郑伯同盟于幽
　　程氏曰同志而盟非强之也
　　朱子曰或问鲁桓为齐襄所杀其子庄公与齐桓会盟经何以不讥曰齐桓率诸侯尊周室以义而举庄公虽欲不赴岂可得乎桓公名为尊王室若庄公不赴非叛齐乃叛周也若欲复仇当襄公杀其父时告之天子方伯连帅必以复仇为事杀襄公而后已如此方快人意若庄公能如此则九合诸侯将在庄公不在齐矣惟其不能所以只得屈服人也
　　胡氏曰同盟之例有恶其反复而书同有诸侯同欲而书同此郑伯之所欲而书同盟
　　谳曰桓公创伯之始其事亦有可观仗义尊周制强服异自始会北杏再会于鄄陈郑之叛服无常鲁宋之疑信未定磨以嵗月人知有齐王室既卑而稍尊诸侯羣起而略定威令已振事权有归再盟于幽众从而诚服矣凡盟者皆小国受命于大国不得已而从之今陈郑畏而服从愿与之盟非出于勉强故书同盟齐侯得众也视他盟为愈矣春秋特书同盟此诸侯同欲而书同
　　秋公子友如陈塟原仲
　　冬杞伯姬来莒庆来逆叔姬杞伯来朝公会齐侯于城濮
　　经二十有八年
　　春王三月甲寅齐人伐衞衞人及齐人战衞人败绩程氏曰春秋之义防显阐幽者谓是类也齐人伐国之罪其文可见而衞人与战之罪不变文不足以明之何者彼以不道加诸我我当持义而不战上可以诉诸天子下可以告于诸侯或备其疆塲之文辞斯亦可矣奚为忽然兴师遽与之战哉是谓以桀攻桀何较曲直乎故圣人特书曰及所以明防也胡氏曰春秋纪兵及者为主齐人举兵而伐衞衞人见伐而受命则以衞及之何也不徴词情罪而上逆王命下拒方伯之师直与交战则是衞人为忘乎此战故以衞主之也战不言伐伐不言日而书日者战之日也见齐人奉词伐罪方以是日至而衞人不请其故直以是日与之战所以深疾之也而圣人之情见矣齐称人将卑师少也
　　谳曰衞朔之入也合四国以抗王师迨其后也奉子頺以攻王室君臣大分翦为仇雠子赤既立已易世矣宜惠徼康叔请命自新齐师奉王命以徂征尚且合兵而交战上逆天王之命下拒方伯之师厥罪惟均已不容于诛矣春秋书衞人及齐人战则是衞人不服罪有志乎战也书日谨之则是战伐同日齐以是日至衞以是日战也齐师书人将卑师少之称衞侯称人夺爵贬恶之法战不书伐伐不书日既书战又书伐又书日又书及书之详词之复深致意于其间有大恶存焉者也圣人之情见矣诛心之法严矣
　　夏四月丁未邾子琐卒
　　秋荆伐郑公会齐人宋人救郑
　　冬筑郿
　　大无麦禾臧孙辰告籴于齐
　　程氏曰告卑词也凡告有从有不从其得未可必也胡氏曰告籴于齐则其情急所以讥大臣任国事治名不治实之蔽也
　　谳曰国用不可不节民力不可不重此国家之先务古者三年耕则余一年之食庄公在位二十八年当有九年之储一岁不登至于告籴不量出入之用不知经国之方况以宗庙台榭是崇是侈伤财害民国非其国所谓寄生之君也易节之彖曰节以制度不伤财不害民程氏曰人欲之无穷也苟非节以制度则伤财害民矣经书大无麦禾者仓廪皆竭之词书告籴于齐词迫而不容已之义春秋端本之书谨而书之以为后世人君不务本之戒
　　经二十有九年
　　春新延廐
　　程子曰庄公十年大无麦苗二十八年冬书大无麦禾方告籴于齐春又兴役民困之不忧廐陋之是恤与孔子问伤人不问马之意异矣
　　胡氏曰新者有故也何以书昔昭侯作高门屈宜臼曰所谓时绌举赢者也
　　谳曰按周官校人三乗为皁三皁为系六系为廐新者力役而兴造也畜马欲其富故曰延犹库藏欲其乆曰长府之义也鲁自旧冬大无麦春新延廐见劳民为重也乃于饥馑之余妄兴土木伤财害民之道也春秋书之以为后世君国子民之戒可不谨乎
　　夏郑人侵许
　　秋有蜚
　　冬十有二月纪叔姬卒城诸及防
　　经三十年
　　春王正月
　　夏次于成
　　秋七月齐人降鄣八月癸亥塟纪叔姬
　　九月庚午朔日有食之鼓用牲于社
　　冬公及齐侯遇于鲁济齐人伐山戎
　　胡氏曰古者不以蛮夷弊中国春秋内诸夏而外四夷齐侯伐山戎为燕辟地贬而称人勤逺略也谳曰燕之职贡不至宜见伐于山戎齐侯于此役以其病燕也齐伐衞而未服越千里之险逺事山戎其志矜矣圣人不示贬责则好大之君皆将舍近贵逺劳人生事其患有不可胜言者矣贬齐书人先中国而后四夷柔逺能迩之义也
　　经三十有一年
　　春筑台于郎
　　夏四月薛伯卒
　　筑台于薛
　　程氏曰宫室苑囿不足以遂游观之乐故筑台于薛胡氏曰何以书厉民也诸侯有时台以候四时筑台于逺不縁占候是为防观之所厉民以自乐也谳曰告籴之使未复筑台之役屡兴肆侈心于游观竭民力于土筑所谓寄生之君也庄公自即位以来灾异累登于册星陨日食之变螟麋蜚之灾大无麦禾三书大水仓廪罄竭告籴他邦正宜谨戒惧以答天心崇节俭以抒民力方且城诸及防筑郿新廐甚至一年之间三举筑台之役是岂君国子民之道耶易兊之彖曰说以先民民忘其劳程氏曰君子之道感于其心则民心恱随而忘其劳矣庄公不能先民之心厉民以自乐则国非其国也春秋累书不以为烦见劳民为重事可不谨乎
　　六月齐侯来献戎捷
　　秋筑台于秦
　　冬不雨
　　经三十有二年
　　春城小谷
　　夏宋公齐侯遇于梁邱
　　秋七月癸巳公子牙卒
　　八月癸亥公薨于路寝
　　程氏曰公薨必书其所谨凶变也
　　胡氏曰君终必于正寝就公卿也
　　谳曰庄公享国二十八年父子夫妇之间皆反其道方其即位之始竟忘戴天之仇居丧以主王姬待年以娶齐女割臂从淫之孟子定盟欲许为夫人既已娶于哀姜不可见于宗庙及其正终之际嗣位之分不明啓于问后之一言以致祸延于二子外失于兵权移下内失于帷簿不修权奸得以济其私女隐得以行其志为子不得为孝为父不得为慈由其大伦不明本支之不正也易曰父父子子兄兄弟弟夫夫妇妇而家道正正家而天下定矣已之不正如正人何得正而终亦云幸矣
　　冬十月己未子般卒
　　公子庆父如齐
　　狄伐邢










　　春秋谳义卷三
　　钦定四库全书
　　春秋谳义卷四　　　　　元　王元杰　撰闵公
　　公名开庄公子惠王十六年即位闵谥也在国逢难曰闵
　　经元年
　　春王正月
　　胡氏曰不书即位内无所承上无请命也
　　谳曰庄公既薨子般继卒鲁国内乱而无君庆父利幼而立闵是不得承国于先君也职丧所掌诸侯之丧鲁不以告王周不以遣使是不得请命于天子也春秋以大义正之故不书即位
　　齐人救邢
　　夏六月辛酉我君庄公
　　秋八月公及齐侯盟于落姑季子来归
　　程氏曰庄公既薨子般被杀鲁国方危而庆父未讨公子友贤而在齐国人思得以安社稷故公为落姑之盟以请复而来归书曰季子而不名异其文以嘉之也
　　朱子曰诸家多言来归为圣人美之之词据某看此一句正是着季氏专国为祸之基但归后能平鲁难故如此説【语録】
　　胡氏曰其曰季子贤之也其曰来归喜之也
　　谳曰季子之忠贤是依鲁国之安危所系间于两社为公室辅其事灼见于前同复于父敬如王所其兆已符于后自庄公之启问致庆父之邪谋叔牙党恶以乱伦季子割恩而正法奉般之位始定党氏之祸已成去陈为避难之谋盟齐定来归之议元恶不容而奔莒巨奸未免于孙邾鲁祀由是而宁僖公由是而定然则忠贤之有益于国家也不其美欤易蹇九三之象曰往蹇来反内喜之也程子曰三以刚居正处蹇而得下之心可以求安故以来为反犹春秋言归之词也春秋为贤者讳不书出奔欲旌其贤来归书字圣人之情见矣与人为善之徳宏矣
　　冬齐仲孙来
　　经二年
　　春王正月齐人迁阳
　　夏五月丁酉吉禘于庄公
　　程氏曰天子曰禘诸侯曰祫其礼皆是合祭之义禘从帝禘其祖所自出之帝以所出之帝为东向之尊其余合食于其前是为禘也诸侯无所出之帝祫从合只是于大祖庙羣庙之主合食是为祫也鲁所以有禘者只为得用天子礼乐故于春秋之中不言祫而言禘言大事者即是祫言大事于大庙跻僖公即是合食闵僖二公之义若时祭当言有事吉禘于庄公只是禘祭言吉者以其行之太早也四时之祭有禘之名是礼文交错
　　胡氏曰天子曰禘诸侯曰祫皆合祭也禘其所自出之帝为东向之尊其余皆合食于前此之谓禘禘言吉者丧未三年行之太早也于庄公者方祀于寝非宫庙也一举而三失礼焉春秋之所谨也四时之祭有禘之名盖礼文交错之失也
　　谳曰天子禘诸侯祫礼也诸侯行禘祭僣也天子禘其所自出之帝以其祖配之设两位而不兼举羣主以其尊逺不可防也诸侯不得祖天子则无所出之帝是以三年之丧毕致新主于庙庙之逺祖则当迁入于祧故以祖祢之主合祀于太庙故谓之祫不王不禘之法在鲁之所当讳也鲁用天子之祭报徳于周公闵以从吉之礼禘之于庄寝丧礼失矣僣又甚焉而又禘非其所所谓一举三失也春秋书吉禘者讥其不终丧而行僣礼书于庄公以明禘非其所之失书日谨之其义明矣
　　秋八月辛巳公薨
　　程氏曰遇难故不地贼不讨故不书塟
　　胡氏曰公薨不地者仲尼亲笔也书薨以示臣子之情不地以存见弑之实
　　谳曰闵公八岁为君未能见诸行事庆父朶頥其大器假词公傅之夺田使卜齮贼公于武闱哀姜与闻其弑逆利其幼而立矣亦何忍而杀之是时哀姜内固其宠庆父外握兵权鲁氏之危不絶如线幸齐盟之已定喜季子之来归哀姜无所容而孙邾庆父有所畏而奔莒祸淫之报天道昭昭春秋君不书弑示臣子之情薨不书地存见弑之实讨贼之法其严矣乎
　　九月夫人姜氏孙于邾公子庆父出奔莒
　　程氏曰庆父虽缢不以国法正其罪而絶之与贼不讨同也
　　胡氏曰夫人称孙闻乎故也不去姓氏降文姜也庄公忘亲释怨无志于复仇春秋深加贬絶一书再书屡书而不讳者以谓三纲人道所由立也
　　谳曰庆父之恶已极鲁国之难未巳贼般弑闵之际有窥神器之心奔莒孙邾之时已失大国之援迹其奸恶不可胜诛烝国母以固权弑其君如反掌季子欲存其后祀不忍讨贼以正名春秋前书如齐见其无忌惮而行后书出奔罪鲁之不能讨贼君薨不地既塟不书示讨贼无时而可终虽万世必诛而不赦律以大法其严矣乎
　　冬齐髙子来盟
　　程氏曰髙子来省难然后盟盟未前定也称高子善其能防鲁
　　胡氏曰高子齐大夫也子者男子之美称其称子贤之也其不曰齐侯使之者权在髙子也
　　谳曰明人臣之义达奉使之宜髙子其得之矣鲁难未已旷年无君齐命将南阳之甲以临鲁非有安危继絶之定论也苟此心利于吞噬则鲁祀必至于覆亡乃能因事以制宜从义不从命会盟以定约鲁难于是乎宁奸恶之党伏诛僖公之位遂定鲁人頼之以为美谈而不絶也春秋特书髙子以旌其贤特书来盟以着其善为万世下纳君于善之劝可不敬乎
　　十有二月狄入衞
　　郑弃其师
　　程氏曰郑诗清人刺文公也顾其诗序则郑弃其师灼然着矣
　　胡氏曰弃师者郑伯乃以国称何也二三执政股肱心膂休戚所同也不能进谋于君协志同力黜逐小人而事至此是谓危而不扶颠而不持则将焉用彼相矣
　　谳曰郑伯柔而不断髙克贪而无君克之罪固不可逃郑之失亦不能辞矣且人君执威福之柄司予夺之权克之不臣当举以法其罪未显必察其情岂有假兵戎之权任方面之寄坐视其卒伍离散而莫之问及其弃师出奔而不之知进之不以礼退之不以道危国亡师之本也经书郑弃其师称国以贬君臣同受其责矣可不谨乎








　　春秋谳义卷四
<经部,春秋类,春秋谳义>
　　钦定四库全书
　　春秋谳义卷五　　　　　元　王元杰　撰僖公
　　公名申庄公子闵公庶兄惠王十八年即位僖谥也小心畏忌曰僖
　　经元年
　　春王正月
　　程氏曰继世者既非王命又非先君之命不书即位不正其始也
　　胡氏曰承国于先君者父子之伦请命于天王者君臣之义今僖公内无所承上不请命不书即位正王法也
　　谳曰鲁有内难闵公既薨公以成风所属季子立之内无所承之位也逾年改元而不请命于周是上无所受之命也内不承国上不禀命春秋以大义正之故不书即位
　　齐师宋师曹师次于聂北救邢
　　夏六月邢迁于夷仪齐师宋师曹师城邢
　　程氏曰齐未尝兴大众此称师责其众可救而徒次以为声援致邢不保其国也
　　胡氏曰三国称师见其兵力之有余也聂北书救讥救邢之不逮也以王命而兴师者正也能救而存之者权也
　　谳曰齐桓有存亡之功不免次师之失所以为伯者之师夫救患分灾惟恐不速聂北观衅岂救患之道乎邢既自迁三国之师城邢卒有存亡之义然不禀王命岂圣人所与乎呜呼上无明玉夷狄猾夏弱国播迁救而存之可也以王命兴师者正能救而与之者权书次于聂北罪救之不速序三国之师美其得存亡之功功过不相掩此待伯者之法
　　秋七月戊辰夫人姜氏薨于夷齐人以归楚人伐郑八月公会齐侯宋公郑伯曹伯邾人于柽
　　九月公败邾师于偃
　　冬十月壬午公子友帅师败莒师于郦获莒挐
　　十有二月丁巳夫人氏之防至自齐
　　程子曰至自齐者着齐之恶也
　　胡氏曰夫人与弑二君几于亡国大义已絶不可复入宗庙矣书孙于邾薨于夷者絶哀姜也齐人以归夫人氏之防至自齐者讥桓公也不称姓者杀于齐不去氏者受于鲁
　　谳曰哀姜帷簿不餙与弑二君大义已絶不可入庙齐为宗国辱莫甚焉既举以法亦见絶矣归防于鲁安可复配宗庙临群臣乎既絶于宗国又絶于夫庙鲁不当请齐亦不当归也齐以大义诛之鲁以私意请之絶于前而请于后鲁之过也诛于始而归于终齐之失也若曰子无仇母之义已絶者岂得享小君之礼耶书薨于夷隐其恶而絶之书以归不与齐人归其防去其姜姓以见絶于宗国不去其氏罪僖公之受葬讨乱之法春秋其严矣乎
　　经二年
　　春王正月城楚丘
　　程子曰桓公攘狄人而封衞未尝请命于天子也朱子曰春秋之意诸侯不得专封大夫不得占地胡氏曰楚丘衞邑桓率诸侯城之而封衞也不书桓公不与诸侯专封正王法也
　　谳曰封建天子之事救患侯伯之职不以其功掩其过也桓封衞而衞国忘亡可谓救患分灾有功于中华然专擅大权岂不犯义于王室春秋与其救患不与其专封前书城邢者邢既自迁三国之师共城得侯伯救患之义城楚丘者齐侯封衞独擅天子之大权圣人与之是启后世之僭正其罪而黜之则没其功于此有不得已焉是以变其文而微其事董子云正其谊不谋其利明其道不计其功齐桓反之此五伯所以得罪于三王也后书诸侯城縁陵则其专命之罪不可逃桓公之伯业怠矣
　　夏五月辛巳葬我小君哀姜虞师晋师灭夏阳
　　秋九月齐侯宋公江人黄人盟于贯
　　胡氏曰按左氏盟于贯服江黄也盟虽春秋所恶然诸侯皆在独言逺国者许是盟也
　　谳曰荆楚最强江黄其与国也桓公招携以礼江黄慕义而从既寻贯泽之盟伐楚之谋定矣列国聚而为正可谓制胜之谋二国分而为竒共成掎角之势楚人之援已弱中国之势益张阳谷之会既坚懐远之德及矣春秋外盟不书于册此书会书盟同于中国之例与其慕义而进之也桓公之虑周矣安攘之功着矣
　　冬十月不雨楚人侵郑
　　经三年
　　春王正月不雨
　　夏四月不雨
　　胡氏曰谷梁子曰不雨者勤雨也每时而一书闵雨也闵雨有志乎民者也
　　谳曰闵雨则有志乎民不忧雨则无志乎民也忧乐与民同君国子民之心也遇天灾而不惧视民隐而不恤慢神虐民之心也僖公俭以足用寛以爱民务农重谷见于鲁颂则有志乎民也审矣乃若文公十二月不雨至秋七月而书十年正月不雨至秋七月而书其无志于民必矣春秋一时一书以着僖之勤歴时不书以讥文公之缓比事以观其义明矣
　　徐人取舒六月雨
　　秋齐侯宋人江人黄人会于阳谷
　　冬公子友如齐莅盟楚人伐郑
　　经四年
　　春王正月公会齐侯宋公陈侯衞侯郑伯许男曹伯侵蔡蔡溃遂伐楚次于陉
　　程氏曰桓本侵蔡遂至于楚而伐之责其职贡非正也然其所责之事正故但称其伐之正而不见其行事之谲也是以正掩其谲
　　又曰桓公伐楚责包茅虽其心未必尊王而其事则正
　　朱子曰桓文所以有功于王室者葢当时楚最强大时加兵于郑郑在王畿之内又伐陆浑之戎观兵周疆其势他国不及若非桓文有以遏之则周室为其所并矣
　　胡氏曰潜师掠境曰侵侵蔡者竒也声罪致讨曰伐伐楚者正也遂者继事之词而有专意次止也书遂伐楚讥其专也
　　谳曰桓修伯业二十余年攘楚虽在图计待春未尝轻动贯之盟以要远人之助柽之会以期中国之从侵蔡以振其威楚之势亦孤矣师次于陉用而不暴退舍召陵礼与之盟克敌制胜得因时制宜之道矣易曰左次无咎未失常也程子曰行师之道因时制宜是以无咎也夫见可而进知难而退师之常也叛而伐之服则舍之师之正也然其驾楚之绩有免民左袵之功擅合诸侯非天吏可伐之美春秋以义正名乐与人为善书遂伐楚讥其专也伐而书次斯为善矣此功过不相掩春秋待伯者之法
　　夏许男新臣卒
　　楚屈完来盟于师盟于召陵
　　朱子曰据楚当时凭陵中夏僭号称王其罪大矣葢説着此事楚决不服故只寻些不共贡事去问他他想无大利害稍稍退听便宜盟了此亦器小无大功业
　　又曰桓公之伐楚仗义执言不由诡道犹为彼善于此
　　胡氏曰楚大夫未有以名氏通者曰屈完进之也称使权在完也来盟于师嘉服义也盟于召陵序桓绩也于此见齐师虽强能以律用之而不暴楚人已服能以礼下之而不骄庶几乎王者之事矣春秋之盟于斯为盛杨子称之曰齐桓之时盛而春秋美召陵是也
　　谳曰桓公懐远以德屈完服义而盟此齐伯所以盛也夫齐师虽振楚力尚强使屈完无保民息兵之心桓公无退师修礼之志则兵之胜负未可必也彼包茅不贡之大义感其心诸侯乘观沮其气于是俯首而就盟焉以见齐势方强桓公律用而不暴楚人已服桓公礼下而不骄春秋之盟于斯为盛凡书盟者皆恶之与是盟者大桓之功也九合一匡所以见称于圣人欤
　　齐人执陈辕涛涂
　　秋及江人黄人伐陈
　　八月公至自伐楚葬许穆公
　　十有二月公孙兹帅师会齐人宋人衞人郑人许人曹人侵陈
　　朱子曰以执辕涛涂侵曹伐衞之事视夫东征西怨虞芮质成人心服与不服可见
　　胡氏曰楚方受盟志已骄溢陈大夫之谋不协其身见执其国见伐见侵而怒犹未息也桓公之德于是乎衰
　　谳曰桓公量浅而易满管仲器小而易骄此所以假之不乆而遽归也方楚之未服其经营也至矣及受盟之后骄溢之志生焉陈不协其谋至于见侵见伐既执之又伐之何待楚之寛而待陈之猛乎桓德于是衰矣春秋书执书伐以着桓之暴列国贬而书人以正诸侯之诛所以仲尼之门无道桓文之事
　　经五年
　　春晋侯杀其世子申生伯姬来朝其子
　　夏公孙兹如牟
　　公及齐侯宋公陈侯衞侯郑伯许男曹伯会王世子于首止
　　秋八月诸侯盟于首止
　　程子曰世子王之贰不可与诸侯列世子出诸侯会之故其词异
　　胡氏曰及以会尊之也王子而下会诸侯则凌诸侯而上与世子会则抗春秋抑强臣扶弱主拨乱世而反之正特书及以会者若曰王世子在是诸侯咸往会焉示不可得而抗也故曰首止之盟美之大者也谳曰王将以爱易世子桓合诸侯以定其位其事则正其迹若嫌诸侯相盟已非盛事况敢防王世子乎以大义言诸侯上盟则为不臣时宜而论则翼戴之事为近正春秋録伯之功行权反正书及诸侯而殊会尊君抑臣之意也原其初心桓非得已葢欲惠后之爱不得行其私天下皆知世子之为正王室由此而尊世子自此而定诸侯自此而睦一举而君臣父子之道存此变而不失其正者也正而不谲其谓是欤
　　郑伯逃归不盟
　　胡氏曰首止之盟善也犯众不盟是以为贬故特书郑伯逃归逃者匹夫之事诸侯之尊下行匹夫之事虽悔于终病而乞盟如所防何其书逃归不盟深贬之也
　　谳曰大义在人心人主不得私其好恶公议在天下人臣不得苟于从违齐桓定世子是拂天王之意春秋与之正大义也郑文不盟是承天王之命春秋黜之违公议也春秋再书首止美齐桓之功特书逃归以讥郑伯为匹夫之行后虽乞盟悔无及矣
　　楚人灭子奔黄九月戊申朔日有食之
　　冬晋人执虞公
　　经六年
　　春王正月
　　夏公会齐侯宋公陈侯衞侯曹伯伐郑围新城
　　程子曰郑文公逃首止之盟故六国伐之围新城郑未服也
　　胡氏曰齐合六国之师围新造之邑宜若振槁及楚人攻许即解其围又得分灾救患之义
　　谳曰郑伯逃盟惧敌筑新密以自固不量力度德甚矣桓公声罪致讨围而不举及楚人攻许即移师救许是得救患分灾之义春秋之例伐国不言围书伐书围甚之也然则新城之围何以无贬词也葢当是时强楚巳服诸侯同心从伯郑独党恶不悛书伐又书围以着郑之不服书遂救许善之尤也
　　秋楚人围许诸侯遂救许
　　冬公至自伐郑
　　经七年
　　春齐人伐郑
　　夏小邾子来朝郑杀其大夫申侯
　　秋七月公会齐侯宋公陈世子欵郑世子华盟于母程子曰齐伐郑未已郑惧使世子受盟
　　谳曰郑伯逃盟于首止齐合六国以围新城复兴伐郑之师郑犹未服管仲谏修礼诸侯诸侯官受方物郑伯乃使世子听命于会其德礼之效欤孟子曰桓公于管仲学焉而后臣桓率是而行是即乆假而不归奈何功烈如彼其盛有始而不克终惜哉
　　曹伯班卒公子友如齐
　　冬葬曹昭公
　　经八年
　　春王正月公会王人齐侯宋公衞侯许男曹伯陈世子欵盟于洮郑伯乞盟
　　胡氏曰乞者卑逊自屈之词欲与盟而未知其得与否也始而逃归今则乞盟以见举动人君之大节不可不慎也
　　谳曰王人下士之微列序公侯之上尊王命而贵之也然内臣私交于侯国直书曰来私好而出聘不称其使不以其贵而尊之也以王命行者虽下士之微不以其贱而轻之也故首止之盟别世子于会尊之之词也今王人下盟列国何以无贬耶是时惠王既崩王室有难王命使结盟诸侯以宁周非伯者之专亦异乎翟泉之抗盟矣郑伯始则逃归终则乞盟又何耶郑之逃名从惠王之命不与桓公之定世子也今惠王崩而世子定位桓为兵车之会郑伯有所畏而乞盟事势使然也春秋书逃书乞皆特笔贱之之词以着郑伯不明大义之罪
　　夏狄伐晋
　　秋七月禘于太庙用致夫人
　　程子曰文姜与桓公如齐终启弑桓之恶其罪大矣故圣人于其孙于齐致于庙皆书曰夫人而去其姓氏以见大义与国人絶然弑桓之恶文姜实不知但縁文姜而启耳庄公母子之情则不絶故书夫人焉孙齐只称夫人禘致于庙亦只称夫人是文姜明矣朱子曰太庙是周公之庙先儒有谓鲁亦有文王之庙春秋书禘于太庙用致夫人又不知禘于太庙其礼何如左氏载郑祖厉王诸侯不得祖天子当时越礼如此
　　胡氏曰用者不宜用也致者不宜致也夫人者风氏也初成风闻季友之贤遂事之而属僖公焉故季子立之经书夫人不称姓氏其贬深矣
　　谳曰尊妾母以渎父子之纲行僭典以凟君臣之义此礼所由失名分所由废嫡妾所由乱也僖母成风庄公妾也配享于祢庙知母之贵而不知父之贱以非礼加于其亲可谓之孝乎禘天子之大祭伯禽之受已为非礼况敢施之于妾母乎春秋特书用致夫人不书姓氏不以妾母为夫人也其义明矣
　　冬十有二月丁未天王崩
　　经九年
　　春王三月丁丑宋公御説卒
　　夏公会宰周公齐侯宋子衞侯郑伯许男曹伯于葵丘秋七月乙酉伯姬卒
　　九月戊辰诸侯盟于葵丘
　　程子曰天子之宰与世子异云诸侯盟以见宰孔之不与也
　　朱子曰葵丘之会陈牲而不杀读书加于牲上一明天子之禁初命三事修身正心之要也
　　胡氏曰宰周公者以冢宰兼三公也夫冢宰兼三公其职任重而不殊会之何也人臣则有进退之节出入均劳之义非世子贵有常尊之比会盟同地而再言葵丘美之也
　　谳曰桓公盟会莫盛葵丘是时冢宰下临诸侯毕会宣禁则申之五命誓盟不及于三公束牲载书而不防血诸侯咸喻其志矣自北杏之会经营伯业勤于诸侯盟幽众从召陵楚服首止之定世子盟洮则谋宁周其志不可谓不勤其名不可谓不正九合之功至葵丘而止焉易丰六二之象曰有孚颙若信以发志也程子曰古之人事君克行其道者诚信发其志意若管仲之相桓是也春秋书宰周公序于诸侯之上与会不盟以见桓公知所尊再盟书日见伯业止于此矣
　　甲子晋侯诡诸卒
　　冬晋里克杀其君之子奚齐
　　经十年
　　春王正月公如齐狄灭温温子奔衞晋里克弑其君卓及其大夫荀息
　　夏齐侯许男伐北戎
　　晋杀其大夫里克
　　朱子曰书晋杀其大夫里克者不以弑君之罪讨之也国语载骊姬隂托里克之妻其后里克守不定遂有中立之説他当时只难里克里克若不变太子可安由是观之克之罪明矣
　　胡氏曰里克弑二君与一大夫不以讨贼之词书者惠公杀之不以其罪也杀之不以其罪奈何里克所为弑为重耳也故称国以杀而不去其官
　　谳曰里克传世子而不忠弑二君而不义难乎免于世矣方晋献骊姬之嬖祸延三子及其大夫克于是时与闻其故不能执节以廷诤乃欲中立以苟全可谓忠乎奚齐卓子之立虽皆不正荀息承君命而立之里克连二君而弑之可谓义乎既不死申生之难又不从重耳之出乃欲弑二君而反正负逆节以行志害仁求生不免于亡是其不知命之蔽所以及于祸也书杀其君子奚齐不成其为君也杀其君卓罪其巳立而弑之也定其有弑君之罪原其无篡逆之心不与乱贼同科至死不夺其爵荀息不去大夫着其节也里克不去其官原其情也防微矣
　　秋七月
　　冬大雨雪
　　经十有一年
　　春晋杀其大夫平郑父
　　朱子曰里克丕郑荀息三人当献公废太子荀息不能谏丕郑谓从君之义不阿其惑所见甚正里克谓虽不识义亦不阿好便是那中排得他退便退若奈何不得便是死縂只是要求生避死故许他中立如隋高祖之篡周韦孝寛初亦甚不平一见众人被杀子【阙】便降反教隋高祖做几件不好底事里克当献公在日不能整及后来又郤杀了奚齐圣人书荀息孔父仇牧同科直是要存得个君臣之义
　　胡氏曰左氏郑言于秦伯请出晋君则郑有罪曷为不去其官惠公以私意杀克其党皆惧郑有此谋由杀里克致之也
　　谳曰为人臣者懐二以事其君危之道也惠公入以汾阳负蔡之田赂克与郑则二子者惠之党也惠既得国背赂而杀里克故郑惧而生心于是言于秦伯曰臣出晋君君纳重耳是则里克丕郑之死惠公之私也春秋是以称国以杀不去其官葢恕之也
　　夏公及夫人姜氏会齐侯于阳糓
　　秋八月大雩
　　冬楚人伐黄
　　经十有二年
　　春王三月庚午日有食之
　　夏楚人灭黄
　　程子曰楚人尝受盟于齐矣书楚灭黄齐桓方伯之职不修见矣
　　胡氏曰国灭死于其位是得正而毙焉者矣于礼为合于时为不幸若江黄二国是也书灭见夷狄之强罪诸夏之弱责方伯连帅之不修其职使小国贤君困于强暴公羊子所谓亡国之善词上下之同力者也
　　谳曰楚兴伐黄之师齐无救援之举伯业于是乎怠矣齐自召陵服楚江黄先事会盟克敌制胜之谋按兵掎角之势何虑之深耶及黄见伐于楚告命累至于齐固守巳歴于三时救患不闻于一语何勤于前而怠于后乎春秋书楚伐黄书楚灭黄伯之罪着矣
　　秋七月
　　冬十有二月丁丑陈侯杵臼卒
　　经十有三年
　　春狄侵衞
　　夏四月葬陈宣公
　　公会齐侯宋公陈侯衞侯郑伯许男曹伯于咸
　　胡氏曰淮夷病故诸侯会于咸城縁陵而迁焉谳曰齐自葵丘盟后巳萌荒怠狄人灭温侵衞不兴问罪之师楚人伐黄灭黄而无救援之举至于淮夷病近在王畿所宜请命于王恭行天罚方且阳糓之会肆于宠乐中国何頼焉书会于咸桓德衰矣
　　秋九月大雩
　　冬公子友如齐
　　经十有四年
　　春诸侯城縁陵
　　夏六月季姬及鄫子遇于防使鄫子来朝
　　程子曰着其不正也
　　胡氏曰内女适人者明有所从则系诸国若伯姬是也其未适人者欲有所别则书字若子叔姬是也季姬书字而不系诸国其女而非妇明矣及者内为主内女而外与诸侯遇讥鲁也
　　谳曰鲁公钟爱其女使自择配失礼之甚也有孟光之德伯鸾之贤则可否则淫僻之行起矣春秋书及者内为主内女与外诸侯会其恶可知季姬字而不系国其未嫁可见遇于防而使鄫子来朝越礼之甚者也僖为秉礼之君正始之道可愧
　　秋八月辛卯沙鹿崩狄侵郑
　　冬葵侯卒
　　经十有五年
　　春王正月公如齐楚人伐徐
　　三月公会齐侯宋公陈侯衞侯郑伯许男曹伯盟于牡丘遂次于匡公孙敖率师及诸侯之大夫救徐
　　程子曰桓公盟牡丘将以救徐也既盟而众次于匡止而不进也
　　胡氏曰楚距徐逺而举兵伐之暴横凭陵之罪着矣徐与齐密迩以封境言之不可以不速救以形势言之非有餽粮越险之难也今书盟于牡丘见诸侯救患之不协书次于匡见桓德益衰而御外患安中国之志怠矣
　　谳曰徐之与楚声迹之不相闻楚恃其强暴兴师远伐视中国之无伯矣徐之于齐疆埸之境相接齐侯分灾救患次而不进则伯者之业怠矣徒有救之之名而无救之之实后书楚败徐于娄林则知其缓不及事也夫齐桓自葵丘以前勤于诸侯经营伯业卒成召陵之功葵丘以后怠于政事楚灭黄而救师不出救徐而次师不进春秋书次于匡以讥救师之缓书诸侯之大夫救徐以见伯业之衰
　　夏五月日有食之
　　秋七月齐师曹师伐厉八月螽
　　九月公至自会季姬归于鄫己卯晦震夷伯之庙冬宋人伐曹楚人败徐于娄林
　　十有一月壬戌晋侯及秦战于韩获晋侯
　　程子曰不书秦伯伐晋者曲在晋其罪巳明故也书获晋侯以为人君取亡之戒
　　胡氏曰秦伯伐晋而经不书伐者以专罪晋故也获晋侯以归而经不书归免秦伯也书伐书及者两俱有罪而以及为主书获书归者两俱有罪而以归为甚
　　谳曰晋侯背惠幸灾不能反躬悔过好战以残其民且晋饥则秦输之粟秦饥则晋闭之籴是曲在晋也入因其资出用其宠是秦大有造于晋也有人于此其待我以横逆当必自反也我必不忠也必无礼也三施而不报可不自反乎方且愎忠谏之言逞血气之勇至于兵刃相交见获受辱亦可谓不幸乎春秋不书秦伐晋直在秦也书及秦伯战则晋人有志乎战也书战而不书师败绩君为重而师次之也书获晋侯而不书归罪晋侯而恕秦伯也春秋之法好攻战者于罪为大晋侯其当此刑矣
　　经十有六年
　　春王正月戊申陨石于宋五是月六鹢退飞过宋都三月壬申公子季友卒
　　夏四月丙申鄫季姬卒
　　秋七月甲子公孙兹卒
　　冬十有二月公会齐侯宋公陈侯衞侯郑伯许男邢侯曹伯于淮
　　程氏曰左氏谓东略楚人灭灭黄伐徐败徐其势益张桓大会于淮谋楚也
　　谳曰齐桓享国三十余年衣裳之会十一兵车之会四先儒谓两会于幽经书同盟皆为僭礼故圣人止録其九合之功然盟幽而下葵丘以前衣裳不防血兵车无大战此伯业之所以盛也葵丘以后会淮以前咸之会避狄而迁牡丘之会次匡而救徐此伯业所以衰也至于病淮夷桓率诸侯而东畧即其国而会之伯于是乎衰其事亦终于此矣
　　经十有七年
　　春齐人徐人伐英氏
　　夏灭项
　　秋夫人姜氏会齐侯于卞
　　九月公至自会
　　冬十有二月乙亥齐侯小白卒
　　程子曰桓公正而不谲正者言其事耳非大正也犹管仲之仁以事功而言也
　　朱子曰桓公虽谲却是直率做去其谲易知如晋文都是藏头露尾
　　胡氏曰齐亦公侯之地耳管仲得政遂能强大伯诸侯何也守信不二行法无私仗尊王之义耳
　　谳曰王道流行侯伯受职未闻外诸侯之专盟也周之宗盟异姓为后未闻外诸侯之专伯也然当是时王政不纲侯度无綂王臣下聘而不答王师出救而无功四国党衞朔以抗王师诸侯纳郑突以挠王法戎强于北荆盛于南中国之乱极矣桓公有志安攘招携懐逺王禁明而王臣不下聘者二十年盟防同而诸侯无私争者三十载夫子称其有九合之功焉然功业虽盛而大伦不明本支不正先王厚人伦美教化概乎其不见闻也方其图伯之初王室有子頽之乱不闻勤王之举则君臣之义废矣襄公政令无常不能匡救于善背君父而出奔则父子之恩冺矣及其入国之始子纠越在他国取而杀之兄弟之伦絶矣好内而多宠嬖如夫人者六人夫妇之伦紊矣纲常立国之本大伦不正宁无及于乱乎身没未几萧墙祸起不亦惨乎呜呼没世不忘者王道也易世而必变者伯功也行王道而王行伯道而伯此心公私之殊效騐之所以异圣贤正心修身之道有国家者可不鉴乎
　　经十有八年
　　春王正月宋公曹伯衞人邾人伐齐
　　夏师救齐
　　程子曰齐立无亏正也四国伐之非正也僖公以四国伐齐非正而出师以救之邻国之义也书救齐善之也
　　胡氏曰伐齐之防奉少夺长其罪大故其责详书师救齐者善鲁也救者善则伐者恶矣
　　谳曰桓公威令加于四海身没未几四邻谋动其国家盖由嗣位不明大伦不正故也礼立嫡以长不以贤立子以贵不以长贵均以年年均以徳桓无嫡子无亏则衞姬所出孝公则郑姬所生以贵则衞姬为尊以长则孝公为长桓托孝公于宋襄舍贵立贱本既不正能无及于乱乎宋伐齐而纳孝公于理为逆鲁救齐而援无亏于理为顺春秋书伐齐以罪诸侯书救齐善鲁也
　　五月戊寅宋师及齐师战于甗齐师败绩狄救齐秋八月丁亥葬齐桓公
　　冬邢人狄人伐衞
　　经十有九年
　　春王三月宋人执滕子婴齐
　　夏六月宋公曹人邾人盟于曹南鄫子会盟于邾己酉邾人执鄫子用之
　　秋宋人围曹衞人伐邢
　　冬会陈人蔡人楚人郑人盟于齐
　　程氏曰宋襄以不正伐齐以威执滕子以虐用鄫子以迫胁围曹诸侯失道未有甚于此者也
　　胡氏曰为此盟者公为陈蔡楚郑之君或其大夫矣曷为内则没公外则人诸侯与其大夫讳是盟楚人之得与中国会盟自此始也
　　谳曰齐桓伯于诸侯列国从齐驾楚宋襄欲伯中国诸侯从楚会盟是变于夷者也夫尊周攘楚盟言尚新桓没未几郑伯首朝于楚鲁为秉礼望国尚且从楚会盟中国之势益衰矣春秋没公不书讳其恶也楚以人称着其强也列国贬而书人深恶诸侯之从夷特序郑人于下罪其僭乱于中国深讳此盟所以谨会盟之始存中外之纲也
　　梁亡
　　经二十年
　　春新作南门
　　夏郜子来朝五月乙巳西宫灾郑人入滑
　　秋齐人狄人盟于邢
　　冬楚人伐随
　　经二十有一年
　　春狄侵衞宋人齐人楚人盟于鹿上
　　夏大旱
　　秋宋公楚子陈侯蔡侯郑伯许男曹伯会于盂执宋公以伐宋
　　程氏曰宋率诸侯为会夷执会主而诸侯莫违故以同执书之
　　胡氏曰执宋者楚何以不言楚子执之分恶于诸侯也诸侯皆在会蛮夷执其会主拱手以听而莫敢违不勇于义亦甚矣故列楚人于陈蔡之上而以同执为文
　　谳曰齐桓经营伯业急于攘楚宋襄欲继齐伯从楚会盟可谓不知类矣宋以乘车而往楚伏兵车以执之豺狼之心何可量也五国坐视曾不一伸大义于楚以为有人心乎宋襄既无逺虑又不见几不思攘却之谋反事会盟之礼见执见伐自取之也甚至献防以胁鲁会薄以受盟鲁公不免而从求释宋公是操纵大权不在夏而在夷矣春秋于鹿上人列国以示贬罪诸侯之不义也于盂进楚而书爵伤中国无伯也执宋而不书楚不与其执中国之君也
　　冬公伐邾楚人使宜申来献防
　　十有二月癸丑公会诸侯盟于薄释宋公
　　经二十有二年
　　春公伐邾取须句
　　夏宋公衞侯许男滕子伐郑
　　秋八月丁未及邾人战于升陉
　　冬十有一月己巳朔宋公及楚人战于宋师败绩程子曰宋襄不鼓不成列愚也既与他战又却不鼓不成列
　　胡氏曰之战宋襄公不厄人于险不鼓不成列先儒谓至仁大义然襄公伐齐之防奉少夺长一会虐二国之君不仁非义襄公敢行而独爱重伤与二毛乎
　　谳曰襄公图伯先失诸侯不务修徳以来之欲以兵威服众伐郑之役司马子鱼谏曰祸在此矣违其忠谏决意出师及其师败身伤反以不重伤不擒二毛为解春秋人楚子以宋公主此战存中外之纲也
　　经二十有三年
　　春齐侯伐宋围缗
　　夏五月庚寅宋公兹父卒
　　秋楚人伐陈
　　冬十有一月子卒
　　程子曰二王之后而伯爵疑前世黜之也此书子后复称伯
　　胡氏曰杞成公卒书子杞夷也杜预谓实称伯而书子者成公始行夷礼故仲尼于其卒以文贬之此説是也
　　谳曰春秋之始经书杞以侯爵荘公二十七年降称伯此又降称子书卒不书名畧之也畧之者何也杞废周礼自安于僻陋春秋亦因而外之也
　　经二十有四年
　　春王正月
　　夏狄伐郑
　　秋七月
　　冬天王出居于郑
　　程子曰襄王避狄之难越在诸侯之境书曰天王出居于郑自取之也王者以天下为家故曰自周无出示无外也春秋之时王者政令仅行于境内才出畿甸即非王有故书曰出圣人之法拨乱反之正则曰普天之下莫非王土非诸侯所得专也故书曰居胡氏曰特书曰出言其自取之也夫居者宅其所有之称出而曰居者若曰天下莫非王土拨乱反正存天理之意也
　　谳曰王者以四海为家皆可居也自周无出之义实自出也夫妇人伦之大本王后天下之母仪王德狄人伐郑之功以其女为后立非其配失止始之道矣隗氏帷簿不修太叔出而复入至以狄师攻王王出适郑居于汜呜呼王风下同列国不能以家天下今又毁室而不保未有家不齐而天下可治也春秋忠厚之法于王室之事特婉其词书居正其名也书出不没其实也正其名以处其常不没其实以应其变书居书出并行不悖此圣人之大权也
　　晋侯夷吾卒
　　经二十有五年
　　春王正月丙午衞侯燬灭邢
　　程氏曰春秋灭国多矣惟衞侯燬灭邢而生名者灭同姓也
　　胡氏曰衞侯何以名灭同姓也灭同姓则名者谓其絶先祖之裔蔑骨肉之恩故生而书名示王法不容诛也
　　谳曰衞侯忘同姓之亲絶先代之祀恶之大者也方齐桓修伯之初二国皆为狄灭桓城楚邱以定衞率三国以城邢患难既同所当相恤而况文昭之兄弟之邦不存修睦之心益逞相残之志伐同姓以灭其国挟奸诈以掩其臣至使臣叛其君下叛其上律以大义不容诛矣经书正月灭邢四月衞侯燬卒则知天道祸淫之理明矣易曰善不积不足以成名恶不积不足以灭身圣人斥而名之诛心之法也
　　夏四月癸酉衞侯燬卒宋荡伯姬来逆妇宋杀其大夫秋楚人围陈纳顿子于顿葬衞文公
　　冬十有二月癸亥公会衞子莒庆盟于洮
　　经二十有六年
　　春王正月己未公会莒子衞速盟于向齐人侵我西鄙公追齐师至酅弗及
　　夏齐人伐我北鄙衞人伐齐公子遂如楚乞师
　　程氏曰乞者卑词也凡乞师从不从可用不可用未可必也书如楚乞师弱之道也
　　谳曰齐为无亏而怨鲁衞则党鲁以伐齐齐兴侵伐之师固为不义然鲁国几亡而定之者谁之力耶纵使齐为不道亦当解怨息争惠徼先王之盟子孙无相害之命则文武成康之泽犹存也曾不是图残民毒众至乞师于楚资夷狄以攻齐公之志亦悖矣虽足以逞一朝之忿独不念忘其亲而忝厥祖乎春秋书如楚乞师鲁之弃夏从夷之罪着矣
　　秋楚人灭夔以夔子归
　　冬楚人伐宋围缗公以楚师伐齐取谷公至自伐齐经二十有七年
　　春子来朝
　　夏六月庚寅齐侯昭卒
　　秋八月乙未葬齐孝公乙巳公子遂帅师入
　　冬楚人陈侯蔡侯郑伯许男围宋十有二月甲戌公会诸侯盟于宋
　　程氏曰楚称人贬之为其合诸侯以围宋也宋服楚故公会诸侯为盟地以宋则宋围巳解宋亦与盟可知也
　　胡氏曰楚称人贬也人楚子所以人诸侯也公与楚结好故往会盟其地以宋者宋方见围无嫌于与盟而公之罪亦着
　　谳曰宋居先代之尊楚负僭王之罪乃中国友邦从邪害正从楚围緍而伐宋今复围宋而要盟是时晋君复修伯业不之晋而之楚可谓下乔木而入幽谷矣鲁结好于楚乞师伐齐盟薄以释宋今又解围于宋自谓得志于诸侯而不知耻易同人之象曰天与火同人君子以类族辨物程子曰观同人之象若君子小人能辨之则处之不失其方也诸侯不能辨其同异鲁公处而失其方皆不以道贬楚称人恶僣乱之强畧诸侯而不序诛其从楚之罪
　　经二十有八年
　　春晋侯侵曹晋侯伐衞
　　程氏曰晋侯侵曹晋侯伐衞再书晋侯者所以甚晋侯之恶
　　朱子曰楚侵中国得齐桓公遏之齐桓死又得晋文公遏之如横流泛溢硬做隄防不然中国为所渰浸必矣
　　胡氏曰左氏初重耳之出亡也曹衞皆不礼焉至是侵曹伐衞再称晋侯者讥复怨也
　　谳曰晋文复修伯业事皆不见于经虽有纳王之功春秋削而不録至是六书晋侯何耶盖晋楚之争有闗中外之盛衰春秋抑楚之深与晋之亟内中国而外外域也然怀私复怨修伯业而用贪愤之兵可乎易损之象曰山下有泽损君子以惩忿窒欲文公惩忿于里鳬须矣而不能惩于曹衞乎是时楚人围宋陈蔡郑许相率而从楚虽得曹新昏于衞君不在会师不与围其责亦可恕矣移此师以加四国岂非伯讨乎再书晋侯甚之之词讥急私怨也
　　公子买戍衞不卒戍刺之楚人救衞三月丙午晋侯入曹执曹伯畀宋人
　　夏四月己巳晋侯齐师宋师秦师及楚人战于城濮楚师败绩
　　程氏曰城濮之战不书楚人侵伐者楚来救衞而晋文与之战也
　　朱子曰文公城濮之战依旧还他许多委曲礼数亦如桓公之意然亦足以见先王不忍戕民之意未冺也设使桓文所以责之者不少假借他定不服兵连祸结何时可巳到战国斩首数万无复先王之意矣胡氏曰楚称人贬也战而书及主乎是战者也故楚虽请战而及在晋侯诛其意也
　　谳曰楚为中国之患非一日矣执宋公于会而莫之敢争合诸侯围宋而莫之敢后今又戍谷偪齐势倾中夏倘非城濮战胜之功则中国之不左袵者一间耳当是时晋避楚三舍而子玉请战经以晋及之何耶初子玉使告于晋请复衞而封曹臣亦释宋之围未有必战之意也许曹衞以携其群执宛春以怒楚楚战始决矣是则主是战者晋所欲也夫用兵之道行之以正诈谋取胜岂其道乎虽然文公一战胜楚遂主中夏语其功则髙矣于义则有慊焉序晋侯于列国之上録其功也书及楚人战黜其义也功与过不相掩此春秋待伯者之法
　　楚杀其大夫得臣卫侯出奔楚
　　五月癸丑公会晋侯齐侯宋公蔡侯郑伯衞子莒子盟于践土陈侯如会公朝于王所
　　程氏曰欲率诸侯以朝王惧其不能而召王就见之人见其召王之罪不明其欲朝之本心是以谲而掩其正也
　　又曰天王劳晋侯于践土晋侯召天王于河阳两书公朝于王所不书诸侯而独书公又曰朝于王所不成朝可知
　　胡氏曰践土之会天王下劳晋侯削而不书去其实以全其名也朝不言所言所非其所也朝于庙礼也于外非礼也经不以诸侯就朝为非而以王所非其所为贬
　　谳曰晋文劳王之功不见于经驾楚之绩始登于册天王下劳飨醴锡宥可谓功业之盛矣奈何挟震主之威彰召王之迹春秋黜其义而録其功是以削而不书存君臣之大义也王者有时巡之礼诸侯有方岳之朝天子在而朝不犹愈于不朝者乎正本之义也
　　六月衞侯郑自楚复归于衞衞元咺出奔晋陈侯欵卒秋伯姬来公子遂如齐
　　冬公会晋侯齐侯宋公蔡侯郑伯陈子莒子邾子秦人于温天王狩于河阳
　　程氏曰晋文实有勤王之心而不知召王之为不顺故谲掩其正
　　朱子曰或问诸家多把召王为晋文公之谲集注谓伐衞以致楚师隂谋以取胜此説为通曰晋文做事多是不肯就正做去晋文之用兵便是战国孙吴气习
　　胡氏曰按左氏谓晋侯召王以诸侯见仲尼曰以臣召君不可以训故书曰天王狩于河阳以尊周而全晋也故为王讳之又为晋解之于以见春秋之忠恕也
　　谳曰践土之会天王下劳诸侯就朝虽非其地犹可言也温与河阳晋侯请王以诸侯见以臣召君不可言也春秋时朝觐既废述职不修文知朝王为从宜而不知召王为非礼伯者所以得罪名义也春秋待之以恕是以特婉其词嘉其尊王之义原其自嫌之心特书狩于河阳若曰天王巡狩于是诸侯就朝在周不失其尊在晋不失其正圣人时中之大权也
　　壬申公朝于王所晋人执衞侯归之于京师衞元咺自晋复归于卫诸侯遂围许
　　曹伯襄复归于曹遂会诸侯围许
　　经二十有九年
　　春介葛卢来公至自围许
　　夏六月会王人晋人宋人齐人陈人蔡人秦人盟于翟泉
　　程氏曰晋文公连年会盟皆在王畿之侧而此盟复迫王城又与王人盟强迫甚矣故讳公诸侯贬称人恶也
　　胡氏曰公会王子虎晋狐偃宋公孙固齐国归父陈辕涛涂秦小子憗盟于翟泉则皆列国之贵大夫与王子而公与会也其贬而称人讳不书公正本之义也
　　谳曰王畿何地而可会盟甚矣伯者之无王也夫诸侯大夫入天子之境上盟王臣王臣下盟列国下陵上替未有甚于此时也公以秉礼之君下从陪臣之列上要王子虎盟于王城恶之大者也春秋没公不书为君者讳隐其恶也列国之卿夺爵示贬正其罪也
　　秋大雨雹
　　冬介葛卢来
　　经三十年
　　春王正月
　　夏狄侵齐
　　秋衞杀其大夫元咺及公子瑕衞侯郑归于衞
　　程氏曰公子瑕元咺奉以摄国事者也成公得返故衞杀元咺及公子瑕衞侯出奔见执非有罪当黜特以与楚得罪而已故出奔见执皆不名以见义不当絶也
　　胡氏曰称国以杀者君与大夫专杀之也衞侯在外其称国以杀何待其杀而后入也待其杀而后入志乎杀咺者也
　　又曰衞侯出奔于楚则不名见执于晋则不名今既归国复其土地何以名乎不名者责晋文公之以小怨妨大徳名之者罪衞侯郑之以忮害戕本支也谳曰元咺讼君以求直专命以立瑕信有罪矣衞侯凟天伦杀无罪宁无罪乎初衞侯奔楚而复国实元咺叔武事晋之功信谗而咺子受诛怀疑而叔武见杀元咺是以讼晋晋侯执衞侯归于京师咺归乃立子瑕衞侯幸免复国不务反身修徳方且怙终贼刑杀子瑕以及元咺恶之大者也易讼之九二归逋窜也自下讼上患至掇也其衞侯元咺之谓乎春秋两书衞侯归国皆斥其名诛其贼亲之恶元咺不夺其爵杀之不以其道也晋受元咺之讼非王命而执之受鲁公之赂非王命而归之是予夺之权在于晋矣春秋不书归自京师存王法于天下书归于衞见伯者之无王直书其事义自明矣
　　晋人秦人围郑介人侵萧
　　冬天王使宰周公来聘公子遂如京师遂如晋
　　程氏曰三公兼冢宰故书宰周公遂之行书如不书聘罪其不成聘也书遂如晋罪其不敬也
　　朱子曰公子遂之行遂如晋非专使也天王使宰周公来聘而使遂往又遂如晋不敬莫大焉
　　胡氏曰冢宰上兼三公职任至重而来聘于鲁天王之礼莫厚焉鲁侯既不朝京师而使公子遂往又以二事出夷周室于列国此大不恭之罪履霜坚氷之渐也
　　谳曰三公职兼冢宰其任至重而下聘于鲁在礼不为尊命卿报王之礼以二事出疆在礼不为敬胥失之矣
　　又是时周室衰弱晋伯方张诸侯知有晋而不知有王晋非列国比也今僖公坐致天子之聘而不往朝京师天子之使专于鲁鲁使报礼兼于晋列国邦交之聘犹不可况王室乎蔑君臣之大伦惟强弱之是视此所以及于乱也春秋直书其事罪自着矣
　　经三十有一年
　　春取济西田公子遂如晋
　　夏四月四卜郊不从乃免牲犹三望
　　程氏曰春秋却有卜郊但卜上辛不吉则卜中辛中辛不吉则便用下辛不可更也鲁用天子之礼乐成王之赐伯禽之受皆非也因袭之弊遂致八佾雍彻圣人于此着之
　　朱子曰当时周公制礼父为大夫子为士葬以大夫祭以士父为士子为大夫葬以士祭以大夫岂周公制礼使其子孙乱之乎细看来后却説明乎郊社之礼禘尝之义治国其如示诸掌乎子思以此讥鲁也又鲁之郊禘非礼也周公其衰矣夫子所以深惜之胡氏曰春秋因礼之变而书于策或以卜或以时或以望或以牲或以牛于变之中又有变焉古大事决于卜故洪范稽疑独以为主卜而不从则不郊矣故免牲望祭天子之事也今不郊而望故特书曰犹犹者可以已之词
　　谳曰礼天子祭天地诸侯祭山川大夫祭五祀士庶祭其先此礼之常也郊禘天子之祀典侯国而行天子之礼是周过赐而鲁受之非也郊于禹宋郊于契作賔王家统承先祀是天子事守非列国之比也周郊有二日至为报本之郊孟春为祈谷之郊按郊记曰日至可以有事于上帝此报本之郊也又曰郊之用辛此祈谷之郊也自甲子至寅皆郊之时四月则失时五月非礼也书四月四卜郊即祈谷之郊卜用辛当在建寅之月月有三辛卜至于三巳烦凟况建卯后至于四卜乎此经书四卜郊之义也礼以十月上甲系牲是日至之郊用子建亥之月当系牲矣祈谷之郊用寅建丑之月当系牲矣经于正月书卜牛自未尽亥养之当成牲而有变故不曰牲而曰免牛也四月书牲牲巳成矣但以卜郊不从而免之故不曰牛而曰免牲凡免牛免牲为之缁衣纁裳有司端奉送于南郊免者纵而不杀也周礼四望之祭五岳四凟名山大川天子望于山川无所不通诸侯所祭名山大川即在封内封外不得祭也鲁用天子之礼视王室则杀故望止于三也呜呼天人一理也非礼之礼人所必辞况于天乎圣人因礼之变而书于防或以卜或以时或以望或以牲皆所以志其僭礼以为后世之戒
　　秋七月
　　冬伯姬来求妇狄围衞十有二月衞迁于帝邱经三十有二年
　　春王正月
　　夏四月己丑郑伯防卒衞人侵狄
　　秋衞人及狄盟
　　冬十有二月己卯晋侯重耳卒
　　程子曰齐桓伯业不继晋文伯业不絶盖管仲一身任事不能为齐求人材晋专务収人才看得皆出于狐赵
　　朱子曰晋文之谲程子之説宻矣然以其説求之本文未免无涉发晋文之本心而使后世慎所举者惟胡氏得之
　　谳曰文公老于奔走可谓备尝艰苦但知急于事功何有及于道义及其晩而复国经畧始于勤特假名以求诸侯岂真知有君臣之义伐原以示信非固有也大搜以示礼非本然也涵养不本于乎日效騐取必于一时侵曹伐衞怀私复怨执宛春以激其怒许曹衞以离其群勇于图伯急欲战防善战者服上刑公能免乎然当是时楚人横暴陵灭中华城濮之战有闗夷夏春秋抑楚之深待晋以恕河阳践土特婉其词尊周而全晋存君臣之大防也奈何专兵君侧而围许专会王畿而抗盟其与桓公会不迩三川盟不加宰周公者为有间矣桓公不纳子华虑其奨臣而抑君也文公为元咺执衞侯纲常之道于是乎废矣虽然齐孝不能继桓之业晋襄能绍文之伯传之累世其故何耶夫国家之盛衰系乎人才之进退桓公之于管仲权居一已身没而事业衰文公入国之始则能选用狐赵之徒以成伯业传之子孙而不已是则用人为有国之先务可不鉴乎
　　经三十有三年
　　春王二月秦人入滑齐侯使国归父来聘
　　夏四月辛巳晋人及姜戎败秦于殽
　　程氏曰晋不称君居防附葬不可从戎忘亲背惠其恶甚矣秦为无道越晋逾周以袭人众所共愤故称晋人其称及姜戎亦然
　　胡氏曰晋襄亲将绌不称君者俯逼葬期忘亲背惠墨衰绖而即戎其恶甚矣视秦犹狄其罪云何客人之舘而谋其主因人信已而逞其诈利人之危而袭其国越人之境而不哀其防叛盟失信以贪勤民而弃其师狄道也
　　谳曰秦穆幸灾而图伯晋襄墨绖以临戎是皆名义之罪人也当晋文入国之初实赖秦伯之力襄公忘父之惠易世剪为仇讐至于越绋从戎固为罪矣穆公越人之境而伐其防可无罪乎杞子先轸之徒怀利以事其君务贪召乱轻信兴师违蹇叔之忠言致殽函之败辱犹幸自新悔过誓言有取于圣经然书序所録者劝善之词春秋狄之惩恶之义也在易益之象曰君子以见善则迁有过则改秦伯悔而不改善不能迁令狐之役彭衙之战兵连祸结抑亦惨矣春秋贬晋书人书及罪其居防即戎也狄秦书国罪其伐人之防也二国之罪明矣
　　癸巳葬晋文公狄侵齐公伐邾取訾娄
　　秋公子遂帅师伐邾晋人败狄于箕
　　冬十月公如齐
　　十有二月公至自齐
　　乙巳公薨于小寝
　　胡氏曰左氏谓即安也小寝燕息之地也
　　谳曰鲁僖公享国三十余年寛以爱民务农重谷诗之所颂春秋阙焉何也盖常事不书所録者事之变也
　　僖公方其得国之初实赖齐而定位桓公修伯从于会盟首止尊王召陵驾楚安攘之事屡登于载书夫何桓公身没未几盟齐而亟从楚致夷谋夏如楚乞师是得罪于中国也犹幸晋文复修伯业践土尊王公虽两为王所之朝不过因晋而举宰周公之下聘其礼不为不隆报使以二事出疆夷周室于列国是得罪于王室也甚至僭礼凟天不郊犹望方且龙旂六辔之祀铺张以为昌炽之休僖公而知礼孰不知礼获终小寝盖亦幸焉
　　陨霜不杀草李梅实晋人陈人郑人伐许





　　春秋谳义卷五
<经部,春秋类,春秋谳义>
　　钦定四库全书
　　春秋谳义卷六　　　　元　王元　撰
　　文公
　　公名兴僖公子在位十八年按谥法慈恵爱民忠信接礼曰文
　　经元年
　　春王正月公即位
　　程子曰君薨巳逾年虽未葬嗣子亦称君岁已更始不可无君也
　　朱子曰逾年即位防服如何入庙想古时这般大事必有个权宜如借吉之例
　　胡氏曰即位告庙临羣臣也嗣世定于初防必逾年然后改元书即位者终始之义一年不二君縁臣民之心不可旷年无君
　　谳曰文公继僖而立承国于先君继正而即位也然上无所禀命而又不终三年之防行即吉之礼王室衰微防礼浸失春秋存其即位彼善于此之义也
　　二月癸亥日有食之天王使叔服来会葬
　　夏四月丁巳葬我君僖公
　　天王使毛伯来锡命
　　程氏曰毛伯诸侯为王卿士者以礼曰锡以恩曰赐胡氏曰文公继世防制未毕非初见继朝而献功也何为来锡命乎故谷梁子曰礼有受命无来锡命来锡命非正也
　　谳曰述职之礼既阙锡命之宠有加上下反其道矣易师上六之象曰大君有命以正功也文公即位之初不闻禀命之请终防之后不修入见之仪何功可褒而锡命之邪盖由王室衰微诸侯强盛徒行姑息以为悦下之道而不知纵滥以启其慢上之心春秋书来锡命不待贬絶而不君不臣之罪着矣
　　晋侯伐衞叔孙得臣如京师衞人伐晋
　　秋公孙敖会晋侯于戚
　　冬十月丁未楚世子商臣弑其君頵
　　程子曰商臣书世子着其絶尊亲之道也
　　胡氏曰书世子弑君者有父之亲有君之尊而至于弑逆此天理之大变也
　　谳曰楚子僭王商臣弑逆臣不臣于前子不子于后出尔反尔也夫世子之职侍膳问安亲贤师傅固本之道也楚成多爱不常乃欲废嫡立庶况以潘崇为之傅而使江知其情卒至祸发萧墙以及于乱易曰臣弑其君子弑其父非一朝一夕之故其所由来渐矣春秋直书其事所以扶天理遏人欲诛其首恶为万世戒欤
　　公孙敖如齐
　　经二年
　　春王二月甲子晋侯及秦师战于彭衙秦师败绩丁丑作僖公主
　　三月乙巳及处父盟
　　夏六月公孙敖会宋公陈侯郑伯晋士縠盟于垂陇程氏曰公朝于晋晋使阳处父盟公以耻之处父晋大夫也故公如晋不书讳之也士縠晋卿卿不可先诸侯尊君也
　　胡氏曰及处父盟者公也其不地于晋也讳不书公者抑大夫之抗不使与公敌正君臣之分也适晋不书反国不致为公讳耻存臣子之礼也
　　谳曰春秋时反常败度始也诸侯专盟巳为过矣及其后也大夫专盟过又甚矣易小过六二之象曰不及其君臣不可过也晋襄继伯之初诸侯从会大夫抗盟征伐自大夫出矣王纲凌夷何可胜言春秋书及处父盟没公不书为君讳耻不以大夫抗君正人臣之分也垂陇之盟列诸侯于上置士縠于下不与大夫专盟存上下之节也尊君抑臣之义明矣
　　自十二月不雨至于秋七月
　　八月丁卯大事于太庙跻僖公
　　程氏曰大事即是祫言大事太庙跻僖公即合食闵僖二公之义
　　朱子曰诸家多谓跻僖公故夫子不欲观禘此説如何曰禘自始祖之庙推其所自出之帝设虗位以祀之而以始祖配即无昭穆之序王者有禘有祫故周禘帝喾以稷配之诸侯有祫而无禘此鲁之所以失礼也
　　胡氏曰大事祫也合群庙之主食于太庙升僖于闵之上也
　　谳曰鲁文祀僖公君子以为逆礼正大义也诸侯有祫无禘以毁庙之主升而合食是知大事为祫祭矣闵之于僖亲则兄弟分则君臣僖虽长尝为臣矣闵虽幼巳为君矣为子受之于父为臣受之于君臣继君犹子继父也岂可以人子之私恩而乱昭穆之序哉今以私恩尊其父知有父而不知有祖亲所亲而忘所尊斯失之矣特书跻僖公以正其失礼也
　　冬晋人宋人陈人郑人伐秦公子遂如齐纳币
　　经三年
　　春王正月叔孙得臣会晋人宋人陈人衞人郑人伐沈沈溃
　　夏五月王子虎卒
　　秦人伐晋
　　程氏曰结怨连祸残民以逞晋人畏之而不出秦人极其忿而后悔过圣人望其能终改耳
　　胡氏曰左氏秦伯伐晋济河焚舟封殽尸而还其称人责备之也
　　谳曰穆公利于图伯以贪勤民违蹇叔之言致殽函之败惟能悔过圣人有取惜其忿不能惩残民毒众不修巳怨之道复兴报复之师彭衙之役重益其忿今又济河取郊焚舟决战幸晋师不出封殽尸而还亦可以弭怨矣令狐河曲兵连祸结易世不解不巳甚乎贬而称人以为不务修徳勤于结怨之戒
　　秋楚人围江雨螽于宋
　　冬公如晋十有二月己巳公及晋侯盟晋阳处父帅师伐楚以救江
　　程氏曰江微国其去楚逺越千里声楚之罪而救之其势不相接其力不相及非救江之道也
　　胡氏曰以者不以者也救江善矣其书以何楚尝伐郑矣齐桓逺结江黄合九国之师于召陵然后伐郑之谋罢阳处父乃独遣一军逺攻强国岂能济乎故书伐楚以救江言救江虽善而所以救之非其道也谳曰桓公合九国之众制于升陉然后寝伐郑之谋晋文侵曹伐衞会四国之师然后解伐宋之役晋襄继文之伯履事未几乃以处父之孤军逺攻强大事既无成速江之祸此所谓知常而不知变者也春秋书伐楚以救江见救非其道晋襄公之谋怠矣
　　经四年
　　春公至自晋
　　夏逆妇姜于齐
　　程子曰纳币在防中与防婚同也称妇姜巳成妇也不称夫人不可为小君奉宗庙也不书逆者虽卿亦失其职矣
　　朱子曰或问逆妇姜于齐何故便书妇曰此是文公居防纳币圣人于其逆时成之为妇罪其居防而娶也
　　胡氏曰逆皆称女以未成妇而女者在父母家之所称也往逆而称妇入国不书至何哉此春秋诛意之効也
　　谳曰文公越礼而图婚大失正始之道夫妇之始不以礼合是亦不以礼终也夫妇人伦之本配而后祖凟大伦而诬其祖矣乌能保其终乎春秋逆必称女特书逆妇讥其成婚于齐也逆不书公娶不告至不书夫人不与其见于庙也出姜之不允于鲁兆巳形于此矣春秋以大义正之以为后世非礼图婚之戒
　　狄侵齐
　　秋楚人灭江晋侯伐秦衞侯使俞来聘
　　冬十有一月壬寅夫人风氏薨
　　经五年
　　春王正月王使荣叔归含且赗三月辛亥葬我小君成风王使召伯来会葬
　　程子曰天子成妾为母夫人乱伦之甚失天理矣不称天义已明称叔存礼也使召伯来会葬以妾母同嫡乱天理故不称天
　　朱子曰成风鲁之妾母也使王臣归归含会葬乱人伦失天理矣
　　又曰僖公与东晋郑太后一也皆所以着妾母之义
　　胡氏曰珠玉曰含车马曰含且者厚礼妾母也不称天王者弗克若天也成风书塟乃有二夫人祔于庙而乱伦易纪无复辨矣故礼之失自成风始也谳曰按礼诸侯不再娶礼无二嫡春秋之世典礼混淆嫡妾之分不明大失正始之义惠公首以仲子乱嫡妾之名文公继以成风乱宗庙之制徒以贵其所生而不知贱其父也王使归会塟自成其为夫人也夫王朝防葬赠来求不闻鲁君之会葬也区区妾母之礼若是其至乎天王上法天道与天合徳凟礼乱伦王行自絶于天也噫成风乱宗庙之制文公启之鲁国乱嫡妾之分襄王成之春秋讥其勿克若天不称天特书夫人着其失礼卒葬一事四书不以为烦深恶乱之所以甚礼之所由失也
　　夏公孙敖如晋秦人入鄀
　　秋楚人灭六
　　冬十月甲申许男业卒
　　经六年
　　春葬许僖公
　　夏季孙行父如陈
　　秋季孙行父如晋八月乙亥晋侯驩卒
　　冬十月公子遂如晋葬晋襄公晋杀其大夫阳处父晋狐射姑出奔狄
　　闰月不告月犹朝于庙
　　程子曰告朔者诸侯所以禀命于君亲
　　胡氏曰不告月不告朔也曷为不言朔因月之亏盈而置闰是主月而有闰也故不言朔而言月犹朝于庙者幸其不巳之辞
　　谳曰周官正岁以序事颁正朔于邦国闰月则诏王居门终月非不颁朔也以闰无所主之气而居门尔诸侯则以所颁之朔藏于太庙每月告以特羊请行谓之朝庙至于置闰虽无中气所歴之月晦朔在焉易曰归竒于扐以象闰程氏曰闰积月之余日而成也上无不颁之歴下无不告之朔独文公以闰非常月止朝庙而不告朔遂废一月之政矣告月即告朔曰月者盖朔月之初吉月则积日而成也因月之亏盈而置闰是主乎月而有闰也不告则无一月之政矣然告朔颁政礼之实也朝庙荐享礼之文也废其实礼而事其虚文犹愈于名实之俱亡故曰犹朝于庙即不欲去饩羊之意书不告月所以志文公之怠也
　　经七年
　　春公伐邾三月甲戌取须句遂城郚
　　夏四月宋公王臣卒宋人杀其大夫
　　戊子晋人及秦人战于令狐晋先蔑奔秦
　　程子曰晋始迎立公子雍既而悔之故秦兴兵以纳之晋不谢秦秦纳不正皆罪也故称人晋惧秦之不肯听已而撃之故书晋及
　　朱子曰康公令狐河曲之战修私怨逞小忿上无王命下失民心故好攻战亟用兵而诗人刺之
　　又曰或问先蔑立嗣不定故书奔以示贬曰先蔑
　　实是奔秦如何不书奔为此説者是乃穿凿以误后学
　　胡氏曰按左氏襄公卒太子幼晋人欲立长君赵孟使先蔑如秦逆公子雍秦康公以师纳之晋背先蔑立灵公赵盾将中军以御秦潜师夜起败秦师于令狐
　　谳曰立君不以其正改命至于称兵此则晋之失也晋人利于立长乃命先蔑逆雍秦以兵纳之盾畏襄夫人之偪翻然改命潜师夜起败秦师于令狐背先蔑而灵公立矣是晋无改立之命谕秦而掩其不备与秦纳不正胥失之矣经于秦晋书人着其罪也于晋书及志乎战也后之臣子于嗣立之际可不谨乎
　　狄侵我西鄙
　　秋八月公会诸侯晋大夫盟于扈
　　冬徐伐莒公孙敖如莒涖盟
　　经八年
　　春王正月
　　夏四月
　　秋八月戊申天王崩
　　冬十月壬午公子遂会晋赵盾盟于衡雍乙酉公子遂会雒戎盟于暴公孙敖如京师不至而复丙戌奔莒程氏曰敖如京师天子防也轻王室弃君命不至而复而奔莒其罪着矣
　　朱子曰延平李先生云只不至而复便大不恭鲁不再使人往皆罪也
　　谳曰大夫受王命不宿于家虽死以尸将事鲁遣敖如周吊防不至而复既又奔莒无将命之诚从淫而奔罪不胜诛春秋直书其事其恶显然书日谨之其法严矣
　　螽
　　宋人杀其大夫司马宋司城来奔
　　程氏曰七年宋人攻昭公而杀其大夫八年宋人杀其大夫司马宋司城来奔皆不书名而着其官者死者死于其位去者以其道也
　　胡氏曰公子卬荡意诸皆以官举者见主兵者不能其官至于见杀守土者不能其官至于出奔而其君不免失身见杀宜矣
　　谳曰司马掌兵之官司城守土之职昭公不能选众举贤乃欲宠其私昵岂有不亡者乎按曲礼五官先儒谓商制也宋为商后官袭其旧以司空为司城避武公之讳也昭公不道宋人作乱司马见杀司城来奔国乱无政可知矣春秋于二子书官不书名见主兵者不谨其职守土者不死其位直书其事以为人臣失职之戒
　　经九年
　　春毛伯来求金夫人姜氏如齐
　　二月叔孙得臣如京师
　　辛丑葬襄王晋人杀其大夫先都
　　三月夫人姜氏至自齐晋人杀其大夫士縠及箕郑父楚人伐郑公子遂会晋人宋人衞人许人救郑
　　夏狄侵齐
　　秋八月曹伯襄卒
　　九月癸酉地震
　　冬楚子使椒来聘
　　程子曰楚子始有修聘之礼故楚子来聘与中国同辞椒不氏未赐族
　　朱子曰楚地最广自初间并吞诸蛮而有其地其后遂骎骎入于中国初间若不得齐桓管仲遏他气势定吞周室以此观之孔子称管仲之功岂遏美哉胡氏曰楚僭称王春秋之始独以号举盖外之也至是其君书爵其臣书名而称使者是以中国之礼待之也
　　谳曰楚本颛顼之后圣人岂轻絶之以其僭拟名号猾夏不恭始以号举盖狄之也其后慕义来聘进书荆人逮其浸盛书人书国至是来聘书爵书名春秋进之待以恕也厥后防罢来聘君臣名氏俱登于册与中国无异词矣易曰小人革面顺以从君也程氏曰小人勉而假善君子所容也更往治之则凶矣春秋立法谨严宅心忠恕叛则惩其不恪来则嘉其慕义此用夏变夷之道也
　　秦人来归僖公成风之禭葬曹共公
　　经十年
　　春王三月辛卯臧孙辰卒
　　夏秦伐晋楚杀其大夫宜申自正月不雨至于秋七月及苏子盟于女栗
　　冬狄侵宋
　　楚子蔡侯次于厥貉
　　程子曰楚子非事而出将以观衅书次以着楚子之横也
　　胡氏曰楚灭江六平陈与郑于是乎为伐宋之举次于厥貉次而伐者以次为贬
　　谳曰楚人有窥夏之心中国无攘外之策晋伯于是乎怠矣易曰孚于剥有厉程氏曰剥者消阳之名小人备之不至则害于善而不知其包藏则危道也楚次于厥貉包藏祸心将为伐宋之举既灭江六平陈与郑其势益张晋君虽少宜纠合诸侯同心戮力以为备御之举曾不是图方修秦怨陈郑宋蔡于是乎皆从之矣然三国从楚独书蔡何也是时陈以公子茷之惧郑有三大夫之忧宋有狄难楚将伐之是皆不得巳而从也蔡无四境之虞得巳不巳志在从楚春秋序于楚子之下着其从楚之罪也
　　经十有一年
　　春楚子伐麋
　　夏叔仲彭生会晋郤缺于承筐
　　秋曹伯来朝公子遂如宋狄侵齐
　　冬十月甲午叔孙得臣败狄于咸
　　程子曰咸晋城狄侵齐又非鲁境故得臣败之胡氏曰左氏称此长狄也
　　谳曰王政不纲外裔内侵桓文与伯终不能遏至是叔孙独能败而获之亦一时之功也然春秋书法如是之畧者盖先王于四夷柔服之而巳未尝以兵威殄灭为功后世好大之君虚内以事外勇力之臣要功以毒众未达春秋之义矣
　　经十有二年
　　春王正月郕伯来奔伯来朝二月庚子子叔姬卒夏楚人围巢
　　秋滕子来朝秦伯使术来聘
　　冬十有二月戊午晋人秦人战于河曲
　　程氏曰凡战皆以主人及客秦曲故不言晋及胡氏曰秦伯亲将晋上卿赵盾御之其称人何为令狐之役故也
　　谳曰秦自殽函之败累兴报复之师彭衙令狐之役暴兵连祸易世不释晋亦知悔不出兵者二年秦亦可巳矣乃不顾礼义之是非惟以报怨为事前书秦伐晋晋不言战则已服矣是以狄秦而免晋今又寻怨兴戎秦曲甚矣然晋不能喻以辞令巳怨息争直与之战是皆不义故皆贬而称人
　　季孙行父帅师城诸及郓
　　经十有三年
　　春王正月
　　夏五月壬午陈侯朔卒邾子蘧蒢卒自正月不雨至于秋七月
　　大室屋坏
　　程子曰春秋中文公事宗庙最为不谨遂有世室屋坏之变天人之际可不畏哉
　　胡氏曰讥乆不修也何以知其乆乎自正月不雨则无坏道也不雨凡七月而先君之庙坏其不恭甚矣谳曰周公称太庙鲁公称世室群公称宫总称曰庙指神所居曰室也大室屋坏则神失其所居矣易曰萃亨王假有庙致孝享也文公怠于宗庙之礼至于屋坏是岂孝享之义哉缓于作主逆祀僖公弃闰而不告月是皆不敬之大者也春秋直书大室屋坏则其怠废宗庙之罪着矣
　　冬公如晋衞侯会公于防狄侵衞
　　十有二月己丑公及晋侯盟公还自晋郑伯会公于棐经十有四年
　　春王正月公至自晋邾人伐我南鄙叔彭生帅师伐邾夏五月乙亥齐侯潘卒
　　六月公会宋公陈侯衞侯郑伯许男曹伯晋赵盾癸酉同盟于新城
　　程子曰诸侯始会议合而后盟盟者志同故书同同拒楚也
　　胡氏曰同盟新城同外楚也曰同者志诸侯同欲非强之也
　　谳曰晋合诸侯攘楚大夫专盟之始也垂陇之盟士縠专之新城之盟赵盾专之会同天子之事诸侯巳不可况大夫乎当是时荆楚暴横陵蔑中华晋灵尚幼新城同盟盾实专之七国亦同欲之春秋书赵盾而无贬词抑楚之深待晋以恕存夷夏之纲书日于下若异盟会不与大夫之抗盟立君臣之防也观此则知圣人待衰世之意又以识春秋之世变也
　　庄十六年同盟于幽诸侯专会同之盟始同盟新城大夫专会同之始
　　秋七月有星孛入于北斗公至自会
　　晋人纳防葘于邾弗克纳
　　程子曰晋车八百乘邾人所不能御也盾之纳防葘也邾人辞以一言之义而晋之八百乘不得进而还正可以易不正不正不可以易正故也
　　胡氏曰盾以诸侯之师八百乘纳防葘于邾邾人辞曰齐出貜且长宣子曰非吾力不能纳义实不尔克也引师而去之故君子善之而书曰弗克纳见私欲不行可以为难矣
　　谳曰纳君不以其正因邾人之一言即引师而去是得改过迁善之义也夫盾为晋卿专他国废置之事又欲舍长立幼是以强凌弱义之所不可也至于弗克纳而还其亦过而能改者欤方其逆公子雍于秦一闻舍嫡外求之言翻然改命及纳防葘于邾一闻齐出貜长之语宣子乃还亦可谓勇于迁善者矣易曰损其疾使遄有喜程子曰刚能自损损不善以从善也惜其大义不明为法受恶是其蔽之过也春秋贬而书人着其纳不以正之罪下书勿克纳着其改过之心
　　九月甲申公孙敖卒于齐齐公子商人弑其君舍宋子哀来奔
　　冬单伯如齐齐人执单伯齐人执子叔姬
　　经十有五年
　　春季孙行父如晋
　　三月宋司马华孙来盟
　　程氏曰书官而名贬之也不称使者昭公国乱无政华孙为宋来盟故也
　　胡氏曰其曰华孙犹之季孙叔孙仲孙臧孙之类不书名者义不系于名也不称使以是专行为无君矣谳曰华孙宋督之后积不善之家必有余殃乌可使秉政而主兵乎始失于纵贼不讨终失于世掌兵权宋之驭臣无法可知矣夫以弑逆之后使典重兵今又握权擅命专行无君亦异乎屈完服义来盟矣春秋特书来盟正其无君专命之罪书宋司马着其世掌兵权之失惩恶之法其严矣乎
　　夏曹伯来朝齐人归公孙敖之防六月辛丑朔日有食之鼓用牲于社单伯至自齐晋郤缺帅师伐蔡戊申入蔡
　　秋齐人侵我西鄙季孙行父如晋
　　冬十有一月诸侯盟于扈
　　十有二月齐人来归子叔姬齐人侵我西鄙遂伐曹入其郛
　　经十有六年
　　春季孙行父会齐侯于阳谷齐侯弗及盟
　　夏五月公四不视朔
　　程子曰古者颁朔于邦国诸侯受而藏之祖庙月朔朝于庙告而行之
　　胡氏曰天子颁朔诸侯每月奉以告朔出视朝政文公四不视朔公羊以为疾也不言疾是公无疾不视朔也
　　谳曰天子颁朔于诸侯顺四时以得事诸侯藏朔于祖庙每月告朔而临朝文公正月至四月皆不视朔其怠废于政事弗谨于宗庙不敬之甚三书不雨四不视朔无勤民之心自强之志矣乌能有其国乎然则闰月不告月犹朝于庙礼巳怠矣至是四不视朔则朝庙之礼亦废矣春秋书四不视朔迹其怠神慢政之罪有氏人者可不谨乎
　　六月戊辰公子遂及齐侯盟于郪丘
　　秋八月辛未夫人姜氏薨毁泉台楚人秦人巴人灭庸冬十有一月宋人弑其君杵臼
　　经十有七年
　　春晋人衞人陈人郑人伐宋
　　夏四月癸亥葬我小君声姜齐侯伐我西鄙
　　六月癸未公及齐侯盟于谷
　　诸侯会于扈
　　程子曰会于扈将以平宋也既会而卒无成功诸侯之所同罪也故扈之会总称诸侯
　　胡氏曰宋昭公虽为无道人臣将而必诛春秋正宋人为弑君之罪所以明人道之大伦也故大夫无沐浴之请则贬而称人诸侯无讨贼之功则畧而不序谳曰晋合诸侯而讨乱取赂二国以旋师是皆不夺不餍之道前比盟于扈讨齐商人之乱至是会于扈讨宋公子鲍之乱晋人名为讨贼实则纳赂二国之贼偃然为君初无加损此不以义为利以利为利也春秋于扈之盟会畧而不序恶中国诸侯为不义之行盖不足序者也其义微矣
　　秋公至自谷
　　冬公子遂如齐
　　经十有八年
　　春王二月丁丑公薨于台下
　　程子曰薨书台下则宴防无节可知
　　朱子曰一毫不正则有累于其生故春秋书公薨必谨其地学者要当知古人所以严于终如此
　　谳曰文公享国十有八年志于怠荒事多怠缓迹其行事不能以有为者也缓于作主庙坏不修则慢于神矣四不视朔三书不雨则怠于政矣处父厌盟辱于鲁郪邱赂盟辱于齐薨于台下既不能保其身肉未及寒又不能保其子怠政之害人也如是夫且人君有常居正终有常寝曾子易箦而终得正而毙为幸况国君之尊死非其所乎春秋虽欲隐之无以别于见弑之君不没其实以为后世怠荒之戒直书薨于台下则其义明矣
　　秦伯防卒
　　夏五月戊戌齐人弑其君商人六月癸酉葬我君文公秋公子遂叔孙得臣如齐
　　冬十月子卒夫人姜氏归于齐季孙行父如齐莒弑其君庶其


　　春秋谳义卷六
　　钦定四库全书
　　春秋谳义卷七　　　　元　王元　撰
　　宣公
　　公名倭文公子赤庶兄匡王五年即位谥法善问周达曰宣
　　经元年
　　春王正月公即位
　　程子曰宣公受弑贼之立无王无君何命之受故书其自即位也
　　胡氏曰宣公为弑君者所立受之而不讨贼是亦闻乎弑也故如其意焉而书即位
　　谳曰立不以正受不讨贼上何所禀内何所承而即位耶仲遂窃废立之柄以济其私行继正之礼以掩其恶春秋同于鲁桓之例着其篡逆之罪故书即位
　　公子遂如齐逆女三月遂以夫人妇姜至自齐
　　程子曰公即位而逆女将以结援于齐也
　　胡氏曰有不待贬絶而见罪恶者不贬絶以见恶夫人与有罪焉则待贬而后见故不称氏
　　谳曰防未朞年遣卿逆女穆姜不能愆期有待从夫于防皆名教之罪人也所以然者仲遂杀子赤而立宣公出姜是以不允于鲁宣公惧于见讨急于结婚以自安是以越礼如此古者一礼不备贞女不从谨始之道也敬嬴私事襄仲杀世适兄弟出主君夫人恶已极矣乃援成风之例子为母贵为国君母居防纳妇是肆人欲灭天理矣春秋书妇姜者示其有始之辞诛敬嬴之心也黜其氏者嫌于出姜之在齐正穆姜之罪也志微而显义深矣乎
　　夏季孙行父如齐
　　晋放其大夫胥甲父于衞
　　程子曰晋放其大夫哀三年蔡人放其大夫公孙猎于吴诸侯专放大夫可乎
　　胡氏曰放犹覊置毋去其所比于专杀者其罪薄乎云尔称国以放见晋政之在私门而成上侵为后戒也
　　谳曰穆公悔过于已复用孟明晋灵归咎于人放胥甲父人之度量相越岂不逺乎夫秦晋战于河曲挠臾骈之谋者赵穿也讨不用命治穿可也独放胥甲父失政刑矣夫以赵穿之恶灵公不能辨之于早终及于祸盾成之也春秋称国以放君臣同受其责矣
　　公会齐侯于平州公子遂如齐
　　六月齐人取济西田
　　秋邾子来朝
　　楚子郑人侵陈遂侵宋晋赵盾帅师救陈宋公陈侯衞侯曹伯会晋师于棐林伐郑
　　程子曰郑穆公从楚病中国故贬书人楚子郑人攻陈宋书侵着其不道也侵宋书遂着其暴横也书盾救陈善之也
　　胡氏曰楚书爵而人郑者贬之也晋救陈而存诸夏攘夷狄故特褒
　　谳曰郑在王畿之内而从楚陈为先代之后而见侵此门庭之寇利用御者也夫晋之救陈是御冦之道郑之从楚是党逆之师宋有可伐之罪楚有不赦之愆郑人致夷以谋夏罪有甚于宋矣书赵盾救陈善其得救患之道也伐郑之师列诸侯于上会晋师于下臣疑于君不可为训不与盾之会诸侯也
　　冬晋赵穿帅师侵崇晋人宋人伐郑
　　经二年
　　春王二月壬子宋华元帅师及郑公子归生帅师战于大棘宋师败绩获宋华元秦师伐晋
　　夏晋人宋人衞人陈人侵郑
　　秋九月乙丑晋赵盾弑其君夷臯
　　程子曰赵穿手弑其君人谁不知盾之罪非春秋书之更无人知
　　朱子曰赵盾一事后人费万千説话与他出脱其实此甚分明如司马昭弑髙贵乡公何曾亲下手必有抽戈用命如贾充成济之徒如曰司马养汝等正为今日之事无以问也初灵公要杀盾盾所以走出穿便弑公想是他本意如此然则此罪首合是谁做【语録】胡氏曰赵穿手弑其君董狐归狱于盾断盾之狱词曰子为正卿亡不越境反不讨贼以是书断而盾也受其恶
　　谳曰董狐以不越境二语归狱赵盾盾不敢辞竟受其恶良史所以见称于圣然盾既不讨贼而又同立于朝使其逆君而立之则是志同而罪亦同矣呜呼春秋诛心之法也上合天心人伪不容使盾幸而免则私伪者得行其志矣春秋推见至隐所以发人欲之私而全天理之正以此法讨贼其严乎
　　冬十月乙亥天王崩
　　经三年
　　春王正月郊牛之口伤改卜牛牛死乃不郊犹三望葬匡王楚子伐陆浑之戎
　　夏楚人侵郑
　　程子曰郑从晋故楚侵郑
　　胡氏曰春秋大改过许迁善书楚人侵郑者与郑伯之能反正也故独着楚人侵掠诸夏之罪
　　谳曰郑本以晋灵不君受赂纵贼为不足与故往从楚今晋成新立翻然改辙以从晋可谓善于改过矣易益之象曰风雷益君子以见善则迁有过则改前此伐宋之役书楚子郑人罪郑之从夷至是贬楚书人罪楚之乱华楚之侵郑恶矣郑之反正善矣予夺之公春秋大义也
　　秋赤狄侵齐宋师围曹
　　冬十月丙戌郑伯兰卒葬郑穆公
　　经四年
　　春王正月公及齐侯平莒及郯莒人不肯公伐莒取向程子曰释二国之怨曰平平莒及郯欲以睦邻也莒人不肯平之不以道也伐莒取向则鲁人平莒终于为乱而已
　　胡氏曰以大国平小邦宜其降心听命不待文告之及也然而莒人不肯则以宣公必有所私系失平怨之本耳
　　谳曰鲁挟强齐以平郯莒假力以为义也及不服而取向假义以为利也岂平怨之道哉郯莒婚姻之国与莒有隙公为郯平莒是亦义之所得为者然动不以义以强临弱有志于利莒之所以不服也夫心不偏党谓之平易谦之象曰地中有山谦君子以裒多益寡称物平施宣公心有所私系非平施之道矣既不能平恃强取邑以义为利春秋书及以见公之所欲书取以着贪利之罪
　　秦伯稻卒
　　夏六月乙酉郑公子归生弑其君夷赤狄侵齐
　　秋公如齐公至自齐
　　冬楚子伐郑
　　经五年
　　春公如齐
　　夏公至自齐
　　秋九月齐髙固来逆子叔姬
　　程子曰言子者是公女其他则娣妹之类也
　　胡氏曰书夏公至自齐秋齐高固来逆子叔姬罪宣公也其曰来者以公自为之主称子者或以为别于先公之女也
　　谳曰宣公謟于事齐至以其臣配女辱甚矣由其立不以正结援于齐见偪于髙固而不敢违厌尊毁列公自为主请婚于女强委禽焉凡诸侯嫁女于大夫以大夫主者为敌体也公自为主辱其身而慢宗庙矣是岂礼之正哉春秋书来逆讥公之自为主也书子叔姬别于先公之女也后书齐髙固及子叔姬来又以见越礼恣行而无忌矣
　　叔孙得臣卒
　　冬齐髙固及子叔姬来楚人伐郑
　　经六年
　　春晋赵盾衞孙免侵陈
　　胡氏曰林父不书伐而盾免书侵以正晋人所以失盟非其道也
　　谳曰五年陈及楚平晋荀林父救郑伐陈经削不书此书侵而不书伐必有义存焉孟子曰爱人不亲反其仁治人不治反其知弑君之恶着于简册而欲立中夏之盟责陈之附楚是不能三年之防而缌小功之察可谓知类也哉经书侵陈陋之也
　　夏四月
　　秋八月螽
　　冬十月
　　经七年
　　春衞侯使孙良夫来盟
　　夏公会齐侯伐莱
　　秋公至自伐莱大旱
　　冬公会晋侯衞侯郑伯曹伯于黑壤
　　程子曰黑壤晋地晋成公初会诸侯
　　胡氏曰与于会不与于盟而公有慊焉非主会盟者之罪耳则书会不书盟若黑壤是也
　　谳曰宣公慢于从晋谨于事齐立不以正故也晋方得郑五国之君列会受盟鲁预于会而不盟为晋人之所止宣公每岁结齐为强援晋为伯主朝聘不修行有不慊于心非晋之咎矣书会不书盟曲在鲁为君隐耻臣子之道也至若平邱之盟曲在晋直书公不与盟自反而直也比事以观则知圣人反已之道矣
　　经八年
　　春公至自会
　　夏六月公子遂如齐至黄乃复
　　辛巳有事于太庙仲遂卒于垂
　　朱子曰诸侯有四时之祫毕竟是祭有不及处方如此如春秋有事于太庙太庙便是群祧之主皆在其中
　　胡氏曰有事言时祭此公子遂也曷为书字生而赐氏俾世其官也曷为书卒以事之变卒之也
　　谳曰诸侯立家大夫卒而赐氏古之制也僖公徳季子定位之恩生而赐氏宣公以仲遂援立之故俾世为卿然仲遂之恶乌可与季氏之贤例论哉季氏定鲁难而立僖公得正也仲遂杀恶及视而立宣公从非也春秋于季子之卒氏族并书以志其善于仲遂则去氏去族以着其恶予夺惟公之法也
　　壬午犹绎万入去籥
　　程子曰绎者明日又祭也犹者可巳而不已也万入去籥去其有声者用其无声者知其不可为而为之也
　　胡氏曰绎者祭之明日以宾尸也犹者可已之词万舞也以其无声故入而遂用籥管也以其有声故去而不作
　　谳曰古者大夫之卒君当祭则不告终事而闻则不绎不告者全臣子肃敬之诚不绎者全君臣始终之礼遂为国卿卒而犹绎非所以待大臣之礼万入去籥又非事神之诚是知君以恩礼待臣则臣节励以犬马视臣则臣节亏各以其道而已春秋特书万入去籥志其礼之失又以存君臣之义也
　　戊子夫人嬴氏薨晋师白狄伐秦楚人灭舒蓼
　　秋七月甲子日有食之既
　　冬十月己丑葬我小君敬嬴雨不克葬庚寅日中而克葬城平阳楚师伐陈
　　经九年
　　春王正月公如齐公至自齐
　　夏仲孙蔑如京师
　　程子曰公如齐臣如京师齐强王弱故也
　　胡氏曰当岁首月公朝于齐夏使大夫聘于京师比事可仿不待贬絶恶自见矣
　　谳曰宣公九年三朝于齐京师则一遣聘焉何厚于齐而薄于王室耶王使不征聘仲孙亦不往矣君臣大分不存朝觐之礼巳废盖相视而莫相正也自宣公至是五年经不书王特书王正月存王道以正鲁君之罪也王使征聘经削不书存君臣之大防也
　　齐侯伐莱
　　秋取根牟八月滕子卒
　　九月晋侯宋公衞侯郑伯曹伯会于扈晋荀林父帅师伐陈辛酉晋侯黑臀卒于扈
　　冬十月癸酉衞侯郑卒宋人围滕楚子伐郑
　　晋郤缺帅师救郑陈杀其大夫泄冶
　　经十年
　　春公如齐公至自齐
　　齐人归我济西田
　　程子曰鲁修好故归鲁田田鲁有也齐非义取之故云归我不足为善也
　　朱子曰元年齐人取济西田宣公赂齐也至是而归之宣公比年朝齐请而得之有王者作在所与乎在所夺乎
　　胡氏曰宣公于齐顺其所欲既以女妻其臣又以兵会伐莱之举又每岁往朝于齐虽诸侯事天子无是礼也故恵公悦其能顺已而以所取之田归之我者相亲爱惠遗之意
　　谳曰致赂于齐以定位謟事于齐以归田取舍皆不以道也夫诸侯土田受于先王典籍在宗庙出纳在有司敢以赂人为自安之计又以卑屈为归复之谋无王甚矣不书来归而书归我则知鲁之本有不以归为荣也
　　夏四月丙辰日有食之己巳齐侯元卒齐崔氏出奔衞公如齐
　　五月公至自齐癸巳陈夏征舒弑其君平国
　　六月宋师伐滕公孙归父如齐葬齐恵公
　　晋人宋人衞人曹人伐郑
　　秋天王使王季子来聘
　　程子曰季子来聘报仲孙蔑之聘也季子母弟之为大夫者也
　　胡氏曰王季子者王之母弟也而使王季子来王灵益不振矣自是王聘春秋亦不书矣
　　谳曰宣公享国至是十年五载躬朝于齐未尝修礼于王室杀恶及视而有其位居防逆女而图婚不奔王防而奔齐之防不会匡王之葬而遣贵卿会齐侯之葬弃君臣之大分矣乃问罪之师弗加季子之聘反至王灵不振至于此乎春秋书王季子来聘则知王纲下夷极矣自是王聘亦不书矣
　　公孙归父帅师伐邾取绎大水季孙行父如齐
　　冬公孙归父如齐齐侯使国佐来聘饥楚子伐郑经十有一年
　　春王正月
　　夏楚子陈侯郑伯盟于辰陵
　　程子曰楚荘势益强盛中国所不能制故陈侯郑伯出受楚盟
　　朱子曰臣下不匡之刑施于邦君大夫防国亡家者君臣一体如汉废昌邑王贺与谋同恶固不得不诛其余别有等级例行诛杀霍光之私意也如胡氏论楚子纳孔仪处事虽不同意亦类此试参考之三代之法正是奉行天罚毫厘不差可见
　　胡氏曰晋楚争此二国为日乆矣今陈郑背晋从楚盟于辰陵春秋无贬词者岂与其下乔木入幽谷乎中国不能令则楚人进矣
　　谳曰陈郑从楚受盟中国之无伯可知矣征舒之恶伯主所当伸义于陈潴征舒之宫封泄冶之墓尸孔宁仪行父于朝置君以定其国曾不是图遂使楚行方伯之事方且修憾伐齐养其一指而失其肩背矣经之大法在乎诛乱讨贼中国不能讨楚人能谋之礼失而求之野岂圣人之得已哉春秋进楚书爵列国皆无贬词着蛮荆之强伤中国之无伯也
　　公孙归父会齐人伐莒
　　秋晋侯会狄于攅函
　　冬十月楚人杀陈夏征舒丁亥楚子入陈纳公孙宁仪行父于陈
　　经十有二年
　　春葬陈灵公楚子围郑
　　夏六月乙卯晋荀林父帅师及楚子战于邲晋师败绩程子曰邲之战不书伐楚者楚来围郑而晋荀林父帅师伐之也战由晋起故以林父主战而罪之朱子曰荀林父邲之役先縠违命而济当时为林父者合按兵不动召先縠而诛之不可苟循乎人情也谳曰林父主兵而无断先縠刚愎而不仁所以致邲之败也当是时楚荘暴强晋伯弗竞晋人帅师救郑楚子已及郑平林父仗钺临戎所当知难而进先縠特军佐耳听其违命挠权乃从韩献子分恶于众之言苟避失属亡师之罪楚有求成之命反更决战之词轻动防师有防国体是皆驭兵无法之过也易曰师出以律失律凶也林父之谓乎战书及是晋人有志乎战也书林父帅师正其败绩之罪也
　　秋七月
　　冬十有二月戊寅楚子灭萧
　　晋人宋人衞人曹人同盟于清邱
　　程子曰晋为楚败诸侯惧而同盟既而背渝故书人以贬之
　　胡氏曰书同盟志同欲也卿称人讥失职也原縠违命防师乃晋国罪人而主兹盟约所信任者皆可知矣
　　谳曰大夫合诸侯以专盟晋之伯业怠矣自邲之败晋伯衰微楚荘强横县陈灭萧莫之敢问此正中外大势之所关伯中者所当宵旰而忘食也奈何溺于怠豫威福下移从政者新六卿弗睦内之不正而欲治其外可乎先縠晋之罪人使罪人专盟会之大事晋之信任可知矣书同盟以志同欲示其同欲而惧楚也贬而书人恶其失职而专盟也
　　宋师伐陈衞人救陈
　　经十有三年
　　春齐师伐莒
　　夏楚子伐宋
　　秋螽
　　晋杀其大夫先縠
　　程子曰邲之败起于先縠故晋以国法杀之
　　朱子曰为林父者只合按兵不动召先縠而诛之胡氏曰称国以杀不去其官罪累上也
　　谳曰先縠刚愎不仁违命致败林父临戎仗钺不能问罪是为失刑晋讨其罪而戮之法之所当施也曷为称以杀不去其官耶原其所由致使敌谋臣知其从政者新未能行令谁之过欤经书不去其爵君臣同受其责矣此春秋累上之义也
　　经十有四年
　　春衞杀其大夫孔达
　　夏五月壬申曹伯寿卒
　　晋侯伐郑
　　程子曰郑谋晋则楚围郑
　　胡氏曰按左氏传为邲之战故也比事以观知其为报怨复仇之兵词无所贬者直书其事而义自见矣谳曰郑惟强弱是视初非惟义之从晋救郑是以致败虽无徳可附亦当念之弗忘迨其防师翻然从楚是何谋之浅也春秋与晋伐郑则郑之罪明矣
　　秋九月楚子围宋葬曹文公
　　冬公孙归父会齐侯于谷
　　经十有五年
　　春公孙归父会楚子于宋
　　夏五月宋人及楚人平
　　程子曰王道行诸侯各以法守何憾而平哉由列纷乱交相战伐故有憾有憾则有平也
　　朱子曰宣公十五年公孙归父会楚子于宋夏五月宋人及楚人平春秋之责宋郑正以其叛中而从夷耳
　　胡氏曰此华元子反二之卿其称人何贬也故平以解纷虽有所欲而平者在下则大伦紊矣
　　谳曰楚自战邲之后其势益张宋人受伐见围经年不解宋既告急于晋晋无救援之师二之卿实情相告解危难使楚无灭之罪宋无亡之忧可为善矣然大臣专任其事于救灾拯急之时必履正以行义不可侥幸而成功今二子以私情侥幸于一时非利之道也使子反之谋不协则宋不亦危乎茍免难于一时不可法于后世春秋贬二卿书人书及正谊不谋利明道不计功也其防微矣
　　六月癸卯晋师灭赤狄潞氏以潞子婴儿归
　　秦人伐晋王札子杀召伯毛伯
　　秋螽仲孙蔑会齐髙固于无娄
　　初税畆
　　程子曰什一取民天下之中正也宣公始有税畆之法故曰初公田之外又取私田计畆而税之故曰税畆
　　朱子曰鲁自宣公税畆又逐畆什取其一则通为什二矣
　　胡氏曰书此讥公废助法而用税也
　　谳曰古者借而不税未尝兼取于民借则借民之力所谓助也税则敛民之粟所谓贡也彻则兼贡助之法而用之王畿邦国各从其便孟子所谓其实皆什一也宣公立非其正所为多咈民欲以致水旱虫蝝之灾民告饥而国用乏乃于公田外复取私田履畆而税之变什一而为什二矣春秋书初志变法之始也作邱甲用田赋二犹不足其原始于此矣
　　冬蝝生饥
　　经十有六年
　　春王正月晋人灭赤狄甲氏及留吁
　　夏成周宣榭火
　　秋郯伯姬来归
　　冬大有年
　　程子曰宣而大有年异之也
　　胡氏曰宣公弑立逆理乱伦水旱螽蝝饥馑之变相继而作史不絶书宜也独于是冬乃大有年所以为异乎
　　谳曰人事顺乎下天气和乎上宣为不道逆天乱伦何以感召天和而致大有年乎程氏发明奥防以为记异而书自常时则为祥在宣公之时则为异此言外之微防也春秋常事不书此微而显志而晦之义也
　　经十有七年
　　春王正月庚子许男锡我卒丁未蔡侯申卒
　　夏葬许昭公葬蔡文公六月癸卯日有食之
　　己未公会晋侯衞侯曹伯邾子同盟于断道
　　秋公至自会
　　冬十有一月壬午公弟叔卒
　　程子曰叔以宠弟得政为卿书公弟着其宠也书叔着其氏也
　　胡氏曰称弟得弟道也称字贤也何贤乎叔宣弑而非之也
　　谳曰叔鲁之贤守道不惑者也宣公簒立不义其所为虽非而不去以兄弟无絶道也与之财则曰我足矣织屦而食终身不仕君子以为【阙】恩也呜呼春秋之时礼义消亡变故繁兴败伦伤教者滔滔矣独叔之贤卓然当世闻其风者笃亲亲之恩励夺攘之俗其有功于名教不甚大欤放之于经叔生不登名于册则非卿矣死不目为公子则未仕矣变文曰公弟得弟道也称字则贤之也君子贤其贤而亲其亲春秋所以不忘也
　　经十有八年
　　春晋侯衞世子臧伐齐公伐杞
　　夏四月
　　秋七月邾人戕鄫子于鄫
　　甲戌楚子旅卒
　　公孙归父如晋
　　胡氏曰按左氏归父欲去三桓以张公室与公谋而聘于晋欲以晋人去之
　　谳曰宣公因齐得屈身事之奔走无宁岁未尝通于晋也其后同盟断道乃欲因晋以去三桓如晋之时公之谋已泄矣文子宣言于众宣叔请为去之公室未张东门见逐徒为季氏之驱除也易曰君不宻则失臣臣不宻则失身几事不宻则害成此之谓乎以至禄去公室政在强家鲁之不可有为其端始于此矣
　　冬十月壬戌公薨于路寝
　　程子曰公之薨也鲁人怨仲逐东门氏归父至笙闻变不返奔齐
　　胡氏曰还自晋者已毕事之词也至笙遂奔齐者罪成公君臣死君而忘父逐之亟也
　　谳曰宣公在位十八年大义已亏于国何有嫡母无可絶之理致使哭而归齐兄弟有天伦之恩实与闻其弑逆赂田援齐而定位居防逆女而图昏七年五朝于齐甚以强臣配女十载一修聘礼至俟王臣下征放利而取向取绎逞兵于伐莒伐邾见辱于黑壤之盟掩恶为平州之会迨至螽蝝继起饥馑荐臻方且履畆而税之民力于是竭矣会晋断道之盟乃欲去三桓以张公室宣公肉未及寒东门氏遂不血食矣获终正寝盖亦幸焉
　　归父还自晋至笙遂奔齐






　　春秋谳义卷七
<经部,春秋类,春秋谳义>
　　钦定四库全书
　　春秋谳义卷八　　　　元　王元　撰
　　成公
　　公名黑肱宣公子定王十七年即位谥法安民立政曰成
　　经元年
　　春王正月公即位二月辛酉葬我君宣公无冰
　　三月作丘甲
　　程子曰作兴建之名甲甸赋也成公初易旧制使丘出甲故书作
　　朱子曰或问都鄙四丘为甸六十四井出车一乘甲士三人歩卒七十二人不审乡遂车赋如何曰乡遂亦有车但不可见其制六乡一家出一人排门是兵都鄙七家而出一兵在内者役重而赋轻在外者役轻而赋重六军只是六乡之众六遂不与六遂亦有军但不可见其数侯三军亦只是三郊之众郑氏説侯用都鄙法然观鲁人三郊三遂及孟子请野九一而助国中什一自赋则当亦是乡遂
　　胡氏曰作丘甲益兵也为齐难益兵备敌重困农民非为国之道曰作者不宜作也
　　谳曰周制兵车一乘歩卒七十二人甲士三人以二十五人为一甲凡三甲共七十五人然一丘所出十八人积四丘而具一乘今作丘甲者即丘出一甲一甸之中共百人为兵则增二十五人矣都鄙役重而赋轻乡遂役轻而赋重此其法之大畧也鲁自宣公税畆则民食取什之二矣今一丘之内使出甲士则兵赋加十之四矣春秋于履畆书初丘甲书作志二公之作俑也易曰君子作事谋始不谨于始其弊有不可胜言者矣呜呼作法于凉其弊犹贪作法于贪弊将若何此春秋书作之义也
　　夏臧孙许及晋侯盟于赤棘
　　秋王师败绩于茅戎
　　程子曰王者不能以义征四夷乃徼戎以致败岂不自取之乎
　　胡氏曰刘康公邀戎伐之败绩于徐吾氏而经不书战辨华夷之分立中之防也
　　谳曰王者无敌于天下其师有征无战于诸侯不言败诸侯不可敌于王也于外裔不言战外裔不可抗王也不可敌不可抗者王道之正也其敌其抗王道之失也易曰自我致冦又谁咎也刘康公邀戎而伐之而经书败伤王室之衰桓公伐郑兵败身伤经不书败存君臣之义春秋责备中国在夷则不足责矣
　　冬十月
　　经二年
　　春齐侯伐我北鄙
　　夏四月丙戌衞孙良夫帅师及齐师战于新筑衞师败绩
　　六月癸酉季孙行父臧孙许叔孙侨如公孙婴齐帅师会晋郤克衞孙良夫曹公子首及齐侯战于鞌齐师败绩
　　秋七月齐侯使佐如师己酉及国佐盟于袁娄程子曰顷公使佐以纪甗玉磬与地听命于师四乃及佐为盟
　　胡氏曰袁娄之盟汲汲欲盟者晋也故以晋人及之谳曰一笑之愤四兴师鲁修怨于齐至以四卿会伐中相残而无伯大夫专政而无君是时楚庄正强势倾中夏不思攘楚以尊周惟务私讐之报复较之召陵服楚是孰重而孰轻也子如师情亦屈矣晋人必欲尽东其畆君母为质岂伯者服义之词耶迨袁娄受盟则晋之气亦阻矣书佐如师则知晋以力服异于屈完之服义也书及佐盟则知晋之欲盟异于召陵之来盟也比事以观其义明矣
　　八月壬午宋公鲍卒庚寅衞侯速卒取汶阳田
　　冬楚师郑师侵衞十有一月公会楚公子婴齐于蜀丙申公及楚人秦人宋人陈人衞人郑人齐人曹人邾人薛人鄫人盟于蜀
　　程子曰婴齐贬称人黜夷狄之强也
　　胡氏曰书公及楚人则知主盟者楚也书公不讳事同而既贬则从同也
　　谳曰鲁为秉礼之国下盟夷狄之臣列国大夫靡然从命是相率为夷狄之行矣是时晋虽不竞犹主夏盟诸侯茍能申固邻好以籓王室不犹愈于从夷乎袁娄之口血未干背晋从楚何盟誓之足信行父为正卿不引其君于当道尚为知类也哉经于婴齐着其强而书氏列正其罪而书人鲁公书及公所欲焉者也虽欲隐之弗可得矣此春秋之直笔也
　　经三年
　　春王正月公会晋侯宋公衞侯曹伯伐郑
　　辛亥葬衞穆公二月公至自伐郑
　　甲子新宫灾三日哭
　　程子曰宣公防终当迁于庙宫成而主未入遇灾而哭此何礼哉缓于迁主兹可知矣
　　胡氏曰不言宣宫者神主未迁也有焚其室则哭之礼也神主未迁而哭于人情何居
　　谳曰经于桓僖宫灾各指其庙新宫神主未迁不可斥言也礼焚先人之室则哭之盖居处言语之所事死如事生故不忍而哭之新宫虽成未尝寝息于斯况未迁主而哭在人情为不合在礼法为起伪新宫而灾亦其缓于作主孝享之弗至再书三日哭见其起伪为非礼也
　　乙亥葬宋文公
　　夏公如晋郑公子去疾帅师伐许公至自晋
　　秋叔孙侨如帅师围大雩晋郤克衞孙良夫伐廧咎如
　　冬十有一月晋侯使荀庚来聘衞侯使孙良夫来聘丙午及荀庚盟丁未及孙良夫盟
　　程子曰聘而后盟我及之盟也非来盟也故二盟皆书及
　　胡氏曰言及者公与之盟而不言公见二卿之抗也谳曰聘问以交邻好未闻聘而遂盟也晋卿要盟于鲁而衞因之则其专命可见矣大夫出疆有可以安家利社稷者专之可也二卿非礼以干先王之典则何利之有哉春秋书及不书公讳其抗盟之辱二卿不系恶其遂事之专两书日谨之于恶之中又有甚焉者也
　　郑伐许
　　经四年
　　春宋公使华元来聘三月壬申郑伯坚卒
　　杞伯来朝
　　胡氏曰杞伯来朝左氏以为归叔姬也
　　谳曰男女居室人之大伦也不谨妇道而轻其夫不淑其徳而失其所是皆不以礼者也杞伯来朝黜叔姬故也前此伯姬黜于郯今叔姬又黜于杞以见鲁女之不淑而失夫妇正始之道矣春秋谨而书之以为人道之大戒
　　夏四月甲寅臧孙许卒公如晋葬郑襄公
　　秋公至自晋
　　冬城郓郑伯伐许
　　经五年
　　春王正月杞叔姬来归仲孙蔑如宋
　　夏叔孙侨如会晋荀首于糓梁山崩
　　秋大水
　　冬十有一月己酉天王崩十有二月己丑公会晋侯齐侯宋公衞侯郑伯曹伯邾子杞伯同盟于虫牢
　　胡氏曰盟于虫牢郑服也天王崩赴告已及在诸侯之策矣而九国诸侯会盟不废书同见其皆不臣谳曰齐自晋文之后不与晋盟至是同盟袁娄之役故也郑自楚子之围不与晋会至是同会讼楚不胜故也诸侯修睦固善然天王方崩必以所闻先后而奔防今九国之君会盟不废是岂人臣之道哉废先王防制之礼薄君臣终始之恩书同书日以谨之着在会之诸侯皆不臣也不待贬絶其罪者矣
　　经六年
　　春王正月公至自会
　　二月辛巳立武宫
　　程子曰诸侯宗庙古有宫则毁之不可复立武宫其毁已乆而輙立之非礼明矣
　　胡氏曰武宫武公之宫立武宫非礼也
　　谳曰古者天子七庙三昭三穆诸侯五庙二昭二穆惟始祖之庙不毁其余亲尽迭毁也武宫者武公敖之宫伯禽八世孙至成公十一世祖也庙毁乆矣成公立之何邪鲁会晋败齐同盟虫牢因谓服齐有功故立武宫以夸示后世则非礼矣况已毁之庙复立于十一世之后岂先王制礼之本哉春秋书立者不当立也书日谨之以为后世黩礼之戒
　　取鄟衞孙良夫帅师侵宋
　　夏六月邾子来朝公孙婴齐如晋壬申郑伯费卒秋仲孙蔑叔孙侨如帅师侵宋
　　楚公子婴齐帅师伐郑
　　冬季孙行父如晋晋栾书帅师救郑
　　经七年
　　春王正月鼷防食郊牛角改卜牛鼷防又食其角乃免牛
　　吴伐郯
　　程子曰吴始入中国称吴外之也
　　胡氏曰称国以伐外之也何以外之为其僭天子之大号也
　　谳曰寿梦立之二年而兵在郯郯鲁属也蛮夷伐其邑中国莫之救以见晋伯之衰矣是时防师于邲大耻未雪晋人急于攘楚而吴未暇忧也鄢陵之盟未能却楚州来之入有救于吴资夷逞威大体亏矣楚患未平吴忧迨甚春秋书吴举号所以深外之书吴伐郯则中国之衰可见矣
　　夏五月曹伯来朝不郊犹三望
　　秋楚公子婴齐帅师伐郑公会晋侯齐侯宋公衞侯曹伯莒子邾子杞伯救郑八月戊辰同盟于马陵公至自会吴入州来
　　冬大雩衞孙林父出奔晋
　　经八年
　　春晋侯使韩穿来言汶阳之田归之于齐
　　程子曰汶阳之田归之于齐归之者归之不以道也鲁国分地岂晋侯所得制哉
　　胡氏曰来言者缓词也归之于者易词也
　　谳曰先王所锡土田汶阳本鲁之地齐恃强而奄有鲁因晋而归之不正疆理于天王取之不以道也晋人反鲁衞之侵地鲁君亲往拜其赐矣复使韩穿命鲁俾归于齐是则晋有二命归之不以道也春秋书来言者缓词也书之于者易词也一予一夺皆在于晋天下知有伯而不知有王也书归之于齐则晋之罪不待贬而着矣
　　晋栾书帅师侵蔡公孙婴齐如莒
　　宋公使华元来聘
　　夏宋公使公孙寿来纳币晋杀其大夫赵同赵括秋七月天子使召伯来赐公命
　　程子曰天子天王王者之通称也
　　胡氏曰召伯者县内诸侯为王卿士者也来赐公命罪邦君之不王讥天子之僭赏也
　　谳曰五等邦君各有命数子男五命侯伯七命上公九命或有过其爵者赏有功也嗣立入见修聘来朝敌王所忾而献功则皆有赐非一端也成公即位九年未尝一修朝礼献功则概乎未有闻也甚至王葬不会王防不奔当加黜削之刑反遣来赐之命王灵不振至于此乎春秋书来赐公命者讥天子之僭赏罪鲁公之不臣也
　　冬十月癸卯杞叔姬卒晋侯使士爕来聘叔孙侨如会晋士燮齐人邾人伐郯衞人来媵
　　经九年
　　春王正月杞伯来逆叔姬之防以归
　　公会晋侯齐侯宋公衞侯郑伯曹伯莒子杞伯同盟于蒲
　　公至自会二月伯姬归于宋
　　夏季孙行父如宋致女晋人来媵
　　秋七月丙子齐侯无野卒晋人执郑伯晋栾书帅师伐郑
　　冬十有一月葬齐顷公楚公子婴齐帅师伐莒庚申莒溃
　　楚人入郓秦人白狄伐晋郑人围许
　　城中城
　　胡氏曰城非春秋所贵而书城中城其为儆守益微矣谷梁子谓凡城之志皆讥其説是矣
　　谳曰先王经世安民贵乎治道得失不以城郭沟池为固也后世劳民动众役之不以其时而以深沟高垒为可恃也古者城邑有制不得轻作有故而城犹非得已况鲁无四境之虞轻犯王度得已不已乎易曰节以制度不伤财不害民春秋凡书城皆讥之见劳民为重事矣
　　经十年
　　春衞侯之弟黑背帅师伐郑
　　胡氏曰子叔黑背侵郑晋命也其曰衞侯之弟以其父有爱之私故得立尔
　　谳曰子叔黑背者衞穆公之子宣公之母弟公孙剽之父也孙林父殖出衞侯而立剽定公爱之私使之帅师侵郑是岂爱弟之道哉齐以年聘郑以语盟犹且不可况使之将兵乎经书衞侯之弟与齐年同词其义明矣
　　夏四月五卜郊不从乃不郊五月公会晋侯齐侯宋公衞侯曹伯伐郑齐人来媵丙午晋侯獳卒
　　秋七月公如晋
　　冬十月
　　经十有一年
　　春王三月公至自晋
　　程子曰十年如晋吊防留凡九月方告至也
　　谳曰公自十年七月如晋至此方归淹歴三时危辱甚矣凡公行者会盟征伐出必告反必面孝之至也鲁执止之辱厌尊毁列所以忝其宗社固当克躬罪已不以嘉礼告至然犹幸其至故知凡书至者危之也然襄公如楚自冬十一月至夏五月留于楚凡七月遇正月而书公在楚説者以书公之所在存君也今成公在晋阅九月矣而正月不书公所在何也晋虽恃强中之伯也楚止鲁君僣乱之行也笔削之防存中外之纲其义明矣
　　晋侯使郤犫来聘己丑及郤犫盟
　　夏季孙行父如晋
　　秋叔孙侨如如齐
　　冬十月
　　经十有二年
　　春周公出奔晋
　　程子曰周公之奔特书曰出以王者无外普天之下莫非王土也
　　朱子曰周公出奔晋王臣下同列国矣
　　胡氏曰自周无出而书曰出者见周室衰微刑政号令不行于天下尔
　　谳曰周公争政而不臣怀忿出奔而无上刘子至鄄而复又敢抗命要盟止三日而后奔肆其欲而无忌天王不以礼法驭下臣子不以其道事君晋为盟主而受王室逋逃罪不待贬而明矣
　　夏公会晋侯衞侯于泽
　　秋晋人败狄于交刚
　　冬十月
　　经十有三年
　　春晋侯使郤锜来乞师
　　三月公如京师
　　夏五月公自京师遂会晋侯齐侯宋公衞侯郑伯曹伯邾人滕人伐秦
　　胡氏曰书如京师见诸侯之慢也因会伐而行矣又书公自京师以伐秦为遂事者此仲尼亲笔明朝王为重存人臣之礼也
　　谳曰就王所而朝非正也不犹愈于许男之不至乎伐秦而朝京师非专也不犹愈于翟泉之抗盟乎春秋行权反正损过就中书如京师讥其不成朝礼存人君之分也书遂伐秦明其朝王为重存人臣之礼也
　　曹伯卢卒于师
　　秋七月公至自伐秦
　　冬葬曹宣公
　　经十有四年
　　春王正月莒子朱卒
　　夏衞孙林父自晋归于衞
　　秋叔孙侨如如齐逆女郑公子喜帅师伐许
　　九月侨如以夫人妇姜氏至自齐
　　胡氏曰书妇姜氏刺不亲迎也
　　谳曰夫妇人伦之本亲迎大婚之本糓梁谓大夫不以夫人以夫人非正也成公不行亲迎而大夫往大失正始之道告至宗庙岂其礼哉春秋书以夫人罪自者矣
　　冬十月庚寅衞侯臧卒秦伯卒
　　经十有五年
　　春王二月葬衞定公三月乙巳仲婴齐卒
　　癸丑公会晋侯衞侯郑伯曹伯宋世子成齐佐邾人同盟于戚
　　晋侯执曹伯归于京师
　　程子曰负刍弑立既三年矣诸侯与之盟方执之稽天讨也
　　朱子曰晋厉公执曹伯既得其罪又归之以王可谓伯讨矣
　　胡氏曰春秋书执诸侯者众未有执得其罪如此者故书其爵
　　谳曰负刍杀太子而立正当残执之刑晋侯执归京师夫是之谓伯讨奈何王纲不振纵归复夫五刑五用天讨惟公恶不即刑善不蒙赏虽尧舜之治天下不能一朝居也然晋文执衞侯而书人执非其罪故贬之厉公执负刍而书爵执当其罪故与之后归自京师讥王政之失刑矣
　　公至自会
　　夏六月宋公固卒楚子伐郑
　　秋八月庚辰葬宋共公宋华元出奔晋宋华元自晋归于宋宋杀其大夫山
　　宋鱼石出奔楚
　　冬十有一月叔孙侨如会晋士爕齐髙无咎宋华元衞孙林父郑公子防邾人会吴于钟离
　　程子曰书中往会以见勾吴盛中衰也时中病楚故与吴亲
　　胡氏曰吴以号举外之也会而殊会外之也
　　谳曰自晋伯之不竞欲抑楚以求吴钟离之会七国之卿至焉再会于戚十二之君继至资强以雪平时之忿养患以贻他日之忧婴齐伐吴楚忌之也子囊伐吴益忌之矣楚犹知忌而中诸侯乃帖然与之周旋是犹抱火而厝薪也春秋两书会者殊会也此与首止会同而美恶则异书会首止在尊王室不敢与世子抗也书会于钟离在外僣乱罪诸侯不自强也比事以观其义明矣
　　许迁于叶
　　经十有六年
　　春王正月雨木冰
　　夏四月辛未滕子卒郑公子喜帅师侵宋
　　六月丙寅朔日有食之晋侯使栾黡来乞师
　　甲午晦晋侯及楚子郑伯战于鄢陵楚子郑师败绩楚杀其大夫公子侧
　　秋公会晋侯齐侯衞侯宋华元邾人于沙随不见公程子曰晋怒公后期故不见公彼曲我直故不足为耻者也
　　胡氏曰沙随之会鲁有内难师出后期所当恤者晋人听叔孙侨如之谮怒公而不与相见曲在晋矣谳曰晋侯多忌而信谗鲁公自反而无愧方晋人之征会鲁设备而后行侨如货郤犫而嫁怨于公晋侯执季孙而怒公不见曲直可知夫君父之辱臣子有隐讳之义自反而直亦何隐之有哉凡为人上者当审是非之实不以私毁而好恶以小事大者当知自反不以横逆而忧危比守身应物之道也春秋直书不讳遏人欲还天理以仁礼存心不忧横逆之至也
　　公至自会公会尹子晋侯齐佐邾人伐郑
　　曹伯归自京师
　　九月晋人执季孙行父舍之于苕邱
　　冬十月乙亥叔孙侨如出奔齐
　　十有二月乙丑季孙行父及晋郤犫盟于扈公至自会乙酉刺公子偃
　　经十有七年
　　春衞北宫括帅师侵郑
　　夏公会尹子单子晋侯齐侯宋公衞侯曹伯邾人伐郑六月乙酉同盟于柯陵
　　秋公至自会
　　程子曰柯陵之盟谋复伐郑也
　　谳曰郑恃楚援之强是以不服于晋诸侯疲于奔命旷岁逾年废邦之政刑阙宗庙之祭祀外则诸侯反贰内则嬖幸挠权既暴而骄难将作矣春秋书同盟者见王臣之预盟而诸侯之同欲也书日谨之以存臣子之义书至自会以见鲁公之危拨乱反正其义明矣
　　齐髙无咎出奔莒
　　九月辛丑用郊
　　晋侯使荀防来乞师
　　冬公会单子晋侯宋公衞侯曹伯齐人邾人伐郑十有一月公至自伐郑壬申公孙婴齐卒于貍脤十有二月丁巳朔日有食之邾子貜且卒
　　晋杀其大夫郤锜郤犫郤至楚人灭舒庸
　　经十有八年
　　春王正月晋杀其大夫胥童
　　庚申晋弑其君州蒲
　　程子曰弑书举朝之臣害之也
　　胡氏曰晋栾书为元帅亲执厉公于匠丽氏使程滑弑公而以车一乘葬之于翼东门之外而春秋称国以弑其君不着栾书之名氏此春秋诛乱贼之大要也
　　谳曰赵盾不讨贼许止不尝药讨之甚严栾武弑君春秋举国书弑何濶畧耶厉公暴虐而骄杀戮之惨晋国之罪人也书国以弑其得罪于众矣知此则知春秋之义
　　齐杀其大夫国佐公如晋
　　夏楚子郑伯伐宋宋鱼石复入于彭城公至自晋晋侯使士匄来聘
　　秋杞伯来朝八月邾子来朝筑鹿囿
　　己丑公薨于路寝
　　谳曰成公享国十有八年利在私门害归公室宣公结齐之好易世剪为仇讐行父既专东门见逐二憾交相为瘉二国为之不宁袁娄之役虽得志于齐沙随之行乃见辱于晋立武宫以黩礼作邱甲以疲民公如京师虽假尊王之礼会盟于蜀宁免背华之非内失防于宣伯之淫外失任于季孟之权既不能安其身又不能保其亲母置东宫身薨路寝盖亦幸矣
　　冬楚人郑人侵宋晋侯使士鲂来乞师
　　十有二月仲孙蔑会晋侯宋公衞侯邾子齐崔杼同盟于虚朾
　　丁未葬我君成公







　　春秋谳义卷八
　　钦定四库全书
　　春秋谳义卷九　　　　　元　王元　撰襄公
　　公名午成公子简王十四年即位谥法因事有功曰襄
　　经元年
　　春王正月公即位
　　仲孙蔑会晋栾黡宋华元衞殖曹人莒人邾人滕人薛人围宋彭城
　　程子曰围彭城书宋以明彭城宋之分地也
　　胡氏曰楚已取彭城戍之三百乘矣则曷为系之宋楚不得取之宋鱼石不得受之楚
　　谳曰宋公作宾王家统承先祀人民土地受之先王楚恃强而登叛纳鱼石于彭城既已扼其要冲是将利其社稷恶之大者也悼公复伯之初会诸侯而讨罪叛人既已屈服所当归戮王朝置诸邱非伯讨矣春秋书宋彭城正封疆之守谨王度之法也
　　夏晋韩厥帅师伐郑
　　仲孙蔑会齐崔杼曹入邾人杞人次于鄫
　　秋楚公子壬夫帅师侵宋
　　九月辛酉天王崩邾子来朝
　　冬衞侯使公孙剽来聘晋侯使荀防来聘
　　经二年
　　春王正月葬简王郑师伐宋
　　夏五月庚寅夫人姜氏薨
　　六月庚辰郑伯睔卒晋师宋师衞寗殖侵郑
　　秋七月仲孙蔑会晋荀防宋华元衞孙林父曹人邾人于戚
　　己丑葬我小君齐姜叔孙豹如宋
　　冬仲孙蔑会晋荀防齐崔杼宋华元衞孙林父曹人邾人滕人薛人小邾人于戚遂城虎牢
　　程子曰设险所以守国也有虎牢之险而不能守故不系于郑责其不能守也
　　朱子曰郑之虎牢即汉之成臯下即溱洧之水后又名为汜水
　　谳曰虎牢郑之制邑岩险闻于诸侯晋人扼其冲要郑失所守矣凿斯池筑斯城与民固守以政事而言也王者有道守在四夷以治道而言也争城以战杀人盈城非春秋之所取然守先王之土继先君之世不能固守亦非圣人之所取悼公复伯之始不务修徳以来之使其人民辛苦垫隘无所控告然后请成是岂以礼服人者哉春秋书虎牢不繋之郑责其不能保有也后书虎牢复繋于郑罪诸侯阨人于险也比事以观其义明矣
　　楚杀其大夫公子申
　　经三年
　　春楚公子婴齐帅师伐吴公如晋
　　夏四月壬戌公及晋侯盟于长樗公至自晋
　　六月公会单子晋侯宋公衞侯郑伯莒子邾子齐世子光己未同盟于鸡泽陈侯使袁侨如会戊寅叔孙豹及诸侯之大夫及陈袁侨盟
　　程子曰楚强诸侯皆畏之而修盟故书同
　　朱子曰晋悼幼年聪慧似周世宗他才大叚髙初迎他时只十四岁便有操纵才归晋便做得恁地好恰如乆雨积隂忽遇天晴光景都焕然为之一新胡氏曰王臣下与诸侯约誓诸侯亦敢上与王臣要言斯大乱之道也则不待书同盟而罪自见矣故鸡泽之盟诸侯皆有戒心而书同不以单子亦与此盟而讥之也
　　谳曰晋侯修伯之始城虎牢以逼郑楚势己弱郑服受盟此正夷夏大体之所闗春秋亦幸晋之复伯然单子在会诸侯同盟君臣上下之分乱矣春秋书日于下若异其日嫌于王臣预盟存上下之防不与诸侯之无王所以尊周而全晋也然袁侨后至大夫专盟是则大夫之无君由诸侯之无王也经两书及则晋之罪明矣
　　秋公至自会
　　冬晋荀防帅师伐许
　　经四年
　　春王三月己酉陈侯午卒
　　夏叔孙豹如晋
　　秋七月戊子夫人姒氏薨葬陈成公八月辛亥葬我小君定姒
　　冬公如晋
　　程子曰襄公幼大臣不辅君以道比年如晋卑弱之道也
　　谳曰襄公之立至此八岁三年如晋即位而朝也四年如晋听贡赋而朝也幼弱之君奔走道路以朝强国岂得已哉呜呼天下无道小役大弱役强势之所必至也是时季氏之专无君擅政公外役于强国内受制于强臣位则其位国非其国矣
　　陈人围顿
　　经五年
　　春公至自晋
　　夏郑伯使公子发来聘叔孙豹鄫世子巫如晋仲孙蔑衞孙林父会吴于善道
　　秋大雩楚杀其大夫公子壬夫
　　公会晋侯宋公陈侯衞侯郑伯曹伯莒子邾子滕子薛伯齐世子光吴人鄫人于戚公至自会
　　程子曰吴来会非为主
　　胡氏曰戚之事乃吴人来会诸侯不为主也故进而称人
　　谳曰中国惩楚之患以吴能制其强也是以钟离之会晋人求好于吴善道之会鲁衞私好于吴至是吴子使寿越如晋请听诸侯之好则蛮夷慕义而至圣人安得不少进之邪前此会于钟离中往会之也故殊会以外之今戚之会吴来会于中国故序而进之吴太王之昭也春秋之所不终絶也
　　冬戍陈楚公子贞帅师伐陈公会晋侯宋公衞侯郑伯曹伯齐世子光救陈十有二月公至自救陈
　　辛未季孙行父卒
　　经六年
　　春王三月壬午杞伯姑容卒
　　夏宋华弱来奔
　　秋葬杞桓公滕子来朝莒人灭鄫
　　冬叔孙豹如邾季孙宿如晋
　　程子曰宿行父子也父防未期而出聘可乎
　　谳曰春秋之时嗣君继立逾年而用吉礼是岂先王之制哉行父以五年冬卒宿以逾年出使异乎三年之防而从政矣攷之仲孙蔑卒仲孙速会莒人盟于向仲孙速卒仲孙羯帅师侵齐典礼之失至此特谨而书之以见鲁防礼之失也
　　十有二月齐侯灭莱
　　经七年
　　春郯子来朝
　　夏四月三卜郊不从乃免牲小邾子来朝城费
　　秋季孙宿如衞
　　八月螽
　　冬十月衞侯使孙林父来聘壬戌及孙林父盟楚公子贞帅师围陈
　　十有二月公会晋侯宋公陈侯衞侯曹伯莒子邾子于鄬
　　郑伯髠顽如会未见诸侯丙戌卒于鄵
　　程子曰诸侯卒于外书地重之也
　　胡氏曰诸侯卒于境内不地其曰卒于鄵见其弑而隐之也
　　谳曰郑伯从义中其臣有志从夷臣叛于君致于弑逆恶之大者也夫中礼义之所出郑僖弃楚从楚为礼义之君也诸大夫背晋从楚为僣乱之臣也君不从臣而见弑天下之大伦灭矣圣人至是伤之甚盖虽欲书之于经而有所不忍故隐其恶变文而书未见诸侯卒于鄵所以存天理遏人欲也
　　陈侯逃归
　　经八年
　　春王正月公如晋
　　夏葬郑僖公郑人侵蔡获蔡公子爕
　　季孙宿会晋侯郑伯齐人宋人衞人邾人于邢丘程子曰襄公在晋而季孙宿出会晋侯鲁之权在季氏故也
　　胡氏曰君在晋而臣会见鲁之失政也诸侯之大夫贬称人谨始也
　　谳曰朝聘会盟礼之大者诸侯僭之已不可况大夫乎是时鲁襄在晋而季孙听命于晋岂伯者所以行于诸侯乎驯至溴梁之会国君咸在大夫交盟其兆已始于此矣晋悼公不能谨之于微以启大夫无君之恶春秋贬列卿而书人二君书爵不与大夫之专政其义亦明矣
　　公至自晋莒人伐我东鄙
　　秋九月大雩
　　冬楚公子贞帅师伐郑晋侯使士匄来聘
　　经九年
　　春宋灾
　　夏季孙宿如晋五月辛酉夫人姜氏薨
　　秋八月癸未葬我小君穆姜
　　冬公会晋侯宋公衞侯曹伯莒子邾子滕子薛伯杞伯小邾子齐世子光伐郑十有二月己亥同盟于戯程子曰戯郑地也以郑服而盟故书同盟
　　胡氏曰诸侯伐郑晋人令于列修器备盛糇粮归老幼居疾于虎牢肆围郑郑人恐乃行成同盟于戯
　　谳曰郑人反复无常屡盟屡叛至以牺牲玉帛待于二境其以盟誓为足恃乎当楚师伐郑之初子驷欲从于楚子展请待晋而弗克于是晋师至矣驻师扼险居疾虎牢郑人恐而服从楚师至而勿战武子明于善阵之法遂得善胜之道奈何盟戯之后口血未干伐宋之师复出信安在哉春秋书同盟恶其反复也
　　楚子伐郑
　　经十年
　　春公会晋侯宋公衞侯曹伯莒子邾子滕子薛伯杞伯小邾子齐世子光会吴于柤
　　夏五月甲午遂灭偪阳公至自会楚公子贞郑公孙輙帅师伐宋晋师伐秦
　　秋莒人伐我东鄙公会晋侯宋公衞侯曹伯莒子邾子齐世子光滕子薛伯杞伯小邾子伐郑
　　冬盗杀郑公子騑公子发公孙輙
　　程子曰盗杀三卿不称大夫失职也
　　胡氏曰卿大夫国之陪贰也至于身不能保盗得杀之安在为陪贰乎
　　谳曰三卿国之大夫执郑之政既侵蔡以激楚之怒复附楚以致晋之师事楚而反复无常从晋而屡盟屡叛乱无政以利交征五族聚不逞之徒一朝而三卿并杀君不能正之以法春秋变文书盗着其贱者之称削其大夫以为失职之戒
　　戍郑虎牢楚公子贞帅师救郑公至自伐郑
　　经十有一年
　　春王正月作三军
　　程子曰大三军次国二军小国一军皆因民力多寡厚薄而为之制
　　朱子曰天子六卿故有六军诸侯三卿故有三军胡氏曰三军鲁之旧也文宣以来政在私门废公室之三军三家各有其一季氏尽征焉
　　谳曰鲁封侯地方数百里诗云公车千乘则臣下无私乘也公徒三万则臣下无私民也侵伐则诸卿更帅以出事毕则将归于朝车复于甸甲散于邱卒还于邑春秋之时皆反其道襄公幼弱季氏专政旧法亡矣春秋书作变其政也兵权在下鲁不可有为矣
　　夏四月四卜郊不从乃不郊
　　郑公孙舍之帅师侵宋公会晋侯宋公衞侯曹伯齐世子光邾子莒子滕子薛伯杞伯小邾子伐郑
　　秋七月己未同盟于亳城北公至自伐郑
　　楚子郑伯伐宋
　　公会晋侯宋公衞侯曹伯齐世子光莒子邾子滕子薛伯杞伯小邾子伐郑会于萧鱼
　　程子曰某读春秋至萧鱼之会叹曰至诚之能感人也悼公推诚以待反复之郑信而不疑郑不背晋者二十四年
　　胡氏曰会于萧鱼郑又服而请会也不书郑会谓其不可信也
　　谳曰郑自鄢陵之役屡勤中国之师朝晋暮楚载书足信乎然晋三合诸侯未尝与楚一战卒能服郑而敝楚可谓不战而屈人兵又能推诚待郑信而不疑礼郑囚而归之纳斥候而禁侵掠郑自是不敢叛晋诚之感人也如是夫春秋书会不书盟美悼公之示信也先儒谓春秋谨参盟善胥命美萧鱼之会其得之矣
　　公至自会楚人执郑行人良霄
　　冬秦人伐晋
　　经十有二年
　　春王二月莒人伐我东鄙围台
　　季孙宿帅师救台遂入郓
　　程子曰宿受命救台而违命入郓大夫之专权生事也
　　胡氏曰大夫无遂事受命救台不受命入郓也谳曰公室兵柄尽归三家况专命行事其患可胜言哉昭公见逐定公无正兆已萌于此矣易曰履霜坚氷岂一朝一夕之故哉春秋书遂入郓正其无君之罪
　　夏晋侯使士鲂来聘
　　秋九月吴子乘卒
　　冬楚子贞帅师侵宋公如晋
　　经十有三年
　　春公至自晋
　　程子曰襄公幼弱政在大夫如晋告至危之也谳曰春秋之时诸侯无王敌忾献功概乎未有闻也经书至者八十有二不过纪其去国逾时之乆会盟征伐之危皆忧其往而喜其还所以告庙饮至先儒谓凡书至者危之也其得之矣
　　夏取邿
　　秋九月庚辰楚子审卒
　　冬城防
　　经十有四年
　　春王正月季孙宿叔老会晋士匄齐人宋人衞人郑公孙虿曹人莒人邾人滕人薛人人小邾人会吴于向程子曰会吴欲以病楚殊会吴狄之也
　　胡氏曰使举上客而叔老并书以内卿行不得不书矣
　　谳曰吴人告败于晋晋士匄帅列国之师往会焉晋人恶楚之深是以结吴之好夫吴犹楚也中国不能自强资其力以求逞岂伯者服异之道乎楚忧末已吴患尤深范宣子数吴不徳以退吴人抑已晩矣春秋会于向外吴人之辞也
　　三月乙未朔日有食之
　　夏四月叔孙豹会晋荀偃齐人宋人衞北宫括郑公孙虿曹人莒人邾人滕人薛人人小邾人伐秦
　　己未衞侯出奔齐
　　程子曰献公以不道自取播越孙林父逐之也胡氏曰不书所逐之臣而以自奔为名所以警乎人君也
　　谳曰二子逐君而无上罪不容诛然人君专一国之威权民人之所敬畏反道败德淫虐暴戾以至见逐于臣天理灭矣春秋书衞侯出奔不着二子之恶存上下之防不与臣之逐君端本澄源其防深矣
　　莒人侵我东鄙
　　秋楚公子贞帅师伐吴
　　冬季孙宿会晋士匄宋华阅衞孙林父郑公孙虿莒人邾人于戚
　　经十有五年
　　春宋公使向戍来聘
　　二月己亥及向戍盟于刘刘夏逆王后于齐
　　夏齐侯伐我北鄙围成公救成至遇
　　程子曰公畏齐而不敢至成也
　　谳曰成者仲孙氏之邑齐之见伐非仲孙所能御是以公往救之然围成则不得不往往救则虑其无功至遇而止则其畏齐可知矣书救成至遇明鲁之弱也
　　季孙宿叔孙豹帅师城成郛
　　秋八月丁巳日有食之邾人伐我南鄙
　　冬十有一月癸亥晋侯周卒
　　经十有六年
　　春王正月葬晋悼公
　　三月公会晋公宋公衞侯郑伯曹伯莒子邾子薛伯伯小邾子于溴梁戊寅大夫盟
　　程子曰诸侯在会大夫受命为盟
　　胡氏曰悼公初没晋平公立无先君之明而大夫张礼乐征伐自大夫出矣
　　谳曰庄僖之时诸侯强而王室弱文襄之世诸侯衰而大夫强始也会盟征伐自诸侯出其后也自大夫出至是溴梁之会君若赘疣陪臣执命所由来渐矣自是赵武屈建之徒晋楚之从交相见蛮荆横行于中国大夫横行于诸侯无复制遏势不可支矣春秋正君臣之分恶大夫之专列序诸侯以见国君之在会斥书大夫而不序恶其专命无君此与诸侯盟扈之例同有不足序焉者也
　　晋人执莒子邾子以归齐侯伐我北鄙　　　　　一夏公至自会五月甲子地震
　　叔老会郑伯晋荀偃衞寗殖宋人伐许
　　秋齐侯伐我北鄙围郕大雩
　　冬叔孙豹如晋
　　经十有七年
　　春王二月庚午邾子牼卒宋人伐陈
　　夏衞石买帅师伐曹
　　秋齐侯伐我北鄙围桃髙厚帅师伐我北鄙围防九月大雩
　　程子曰大雩雩于上帝用盛乐也诸侯雩于境内之山川以成王之赐鲁公之受皆失道也
　　胡氏曰鲁诸侯而郊禘大雩欲悉书于策则有不胜书故雩祭则因旱以书而特谓之大郊禘亦因事以书而义自见此见国史所不能与君子以谓性命之文是也
　　谳曰诸侯行大雩则是僭天子之礼也事天之礼自日至报本之外大祭有二祈谷之郊祈泽之雩也建已之月龙见而雩周之六月乃是夏之四月也春秋书大雩者六十有一然书月则旱在是月也书时则旱在是时也此书大雩所以着旱暵之频仍而又以志非时僭礼之失也
　　宋华臣出奔陈
　　冬邾人伐我南鄙
　　经十有八年
　　春白狄来
　　夏晋人执衞行人石买
　　秋齐师伐我北鄙
　　冬十月公会晋侯宋公衞侯郑伯曹伯莒子邾子滕子薛伯伯小邾子同围齐
　　程子曰书同围见诸侯之恶齐啖子谓同心围齐特书曰同也
　　胡氏曰凡侵伐围入未有书同此书同围齐诸侯所共恶同心而围之也
　　谳曰齐环恃强肆暴弃好背盟屡兴伐鲁之师以致诸侯之怒四年之间伐北鄙者六围城邑者四春秋伐国之暴未有甚于此也晋帅十一国之帅以围之是得沮横抑强之义方伯之职修矣书同所以大诸侯之伐恕其围邑之罪也
　　曹伯负刍卒于师楚公子午帅师伐郑
　　经十有九年
　　春王正月诸侯盟于祝柯晋人执邾子
　　公至自伐齐取邾田自漷季孙宿如晋葬曹成公夏卫孙林父帅师伐齐
　　秋七月辛卯齐侯环卒
　　晋士匄帅师侵齐至谷闻齐侯卒乃还
　　程子集义云晋士匄侵齐至糓闻齐侯卒乃还善之也
　　胡氏曰还终事之词古之为师不伐防士匄有恻隐之心不亦善乎
　　谳曰世衰道微暴行交作幸人之危而肆暴利人之难而兴戎士匄之古道能几人哉大夫出疆有可以安社稷利国家专之可也不伐人丧致君于善忠之至也不犹愈于专命生事者乎春秋变文书乃还善之也书遂则为专矣又不可不察也
　　八月丙辰仲孙蔑卒齐杀其大夫髙厚郑杀其大夫公子嘉
　　冬葬齐灵公城西郛叔孙豹会晋士匄于柯城武城经二十年
　　春王正月卒亥仲孙速会莒人盟于向
　　夏六月庚申公会晋侯齐侯宋公衞侯郑伯曹伯莒子邾子滕子薛伯伯小邾子盟于澶渊
　　秋公至自会仲孙速帅师伐邾
　　蔡杀其大夫公子爕蔡公子履出奔楚
　　胡氏曰蔡文侯欲事晋畏楚不能行而卒公子爕求从先君以利蔡国人杀之此何罪也
　　谳曰蔡文侯病楚之不常将改事晋此其志也公子忠言谋非不臧何不幸而见杀耶蔡人污于事楚效逆不以为非其后拘郢之危冈山之痛至于男女辨疆江汝之间谋徙州来哭墓而迁其祸兆于此矣春秋称国而不去其官以非罪见杀也书履出奔楚以其非所宜奔也褒善贬恶其义明矣
　　陈侯之弟黄出奔楚叔老如齐
　　冬十月丙辰朔日有食之季孙宿如宋
　　经二十有一年
　　春王正月公如晋
　　邾庶其以漆闾邱来奔
　　程子曰庶其以邑叛来奔而鲁受之其恶不待贬而见矣
　　胡氏曰小国大夫不书名氏此书名书地以着窃邑叛君之罪
　　谳曰庶其窃邑以来奔鲁国受辞而纳叛此紊王制而败邻好也春秋之时蔑弃礼义惟利是从莒庆即鲁而图婚接我不以礼也庶其窃地以叛君接我不以义也不以礼为国不以义交隣周公伯禽之泽至是冺矣鲁公受地纳叛圣人能无责乎春秋书小国大夫姓氏不登于防至其接我者以事必书盖谨之也书以漆闾丘来奔则纳叛之罪着忘义之恶明矣
　　夏公至自晋
　　秋晋栾盈出奔楚九月庚戌朔日有食之
　　冬十月庚辰朔日有食之曹伯来朝公会晋侯齐侯宋公衞侯郑伯曹伯莒子邾子于商任
　　经二十有二年
　　春王正月公至自会
　　夏四月
　　秋七月辛酉叔老卒
　　冬公会晋侯齐侯宋公衞侯郑伯曹伯莒子邾子薛伯杞伯小邾子于沙随
　　胡氏曰会于商任锢栾氏也会于沙随复锢栾氏也谳曰栾氏晋之世族范子以私怨逐之非得罪于君信谗见逐又将搏执而命诸侯无得纳焉则亦过矣未几入于曲沃其下或泣或叹而从之若非天弃栾氏而有范鞅之谋晋亦殆矣春秋常事不书书会沙随以为后世人君疾之已甚之戒
　　公至自会楚杀其大夫公子追舒
　　经二十有三年
　　春王二月癸酉朔日有食之三月己巳伯匄卒夏邾畀我来奔葬杞孝公
　　陈杀其大夫庆虎及庆寅
　　胡氏曰庆虎无道求专陈国暴蔑其君畏公子黄之偪而愬诸楚因楚人之力而后能克非君人之道也谳曰二庆之罪着矣陈侯宁免责乎人君执一国之威权纵奸臣之暴横去其亲而不能保蔑其君而不加刑方且听命于蛮夷诉词以求直君道失矣何国之为春秋称国以杀不与楚人加于中国不去其官以讥陈侯之不君其防微矣
　　陈侯之弟黄自楚归于陈晋栾盈复入于晋入于曲沃秋齐侯伐衞遂伐晋
　　八月叔孙豹帅师救晋次于雍榆己卯仲孙速卒冬十月乙亥臧孙纥出奔邾晋人杀栾盈齐侯袭莒经二十有四年
　　春叔孙豹如晋仲孙羯帅师侵齐
　　夏楚子伐吴
　　秋七月甲子朔日有食之既齐崔杼帅师伐莒大水八月癸巳朔日有食之
　　公会晋侯宋公衞侯郑伯曹伯莒子邾子滕子薛伯伯小邾子于夷仪
　　冬楚子蔡侯陈侯许男伐郑公至自会陈鍼宜咎出奔楚叔孙豹如京师
　　大饥
　　程子曰所至乏食为大饥
　　胡氏曰秋有大水之灾而冬大饥所以赈防之者未备矣故书之以为戒
　　谳曰古者救灾之政非止一端其为民虑也至矣春秋世衰道微暴行交作为上者厉民以自乐为下者颠连而无告委沟壑而不顾散四方而不知上慢残下未有甚于此时也秋有大水冬复大饥方且会盟不已结怨怒邻敬天顺人之心君国子民之道至此无复存矣春秋特书大饥则知鲁君失敬天之道失养民之政矣
　　经二十有五年
　　春齐崔杼帅师伐我北鄙
　　夏五月乙亥齐崔杼弑其君光公会晋侯宋公衞侯郑伯曹伯莒子邾子滕子薛伯伯小邾子于夷仪六月壬子郑公孙舍之帅师入陈
　　秋八月己巳诸侯同盟于重丘
　　胡氏曰杼弑其君晋侯受其赂而许之成故盟于重丘特书曰同
　　谳曰齐自柯陵之会有轻晋之心溴梁不盟有背晋之迹晋为朝歌之役诸侯会于夷仪既闻崔杼之逆谋必当下令而致讨执元恶以肆戮定其国以立君率是而行方伯之职修矣今乃舍贼不讨取赂而还党恶容奸其罪一也春秋特书同盟畧而不序以在会诸侯皆党恶也讨贼之法其严乎
　　公至自会衞侯入于夷仪楚屈建帅师灭舒鸠
　　冬郑公孙夏帅师伐陈
　　十有二月吴子遏伐楚门于巢卒
　　经二十有六年
　　春王二月辛卯衞喜弑其君剽衞孙林父入于戚以畔甲午衞侯衎复归于衞
　　程子曰复归者谓其既絶而复归也
　　胡氏曰衞侯淹恤于外十有二年困心衡虑乆矣此生于忧患之时一旦得国失信滥刑而国非其国矣谳曰衞君见逐于臣立剽以定其位喜受命于文弑剽复纳献公废纳之权自大夫出矣衞侯在外十有二年险阻艰难是宜涤虑自新一旦复国之初更肆无辜之戮逐我者出纳我者死滥刑如此不亦难乎春秋于衞侯出入皆书其爵至是复国斥书其名乃着其罪也
　　夏晋侯使荀吴来聘公会晋人郑良霄宋人曹人于澶渊
　　秋宋公杀其世子痤晋人执衞喜　　　　　　一八月壬午许男卒于楚
　　冬楚子蔡侯陈侯伐郑
　　葬许灵公
　　经二十有七年
　　春齐侯使庆封来聘
　　夏叔孙豹会晋赵武楚屈建蔡公孙归生衞石恶陈孔奂郑良霄许人曹人于宋衞杀其大夫喜衞侯之弟鱄出奔晋
　　秋七月辛巳豹及诸侯之大夫盟于宋
　　胡氏曰同地会盟再书宋者贬之也晋楚之从交相见自是中国诸侯南向而朝楚矣
　　谳曰晋楚弭兵之会中外之纲紊矣盖自晋伯勿竞大夫擅权赵武向戍之徒欲以弥兵为名反挈诸侯畀楚晋楚之从请交相见宋郑屈节而献礼焉十一国君臣遂用召陵之典宋世子至辞而不见诸侯相率南向来朝夫晋以奕世之伯业失于平公之怠荒溴梁之会授权于大夫及宋之盟弃权于荆楚其祸实赵武为之也自是而后公如楚公在楚至自楚天下不之晋而之楚矣春秋有大恶焉故书之重词之复也畧诸侯大夫而不序以在会之大夫皆楚细也楚主夏盟而经先赵武不以荆蛮加于中国也其义深矣
　　冬十有二月乙亥朔日有食之
　　经二十有八年
　　春无冰
　　夏衞石恶出奔晋邾子来朝
　　秋八月大雩仲孙羯如晋
　　冬齐庆封来奔
　　十有一月公如楚
　　程氏曰晋楚会盟荆蛮得志故公朝楚
　　又曰弃身僣乱人君之道废矣
　　谳曰楚自桓文主伯未与会盟向戍赵武之徒图近功而忽逺畧自宋之盟诸侯南向而之楚矣今仲孙羯如晋告将如楚晋不能拒鲁公靡然从之歴岁逾时中国之事可知矣书公如楚伤之甚也
　　十有二月甲寅天王崩乙未楚子昭卒
　　经二十有九年
　　春王正月公在楚
　　夏五月公至自楚庚午衞侯衎卒阍弑吴子余祭仲孙羯会晋荀盈齐髙止宋华定衞世叔仪郑公孙叚曹人莒人滕人薛人小邾人城晋侯使士鞅来聘杞子来盟
　　吴子使札来聘
　　程子曰札吴公子也不称公子贬之也辞国而生乱札为之也
　　朱子曰或问夷齐之让使无仲不成委先君之国而弃之必当有立者曰程氏説叔齐当立看来终非正理恐只当立伯夷曰夷终不肯奈何曰国有大臣请于天子不问伯夷情愿矣看来二子立得都不安以正理论之夷分类稍优耳所以经只书吴子使札来聘此何异于楚子使椒来聘之事即但称名则圣人贬深矣但近世説春秋者皆太巧不知其果然否也胡氏曰春秋书札比楚椒秦术之流无异称不以让国为贤而贬之也
　　谳曰札聘于上国见礼知政闻乐知徳中国之贤者未能或之先也夷昧既卒正季子得为之时况当吴强楚弱之际春秋深有望于季子也札于是时上告天子正僭伪之非复先王之爵岂非大伦一正之日耶乃循匹夫之节不能承父兄之志洁其身则善矣让国而生乱者谁为之耶彼王僚无季歴之贤季子为太伯之让岂至徳乎是则上有文武之君虞仲得为逸民景王当周室之衰季子岂为至徳春秋因其来聘贬而示法望之深而责之备也
　　秋九月葬衞献公齐髙止出奔北燕
　　冬仲孙羯如晋
　　经三十年
　　春王正月楚子使防罢来聘
　　夏四月蔡世子般弑其君固
　　五月甲午宋灾宋伯姬卒
　　胡氏曰伯姬之舍失火曰傅姆不在宵不下堂逮火而死伯姬之妇道尽矣
　　谳曰伯姬生于淫昏之时而有甚髙之行宁火及身而死不为失义而生虽不幸于一时实有光于万世春秋特旌其贤冠以夫谥以为万世下执妇道之劝
　　天王杀其弟佞夫王子瑕奔晋
　　秋七月叔弓如宋葬宋共姬
　　郑良霄出奔许自许入于郑郑人杀良霄
　　冬十月葬蔡景公
　　晋人齐人宋人衞人郑人曹人莒人邾人滕人薛人人小邾人会于澶渊宋灾故
　　胡氏曰春秋列会未有书其所为者此独言所为遍刺天下之大夫也
　　谳曰蔡有弑君之恶宋有失火之灾是孰重而孰轻也蔡世子之恶业已在诸侯之策方伯无问罪之师方且往会其葬春秋大法贼不讨不书葬书葬景公罪其忘讨贼复仇之义贬列卿而书人正其党恶附奸之诛
　　经三十有一年
　　春王正月
　　夏六月辛巳公薨于楚宫
　　谳曰襄公在位三十余年幼立为君政归强族未知好恶何有民人三卿既专国政兵柄至于四方救成至遇无功而徒反射耦不足取之家臣齐莒见伐见侵数起邻国之衅三家迭为用事已成无君之恶公幼而不知既长则知悟矣如楚旷年而不反武子取卞以自封皇皇而归欝欝不逞位则其位国非其国矣方且逺朝强楚归作楚宫穆叔之言验矣死非其所亦自取焉
　　秋九月癸巳子野卒己亥仲孙羯卒
　　冬十月滕子来会葬癸酉葬我君襄公
　　十有一月莒人弑其君宻州



　　春秋谳义卷九
