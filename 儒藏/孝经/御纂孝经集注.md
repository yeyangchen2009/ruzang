　　御纂孝经集注序
　　孝经者圣人所以彰明训觉悟生民溯天地之性则知人为万物之灵叙家国之伦则知孝为百行之始人能孝于其亲处称惇实之士出成忠顺之臣下以此为立身之要上以此为立教之原故谓之至徳要道自昔圣帝哲王宰世经物未有不以孝治为先务者也恭惟圣祖仁皇帝缵述
　　世祖章皇帝遗绪
　　诏命儒臣编辑孝经衍义一百卷刋行海内垂示永久顾以篇帙繁多虑读者未能周徧朕乃命专译经文以便诵习夫孝经一书词简义畅可不烦注解而自明诚使内外臣庶父以教其子师以教其徒口讽其文心知其理身践其事为士大夫者能资孝作忠名显亲为庶人者能谨身节用竭力致养家庭务敦于本行闾里胥向于淳风如此则亲逊成化和气薫蒸跻比户可封之俗是朕之所厚望也夫
　　钦定四库全书　　　　经部六
　　御纂孝经集注　　　　　　孝经类
　　提要
　　【臣】等谨案孝经集注一卷
　　世宗宪皇帝御纂雍正五年
　　制序颁行我
　　朝
　　列圣相承宏敷孝理故于是经阐尤备
　　世祖章皇帝既为之注复有衍义之辑而
　　圣祖仁皇帝缵成之本末条贯义无遗蕴
　　世宗宪皇帝虑其篇帙浩富或未能家喻户晓乃命约为此注专释经文以便诵习而词防显畅俾读者贤愚共晓其体例悉仿朱子四书章句集注为之洵万古説经教孝之至极矣乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀















　　钦定四库全书
　　御纂孝经集注
　　开宗明义章第一【此章开张一经之宗本显明五孝之义理故以开宗明义名章】
　　○仲尼居曽子侍子曰先王有至徳要道以顺天下民用和睦上下无怨女知之乎曽子辟席曰参不敏何足以知之子曰夫孝徳之本也教之所由生也复坐吾语女【女音汝下同辟音避夫音扶语去声　仲尼孔子字名丘曽子孔子弟子名参字子舆居燕居闲暇之时侍侍坐也至者至善之义要者简约之名道也徳也一也自其得于心而言曰徳自其行于身而言曰道徳之至即所以为道之要顺者谓先王以此至美之徳要约之道顺天下人心而教化之故天下之人被服其教自相和协而亲睦上下尊卑举无所怨也辟席者离坐席而起对也礼师有问则辟席起对敏达也孝即所谓至徳要道也人之百行如章中所言忠顺敬让之类凡得于心者无徃非徳然一孝立而百善从是孝为百行之根基故曰徳之本至于君子尽孝于亲而所以教家教国教天下者又靡不自此推之举天下之大事事皆从吾孝中出故曰教之所由生也命之复坐者以孝之义甚大非立谈所能尽故使复位而坐详以告之也】身体肤发受之父母不敢毁伤孝之始也立身行道扬名于后世以显父母孝之终也夫孝始于事亲中于事君终于立身【夫音扶　身谓一身体谓四体髪毛发肤肌肤也凡人之身举其大而言则一身四体举】
　　【其细而言则毛发肌肤此皆受之于父母者为人子者爱吾父母因以爱吾父母所遗之身常须战兢戒慎不敢少有毁伤此行孝之始也又须以道修身卓然自立大行于天下流声于万世使万世而下贤其子因推本其所生之自而以光显其父母此行孝之终也故夫所谓孝者始于聚百顺以事亲中于尽一心以事君而终于敦百行以立身葢孝以事亲犹为人子之常必其得君而事能以亲之身广亲之志移孝以为忠乃全事亲之道然一行未敦而身有不立则即为忠孝之亏故其终尤在能立其身斯为宇宙之完人而称孝道之极也】大雅云无念尔祖聿修厥徳【聿以律切同遹　诗有风雅颂之三经大雅小雅其二也无念二语见大雅文王篇无念念也聿述也引诗之意言凡为人子者当常念尔之先祖常述修其功徳而勉于行孝也】
　　天子章第二【前章虽通贵贱言之其迹未着此章至下庶人章凡五章谓之五孝各説行孝奉亲之事而立教焉天子至尊故标居其首】
　　○子曰爱亲者不敢恶于人敬亲者不敢慢于人爱敬尽于事亲而徳教加于百姓刑于四海盖天子之孝也【恶去声　亲谓父母也恶憎恶也为爱之反慢敖慢也为敬之反徳教谓至徳之教刑仪刑也天子之身乃徳教之所自出故为天子而爱其亲者必其于人无所不爱而不敢有所恶于人敬其亲者必其于人无所不敬而不敢有所慢于人夫惟不敢恶人而以无所不爱之心爱其亲不敢慢人而以无所不敬之心敬其亲然后爱敬为尽于事亲而天子以此至徳要道之教行于一人加于百姓则四海之大皆知有所视效仪刑趋爱趋敬而同归于孝民用和睦上下无怨此乃天子之孝当为如是而非诸侯卿大夫之可比也】甫刑云一人有庆兆民赖之【甫音辅　甫刑尚书作吕刑一人谓天子庆善也言天子一人有善则兆庶皆倚赖之善则爱敬是也二语所以通结上文之义】
　　诸侯章第三【次天子之贵者诸侯也故次及于诸侯】
　　○在上不骄髙而不危制节谨度满而不溢髙而不危所以常守贵也满而不溢所以长守富也富贵不离其身然后能保其社稷而和其民人盖诸侯之孝也【离去声在上在一国臣民之上骄矜肆也危倾危也制节制财用之节限谨度谨守法度也溢奢侈泛溢也社土神稷谷神国之主也言诸侯在一国臣民之上其位髙矣若能不敢自为矜肆则身虽居髙而不至于倾危积一国之赋税其财充满矣若能制立节限谨守法度则财虽充满而不至于泛溢又言居髙位而不危则不失其位之尊显而贵是所以长守此贵也处充满而不溢则不失其财之盈足而富是所以长守此富也夫惟富贵长乆如此乎不离其身然后方能保有其社稷而和调其民人谓社稷以此安而一国之民亦用和睦上下亦为无怨也此则诸侯之孝当如是也】诗云战战兢竞如临深渊如履薄冰【诗小雅小旻之篇引之重以戒勉诸侯也葢诸侯如不念先世积累之艰勒而一或骄溢以至失其富贵而不能保其社稷人民则辱及其亲而不孝为大矣战战恐惧兢兢戒谨临渊恐坠履氷恐陷也】
　　卿大夫章第四【次诸侯之贵者卿大夫也故次及于卿大夫　按王朝侯国其卿大夫之位分虽不同然章中乃统论其当行之孝不必泥引诗以事一人之词而谓专示王国之卿大夫也】
　　○非先王之法服不敢服非先王之法言不敢道非先王之徳行不敢行是故非法不言非道不行口无择言身无择行言满天下无口过行满天下无怨恶三者备矣然后能守其宗庙葢卿大夫之孝也【德行择行行满之行并去声恶去声　法服礼法之服法言礼法之言德行道徳之行先王葢古之以孝治天下者故其服爲法服其言爲法言其行爲徳行也无择谓言行皆与道法相合而无可选择也非先王之法服不敢服惟恐服之不衷爲身之灾也非先王之法言不敢言惟恐言轻而招辜也非先王之徳行不敢行惟恐行轻而招辱也以此之故非法则不言言则必合于法非道则不行行则必中于道出于口者无可择之言行于身者无可择之行是以言之多至于徧满天下而无口过行之多至于徧满天下而无怨恶也服法服道法言行徳行三者旣全备矣斯能长守其宗庙以奉其先祖之祭祀此则卿大夫之孝当如是也】诗云夙夜匪懈以事一人【诗大雅蒸民篇夙早也匪犹不也懈惰也一人天子也引诗之意葢言卿大夫当早起夜寐以事天子而不得懈惰也此乃深致其劝勉之意】
　　士章第五【古有上士中士下士之三等然其位总居卿大夫之下故以士名章】
　　○资于事父以事母而爱同资于事父以事君而敬同故母取其爱而君取其敬兼之者父也故以孝事君则忠以敬事长则顺忠顺不失以事其上然后能保其禄位而守其祭祀葢士之孝也【长上声　资取也长谓卿大夫上则兼长与君言之也资于事父以事母而爱同谓取事父之道以事母而爱母同于爱父资于事父以事君而敬同谓取事父之道以事君而敬君同于敬父也母取其爱君取其敬者葢母主于恩而君主于义故事母虽未尝不敬而专取其爱事君虽未尝不爱而专取其敬合爱与敬而兼之者则惟父然也爲士者移事父之孝以事君则爲忠移事父之敬以事长则爲顺守其忠顺而不失以事其上然后能长保其禄位永守其祭祀此则爲士之孝当如是也　诸侯言社稷卿大夫言宗庙士言祭祀各以其所事爲重也若下文庶人则荐而不祭又非士之比矣】诗云夙兴夜寐无忝尔所生【忝音腆　诗小雅宛之篇忝辱也所生谓父母也引诗以深惕爲士者当早起夜寐以行孝无致禄位不保而祭祀不守以辱其父母也】
　　庶人章第六【庶人泛指众人学爲士而未受命与农工商贾之属皆是也一云兼府史胥徒言之】
　　○用天之道分地之利谨身节用以养父母此庶人之孝也【养去声　天之道谓春生夏长秋敛冬闭四时之天运也地之利谓土地之高下燥湿生植农桑之利也谨身者谨修其身不妄爲也节用者省节饮食衣服丧祭之财用不妄费也庶人未受命爲士旣不得以事君所事者惟父母而已故以能养父母爲孝其用天之道而耕耘收获一顺乎时令分地之利而禾黍菽麦一任乎土宜又必谨守其身而不敢放纵省节其用而不敢奢侈以此爲事奉养其父母则不徒能养父母之口体而养志亦无不足矣此则庶人之孝所当然也】故自天子至于庶人孝无终始而患不及者未之有也【上节与前四章分论天子诸侯卿大夫士庶人当行之孝此则总言以结之言上自天子以下至庶人其尊卑虽殊而事亲之孝当无终始之异若或有始无终而自患己身不能及于孝者未有此理也葢爲决言以勉人之力于行孝】
　　三才章第七【天地人谓之三才孔子陈説五等之孝旣毕而曽子叹孝道之大因言天经地义民行之事可教化于人故以三才名章次五孝之后】
　　○曾子曰甚哉孝之大也子曰夫孝天之经也地之义也民之行也天地之经而民是则之则天之明因地之利以顺天下是以其教不肃而成其政不严而治【夫音扶行去声　经常也天以生覆爲常故曰经义宜也地以承顺利物爲宜故曰义则法也因凭也依也肃戒肃也严威严也曽子因夫子陈说五孝而深叹其大故夫子以弥大之义告之言孝之爲道虽出于人心然天爲干父不能外之以爲生覆之经地爲坤母不能外之以爲承顺利物之义民生天地之间不能外之以爲慈爱敬顺之行是孝乃天之经地之义民之行也夫以孝爲天地经常之理而民于此取法而爲行则孝本天下人心之所本然固有者故圣人上法天道之常明下因地道之义利惟顺乎天下本然爱敬之孝而导之是以敷之爲教则不待戒肃而自成发之爲政则不假威严而自治也】先王见教之可以化民也是故先之以博爱而民莫遗其亲陈之以徳义而民兴行先之以敬让而民不争导之以礼乐而民和睦示之以好恶而民知禁【行去声好恶并去声　先王泛指古先帝王见教之可以化民承上因天地之常经而其教不肃而成其政不严而治来遗犹弃也兴起也睦和之至也言先王身行博爱之道以率先斯民则人知爱亲而无有遗弃其亲者陈説徳义之美以教诲斯民则人爲兴起而未有不勉于行者先之以恭敬谦让而爲斯民之倡则人相敬让而不争导之以五礼六乐而施陶淑之教则人皆秩然有礼雍然顺适而和睦又示之以爲善者之必好爲不善者之必恶则人知国禁而不犯总见先王之顺天下以化民而民之速化如此以结上文其教不肃而成其政不严而治之义也】诗云赫赫师尹民具尔瞻【诗小雅节南山之篇赫赫明盛貎师尹周太师尹氏也引诗之意葢言先王之在上者能教以化民而爲民所瞻仰故民爲之速化也此借师尹以深赞夫先王也】
　　孝治章第八【前章明先王因天地之常经顺天下以爲教此章则言明王以孝而治天下也故卽以孝治名章次三才之后】
　　○子曰昔者明王之以孝治天下也不敢遗小国之臣而况于公侯伯子男乎故得万国之懽心以事其先王【昔者谓先代明王明哲之君遗忽忘也小国之臣谓土地褊小如附庸之君之类公侯之地方百里伯七十里子男五十里乃国之大者万国极言其多先王卽行孝明王之祖考也夫子言昔者明王之以孝道而治理天下也推其爱敬之心至于附庸小国之臣尚不敢有所遗忽而况于公侯伯子男大国之臣乎以此之故所以合天下大小万国之众而皆得其懽悦之心以此事奉其先王则尊养之至而明王能以孝道倡其化于上矣】治国者不敢侮于鳏寡而况于士民乎故得百姓之懽心以事其先君【鳏姑顽切　老而无妻曰鳏老而无夫曰寡二者所谓天下之穷民而无告者侮慢忽也一命以上爲士诸侯皆有卿大夫止言士者举小以见大耳百姓谓百官族姓先君始受命爲国君者也夫子言诸侯分治一国者也当体明王孝治天下之心而亦以孝治其国推其爱敬之心以及于国人卽至于鳏寡之微亦不敢侮慢之而况于士民乎以此之故所以合国中百官族姓之众无不得其懽悦之心以此事奉其先君则可谓能体明王孝治之心以爲心而成其化于国矣】治家者不敢失于臣妾而况于妻子乎故得人之懽心以事其亲【臣妾婢仆也贱而疎者妻子贵而亲者亲谓父母也夫子又言卿大夫各治一家者也亦当体明王孝治天下之心而以孝治其家推其爱敬之心卽下及于臣妾曾不敢少失其心彼疎贱者尚如此而况于妻子之亲贵者乎以此之故所以合一家之众无贵无贱无亲无疎而皆得其懽悦之心以此事其父母则可谓能体明王孝治之心以爲心而成其化于家矣】夫然故生则亲安之祭则鬼享之是以天下和平灾害不生祸乱不作故明王之以孝治天下也如此【夫音扶　生谓父母存时祭谓没后奉祀安者其心无忧享者其魂来格也人死曰鬼气屈而归也灾害如水旱疾疫之类生于天者祸乱如贼君弑父之类作于人者上文旣言天子诸侯卿大夫皆以孝治天下国家而得人之懽心以事其先王先公与亲此又总承上文而言夫惟如此故其生而养则亲安之没而祭则鬼享之是以普天之下和睦太平和则无乖戾之气而灾害不生平则无悖逆之争而祸乱不作总由明王身爲率行孝道于上而诸侯以下化而行之故明王之以孝治天下也有如此之美也】诗云有觉徳行四国顺之【行去声　诗大雅抑之篇觉大也义取天子有大徳行则四方之国顺而行之以赞美明王之孝治也】
　　圣治章第九【曾子闻明王孝治以致和平因问圣人之徳更有大于孝否孔子因问而説圣人之治故以名章次孝治之后】
　　○曾子曰敢问圣人之徳无以加于孝乎子曰天地之性人爲贵人之行莫大于孝孝莫大于严父严父莫大于配天则周公其人也【行去声　圣人以在位者言之严尊敬也配合也周公名旦文王之子武王之弟成王之叔父食采于周位居三公故称周公前章夫子陈説明王之孝治天下能致灾害不生祸乱不作是言徳行之大故曾子有推广之思而爲此问天地之性人爲贵者谓天地生人与物皆有一副当然之理是之谓性然人得其全物得其偏是人爲天地之心而万物之灵故云然也人之百行多端而以孝爲本故曰人之行莫大于孝承之以孝莫大于严父严父莫大于配天者言人子之孝其亲者无所不至而莫大于尊敬其父尊敬其父者亦无所不至而莫大于配享上天也葢上天之尊尊无与对而能以已之父与之配享则所以尊敬其父者至矣极矣不可以复加矣然仁人孝子爱亲之心虽无穷而立经陈纪制礼之节则有限自古及今惟周公辅佐成王始行配天之礼故曰则周公其人也】昔者周公郊祀后稷以配天宗祀文王于明堂以配上帝是以四海之内各以其职来祭夫圣人之徳又何以加于孝乎【郊祀祭天也祭天于南郊故曰郊宗祀谓宗庙之祭也后稷名弃周之始祖舜尝命爲稷正使教民播种百谷始封于邰爲诸侯以君其国故称曰后稷也文王名昌武王之父明堂王者出政布治之堂也天以形体言上帝以主宰言天也帝也一也郊祀后稷以配天宗祀文王以配上帝谓郊祀祭天则以后稷配祭而尊后稷犹乎天宗祀祭上帝则以文王配祭而尊文王犹夫上帝也周公之所以尊敬其祖父者如此是以徳教刑于四海而四海之内爲诸侯者各以其职之所当然皆来助祭敬供郊庙之事夫以孝推之至于配天而又尽得四表之懽心以事其亲孝之大也诚可谓至极矣则夫圣人之徳又有何者可以加于孝乎】故亲生之膝下以养父母日严圣人因严以教敬因亲以教爱圣人之教不肃而成其政不严而治其所因者本也【夫子答曾子之问书矣此复申言圣人教人以孝之故也亲亲爱也膝下谓孩笑之时也言人子亲爱父母之情已生于膝下孩笑之时以此至情而养其父母然随其年之渐长则日加尊敬而尊卑之际又自有一定不可忽之分在焉此人子良心之发最爲眞切人皆有之不待学而能者圣人之立教亦惟因严以教敬因亲以教爱循其人性之固然而不加矫强故其教不待戒肃而自成其政不待威严而自治民之大顺有不期然而然者葢孝爲徳之本而圣人之因严教敬因亲教爱总因之以立教焉是其所因者本也】父子之道天性也君臣之义也父母生之续莫大焉君亲临之厚莫重焉【此承上文所因者本也句而发明人子爱敬之情所以当尽之故父子之道爲天性谓父子之爱原于天率于性而本于所固有然子之事父犹臣之事君其尊卑之分又自有截然不可忽者是父子之间又有君臣之义也续者继先传后之谓也续莫大者父母生子子以生孙人伦继续于此微父母则吾何所托生而人类几乎灭矣然则人伦之大孰有大于父母者乎厚莫重者以父之亲等君之尊而临乎人子则恩义之防极与天同高与地同厚莫有重焉者矣此可见人子爱敬之当先所以莫有甚于父母也】故不爱其亲而爱他人者谓之悖徳不敬其亲而敬他人者谓之悖礼以顺则逆民无则焉不在于善而皆在于凶徳虽得之君子不贵也【此反説爲上者爱敬之失而悖徳悖礼之事不爱其亲而爱他人不敬其亲而敬他人谓君自不爱其亲而令他人爱亲自不敬其亲而令他人敬亲也悖徳悖礼云者徳主于爱礼主于敬故也夫人君惟身能爱敬而后以政教及人斯顺天下之人心今则自逆不行而翻使天下之人法行于逆道故人无所取法而爲准则斯乃不在于善而皆在于凶徳如此之君虽曰得志于民上乃古先哲王圣人君子之所不贵也在谓心之所在凶谓害于徳礼也】君子则不然言思可道行思可乐徳义可尊作事可法容止可观进退可度以临其民是以其民畏而爱之则而象之故能成其徳教而行其政令【行去声乐音洛　此承君子不贵句而表明君子之不然君子泛指圣帝明王道行也作爲也容主动止主静言思可道谓必其言之可行于民者而后言行思可乐谓必其行之爲民所懽悦者而后行徳义可尊谓立徳行义不违正道而可爲民之尊崇作事可法谓制作事业动得物宜而可爲民之式法容止可观谓威仪容貎合于规矩而可爲民之观瞻进退可度谓周旋动静不越绳尺而可爲民之轨度君子之谨其言行慎其动止举措如此由是以其身而临莅斯民则民畏其威而敬如神明爱其徳而亲如父母会极归极如众星之共北长无不法则而象效之故徳教以此而成政令以比而行也】诗云淑人君子其仪不忒【忒音特　诗曹风鸤鸠篇淑善也忒差也诗言原美善人君子盛徳之威仪此则借以赞美君子之能顺人心而成其徳教】
　　纪孝行章第十【前数章俱统论乎孝道孝治此章则详述乎孝子当行之事也故以纪孝行名章次于圣治之后】
　　○子曰孝子之事亲也居则致其敬养则致其乐病则致其忧丧则致其哀祭则致其严五者备矣然后能事亲【居谓平居致者推之而致其极也病谓疾之甚也孝子之事亲当无一时无一事而不念及于亲者其必平居则礼仪只肃尽其恭敬而不敢忽奉养则承顔顺志尽其欢乐而不敢违病则行止语嘿何所不致其忧丧则哭泣擗踊何所不致其哀祭则洁俎豆肃骏奔何所不致其严持此五者以事亲而生存死没咸备其道庶几尽志于亲而无媿于子矣故曰能事亲也　此节乃纪孝子当行之善以示勉也】事亲者居上不骄爲下不乱在丑不争居上而骄则亡爲下而乱则刑在丑而争则兵三者不除虽日用三牲之养犹爲不孝也【丑等类也三牲牛羊豕也居上则当庄敬以临下而不可骄矜爲下则当恭谨以事上而不可悖乱在丑则当和顺以处众而不可争竞此论人子保身以事亲之常居上而骄则失道而取亡爲下而乱则犯分而致刑在丑而争则启衅而召兵此论人子危身以及亲之祸三者不除虽日用三牲之养犹为不孝者谓骄乱争三者之不能除则危亡之祸必至虽日具牛羊豕三牲之养以进于亲亲得安坐而食乎故曰犹为不孝也　此节又纪不善之行以示戒也】
　　五刑章第十一【圣王之教虽不肃而成其政虽不严而治然世有骄乱忿争而自罹于罪恶者刑辟亦不可不加也故以五刑名章次于纪孝行之后】
　　○子曰五刑之属三千而罪莫大于不孝要君者无上非圣人者无法非孝者无亲此大乱之道也【要平声五刑墨劓剕宫大辟也三千合五刑条例之总数也吕刑曰墨罚之属千劓罚之属千剕罚之属五百宫罚之属三百大辟之罚其属二百五刑之属三千夫子之言葢本于此要胁也无上无君也非诋毁也无法谓弁髦法度也无亲谓蔑视其亲也葢君者臣之所禀令也而敢于要胁之是爲无上圣人者法之所从出也而敢于非诋之是爲无法人莫不有父母之当孝也而敢以孝道爲非是爲无亲此三者乃大乱之道而总爲不孝刑辟之加葢不容缓矣】
　　广要道章第十二【首章略云至徳要道之事而未爲详悉于此复申而演之故云广也要道先于至徳者谓以要道施化化行而后徳彰亦明道德相成所以互为先后也】
　　○子曰教民亲爱莫善于孝教民礼顺莫善于悌移风易俗莫善于乐安上治民莫善于礼礼者敬而已矣故敬其父则子悦敬其兄则弟悦敬其君则臣悦敬一人而千万人悦所敬者寡而悦者众此之谓要道也【此夫子述广要道之义言孝所以爱其亲也然欲教民以相亲相爱则莫有善于孝悌所以敬其长也然欲教民以有礼而顺则莫有善于悌乐斯二者之谓乐然欲移改民风而变易其俗则莫有善于乐节文斯二者之谓礼然欲上安其君而下治其民则莫有善于礼若礼之爲礼则主于敬而已矣尝爲推广乎敬之功用以此之敬而敬人之父则凡爲之子者无不悦以此之敬而敬人之兄则凡爲之弟者无不悦以此之敬而敬人之君则凡爲之臣者无不悦夫此之敬止加于一人而彼则千万人悦所敬者寡而悦者众诚所谓守者约而施者博也此之谓要道之义也】
　　广至徳章第十三
　　○子曰君子之教以孝也非家至而日见之也教以孝所以敬天下之爲人父者也教以悌所以敬天下之爲人兄者也教以臣所以敬天下之爲人君者也【此夫子述广至徳之义言君子之教人以孝也非必家至而为之喻日见而为之督也教之以孝使凡爲人子者皆知尽事父之道以敬其父是卽我之所以敬天下之爲人父者也推而教之以悌使凡爲人弟者皆知尽事兄之道以敬其兄是卽我之所以敬天下之爲人兄者也又推而教之以臣使凡爲人臣者皆知尽事君之道以敬其君是卽我之所以敬天下之爲人君者也夫致吾之敬者虽有限而能使人各自致其敬者则无穷此孝之所以爲至徳也】诗云恺悌君子民之父母非至徳其孰能顺民如此其大者乎【恺音凯　诗大雅泂酌之篇恺乐也悌易也葢言君子有如此恺悌乐易之徳民爱之如父母葢能以至徳为教顺天下之心故其效如此其大也】
　　广扬名章第十四【首章略言扬名之义而未审而于此广之故以名章次广要道至徳之后】
　　○子曰君子之事亲孝故忠可移于君事兄悌故顺可移于长居家理故治可移于官是以行成于内而名立于后世矣【长上声行去声　此夫子述广扬名之义言君子之事亲苟极其孝矣以之事君则为忠故忠可移于君事兄苟极其悌矣以之事长则为顺故顺可移于长居家苟极其理矣以之居官则必治故治可移于官孝悌忠顺齐治之道其相通有如此故士人惟患内之所以事亲事兄居家者行未成耳夫苟孝悌修齐之行成于内必其忠顺治理之勲猷着于外彪炳宇宙辉映竹帛而后世之名曷有极哉显亲之孝此焉寓矣】
　　谏诤章第十五【曽子旣闻扬名以上之义而又问子从父之令夫子以令有善恶不可尽从乃爲述谏诤之事故以名章次广名之后】
　　○曾子曰若夫慈爱恭敬安亲扬名则闻命矣敢问子从父之令可谓孝乎【夫音扶令去声　慈爱恭敬安亲名是曽子包摄夫子之所已言者言之又以子从父之令可谓孝乎爲问者葢为子者原一以顺从为孝但于父母之命令若不问可否而悉从之又恐有违于道此其所以疑于心而问也　慈爱如养致其乐恭敬如居致其敬安亲如不近兵刑名如立身行道名于后世之类】子曰是何言与是何言与昔者天子有争臣七人虽无道不失其天下诸侯有争臣五人虽无道不失其国大夫有争臣三人虽无道不失其家士有争友则身不离于令名父有争子则身不陷于不义故当不义则子不可以不争于父臣不可以不争于君故当不义则争之从父之令又焉得爲孝乎【与平声争诤同离令并去声　争与诤同葢是非必争可否必辩所谓面折廷诤不欺而犯者也令善也焉何也两言是何言与深明父令之不可一于从也昔者以下是推广而言为臣子者若见君父之过皆不可以苟顺而不諌诤天子之争臣以七人诸侯之争臣以五人大夫之争臣以三人者葢位有崇卑责有轻重政有烦简故争臣有多寡也然天子有天下者也故云不失其天下诸侯有国者也故云不失其国大夫有家者也故云不失其家总之以諌诤之得人故虽无道不亟至于亡也士无臣所有惟友故云士有争友不离令名谓事无谬误而善名以彰不陷不义谓所事合宜而行义以得也先言故当不义则子不可以不争于父臣不可以不争于君是总言为臣子者当谏争其君父又曰故当不义则争之从父之令又焉得为孝乎所以结一章之防而终是何言与之义见爲子者不可一于从父之令也】
　　感应章第十六【此章明明王孝悌感应之事虽为天子言之诸侯以下亦当自知勉朂也】
　　○子曰昔者明王事父孝故事天明事母孝故事地察长幼顺故上下治天地明察神明彰矣【长上声　易曰干天也故称乎父坤地也故称乎母则天有父道地有母道原与父母之道相通者古昔明王能事父以孝则卽通于事天之道故其事天也明事母以孝则卽通于事地之理故其事地也察又推事父事母之孝心以顺家之长幼故凡四海之中上而尊长下而卑幼又罔不就吾之均调而上下以治夫惟明王极孝之所至至于事天明事地察如此则三光明寒暑序而天道以清川流岳峙奠其常鸟兽鱼鳖若其性而地道以宁其神明功用之彰见葢有极其盛者哉】故虽天子必有尊也言有父也必有先也言有兄也宗庙致敬不忘亲也修身愼行恐辱先也宗庙致敬鬼神着矣孝悌之至通于神明光于四海无所不通【行去声　承上文而言明王不特以事父母之孝事天地而致神明之彰已也虽以天子之尊必知有父之当尊与有兄之当先矣其在宗庙承祭之时则严威只肃致其恭敬而不敢有忘亲之心及夫平居无事之时则修身愼行极其检摄而惟恐招辱先之谴明王不过自谓率其孝道之常也不知以修身愼行之主兼又致敬于宗庙对越之时先王在天之灵洋洋乎有如在其上如在其左右者而鬼神精爽之所着其视神明之彰见又何如其盛哉夫孝悌之道原始于家庭然和顺之至精诚之极至于神明彰鬼神着卽幽而神明可以感通如此则远而四海必将和气充洽光辉普被又何有不通者乎】诗云自西自东自南自北无思不服【诗大雅文王有声之篇自从也义取四方皆感其徳化无有思而不服者以明光于四海无所不通之意也】
　　事君章第十七【此章论君子事君之道葢为在朝之卿大夫言也而士亦在其中矣】
　　○子曰君子之事上也进思尽忠退思补过将顺其美匡救其恶故上下能相亲也【上谓君也进谓进见于君退谓旣见而退匡正救止也君子之事君无一念而不在于君者进而入告则思竭尽其忠而不敢有所欺退而公余则思补塞主过而不敢有所狥至于君有为善之美意方在将萌未萌之界则从而将顺之俾君之美以成君有匪彝之恶意方在将发未发之顷则从而匡救之俾君之恶以消是君臣之相悦犹夫鱼水之相懽盐梅之相济吾知其上下交而徳业成矣其所爲相亲也岂其微哉】诗云心乎爱矣遐不谓矣中心藏之何日忘之【诗小雅隰桑篇引此以明君子忠爱之心久而不替葢其天王圣明之念藏之中者已笃以故其一进一退一顺一匡举不敢忘乎君有如此也】
　　丧亲章第十八【章中云生事爱敬死事哀戚生民之本尽矣死生之义备矣孝子之事亲终矣故以丧亲名章终之于末】
　　○子曰孝子之丧亲也哭不偯礼无容言不文服美不安闻乐不乐食防不甘此哀戚之情也三日而食教民无以死伤生毁不灭性此圣人之政也丧不过三年示民有终也【丧去声偯隐绮切音倚又音伊不乐乐字音洛　防甘也毁哀毁也孝子丧亲哀痛之极其哭也不偯气竭而尽不能委曲也其礼也无容触地局蹐不能为容也其言也不文内忧无情不能为文也服衣之美有所不安闻乐之和有所不乐食味之防有所不甘凡若此者乃孝子自然哀戚之情非有所勉强而为之也礼人子于父母之始死也水浆不入口者三日然过三日则伤生矣教民三日而食粥使之无以哀死而至于伤生虽毁瘠而不至于灭性此圣人之爲政所以为生民立命也丧则定为三年而不过者孝子报亲之心虽无限量圣人为之中制以示民有终极之期也】爲之棺椁衣衾而举之陈其簠簋而哀戚之擗踊哭泣哀以送之卜其宅兆而安厝之爲之宗庙以鬼享之春秋祭祀以时思之【簠音府簋音鬼擗音辟踊音勇厝音措　棺内棺椁外椁衾被也簠簋祭器也方曰簠圆曰簋擗拊心也踊跳跃也皆哭泣之貎宅墓穴兆茔域也安厝犹言安置也当亲之始死也爲之棺以周衣椁以周棺衣衾以周身然后举而敛之其将葬也陈其簠簋奠以素器则伤痛而哀戚之其祖饯也女擗男踊号哭涕泣则悲哀而往送之为墓于郊则卜其宅兆必得吉而安厝之四者慎终之礼也为庙于家则三年丧毕迁主于庙以鬼而礼享之及其久也寒暑变迁益用増感春秋祭祀以寓时思二者追远之礼也此皆圣人之政因人之情而为之节文者也】生事爱敬死事哀戚生民之本尽矣死生之义备矣孝子之事亲终矣【此又合始终而言之以结一书之防谓孝子之事亲生则事之以爱敬死则事之以哀戚如此生民之道以孝为本于此而尽矣养生送死其义为大于此而备矣孝子事亲之道于是而终矣或问孝子之事亲终矣岂自是而后可遂已乎曰非也孝子之心无穷身在一日则思在一日古者大孝所以有终身之慕也此云终者毕之谓也谓生尽其养死永其思然后子职毕尽无遗非谓从今日后遂不必容心也】








　　御纂孝经集注
