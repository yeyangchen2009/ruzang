　　钦定四库全书　　　　　经部六
　　古文孝经孔氏传　　　　孝经类
　　提要
　　【臣】等谨案古文孝经孔氏传一卷旧本题汉孔安国传日本信阳太宰纯音据卷末乾隆丙申歙县鲍廷博新刋跋称其友汪翼沧附市舶至日本得于彼国之长﨑澳核其纪嵗干支乃康熙十一年所刋前有太宰纯序称古书亡于中夏存于日本者颇多昔僧奝然适宋献郑注孝经一本今去其世七百余年古书之散逸者亦不少而孔传古文孝经全然尚存惟是经国人相传之久不知歴几人书冩是以文字讹谬鱼鲁不辨纯既以数本校讐且旁及他书所引苟有足徴者莫不参考十更裘葛乃成定本其经文与宋人所谓古文者亦不全同今不敢从彼改此传中间有不成语虽疑其有悮然诸本皆同无所取正故姑传疑以俟君子今文唐陆元朗尝音之古文则否今因依陆氏音例并音经传庶乎令读者不误其音云云考世传海外之本别有所谓七经孟子考文者亦日本人所刋称西条掌书记山井鼎辑东都讲官物观补遗中有古文孝经一卷亦云古文孔传中华所不传而其邦独存又云其真伪不可辨末学微贱不敢辄议云云则日本相传原有是书非鲍氏新刋赝造此本核其文句与山井鼎等所考大抵相应惟山井鼎等称每章题下有刘直解其字极细冩之与注文麤细弗类又有引及邢昺正义者为后人附録此本无之为少异耳其传文虽证以论衡经典释文唐防要所引亦颇相合然浅陋冗漫不类汉儒释经之体并不类唐宋元以前人语殆市舶流通颇得中国书籍有桀黠知文义者摭诸书所引孔传影附为之以自夸图籍之富欤考元王恽中堂事纪有曰中统二年高丽世子植来朝宴于中书省问曰传闻汝邦有古文尚书及海外异书答曰与中国书不殊髙丽日本比邻相接海东经典大概可知使果有之何以奝然不与郑注并献至今日而乃出足徴彼国之本出自宋元以后观山井鼎亦疑之则其事固可知矣特以海外秘文人所乐覩使不实见其书终不知所谓古文孝经孔传不过如此转为好古者之所惜故特録存之具列其始末如右乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　古文孝经孔氏传原序
　　先王之道莫大于孝仲尼之教莫先于孝自六经而下无非孔氏遗书其有出孝经之右者乎何以言之天下无有无父母之人故也孝经有二本其一河间王所得十八章者谓之今文其一鲁共王坏孔壁所得竹牒科斗文二十二章者孔安国所为作传谓之古文安国曰今文十八章文字多误又曰河间王所上虽多误然以先出之故诸国往往有之汉先帝发诏称其辞者皆言传曰其实今文孝经也由是观之今文孝经之行也已久矣古文者虽安国为之训传葢当时未之行也迨乎汉季马季长拟作忠经十八章效今文孝经也郑康成注孝经亦其今文者也自是厥后今文孝经之行弥盛而古文亦与之俱行至唐明皇亲注孝经虽兼取孔郑二家之説然其经则用今文取其阙闺门章也于是古文孝经遂废不行至宋邢昺依明皇御注作正义然后孝经唯御注本行于世郑注遂亡古文孝经亦亡其传文而仅存其经文宋人尊信孝经者莫若司马温公然特得古文本经而读之耳不覩孔传也自二程至朱熹氏皆疑孝经以为后人所拟作朱子又妄改易本经篇章着为经一章传十四章且删去其本文二百余字孔子曰信而好古若朱子者可谓拂矣自是以来学朱氏者举不信孝经塾师不以为教至令童子辈目弗见孝经悲夫先王之道莫大于孝仲尼之教莫先于孝夫子不曰乎吾志在春秋行在孝经是以后世人主不读书则已苟读书者必自孝经始况下焉者乎今朱氏之徒不读孝经而学心法其不为浮屠之归者防希夫古书之亡于中夏而存于我日本者颇多宋欧阳子尝作诗称逸书百篇今尚存昔僧奝然适宋献郑注孝经一本于太宗司马君实等得之大喜云今去其世七百有余年古书之散逸者亦不少而孔传古文孝经全然尚存于我日本岂不异哉予尝试检其书古人所引孔安国孝经传者及明皇御注之文邢昺以为依孔传者毕有特有一二字不同耳得非传写之互讹乎先儒多疑孔传以为后人伪造者予独以为非经曰身体发肤受之父母弗敢毁伤孝之始也诸家解皆以为孝子不得以凡人事及过失毁伤其身体孔传乃以为刑伤葢三代之刑有劓刵及宫非伤身乎剕非伤体乎髠非伤髪乎墨非伤肤乎以此观之孔传尤有所当也王仲任亦尝诵是经文而曰孝者怕入刑辟刻画身体毁伤髪肤少徳泊行不戒慎之所致也合而观之可以见古训焉如从诸家説则忠臣赴君难者不避水火兵刄节妇有断发截鼻者彼皆为不孝矣是説不通也余故曰孔传者安国所作无疑也或曰尚书之文竒古难读安国传之其言甚简孝经之文平易安国传之乃不厌繁文何也曰传尚书者为学士大夫也故不尽其説使读者思而得之传孝经者为凡人也故丁宁其言以告谕之此其所以不同也呜呼夫孝者百行之本万善之先自天子至庶人所不可以一日废也夫孝不可以一日废则孝经亦不可以一日废也夫自朱氏之学行而孝经久废于世【纯】常慨焉幸孔壁古文孝经并与安国之传存于我日本者宁不知珍而寳之哉惟是经国人相传之久不知厯防人书写是以文字讹谬鱼鲁不辨【纯】既以数本校讐且旁及他书所引若释氏所称述苟有足征者莫不叅考十更裘葛乃成定本其经文与宋人所谓古文者亦不全同今不敢从彼改此葢相承之异未必宋本之是而我本之非也传中间有不成语虽疑其有误然诸本皆同无所取正故姑传疑以俟君子今文唐陆元朗尝音之古文则否今因依陆氏音例并音经传庶乎令读者不误其音矣书成而欲刻之家塾则浅田思孝出其槖装以助费遂趣命工从事予未能为吾家孝子且为孔氏忠臣云尔太宰纯谨序



　　古文孝经孔氏传
　　孔安国
　　孝经者何也孝者人之高行经常也自有天地人民以来而孝道着矣上有明王则大化滂流充塞六合若其无也则斯道灭息【行下孟反滂普光反塞先北反】当吾先君孔子之世周失其柄诸侯力争道徳既隠礼谊又废至乃臣弑其君子弑其父乱逆无纪莫之能正是以夫子每于闲居而叹述古之孝道也【弑施志反下同闲音闲】夫子敷先王之教于鲁之洙泗门徒三千而达者七十有二也贯首弟子顔囘闵子骞冉伯牛仲弓性也至孝之自然皆不待谕而寤者也其余则悱悱愤愤若存若亡【敷芳无反洙音殊泗音四有音又下有二同骞起防反悱芳匪反愤房粉反】唯曽参躬行匹夫之孝而未达天子诸侯以下扬名显亲之事因侍坐而谘问焉故夫子告其谊于是曽子喟然知孝之为大也遂集而录之名曰孝经与五经竝行于世【参所金反坐才卧反喟苦位反】逮乎六国学校衰废及秦始皇焚书坑儒孝经由是絶而不传也【逮大计反又音代下同校户孝反焚扶云反坑苦庚反】至汉兴建元之初河间王得而献之凡十八章文字多误博士颇以教授后鲁共王使人坏夫子讲堂于壁中石函得古文孝经二十二章载在竹牒其长尺有二寸字科斗形【共音恭坏音怪牒徒协反长直亮反】鲁三老孔子惠抱诣京师献之天子天子使金马门待诏学士与博士羣儒从隶字写之还子惠一通以一通赐所幸侍中霍光光甚好之言为口实【好呼报反下同】时王公贵人咸神秘焉比于禁方天下竞欲求学莫能得者毎使者至鲁辄以人事请索或好事者募以钱帛用相问遗鲁吏有至帝都者无不赍持以为行路之资故古文孝经初出于孔氏【使色吏反索所白反遗唯季反】而今文十八章诸儒各任意巧説分为数家之浅学者以当六经其大车载不胜反云孔氏无古文孝经欲蒙时人度其为説诬亦甚矣【数色主及胜音升蒙音蒙度待洛反】吾愍其如此发愤精思为之训传悉载本文万有余言朱以发经墨以起传庶后学者覩正谊之有在也【思息嗣反传直恋反下皆同】今中秘书皆以鲁三老所献古文为正河间王所上虽多误然以先出之故诸国往往有之汉先帝发诏称其辞者皆言传曰其实今文孝经也【上时掌反】昔吾逮从伏生论古文尚书谊时学士防云出叔孙氏之门自道知孝经有师法其説移风易俗莫善于乐谓为天子用乐省万邦之风以知其盛衰衰则移之以贞盛之教淫则移之以贞固之风皆以乐声知之知则移之故云移风易俗莫善于乐也【省息井反】又师旷云吾骤歌南风多死声楚必无功即其类也且曰庶民之愚安能识音而可以乐移之乎【骤仕救反】当时众人佥以为善吾嫌其説迂然无以难之后推寻其意殊不得尔也【难乃旦反】子游为武城宰作歌以化民武城之下邑而犹化之以乐故传曰夫乐以闗山川之风以曜徳于广逺风徳以广之风物以听之修诗以咏之修礼以节之又曰用之邦国焉用之乡人焉此非唯天子用乐明矣【夫音扶下同风徳福鳯反下风物同】夫云集而龙兴虎啸而风起物之相感有自然者不可谓母也胡笳吟动马蹀而悲黄老之弹婴儿起舞庶民之愚愈于胡马与婴儿也何为不可以乐化之【母音无牒徒协反】经又云敬其父则子説敬其君则臣説而説者以为各自敬其为君父之道臣子乃説也余谓不然君虽不君臣不可以不臣父虽不父子不可以不子若君父不敬其为君父之道则臣子便可以忿之邪此説不通矣吾为传皆弗之从焉也【子説臣説乃説竝音悦忿芳吻反邪音耶】









　　钦定四库全书
　　古文孝经孔氏传
　　开宗明谊章第一【经一百二十五字】
　　仲尼闲居曽子侍坐【仲尼者孔子字也凡名有五品有信有谊有象有假有类以名生为信以徳名为谊以类名为象取物为假取父为类仲尼首上汚似尼丘山故名曰丘而孛仲尼孔子者男子之通称也仲尼之兄伯尼闲居者静而思道也曽子者男子之通称也名参其父曽防亦孔子弟子也侍坐承事左右问道训也　闲音闲坐才卧反汚乌华反参所金反】子曰参先王有至徳要道以训天下【子孔子也师一而已故不称姓先王先圣王也至徳孝徳也孝生于敬敬者寡而説者众故谓之要道也训教也道者扶持万物使各终其性命者也施于人则变化其行而之正理故道在身则言自顺而行自正事君自忠事父自孝与人自信应物自治一人用之不闻有余天下行之不闻不足小取焉小得福大取焉大得福天下行之而天下服是以总而言之一谓之要道别而名之则谓之孝弟仁谊礼忠信也参所金反下同説音悦行下孟反下而行同治直吏反别彼列反弟大计反】民用和睦上下亡怨女知之乎【言先王行要道奉理则逺者和附近者睦亲也所谓率己以化人也废此二谊则万姓不协父子相怨其数然也问曽子女宁知先王之以孝道化民之若此也　亡音无女音汝下同】曽子辟席曰参不敏何足以知之乎【敏疾也曾子下席而跪称名荅曰参性迟钝见谊不疾何足辱以知先王要道乎葢谦辞也凡弟子请业及师之问皆作而离席也　辟音避离力智反】子曰夫孝德之本也教之所繇生也【孝道者乃立徳之本基也教化所从生也徳者得也天地之道得则日月星辰不失其叙寒燠雷雨不失其节人主之化得则羣臣同其谊百官守其职万姓説其惠来世歌其治父母之恩得则子孙和顺长幼相承亲戚欢娱姻族敦睦道之美莫精于徳也夫音扶繇音由燠于六反説音悦治直吏反长丁丈反娱音虞】复坐吾语女【将开大道欲其】
　　【审聴故令还复本坐而后语之夫辟席荅对弟子执恭告令复坐师之恩恕也　坐才卧反传同语鱼据反传同令力呈反下同夫音扶辟音避】身体发肤受之父母不敢毁伤孝之始也【本其所由也人生禀父母之血气情性相通分形异体能自保全而无刑伤则其所以为孝之始者也是以君子之道谦约自持居上不骄处下不乱推敌能让在众不争故逺于咎悔而无凶祸之灾焉也　处昌吕反推吐雷反逺于万反】立身行道扬名于后世以显父母孝之终也【立身者立身于孝也束脩进徳志迈清风游于六艺之蹈于无过之地干干日竞夙夜匪解行其孝道声誉宣闻父母尊显于当时子孙光荣于无穷此则孝之终竟也　解佳卖反闻如字又音问】夫孝始于事亲中于事君终于立身【言孝行之非一也以事亲言之其为孝也非徒不毁伤父母之遗体而已故畧于上而详于此互相备矣礼男初生则使人执桑弧蓬矢射天地四方示其有事是故自生至于三十则以事父母接兄弟和亲戚睦宗族敬长老信朋友为始也四十以往所谓中也仕服官政行其典谊奉法无贰事君之道也七十老致仕县其所仕之车置诸庙永使子孙鉴而则焉立身之终其要然也　夫音扶行下孟反射食亦反长丁丈反县音】大雅云亡念尔祖聿脩其德【大雅者美文王之徳也无念念也聿也言当念其先祖而述脩其徳也断章取谊上下相成所以终始孝道不敢以解倦者以为人子孙惧不克昌前烈负累其先祖故也　亡音无断音短解佳卖反累劣伪反】
　　天子章第二【经五十三字】
　　子曰爱亲者不敢恶于人【谓内爱己亲而外不恶于人也夫兼爱无遗是谓君心上以顺教则万民同风旦暮利之则从事胜任也　恶乌路反夫音扶胜音升】敬亲者不敢慢于人【谓内敬其亲而外不慢于人所以为至徳也其至徳以和天下而长幼之节肃焉尊卑之序辨焉是故不遗老忘亲则九族无怨爵授有徳则大臣兴谊禄与有劳则士死其制任官以能则民上功刑当其罪则治无诡帅士以民之所载则上下和举治先民之所急则众不乱常行斯道也故国有纪纲而民知所以终始之也　长丁丈反上与尚同帅所律反举治直吏反】爱敬尽于事亲然后徳教加于百姓刑于四海【刑法也百姓被其徳四海法其教故身者正徳之本也治者耳目之诏也立身而民化徳正而官办安危在本治乱在身故孝者至徳要道也有其人则通无其人则塞也　治乱直吏反塞先北反】葢天子之孝也【葢者称辜较之辞也又陈其大纲则纲目必举天子之孝道不出此域也较古岳反】　吕刑云一人有庆兆民赖之【吕刑尚书篇名也吕者国名四岳之后也为诸侯相穆王训夏之赎刑以告四方一人谓天子也庆善也十亿为兆言天子有善徳兆民赖其福也夫明王设位法象天地是以天子禀命于天而布徳于诸侯诸侯受命而宣于卿大夫卿大夫承教而告于百姓故诸侯有善让功天子卿大夫有善推美诸侯士庶人有善归之卿大夫子弟有善移之父兄由于上之徳化也　相息亮反夏户雅反赎神蜀反夫音扶推吐雷反】
　　诸侯章第三【经七十六字】
　　子曰居上不骄高而不危【高者必以下为基故居上位不骄莫不好利而恶害其能与百姓同利者则万民持之是以虽处高犹不危也　好呼报反恶乌路反处昌吕反】制节谨度满而不溢【有制有节谨其法度是守足之道也其知守其足则虽满而不盈溢矣】高而不危所以长守贵也满而不溢所以长守富也【皆自然也先王疾骄天道亏盈不骄不溢用能长守富贵也是故自高者必有下之自多者必有损之故古之圣贤不上其高以求下人不溢其满以谦受人所以自终也　下人遐嫁反】富贵不离其身然后能保其社稷而和其民人葢诸侯之孝也【有其徳斯其爵矣有其爵斯其社稷矣居身于徳处尊于爵据有社稷行其政令则人民和辑四境以寕诸侯之孝道其法如此也　离力智反处昌吕反辑音集】诗云战战兢兢如临深渊如履薄冰【诗小雅小旻之章自危惧之诗也行孝亦然故取喻焉临深渊恐坠履薄冰恐陷言常不敢自康也夫能自危者则能安其位者也忧其亡者则能保其存者也惧其乱者则能有其治者也故君子安而不忘危存而不忘亡治而不忘乱是以身安而国家可保也　兢居陵反治直吏反下同】
　　卿大夫章第四【经九十四字】
　　子曰非先王之法服不敢服【服者身之表也尊卑贵贱各有等差故贱服贵服谓之僭上僭上为不忠贵服贱服谓之偪下偪下为失位是以君子动不违法举不越制所以成其徳也　差初佳反又初宜反偪彼力反】非先王之法言不敢道【法言谓孝弟忠信仁谊礼典也此八者不易之言也非此则不説也故能参徳于天地公平无私贤不肖莫不用是先王之所以合于道也　弟大计反】非先王之徳行不敢行【脩徳于身行之于人拟而后言议而后动拟议以其志勤以行其典谊中能应外施必先当是以上安而下化之也　徳行下孟反当丁浪反】是故非法不言非道不行【必合典法然后乃言必合道谊然后乃行也无定之士明王不礼无度之言明王不许也尤所宜慎故申覆之法服有制是以不重也　覆芳伏反重直用反】口亡择言身亡择行【言所可言行所可行故言行皆善无可弃择者焉若夫偷得利而后有害偷得乐而后有忧则先王所不言所不行也　亡音无下皆同行下孟反传言行同夫音扶乐音洛】言满天下亡口过行满天下亡怨恶【圣人详慎与世超絶发言必顾其累将行必虑其难故出言而天下説之所行而天下乐之言不逆民行不悖事则人恐其不复言恐其不复行若言之不可复者其事不信也行之不可再者其行暴贼也言而不信则民不附行而暴贼则天下怨民不附天下怨此皆灭亡所从生也　行下孟反传行不行之其行皆同恶乌路反累劣伪反难乃旦反説音悦乐音洛悖补对反复扶又反下同】三者备矣然后能保其禄位而守其宗庙葢卿大夫之孝也【三者谓服应法言有则行合适也立身之本在此三者三者无阙则可以安其位食其禄祭祀祖考防守宗庙宗者尊也庙者貌也父母既没宅兆其灵于之祭祀谓之尊貌此卿大夫之所以为孝也　行下孟反】诗云夙夜匪解以事一人【诗大雅烝民美仲山甫之章也仲山甫为周宣王之卿大夫以事天子得其道故取成谊焉言其柔嘉维则令仪令色小心翼翼古训是式威仪是力既明且哲以保其身皆与此谊同也解佳卖反】
　　士章第五【经八十六字】
　　子曰资于事父以事母其爱同【资取也取事父之道以事母其爱同也】资于事父以事君其敬同【言爱父与母同敬君与父同也】故母取其爱而君取其敬兼之者父也【母至亲而不尊君至尊而不亲唯父兼尊亲之谊焉夫至亲者则敬不至至尊者则爱不至人常情也是故为人父者不明父子之谊以教其子则子不知为子之道以事其父为人君者不明君臣之谊以正其臣则臣不知为臣之理以事其主君臣以谊固上下以序和众庶以爱辑则主有令而民行之上有禁而民不犯也　夫音扶辑音集】故以孝事君则忠【孝者子妇之高行也忠者臣下之高行也父母教而得理则子妇孝子妇孝则亲之所安也能尽孝以顺亲则当于亲当于亲则美名彰人君寛而不虐则臣下忠臣下忠则君之所用也能尽忠以事上则当于君当于君则爵禄至是故执人臣之节以事亲其孝可知也操事亲之道以事君其忠必矣　行下孟反下同操七刀反】以弟事长则顺【弟者善事兄之谓也顺生于弟故观其所以事兄则知其所以事长也　弟大计反传同长丁丈反同】忠顺不失以事其上然后能保其爵禄而守其祭祀葢士之孝也【上谓君长也此撮凡举要申解为士之谊所以能保其爵禄而守其祭祀者则以其不失忠顺于君长故也　长丁丈反下同】诗云夙兴夜寐亡忝尔所生【诗小雅小宛之章也言日月流迈嵗不我与当夙起夜寐进徳修业以无忝辱其父母也能扬名显父母保位守祭祀非以孝弟莫由至焉也亡音无宛于阮反弟大计反】
　　庶人章第六【经二十四字】
　　子曰因天之时就地之利【天时谓春生夏长秋收冬蔵也地利谓原隰水陆各有所宜也庶人之业稼穑为务审因四时就于地宜除田击槁深耕疾耰时雨既至播殖百谷挟其枪刈修其垄畆脱衣就功暴其发肤旦暮从事霑体涂足少而习焉其心休焉是故其父兄之教不肃而成其子弟之学不劳而能也　长丁丈反槁古老反耰于求反枪七羊反刈鱼废反暴步木反少诗照反】谨身节用以养父母此庶人之孝也【谨身者不敢犯非也节用者约而不奢也不为非则无患不为奢则用足身无患悔而财用给足以恭事其亲此庶人之所以为孝也　养羊尚反】
　　孝平章第七【经二十五字】
　　子曰故自天子以下至于庶人【故者故上陈孝五章之谊也】孝亡终始而患不及者未之有也【躬行孝道尊卑一揆人子之道所以为常也必有终始然后乃善其不能终始者必及患祸矣故为君而惠为父而慈为臣而忠为子而顺此四者人之大节也大节在身虽有小过不为不孝为君而虐为父而暴为臣而不忠为子而不顺此四者人之大失也大失在身虽有小善不得为孝上章既品其为孝之道此又总説其无终始之咎以勉人为高行也　行下孟反】
　　三才章第八【经一百二十九字】
　　曽子曰甚哉孝之大也【曽子闻孝为徳本而化所由生自天子达庶人焉行者遇福不用者蒙患然后乃知孝之为甚大也】子曰夫孝天之经也地之谊也民之行也【经常也谊宜也行所由也亦皆谓常也夫天有常节地有常宜人有常行一设而不变此谓三常也孝其本也兼而统之则人君之道也分而殊之则人臣之事也君失其道无以有其国臣失其道无以有其位故上之畜下不妄下之事上不虚孝之致也夫音扶传同行下孟反传同畜许六反】天地之经而民是则之【是是此谊也则法也治安百姓人君之则也训防家事父母之则也谏争死节臣下之则也尽力善养子妇之则也人君不易其则故百姓説焉父母不易其则故家事脩焉臣下不易其则故主无愆焉子妇不易其则故亲养具焉斯皆法天地之常道也是故用则者安不用则者危也　争音诤养羊尚反下同説音悦与愆同起防反】则天之明因地之利以训天下【夫覆而无外者天也其徳无不在焉载而无弃者地也其物莫不殖焉是以圣人法之以覆载万民万民得职而莫不乐用故天地不为一物枉其时日月不为一物晦其明明王不为一人枉其法法天合徳象地无缺取日月之无私则兆民赖其福也　夫音扶覆扶又反下同乐五教反为于伪反下同】是以其教不肃而成其政不严而治【以其脩则且有因也登山而呼音达五十里因高之响也造父执御千里不疲因马之势也圣人因天地以设法循民心以立化故不加威肃而教自成不加严刑而政自治也　治直吏反传同呼火故反造七报反父音甫】先王见教之可以化民也【识见教化终始之归故设之焉】是故先之以博爱而民莫遗其亲【博爱泛爱众也先垂博爱之教以示亲亲也故民化之而无有遗忘其亲者也】陈之以德谊而民兴行【陈布也布徳谊以化天下故民起而行徳谊也】先之以敬让而民不争【上为敬则下不慢上好让则下不争上之化下犹风之靡草故每辄以已率先之也　好呼报反率所律反】道之以礼乐而民和睦【礼以强教之乐以説安之君有父母之恩民有子弟之敬于是乎道之斯行绥之斯来动之斯和感之斯睦也　道音导传同强其丈反説音悦绥音虽】示之以好恶而民知禁【好谓赏也恶谓罚也赏罚明而不可欺法禁行而不可犯分职察而不可乱人君所以令行而禁止也令行禁止者必先令于民之所好而禁于民之所恶然后详其鈇钺慎其禄赏焉有不聴而可以得存者是号令不足以使下也有犯禁而可以得免者是鈇钺不足以威众也有无功而可以得富者是禄赏不足以劝民也号令不足以使下鈇钺不足以威众禄赏不足以劝民则人君无以自守之也　好呼报反传同恶乌路反传同分扶问反鈇方于反钺音越】诗云赫赫师尹民具尔瞻【诗小雅节南山之章也赫赫显盛也师大师尹氏周之三公也具皆也尔女也言居显盛之位众民皆瞻仰之所行不可以违天地之经也善恶则民从故有位者慎焉　赫火百反节音截大音泰女音汝】
　　孝治章第九【经一百四十四字】
　　子曰昔者明王之以孝治天下也【所谓明者照临羣下必得其情也故下得道上贱得道贵卑者不待尊宠而亢大臣不因左右而进百官脩道各奉其职有罚者主亢其罪有赏者主知其功亢知不悖赏罸不差有不蔽道故曰明所谓孝者至徳要道也治亦训也若乃涖官不忠非孝也不爱万物非孝也接下不惠非孝也事上不敬非孝也　亢苦浪反下同涖音利一音类】不敢遗小国之臣而况于公侯伯子男乎【小国之臣臣之卑者也公侯伯子男凡五等皆国君之尊爵也卑犹不敢遗忘尊者见敬可知也】故得万国之欢心以事其先王【万国者举盈数也明王崇爱敬以接下则下竭欢心而应之是故损上益下民説无疆自上下下其道大光事之者谓四时享祀骏奔走在庙也説音悦疆居良反下下上遐嫁反】　治国者不敢侮于鳏寡而况于士民乎【鳏寡之人人之尤疲弱者犹且不侮慢之况于士民乎】故得百姓之欢心以事其先君【説天子言先王道诸侯言先君皆明其祖考也凡民爱之则亲利之则至是以明君之政设利以致之明爱以亲之若徒利而不爱则众不亲徒爱而不利则众不至爱利俱行众乃説也　乃説音悦】治家者不敢失于臣妾之心而况于妻子乎【卿大夫称家臣之与妾贱人也妻之与子贵者也接贱不失礼则其敬贵必矣】故得人之欢心以事其亲【人谓采邑之人也爱利不失得其欢心所以供事其亲不言先者大夫以贤举包父祖之见在也　采七代反见贤遍反】夫然故生则亲安之祭则鬼享之【夫然犹言如是生尽孝养故亲安之祭致齐敬故鬼飨之谓其祖考也　夫音扶传同养羊尚反齐侧皆反】是以天下和平灾害不生祸乱不作【上下行孝爱敬交通天下和平人和神説故妖孽不生祸乱不起也　説音悦孽鱼列反】故明王之以孝治天下也如此【如此福应也行善则休征报之行恶则咎征随之皆行之致也此有诸侯及卿大夫之事而主于明王者下之能孝化于上也　皆行下孟反】诗云有觉徳行四国顺之【诗大雅抑之章也觉直也言先王行正直之徳则四方之众国皆顺从法则之也　行下孟反】
　　圣治章第十【经一百四十一字】
　　曽子曰敢问圣人之德亡以加于孝乎【曽子闻明王以孝道化天下如上章之详故知圣人建徳无以尚于孝矣　亡音无】子曰天地之性人为贵人之行莫大于孝【性生也言凡生天地之间含气之类人最其贵者也正君臣上下之谊笃父子兄弟夫妻之道辨男女内外疏数之节章明福庆示以廉耻所以为贵也孝者徳之本教之所由生也故人之行莫大于孝焉　行下孟反传同数色角反】孝莫大于严父严父莫大于配天则周公其人也【严尊也言为孝之道无大于尊严其父以配祭天帝者周公亲行此莫大之谊故曰则其人也】昔者周公郊祀后稷以配天【凡禘郊祖宗皆祭祀之别名也天子祭天周公摄政制之祀典也于祭天之时后稷佑坐而配食之也　禘大计反】宗祀文王于明堂以配上帝【上言郊祀此言宗祀取名虽殊其谊一也明堂礼谊之堂即周公相成王所以朝诸侯者也上帝亦天也文王于明堂后稷于圜丘也　相息亮反朝直遥反圜音员】是以四海之内各以其职来助祭夫圣人之徳又何以加于孝乎【人主以孝道化民则民一心而奉其上万姓之事固非用威烈以忠爱也周公秉人君之权操必化之道以治必用之民处人主之势以御必服之臣是以教行而下顺海内公侯奉其职贡咸来助祭圣孝之极也复何以加之孝乎　夫音扶秉音丙操七刀反处昌吕反复扶又反】是故亲生毓之以养父母日严【育之者父母也故其敬父母之心生于育之恩是以爱养其父母而致尊严焉　毓古育字养羊尚反传同日人质反】圣人因严以教敬因亲以教爱【言其不失于人情也其因有尊严父母之心而教以爱敬所以爱敬之道成因本有自然之心也】圣人之教不肃而成其政不严而治其所因者本也【凡圣人设教皆缘人之本性而道达之也故不加威肃而教成不加严刑而政治以其皆因人之本性故也　治直吏反传同道音导】
　　父母生绩章第十一【经三十字】
　　子曰父子之道天性也【言父慈而教子爱而箴爱敬之情出于中心乃其天性非因笃也】君臣之谊也【亲爱相加则为父子之恩尊严之则有君臣之谊焉此又所以为兼之事也】父母生之绩莫大焉君亲临之厚莫重焉【绩功也父母之生子抚之育之顾之复之攻苦之功莫大焉者也有君亲之爱临长其子恩情之厚莫重焉者也凡上之所施于下者厚则下之报上亦厚厚薄之报各从其所施薄施而厚馈虽君不能得之于臣虽父不能得之于子民之从于厚犹饥之求食寒之欲衣厚则归之薄则去之有由然也　长丁丈反馈其位反】
　　孝优劣章第十二【经一百二十字】
　　子曰不爱其亲而爱他人者谓之悖德不敬其亲而敬他人者谓之悖礼【尽爱敬之道以事其亲然后施之于人孝之本也违是道则悖乱徳礼也悖补对反下及传皆同】以训则昏民亡则焉【夫徳礼不易靡人不怀徳礼之悖人莫之】
　　【归故以训民则昏乱昏乱之教则民无所取法也　亡音无夫音扶】不宅于善而皆在于凶徳【宅居也孝弟敬顺为善徳昏乱无法为凶徳不爱其亲非孝弟也不敬其亲非敬顺也故曰不居于善皆在于凶徳也弟大计反下同】虽得志君子弗从也【得志谓居位行德也不谊而富贵于我如浮云无润泽于万物故君子弗从以言邦无善政不昧食其禄也】君子则不然【既不为悖徳悖礼之事又不为苟求富贵也】言思可道行思可乐【言则思忠行则思敬不虚言行也思可道之言然后乃言言必信也思可行之事然后乃行行必果也合乎先王之法言故可道合乎先王之德行故可行也　行下孟反传行则言行行必徳行皆同乐音洛】德谊可尊作事可法【立徳行谊不违道正故可尊也制作事业动得物宜故可法也】容止可观进退可度【容止威仪也进退动静也正其衣冠尊其瞻视俯仰曲折必合规矩则可观矣详其举止审其动静进退周旋不越礼法则可度矣度者其礼法也】以临其民是以其民畏而爱之则而象之【以者以君子言行徳谊进退之事也整齐严栗则民畏之温良寛厚则民爱之畏之则用爱之则亲民亲而用则君道成矣君有君之威仪则臣下则而象之故其在位可畏施舍可爱进退可度周旋可则容止可观作事可法徳谊可象声气可乐动作有文言语有章以临其民谓之有威仪也　行下孟反乐音洛】故能成其德教而行其政令【上正身以率下下顺上而不违故徳教成而政令行也教成政行君能有其国家令闻长世臣能守其官识保族供祀顺是以下皆若是是以上下能相固也　闻音问】诗云淑人君子其仪不忒【国风曹诗尸鸠之章也言善人君子之于威仪无差忒所以明用上谊也忒他得反】
　　纪孝行章第十三【经九十三字】
　　子曰孝子之事亲也【条説所以事亲之谊也】居则致其敬养则致其乐【谓防恭朝夕尽其欢爱和顔説色致养父母孝敬之节也　养羊尚反传同乐音洛説音悦】疾则致其忧丧则致其哀祭则致其严【父母有疾忧心悴卜祷尝药食从病者衣冠不解行不正履所谓致其忧也亲既终没思慕号咷斩衰歠粥卜兆祖葬所谓致其哀也既葬后反虞祔练祥之祭及四时吉祀尽其齐敬之心人竭其尊肃之敬所谓致其严也　干感反悴在醉反号户刀反咷道刀反衰七雷反歠川悦反祔音附齐侧皆反】五者备矣然后能事其亲【五者奉生之道三事死之道二备此五者之谊乃可谓能事其亲也】事亲者居上不骄为下不乱在丑不争【上上位也丑羣类也不骄善接下也不乱奉上命也不争务和顺也】居上而骄则亡为下而乱则刑在丑而争则兵【骄而无礼所以亡也乱而不恭所以刑也争而不让所以兵也谓兵刄见及也】此三者不除虽日用三牲之养繇为不孝也【三者谓骄乱争也不除言在身也三牲牛羊豕也繇固也三者在身死亡将至既自受祸父母蒙患虽日用三牲供养固为不孝也　养羊尚反传同繇音由】
　　五刑章第十四【经三十七字】
　　子曰五刑之属三千【五刑谓墨劓剕宫大辟也其三千条墨辟之属千刻其颡墨之也劓辟之属千截其鼻也剕辟之属五百断其足也宫辟之属三百割其势也大辟之属二百死刑也凡五刑之属三千也　劓鱼器反剕扶味反辟婢亦反下同颡息朗反断音短】而辠莫大于不孝【言不孝之辠大于三千之刑也辠者谓居上而骄为下而乱在丑而争之比也　辠古罪字】要君者亡上非圣人者亡法非孝者亡亲【要谓约勒也君者所以禀命也而要之此有无上之心者也圣人制法所以为治也而非之此有无法之心者也孝者亲之至也而非之此有无亲之心者也三者皆不孝之甚也　要于遥反传同亡音无下同勒郎得反治直吏反】此大乱之道也【此无上无法无亲也言其不耻不仁不畏不谊为大乱之本不可不絶也凡为国者利莫大于治害莫大于乱乱之所生生于不祥上不爱下下不供上则不祥也羣臣不用礼谊则不祥也有司离法而专违制则不祥也故法者至道也圣君之所以为天下仪存亡治乱之所出也君臣上下皆发焉是以明王置仪设法而固守之卿相不得存其私羣臣不得便其亲百官之事案以法则奸不生暴慢之人绳以法则祸乱不起夫能生法者明君也能守法者忠臣也能从法者良民也　治直吏反下同离力智反相息亮反夫音扶】
　　广要道章第十五【经八十一字】
　　子曰教民亲爱莫善于孝【孝者爱其亲以及人之亲孝行着而爱人之心存焉故欲民之相亲爱则无善于先教之以孝也　行下孟反】教民礼顺莫善于弟【弟者敬其兄以及人之长能弟者则能敬顺于人者也故欲民之以礼相顺则无善于先教之以弟也　弟大计反传同长丁丈反】移风易俗莫善于乐【风化也俗常也移太平之化易衰之常也乐五声之主荡涤人之心使和易専一由中情出者也故其闻之者虽不识音犹屏息静聴深思逺虑其知音则循宫商而变节随角征以改操是以古之教民莫不以乐以皆为无尚之故也　荡唐党反涤徒厯反和易以防反屏必领反征张里反】安上治民莫善于礼【言礼最其善孝弟之实用也国无礼则上下乱而贵贱争贤者失所不肖者蒙幸是故明王之治崇等礼以显之设爵级以休之班禄赐以劝之所以政成也　弟大计反】礼者敬而已矣【礼主于敬敬出于孝弟是故礼经三百威仪三千皆殊事而合敬异流而同归也　弟大计反】故敬其父则子説敬其兄则弟説敬其君则臣説【此言先王以子弟臣道化天下而天下子弟臣説喜也教之以孝是敬其父教之以弟是敬其兄教之以臣是敬其君也　説音悦传同以弟大计反】敬一人而千万人説【上説所以施敬之事此总而言也一人者各谓其父兄君千万人者羣子弟及臣也　説音悦】所敬者寡而説者众此之谓要道也【寡谓一人也众谓千万人也以孝道化民此其要者矣所以説成敬一人之谊也説音悦】
　　广至德章第十六【经八十三字】
　　子曰君子之教以孝也非家至而日见之也【此又所以申明上章之谊焉言君子之教民以孝非家至而日见语之也君子亦谓先王也夫蛟龙得水然后立其神圣人得民然后成其化也　语鱼据反夫音扶蛟音交】教以孝所以敬天下之为人父者也【所谓敬其父则子説也以孝道教即是敬天下之为人父者也　説音悦】教以弟所以敬天下之为人兄者也【所谓敬其兄则弟説也以弟道教即是敬天下之为人兄者也　弟大计反传以弟同説音悦】教以臣所以敬天下之为人君者也【所谓敬其君则臣説也以臣道教即是敬天下之为人君者也古之帝王父事三老兄事五更君事皇尸所以示子弟臣人之道也及其养国老则天子袒而割牲执酱而馈之执爵而酳之尽忠敬于其所尊以大化天下焉皇君也事尸者谓祭之象者也尸即所祭之像故臣子致其尊严也三老者国之旧徳贤俊而老所从问道谊故有三人焉五更者国之臣更习古事博物多识所从诰道训故有五人焉　説音悦更音庚下同袒音但馈其位反酳以仭反】诗云恺悌君子民之父母【诗大雅泂酌之章也恺乐悌易也言君子敬以居身乐易于人其贵老慈幼忠爱之心似民之父母故以此诗明之也　恺苦亥反悌大计反泂音迥乐音洛下同易以豉反下同】非至德其孰能训民如此其大者乎【孝之为徳其至矣故非有孝徳其谁能以孝教民如此其大者乎言敷徳以化下下皆顺而从之也】
　　应感章第十七【经一百十三字】
　　子曰昔者明王事父孝故事天明事母孝故事地察【孝谓立宗庙丰祭祀也王者父事天母事地能追孝其父母则事天地不失其道不失其道则天地之精爽明察矣】长幼顺故上下治【谓克明厥徳以亲九族也长者于王父兄之列也幼者于王子弟之属也能顺其长幼之节则亲疏有序而以之化天下上下不乱也　长丁丈反传同治直吏反属章欲反】天地明察鬼神章矣【章着也天地既明察则鬼神之道不得不着也谓人神不扰各顺其常祸灾不生也】故虽天子必有尊也言有父也必有先也言有兄也必有长也【更申覆上谊也天子虽尊犹尊父事死如事生宗庙致敬是也　长丁丈反覆芳伏反】宗庙致敬不忘亲也修身慎行恐辱先也【説所以事父母之道也立庙设主以象其生存洁齐敬祀以追孝继思修行扬名以显明祖考皆孝敬之事也所以不敢不勉为之者恐辱其先祖故也　行下孟反传同齐侧皆反】宗庙致敬鬼神着矣【上句言天地明察鬼神以章此句言宗庙致敬鬼神以着言上下各致敬以祀其先人则鬼神有所依归不相干犯也言无凶疠也疠音厉】孝弟之至通于神明光于四海亡所不暨【光充也暨及也】
　　【明主以孝治天下则疠鬼为之不神不神者不为患害也其精神征应如此故曰通于神明又充塞于天地之间焉无所不及言普洽也　弟大计反亡音无暨其器反为于伪反塞先北反洽户甲反】诗云自西自东自南自北亡思不服【诗大雅文王有声之章也美武王孝徳之至而四方皆来服从与光于四海无所不暨谊同故举以明此谊也　亡音无】
　　广名章第十八【经四十四字】
　　子曰君子事亲孝故忠可移于君【能孝于亲则必能忠于君矣求忠臣必于孝子之门也】事兄弟故顺可移于长【善事其兄则必能顺于长矣忠出于孝顺出于弟故可移事父兄之忠顺以事于君长也　弟大计反传同长丁丈反传同】居家理故治可移于官【能理于家者则其治用可移于官君子之于人内观其事亲所以知其事君内察其治家所以知其治官是以言治者必效之以其实誉人者必试之以其官故虚言不敢自进不肖不敢处官也　治直吏反传其治言治同誉音余处昌吕反】是以行成于内而名立于后世矣【孝弟之行事父兄也而忠顺出焉能理于其家闺门事也而治官出焉所谓行成于内而名立于后世也昔虞舜生于畎亩父顽母嚚弟又佷傲用能理率行孝道烝烝不怠天下推之万姓咏之弥厯千载而声闻不亡所谓扬名后世以显父母也　行下孟反传之行行成同弟大计反畎工犬反嚚鱼巾反佷与狠同胡恳反推吐雷反闻音问】
　　闺门章第十九【经二十四字】
　　子曰闺门之内具礼矣乎【上章陈孝道既详故于此都目其为具礼矣夫礼经国家定社稷厚人民利后嗣者也君子脩孝于闺门而事君事长以治官之谊备存焉　夫音扶长丁丈反】严亲严兄【所以言具礼之事也严亲孝严兄弟也孝以事君弟以事长而忠顺之节着矣　弟大计反下同长丁丈反】妻子臣妾繇百姓徒役也【臣谓家臣傼也故家人有严君焉父之谓也父谓严君而兄为尊长则其妻子臣妾犹百姓徒役是故君子役私家之内而君人之礼具矣　繇音由长丁丈反】
　　谏争章第二十【经一百四十八字】
　　曽子曰若夫慈爱龚敬安亲名参闻命矣【慈爱者所以接下也恭敬者所以事上也安亲名者孝子之行也曽子称名曰参既得闻此命也　夫音扶龚与恭同参所金反下同行下孟反】敢问子从父之命可谓孝乎【疑思问也夫亲爱礼顺非违命之谓也以为于谊有阙是以问焉　夫音扶】子曰参是何言与是何言与言之不通邪【再言之者非之深也可否相济谓之和以水济水谓之同和实生民同则不继务在不违同也从是争非和也曽子鲁钝不推致此谊故谓之不通也　与音余下同邪音耶争音诤】昔者天子有争臣七人【七人谓三公及前疑后丞左辅右弼也凡此七官主谏正天子之非也　争音诤章内及传皆同】虽亡道不失天下【无道者不循先王之至徳要道者不失天下言从谏也帝王之事一日万几万几有阙天子受之祸故立谏争之官以匡已过过而能改善之大者也故凡谏所以安上犹食之肥体也主逆谏则国亡人呰食则体瘠也　亡音无下亡道同呰音紫瘠在昔反】诸侯有争臣五人【自上以下降杀以两故五人五人谓天子所命之孤卿及国之三卿与大夫也　杀所戒反】虽亡道不失其国【人非圣人不能无愆从谏如流斯不亡失也　愆起防反】大夫有争臣三人【三人谓家相宗老侧室也　相息亮反】虽亡道不失其家【皆谓能受正谏善补过也天子王有四海故以天下为称诸侯君临百姓故以国为名大夫禄食采邑故以家为号凡此皆周之班制也　称尺证反采七代反】士有争友则身不离于令名【同志为友士以道谊相切磋者故有非则忠告之以善道谓之争友不离善名言常在身也　离力智反传同磋七何反告古毒反】父有争子则身不陷于不谊【父有过则子必安防谏见志而不从起敬起孝説顔説色则复谏也又不从则号泣而从之终不使父陷于不谊而已则孝子之道也　防音机説音悦下同复扶又反号户刀反】故当不谊则子不可以不争于父【当值也值父有不谊之事子不可以不谏争也】臣不可以不争于君【事君之礼值其有非必犯严顔以道谏争三谏不纳奉身以退有匡正之忠无阿顺之从良臣之节也若乃见可谏而不谏谓之尸位见可退而不退谓之怀宠怀宠尸位国之奸人也奸人在朝贤者不进苟国有患则优俺侏儒必起议国事矣是谓人主国而捐之也　三息暂反朝直遥反俺与阉同一作奄敺起俱反】故当不谊则争之从父之命又安得为孝乎【从命不得为孝则谏为孝矣故臣子之于君父值其不谊则必谏争所以为忠孝者也重见当其不谊也夫臣能固争至忠子能固谏至孝也人主忌忠谓之不君人父忌孝谓之不父忌忠孝则大乱之本也　重直用反夫音扶】
　　事君章第二十一【经四十九字】
　　子曰君子之事上也【上谓君父此之谓君子以徳称也有君子之徳而在下位固所以宜事君也】进思尽忠退思补过【进见于君则必竭其忠贞之节以图国事直道正辞有犯无隠退还所职思其事宜献可替否以补主过所以为忠君有过而臣不行谓之补过也　见贤遍反】将顺其美匡救其恶【将行也宜行其法令顺之而不逆君有过臣举言而匡之救其邪辟之行使不至于恶此臣之所以为功也故明王审言教以清法案分职以课功立功者赏乱政者诛诛赏之所加各得其宜也　辟匹亦反之行下孟反分扶问反】故上下能相亲也【道王以先王之行拯主于无过之地君臣并受其福上下交和所谓相亲是故详才量能讲徳而举上之道下也尽忠守节谟明弼谐下之事上也为人君而下知臣事则有司不任为人臣而上专主行则上失其威是以有道之君务正徳以涖下而下不言知能之术知能下所以供上也所以用知能者上之道也故不言知能而政治者善人举官人得视聴者众也夫人君坐万物之源而官诸生之职者也上有其道下守其职上下之分定也　道音导下道下同行下孟反下同拯拯救之拯涖音利又音类治直吏反夫音扶分扶问反】诗云心乎爱矣遐不谓矣【遐不谓矣言谓之也君子心诚爱其上则逺乎不以善事语之也　语鱼据反】忠心臧之何日忘之【君子忠心实善则何日岂忘谓其上乎言每欲语之也君子事上谊与诗同故取以明之此诗小雅隰桑之章也　臧子郎反语鱼据反】
　　丧亲章第二十二【经一百四十二字】
　　子曰孝子之丧亲也【父母没斩衰居忧谓之丧亲也　衰七雷反后皆同】哭不依礼亡容【斩衰之哭其声若往而不反无依违余音也丧事质素无容仪所以主于哀也　亡音无下同】言不文【发言不文饰其辞也斩衰之言唯而不对所以为不文也　唯维癸反】服美不安【夫唯不安故不服也美谓锦绣盛服也先王制礼称情立文凶服象其忧吉服象其乐各所以表饰中情也是以衰麻在身即有悲哀之色端冕在身即有矜庄之色介胄在身即有可畏之色也　夫音扶称尺证反乐音洛】闻乐不乐食旨不甘【旨亦美也其不乐故不聴不美故不食孝子思慕之至也　不乐音洛传同】此哀戚之情也【所以解上六句之谊明有内发非虚加也】三日而食教民亡以死伤生也【礼亲终哭踊无数水浆不入口毁灶不举火既敛之后邻里为之饘粥以饮食之三日以终者圣人立制足文理不以死伤生也　敛力验反后同饘之然反粥之六反饮于鸩反食音嗣】毁不灭性此圣人之正也【孝子在丧可以毁瘠杖然后起而不可灭性防性谓不胜丧而死不胜丧则此比于不孝此圣人之正制也　瘠在昔反胜音升下同】丧不过三年示民有终也【孝子有终身之忧然三年之丧二十五月而毕服节虽阕心弗之忘若遂其本性则是无穷也故以礼取中制为三年使贤者俯就不肖者企及所以示民有竟之限也　阕苦穴反企邱豉反】为之棺椁衣衾以举之【礼为死制椁椁周于棺棺周于衣衣周于身衣即敛衣衾被也举尸内之棺椁也　棺音官椁音郭为死于伪反内音纳】陈其簠簋而哀戚之【簠簋祭器盛黍稷者祭器陈列而不御黍稷洁盛而不毁孝子所以重増哀戚也　簠音甫簋音轨盛音成下同重直龙反】哭泣擗踊哀以送之卜其宅兆而安措之【捶心曰擗跳曰踊所以泄哀也男踊女擗哀以送之送之送慕始死牖下浴于中霤饭于牖下敛于户内殡于客位祖奠于庭送葬于墓弥以即逺也卜其葬地定其宅兆兆谓茔域宅谓穴措置也安置棺椁于其穴卜葬地者孝子重慎恐其下有伏石漏水后为市朝逺防之也　擗婢亦反捶与椎同一作槌跳徒雕反泄息列反牖羊九反霤力又反饭扶晚反殡必刄反茔音营朝直遥反】为之宗庙以鬼亨之春秋祭祀以时思之【三年丧毕立其宗庙用鬼礼享祀之也言春则有夏言秋则有冬举春秋而四时之谊存矣春雨既濡君子履之必有怵之心感亲而脩祭焉所谓以时思之也　亨许丈反通作享敕律反他厯反】生事爱敬死事哀戚【父母生则事之以爱敬死则事之以哀戚纠撮上章之要也纠居黝反撮七活反】生民之本尽矣【谓立身之道尽于孝经之谊也】死生之谊备矣【事死事生之谊备于是也】孝子之事终矣【言为孝子之道终竟于此篇也】











　　古文孝经孔氏传
　　古文孝经【宋本】
　　仲尼闲居曽子侍坐子曰参先王有至徳要道以顺天下民用和睦上下无怨女知之乎曽子避席曰参不敏何足以知之子曰夫孝徳之本教之所由生复坐吾语女身体髪肤受之父母不敢毁伤孝之始也立身行道扬名于后世以显父母孝之终也夫孝始于事亲中于事君终于立身大雅云无念尔祖聿修厥徳
　　子曰爱亲者不敢恶于人敬亲者不敢慢于人爱敬尽于事亲而德教加于百姓刑于四海葢天子之孝甫刑云一人有庆兆民赖之
　　在上不骄高而不危制节谨度满而不溢高而不危所以长守贵满而不溢所以长守富富贵不离其身然后能保其社稷而和其民人葢诸侯之孝诗云战战兢兢如临深渊如履薄冰
　　非先王之法服不敢服非先王之法言不敢道非先王之徳行不敢行是故非法不言非道不行口无择言身无择行言满天下无口过行满天下无怨恶三者备矣然后能守其宗庙葢卿大夫之孝也诗云夙夜匪懈以事一人
　　资于事父以事母而爱同资于事父以事君而敬同故母取其爱而君取其敬兼之者父也故以孝事君则忠以敬事长则顺忠顺不失以事其上然后能保其爵禄而守其祭祀葢士之孝也诗云夙兴夜寐无忝尔所生子曰因天之道因地之利谨身节用以养父母此庶人之孝也
　　故自天子已下至于庶人孝无终始而患不及者未之有也
　　曽子曰甚哉孝之大也子曰夫孝天之经地之义民之行天地之经而民是则之因天之明因地之义以顺天下是以其教不肃而成其政不严而治先王见教之可以化民也是故先之博爱而民莫遗其亲陈之以徳义而民兴行先之敬让而民不争导之以礼乐而民和睦示之以好恶而民知禁诗云赫赫师尹民具尔瞻子曰昔者明王以孝治天下也不敢遗小国之臣而况于公侯伯子男乎故得万国之懽心以事其先王治国者不敢侮于鳏寡而况于士民乎故得百姓之懽心以事其先君治家者不敢侮于臣妾而况于妻子乎故得人之懽心以事其亲夫然故生则亲安之祭则鬼享之是以天下和平灾害不生祸乱不作故明王之以孝治天下如此诗云有觉德行四国顺之
　　曽子曰敢问圣人之德其无以加于孝乎子曰天地之性人为贵人之行莫大于孝孝莫大于严父严父莫大于配天则周公其人也昔者周公郊祀后稷以配天宗祀文王于明堂以配上帝是以四海之内各以其职来助祭夫圣人之徳又何以加于孝乎故亲生之膝下以养父母日严圣人因严以教敬因亲以教爱圣人之教不肃而成其政不严而治其所因者本也
　　子曰父子之道天性君臣之义父母生之续莫大焉君亲临之厚莫重焉
　　子曰不爱其亲而爱他人者谓之悖德不敬其亲而敬他人者谓之悖礼以顺则逆民无则焉不在于善而皆在于凶德虽得之君子所不贵君子则不然言斯可道行斯可乐德义可尊作事可法容止可观进退可度以临其民是以其民畏而爱之则而象之故能成其徳教而行政令诗云淑人君子其仪不忒
　　子曰孝子之事亲居则致其敬养则致其乐病则致其忧丧则致其哀祭则致其严五者备矣然后能事亲事亲者居上不骄为下不乱在丑不争居上而骄则亡为下而乱则刑在丑而争则兵此三者不除虽日用三牲之养犹为不孝也
　　子曰五刑之属三千而罪莫大于不孝要君者无上非圣者无法非孝者无亲此大乱之道也
　　子曰教民亲爱莫善于孝教民礼顺莫善于弟移风易俗莫善于乐安上治民莫善于礼礼者敬而已矣故敬其父则子悦敬其兄则弟悦敬其君则臣悦敬一人而千万人悦所敬者寡而悦者众此之谓要道
　　子曰君子之教以孝也非家至而日见之也教以孝所以敬天下之为人父者教以弟所以敬天下之为人兄者教以臣所以敬天下之为人君者诗云恺悌君子民之父母非至徳其孰能顺民如此其大者乎
　　子曰昔者明王事父孝故事天明事母孝故事地察长幼顺故上下治天地明察神明彰矣故虽天子必有尊也言有父也必有先也言有兄也宗庙致敬不忘亲也修身慎行恐辱亲也宗庙致敬鬼神着矣孝弟之至通于神明光于四海无所不通诗云自西自东自南自北无思不服
　　子曰君子之事亲孝故忠可移于君事兄弟故顺可移于长居家理故治可移于官是故行成于内而名立于后世矣
　　子曰闺门之内具礼矣乎严父严兄妻子臣妾犹百姓徒役也
　　曽子曰若夫慈爱恭敬安亲扬名参闻命矣敢问从父之令可谓孝乎子曰是何言与是何言与言之不通也昔者天子有争臣七人虽无道不失其天下诸侯有争臣五人虽无道不失其国大夫有争臣三人虽无道不失其家士有争友则身不离于令名父有争子则身不陷于不义故当不义则子不可以弗争于父臣不可以弗争于君故当不义则争之从父之令焉得为孝乎子曰君子事上进思尽忠退思补过将顺其美匡救其恶故上下能相亲诗云心乎爱矣遐不谓矣中心蔵之何日忘之
　　子曰孝子之丧亲哭不偯礼无容言不文服美不安闻乐不乐食旨不甘此哀戚之情三日而食教民无以死伤生毁不灭性此圣人之政丧不过三年示民有终为之棺椁衣衾而举之陈其簠簋而哀戚之擗踊哭泣哀以送之卜其宅兆而安措之为之宗庙以鬼享之春秋祭祀以时思之生事爱敬死事哀戚生民之本尽矣死生之义备矣孝子之事亲终矣














