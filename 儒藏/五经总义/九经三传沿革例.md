　　钦定四库全书　　　　　　　经部七
　　刋正九经三传沿革例　　　　五经縂义类提要
　　【臣】等谨按刋正九经三传沿革例一卷宋岳珂撰珂字肃之号倦翁汤阴人居嘉兴鄂忠武王飞之孙敷文阁待制霖之子也官至户部侍郎淮东总领制置使宋时九经刋板以建安余氏兴国于氏二本为善廖刚又厘订重刻当时称为精审珂复取廖本九经増以公谷二传及春秋年表春秋名号归一图二书校刋于相台书塾并述校刋之意作总例一卷余仁仲左传字辨尝论其误以杜注不皆与今说诗者同倒冩为皆不与今说诗者同则尚见原刻今则诸经印本率已罕传仅王弼易注冇翻刻之本己失其真春秋年表及名号归一图有重刻之本亦颇非其旧惟此总例一卷尚行于世其目一曰书本二曰字画三曰注文四曰音释五曰句读六曰脱简七曰攷异皆参订同异考证精博厘舛辨疑使读者有所依据实为有功于经学其论字画一条酌古准今尤属通人之论也乾隆四十六年正月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀









　　钦定四库全书
　　九经三传沿革例　　　　　宋　岳珂　撰世所传九经自监蜀京杭而下有建安余氏兴国于氏二本皆分句读称为善本廖氏又以余氏不免误舛于氏未为的当合诸本参订为最精板行之初天下寳之流布未乆元板散落不复存尝博求诸藏书之家凡聚数帙仅成全书惧其乆而无传也爰仿成例乃命良工刻梓家塾如字画如注文如音释如句读悉循其旧且与明经老儒分卷校勘而又证以许慎説文毛晃韵略非敢有所増损于前偏旁必辨圈点必校不使有毫厘讹错视廖氏世防堂本加详焉旧有总例存以为证
　　书本
　　九经本行于世多矣率以见行监本为宗而不能无譌谬脱略之患【监中大小本凡三嵗乆磨灭散落未有能修补之者】盖京师胄监经史多仍五季之旧今故家往往有之实与俗本无大相逺【晁公武云公武守三荣尝对国子监所模长兴板本读之其差误盖多昔议者谓太和石本授冩非真时人弗之许而以长兴板本为便宋朝初遂颁布天下收向日民间冩本不用然有讹舛无由参校判知其谬独以为官既刋定难于独改由是而观石经固脱错而监本亦难尽从】绍兴初仅取刻板于江南诸州视京师承平监本又相逺甚与潭抚闽蜀诸本互为异同柯山毛居正谊父以其父晃所増注礼部韵干淳间进之朝后又校订増益申明于嘉定之初其于经传亦既博览精择辛巳春朝廷命胃监刋正经籍司成谓无以易谊父遂取六经三传诸本参以子史字书选粹文集研究异同凡字义音切毫厘必校儒官称叹莫有异词刋修仅及四经犹以工人惮烦诡窜墨本以绐有司而误字实未尝改者什二三继欲修礼记春秋三传谊父以病目移告事遂中辍自时厥后无复以为意矣余每惜之誓欲修刋有所未暇且以世所传本互有得失难于取正前辈谓兴国于氏本及建安余氏本为最善逮详考之亦彼善于此尔又于本音义不列于本文下率隔数页始一聚见不便寻索且经之与注遗脱滋多余本间不免误舛要皆不足以言善也今以家塾所藏　唐石刻本　晋天福铜版本　京师大字旧本　绍兴初监本　监中见行本　蜀大字旧本　蜀学重刋大字本　中字本　又中字有句读附音本　潭州旧本　抚州旧本　建大字本【俗谓无比九经】　俞韶卿家本　又中字凡四本　婺州旧本并兴国于氏建安余仁仲凡二十本　又以越中旧本注疏　建本有音释注疏　蜀注疏　合二十三本専属本经名士反覆参订始命良工入梓固自信以为尽善正恐扫尘随生亦或有之惟望通经先达不吝惠教
　　字画
　　字学不讲乆矣经文非古讹以传讹魏晋以来则又厌朴拙嗜姿媚随意迁改义训混淆漫不可考重以避就名讳如操之为掺昭之为佋此类不可胜举唐人统承西魏尤为谬乱至开元所书五经往往以俗字易旧文如以颇为陂以平为便之类更多五季而后镂版传印经籍之传虽广而点画义训讹舛自若今所校本之以　许慎説文　张参五经文字　唐度九经字様　顔鲁公干禄书　郭忠恕佩觿集吕忱字林　秦昌朝韵略分毫补注字谱　参以
　　毛晃増韵　及其子居正所着六经正误其有甚骇俗者则通之以可识者【谓如冝之为宜防之为晋之类皆取之石经遗文】非若近世眉山李肩吾从周所书古韵及文公孝经刋误等书纯用古体也凡此者实与同志之精于字学者逐一探讨折衷不使分毫差误虽注字偏旁点画必校庶几圣经贤传不隳于俗学之陋当为世所善矣
　　注文
　　诸本于经正文尚多脱误【如易説卦物不可以终动动必止之诸本无动必二字惟蜀本兴国本有之巳添入此类亦多见之考异】而况于注间有难晓解者以疏中字防足其义
　　如易比卦彖注云不宁方来矣或者误认不宁为不安方来为方至及依疏添一之字一皆字云不宁之方皆来矣意始明
　　如书之泰誓注言纣至亲虽多不如周家之多仁人及考疏仁人之下有一也字则仁人也自为一句意始明
　　如召诰注今天其命哲末曰虽説之其实在人虽説之三字亦不可晓考石经则曰虽説之于天添于天二字意始明
　　如洛诰曰明禋注成王留之本説之本説之三字亦不可晓依疏云故本而説之意始明
　　如诗角弓教猱升木注云若使之必也依疏増一能字为必能也意始明
　　如思齐神防时怨神防时恫笺云无是怨恚其所行者无是痛伤其所为者诸本皆无其所为者四字惟建大字本有之及考疏则曰神明无是怨恚文王其所行者神明无是痛伤文王其所为者以此明笺文旧有其所为者四字而诸本传写逸之也今从建大字本意始明此类甚多不悉举
　　【高宗肜日防非天典祀无丰于昵注云无非天所嗣常也嗣之下合有一典字常也实训典字也此实传写之脱而疏义乃因之此不敢添】
　　【又洪范凡厥庶民有猷有为有守注民戢有道戢字止是一或字传写误作戢尔疏义彊释作敛戢之戢此不敢改】
　　【顾命一人冕执鋭鋭实鈗字也按説文以为兵器今注中释为矛属而陆徳明又音以税反且诸本皆作鋭独越中注疏于正文作鈗尔疏中又皆作鋭今只从众作鋭】
　　【中庸天命之谓性注云木金火水土之神水神宜曰知土神宜曰信乃误以信为水神知为土神而疏义又从而附防之亦不敢改今按干凿度云水土二行兼信与知】
　　【射义好礼不变旄期称道不乱者不在此位也者不系上声建兴余本注云称犹言也行也者不言有此行不可以在此賔位也越本建大字本注云称犹言也道犹行也言行也者不言有此行不可以在此賔位也以越建本比监兴余本上多道犹二字下多言行也三字参而订之互有得失监兴余三本所谓称犹言也行也只提得经文称字而遗道字则越建本所谓道犹行也为是越建二本所谓言行也者不者不二字是提经文以起注义而言行也三字于上下文意不相属则监本兴本余本无此三字为是与其逸道犹二字宁若衍言行也三字今姑依越建本】
　　【周礼秋官司寤氏掌夜时注夜时谓夜晚早若今甲乙至戍疏又以甲乙则早时戌亥则晩时实其説独蜀本作戊字窃谓戊字为是而疏则因传写之误而曲为之説尔注意正指甲夜乙夜至戊夜也既疏义如此今不敢改】
　　【壶涿氏掌除水虫以炮土之鼓敺之注故书炮作泡杜子春读炮为苞有苦叶之苞谓燔之炮之炮以文义观之当云炮之之炮炮之之下逸一之字既诸本皆然今不敢添】
　　【左传昭二十年衞侯赐析朱鉏諡曰成子注霄从公故详考传文本末时齐豹杀衞侯之兄絷衞侯出如死鸟析朱鉏宵从窦出徒行从公公入而赐之諡注云宵从公故盖以其宵自窦出徒行从公而赐諡宵夜也其字当作宵则注与传上文合今诸本于注皆作霄误也亦不敢改此类甚多】
　　音释
　　唐石本晋铜版本旧新监本蜀诸本与他善本并刋古注若音释则自为一书难检寻而易差误建本蜀中本则附音于注文之下甚便繙阅然厐杂重赘适増瞀今欲求其便之尤便则亦附音释如建蜀本然亦粗有审订音有平上去入之殊则随音圈发或者不亮其意而以为病则但望如监本及他善本视之舍此而自观释文可也若大学中庸论孟四书则并附文公音于各章之末【如雍也篇乐水乐山知者乐释文皆音岳之类自与注意背驰防文公音则义愈晦矣虽此为古注释设亦不害其为相正】兹以其凡疏所见于后
　　有字本易识初不假音者音释为难字设也今凡正文之音皆存之其有音切虽多而只同前音者与别无他音而众所共识者未免择其甚赘者间削去惟注亦然释文每有后可以意求及更不重出及后放此之説则不必赘出亦明矣
　　有音重复而徒乱人意者如尧典光被四表被皮寄反而徐又音扶义反以扶字切之则为音吠盖徐以吴音为字母遂以蒲为扶以蒲切之无异于皮寄反法应删又如曲礼负剑辟咡诏之辟匹亦反是音僻矣而徐氏又音芳益反沈氏又音扶赤反以芳与扶切之实不成字盖吴音以芳为滂以扶为蒲二切皆音僻又何必再三音此一字为哉如此者甚多
　　有的然之音不待释者在上之上【时亮反】在下之下【户雅反】此指高卑定体而言若自下而上【时掌反】自上而下【遐嫁反】此指升降而言此本不必言复有间见而不尽音者滋惑也【如曲礼居不主奥注命士以上上时掌反复自云凡言以上者皆放此是不必尽音而可以意求也】今所校者于疑似处亦音之间有注字不附音亦一一圈发矣又如先后二字指在先在后之定体则先平声后上声若当后而先之当先而后之则皆去声又如左右二字指定体而言则左右皆上声指其用者而言则皆去声亦已随音圈发
　　有误音而不容尽改者如易系六爻之义易以贡易当音肄而作如字书盘庚汝分猷念以相从分当如字而作去声【此类不敢尽改】记内则注释鞶革鞶丝曰则是鞶裂与考疏与者疑而未定之辞释文乃音预于义不通【已依疏改音余】礼秋官司仪賔拜送币每事如初賔亦如之注以賔亦如之之賔读为傧释文乃误以宾拜送币之宾音摈今疏其误于下【经文云宾三揖三让登再拜授币宾拜送币每事如初宾亦如之注云宾三揖三让让升也登再拜授币授当为受主人拜至且受玉也每事如初谓享及有言也宾当为傧谓以郁鬯礼宾也上于下曰礼敌者曰傧礼器曰诸侯相朝灌用郁鬯谓此朝礼毕傧宾也疏云宾主俱升主人在阼阶上北面拜乃就两楹间南面賔亦就主君宾授玉主君受之故云再拜受币也云宾拜送币者宾既授乃退向西阶上北面拜送币乃降也以注疏求经指则拜受币者主也拜送币者宾也宾拜之宾乃主宾之宾非傧礼之傧也注所谓宾当为傧者乃指言宾亦如之之賔盖谓受币送币之礼既毕享及有言之事又毕主乃以郁鬯礼宾其礼亦如享及有言之礼也故注既解宾亦如之之义又系之曰谓此朝礼毕傧宾也况注之上文先解经文每事如初之义而后曰賔当为傧以次序先后求之则宾之当音傧者在此而不在彼也释文乃提起宾拜送三字下注云依注宾音傧其不深考注义如此】
　　有因字画相近而疑传写之误失其本音者礼春官人西曰靁属北曰若属注左倪靁右倪若释文靁力胃反又如字考疏则云左倪靁者尔雅云左倪不类不类即类一也右倪若者不若即若也同称若故为一物如以疏义下文不若即若证上文不类即类一语疑靁当读为类从力胃反岂胄字即胃字之误耶左传文十五年宋华耦来盟其官皆从之注卿行旅从春秋时率多不能备礼释文率所类反又音律以义求之率当读为类从所类反则读如将帅之帅岂所类反三字乃音类二字之误耶【诸本皆然今不轻改】
　　有点画防不同而音义甚易辨者如母字牡后反中从两点与从一直者不同毋字音无中从一直下与从两点者不同释文于曲礼毋不敬之毋详言之矣【如毋追淳毋春秋甯毋之类则音之】如锡予之锡星厯反旁从易镂钖之钖余章反旁从昜又如戍之与戌音恤者系作一小画音舂遇反者从人谓人荷戈曰戍神只之只从示而无画祗敬之祗从示而有画底音抵者上有点厎音止者无点又如已之与己与已皆可考识如此类甚多初不假借本不必音而间亦音矣
　　有当音而不音合増入者如书舜典重华协于帝重字无音尚以人所共知不假増入至于让于殳斨殳字无音记曲礼则左右屏而待屏字无音礼冬官庐人兵同强无音凡此类増音亦多然亦有不敢増音者记玉藻山立扬休休无音注曰其息若阳之休物疏则曰扬阳也休养也若盛阳之气生养万物如此则从吁句反不敢増【诸经中乐之当音洛者如记大传礼俗刑而后乐及乐记中数处皆无音乃间有音岳者与注疏之义不合其必有説不敢轻改又如丧字凡丧乱丧亡死丧之丧去声凡有丧遭丧之丧平声诗释文全不曽分别谷风之凡民有丧释文无音犹可曰此从平声系是正音无假于音也板之丧乱蔑资荡之小大近丧桑柔云汉之天降丧乱召旻之天笃降丧释文亦皆无音犹可曰丧有二音以义求之居然可见亦无假于音也然頍弁之死丧无日释文息浪反抑之曰丧厥国亦音息浪反死丧丧国之丧与丧乱丧亡之丧同义此有音而彼无音假曰前面出一音后不复出而二音乃间出于诸诗之间又礼天官膳夫王之稍事设荐脯醢郑司农云非日中大举而间食谓之稍事谓稍事有小事而饮酒浆人共賔客之稍礼注谓王稍所给賔客者释文皆无音疑当从上声至于内宰均其稍食注谓吏禄廪此正廪稍之稍释文无音但于大宰家削下云本亦作稍所教反若地官稍人及甸稍之稍与家削之义略同可以类推若稍食之稍则与家削之义异亦无音何也今各随文义合加圈发者加圈发以别之此类亦多不可悉举】
　　有一音而前后自差杂者如书舜典朕堲谗説殄行殄训絶凡书中殄字皆徒典反系上声惟益稷用殄厥世乃徒现反则去声矣及考监韵只收上声不收去声乌有义同而音异哉合改为徒典反如记王制屏之四方必政反系去声至屏之远方则必郢反系上声同一义而有上去之殊及以监韵参之去声训除上声为屏蔽之屏若是则去声为是又如檀弓注叔向之向香亮反案左传宣十五年释文香丈反系上声与响同音是一为上声一为去声也又如遇于一哀而出涕涕音体矣反本篇垂涕洟涕音他计反亦同义而二音又如左传庄二十八年其娣生卓子卓勅角反至僖四年卓子之卓又音吐浊反昭二十六年王子朝释文朝如字凡人名字皆张遥反至论语衞公子朝则又音直遥反又如礼天官之属庖人贾八人释文贾音古又音嫁下放此至夏官之属马质贾四人止云贾音嫁注及下同则弃初音而从次音矣秋官之属庶氏释文庶音煮又章预反至后庶氏掌除毒蛊止云庶章预反则亦弃初音而从次音矣其最差杂者则记文王世子凡学世子及学士必时释文凡学世子户孝反教也下小乐正学干籥师学戈学舞干戚同若以义推之学世子之学既为户孝反学士之学当同音又以经文所谓学世子学士必时推之则春夏学干戈秋冬学羽籥正承上文必时之意故疏有秋冬羽籥同教春夏亦同教干戈之説疏义以学为教则皆从户孝反释文何独于小乐正学干籥师学戈同为户孝反而他皆不音耶又注有所谓阳用事则学之以声隂用事则学之以事亦皆当从户孝反而释文亦无音使读者拘于音例而失其指趣此大也今姑识之以俟观者择焉
　　有当音当切而比附声近者如所谓附近之近间厠之间闲隙之闲【平声】伺候之伺【平声】争鬭之争应对之应是也今亦皆从其旧不欲更为音切
　　有一字数切而自为厐杂者一长【上声】字也则丁丈张丈知丈展两反一中【去声】字也则丁仲张仲贞仲反后来监韵所收则长为展两反中为陟仲反岂不明白归一哉初欲更而为一以他音亦有类是者姑悉存其旧
　　有用吴音为字母而反切难者沈氏徐氏陆氏皆吴人故多用吴音如以丁丈切长字丁仲切中字是切作吴音也以至蒲之为扶补之为甫邦之为方旁之为房征之为丁铺之为孚步之为布惕之为饬领之为冷茫之为亡姥之为武敌之为直是以吴音为切也此类不可胜纪但欲知此只以吴音切之可也
　　有反切难而韵亦不收者如周礼掌固夜三鼜以号戒注趣与造音相近而趣竟为庄乆反天子圭中必必府结反论语其庶乎屡空空力纵反是已
　　有不必音而音当音而不音者如治字本不必音乃音为直吏反平声则不音以为正字固也而周礼小宰注平治也则云如字下治其施舍同案治字从水从台台本音怡谐声故为平声于此独音如字者恐人疑为去声故特音之不可以此有音而他无音为非平声也毛居正云音持者攻理也凡未治而攻之者则平声经史中治天下左传治丝大禹治水治玉曰琢治兵治狱之类是也为理与功效则去声经史释音自可识或无明音亦凖此推之虽然曷不以文公为凖乎其释大学先治其国欲治其国皆音平声家齐而后国治国治而后天下平皆音去声仍于二音之下俱云后放此是使人可以意求也【文公于孟子梁惠王上奚暇治礼义亦音平声凡为理物之义者放此】盖平声系使然去声系自然初不难辨又如数目之数三数之数每音上声数筭之数数责之数每音去声至左传释文则数责之数兼有上声去声二音至史记释音及宋景文国语补音则以数责之数为上声矣今四方之音却与国语史记音合惟吴音不尔
　　有当音或不音而可以例推者诗载芟春借田而祈社稷注借之言借也借字释文无音孟子滕文公助者借也孙奭释文亦无音参以记王制古者公田借而不税注亦云借之言借也释文借在亦反借子亦反则知春借田之借与助者借也之借皆当从在亦反又考之説文帝耤千畆其上无卄亦从入声又汉书名声借甚注云狼藉甚盛也其字上亦从卄以此知古借字有入声不但借田之借助借之借为然也今监韵亦收借田之借在二十二昔韵则借之当从入声为愈明矣近世学者因借借之义多有读孟子借字为去声殊不知借字古亦是入声也
　　有当音当切遗于前而见于后者如易乾卦九二注徳施周普上则过亢施亢二字释文初皆无音至上九亢龙有悔始音亢苦浪反彖云行雨施始音施始豉反书序康王之诰合于顾命顾字释文初无音至顾命篇始音工户反礼地官均人注主平土地之力政者政字释文初无音至后均人之职地政力政始音征冬官轮人注盖髙一丈髙字释文初无音至匠人营国雉长三丈髙一丈始音古报反春秋左传隠元年费伯帅师城郎注髙平方与县东南有郁郎亭方与二字释文初无音至二年公及戎盟于唐注髙平方与县北有武唐亭始音方为房与为预此类甚多盖陆徳明作释文时不甚检点故后先倒置尔今各随其义而加圈发
　　有经文两字同而音义有异者周礼之施舍与左传之施舍音义有不同地官大司徒之舍禁弛力又与小宰小司徒乡师之施舍音义不同大司徒之弛力注息繇役也舍禁注公无禁利也舍读为舍小宰小司徒乡师之施舍注谓应复免不给繇役者释文施式氏反舍字无音左传之施舍注以施为施恩恵舍为舍劳役施舍二字释文皆无音盖周礼之施字从上声左传之施字则从平声【以注义施恩恵推之亦可从去声以释文无明音只从平声盖施之为义加也设也从平声及也延也从去声以义考之则音可见】至舍字则二经皆去声也【左传本不可以言经今从俗所谓汴本十三经建本十一经称之】近世传读多以周礼施舍之舍为舍盖以注文复免不给繇役有舍之义殊不知舍之为义置也所谓复免繇役及舍劳役皆以置而不役为义则读为如字音义俱通左传释文多有此比如僖十五年吕甥对秦伯曰服而舍之二十八年晋侯欲杀魏犫曲踊三百乃舍之又晋侯曰宋人告急舍之则絶凡此等舍字释文初音皆从如字此又舍从去声之明证也
　　有字同音异随注义以为别者如诗大序注谓好逑也好呼报反关雎君子好逑则以如字为初音呼报反为次音盖大序郑注也故注文好逑之好从呼报反圈发为去声若诗则先有毛传而后有郑笺当以毛音为正故诗文好逑从毛音只为如字此类惟诗与礼最多然诗则以毛传为正音礼则多以康成之説折衷此又在观者寻其指趣而为之区别也
　　有释文起音之字与经文注文异者如记曲礼注膺擖此引少仪经文也释文则以擖为叶音如字礼地官大司徒其植物宜皁物诸本经文只是皁字释文则曰早音皁又如均人旬用之旬注旬均也读如防防原隰之防释文不以经文旬字起音而以防字起音【释文云防音均又舒均反又音旬】春官巾车薻车薻蔽注故书作释文不以经文薻字起音而以字起音【释文云音总又音藻又仓防反】夏官圉师夏庌马释文不以经文庌字起音而以注文讶字起音【释文云为讶五嫁反】此皆陆氏因其时所祖之本随各字而起音也观者知其故则可以知其音矣
　　有照注义当为初音而释文以为次音者诗不吊昊天毛郑注皆以吊为至左传昭十六年帅羣不吊之人哀十六年旻天不吊杜注亦皆以吊为至凡此吊字夷考注义当以丁厯反为初音释文则以如字为初音礼夏官挈壶氏注读为絜髪之絜疏云絜即结也当以结为初音释文以苦结反为初音冬官韗人注读韗为运释文以况万反为初音朴属注读朴为仆释文以普剥反为初音春秋哀四年盗杀蔡侯申注不言弑贼盗也释文杀申志反之类
　　句读
　　监蜀诸本皆无句读惟建本始仿馆阁校书式从旁加圈点开卷了然于学者为便然亦但句读经文而已惟蜀中字本兴国本并点注文益为周尽而其间亦有于大义未为的当者今就其是者而去其未安者大指皆依注疏虽儒先章句行于世者亦不敢杂于其间若疏义及释文揆之所见而有未安者则亦不敢尽从也姑疏一二于下【如书牧誓庸蜀羌髳防卢彭濮人注羌在西蜀叟疏误以西蜀叟为句案西羌居析支渠搜之地禹贡所谓西戎即叙者也孔传以西戎即叙之下明言羌髳之属汉时先零防开正居析支渠搜之地所谓赐支河首即禹贡之析支也以此证之羌在西当为一句蜀叟者孔传以叟字解蜀字也后汉之季吕布既诛董卓卓将李傕等攻布布有叟兵内反傕等遂破长安及马腾刘范之攻傕也益州牧刘焉遣叟兵五千助之章懐太子贤注曰叟蜀兵以此证之蜀叟当自为一句今已改定句读又如礼地官委人掌敛野之赋敛薪刍考之注疏当以掌敛野之赋为一句以敛薪刍属之下句释文赋敛力艶反则是以掌野之赋敛薪刍为一句今姑依释文为句又案释文惟税敛赋敛之敛力艶反至敛弛敛市敛布敛其皮角敛总布敛市之不售春颁秋敛与此敛野之敛皆无音谓当如字读从上声也若照注疏则此敛野之赋与敛薪刍之敛皆当从上声既照释文以赋敛薪刍连文读之则敛薪之敛从去声此当入音释例因句读之例而附见于此】
　　脱简
　　诸经惟记礼独多见之玉藻乐记杂记丧大记注疏可考兴国本依注疏更定亦觉辞意聨属今则不敢仿之第以所更定者系于各篇之后庶几备尽【大学一篇文公所更定天下家传而人诵之书之武成先儒亦尝更定但今本止以注疏为据所以不敢増入】
　　考异【石经亦别有考异一卷今仿之】
　　书禹贡荥波既猪及道沇水东流为济入于河溢为荥凡荥字皆从水礼夏官职方氏豫州其川荧雒经文荧字从火注荥字多从水左传衞懿公及狄人战于荧泽及杜预注自隠元年以来所引荧阳者不一荧字率多从火释文云作荥者非若合书礼左传而言之则同此荥耳以水溢言之则曰荥波荧泽以秦汉置县及魏晋之后置郡言之其地在荥水之阳则曰荥阳故孔注禹贡则曰泉源为沇流去为济济水入河并流十数里而南截河又并流数里溢为荥泽在敖仓东南郑注职方氏则曰荥兖水也出东垣入于河泆为荥荥在荥阳波读为播禹贡曰荥播既都杜预注荥泽之战则以荧泽当在河北孔颖逹疏曰禹贡豫州荥波既猪导沇水入于河溢为荥在河南此时衞都河北为狄所败乃东徙渡河故知此荧泽当在河北但沇水入河乃溢被河南多故专得荥名其北虽小亦称荥也参考诸家之説则荥波之荥荧雒之荧荧泽之荧荥阳之荥同以济水溢为波为泽而得名释文于左传决然以为作荥者非似未深考也只如禹贡之荥波既猪郑引以注职方氏则曰荥播既都禹贡之沇水郑注则曰兖水盖播即波也都即猪也兖即沇也而其字则异焉各因其时所传之本之旧也荥字之或从水或从火要亦如此今各从其本之旧而实则一也
　　唐太宗讳世民若单言民则阙斜钩而作□若从偏旁则阙上画而作氏如书盘庚之不昏作劳吕刑之汦汦棼棼左传昭公二十九年若汦弃之之类今皆更定
　　书泰誓注吉人渇日以为善凶人亦渴日以为恶疏以渴作竭释文渴苦曷反泛而观之疏则以其义为竭尽之竭释文则音为饥渴之渴然考之周礼渴泽用鹿渴其列反则渴字亦有竭音説文渴丘葛反尽也则音饥渴之渴其字亦有竭义注所谓渴日盖犹言尽日也今只作渴
　　诗定之方中注马七尺以上为騋诸本皆是马七尺为騋惟余仁仲本有以上二字以释文考之则疑旧有以上二字而传写逸之也释文于騋牝二音之下便有上时掌反一音考注文别无上字而释文有上音此明旧有以上二字也疏曰七尺为騋庾人文也又考礼庾人马七尺以上为騋六尺以上为马则周礼亦有以上二字余本为是今从之
　　防鸮予尾修修监本蜀本越本皆作修修兴国本及建宁诸本作修修及考疏则曰旧本作消消定本作脩脩又考释文则修修素雕反盖监蜀越本以疏为据兴建诸本以释文为据也今从释文又巧言昊天大膴蜀本越本兴国本皆作泰余仁仲本及建大字本作大释文大音泰徐勅佐反此亦以释文为据也今亦从释文
　　雨无正首章云浩浩昊天不骏其徳章内昊天疾威弗虑弗图俗本皆作昊天以释文有宻巾反遂并经与注并改作旻直谓有作昊天者非及考疏则曰上有昊天明此亦为昊天定本皆作昊天俗本作旻天误也今从疏及诸善本
　　生民实覃实訏笺云訏谓张口呜呼也诸善本皆作呜余仁仲本作鸣盖以呜字骇俗而从鸣字也及考疏则曰訏音呼字又从言故为张口呜呼是其声音已大于呱呱之时因言张口呜呼即説声音之大今从疏及诸善本作呜
　　记曲礼二名不偏讳偏合作徧疏曰不徧讳者谓两字作名不一一讳之也案旧杭本栁文载子厚除监察御史以祖名察躬辞奉勅二名不遍讳不合辞据此作遍字是旧礼作徧字明矣若谓二字不独讳一字亦通但与郑康成所注旧文意不合可见传写之误然仍习日乆不敢如蜀大字本兴国本轻于改也
　　檀弓孔子过泰山侧问妇人之哭于墓者实使子贡而兴国及建诸本皆作子路考之疏亦不明言何人及考石本旧监本蜀大字本越本注疏本皆作子贡未知孰是以家语证之则子贡也
　　月令孟夏丘蚓出仲冬蚯蚓结同此蚯蚓也而有丘蚯之异既诸本皆然不欲轻改
　　曾子问夏后氏三年之丧既殡而致事殷人既葬而致事而注中周卒哭而致事一句独兴国本大书而为经文曰周人卒哭而致事视注复添一人字以三代之礼并言之未为非也及考旧监本注周字乃作则字如此则是第言夏殷而不及周人今皆从旧不敢改也
　　丧服小记除殇之丧其祭也必注殇无变文不缛诸本多作缟惟兴国本及释文作缛及考之疏则曰除殇之丧即从禫服是文不繁缛也今从疏及释文
　　少仪笏书脩苞苴弓茵席枕几颎杖琴瑟注颎警枕也疏本作颖释文及建诸本作颎监本及兴本作颖玉篇广韵亦有颖字释箧也虽与注所谓警枕不同亦足以明颖为一物也但疏谓郑注以颖为警枕者所以别下文经文却刃授颖之颖则以为两颖字字同而义异释文以警枕之颎其旁下从火音京领反以授颖之颖其旁下从禾音役顶反则字异而音亦异又未知监本兴国本颖字其旁下从禾者以何本为据今颎颖二字皆依释文而并识之以见异同
　　祭义济济者容也容以逺诸本间以王肃音为口白反遂以容字作客字及考石经旧监本蜀大字本及越本注疏并作容疏云容以逺谓事容貌非所以接亲亲也一字为容一字为客未之有也今依疏义及石经等本并改作容
　　儒行慎静而尚寛强毅以与人监本及诸本有无尚字者建大字兴国本余仁仲本则有尚字及考疏则曰既慎而静所尚寛缓也今从之
　　礼天官大宰百工饬化八材郑司农注云珠曰切象曰瑳诸本有作骨曰切者及考疏则云珠曰切之下并尔雅文皆治器用之名也然今尔雅云骨曰切盖司农读尔雅本作珠也如此则旧本自是珠字由今观之则骨曰切为通俗珠曰切为骇俗今存古只从珠字
　　小宰凡祭祀賛王币爵之事诸本王皆作玉惟越注疏及建大字本作王以义考之良是诸本作玉币爵者因大宰职有賛玉币爵之文遂以此王币爵亦为玉币爵小宰所賛之币爵固大宰所賛之玉币爵也但于此则决非玉字何以明之大宰賛玉币爵上文先有賛王牲事明賛玉币爵賛王之玉币爵也小宰职卑不获賛王牲事而与賛币爵之事上文未有王字故以王币爵言之亦明其賛王也注所谓从大宰助王其义甚明由此言之则王字是而玉字之为非也昭昭矣
　　地官总列职名有饎人稾人及经分职掌则饎作稾作稿同此一职而字不同考旧监本蜀大本则并改而为饎与稾而监本又于稾字上添从卄既重思之与稿字注中有之音义复释之则不必改作与稾亦可而监本又于稾字上添卄者盖夏官亦有稾人恐恶夫同也
　　乡大夫正嵗令羣吏攷法于司徒以退各宪之于所治国大询于众庶则各帅其乡之众寡余本云各宪之于所治之国既妄添一之字又以国字属上句俗本多与此同及考诸善本并无之字而国字自属下句越本注疏于所治之下且入注一段如此则愈足证矣
　　左传僖二十三年懐与安实败名建本及诸俗本多作懐其安今从监本蜀本及诸善本作与字
　　僖三十年若不阙秦将焉取之诸本多无若字与将字建上诸本则有之真西山文章正宗亦依建上诸本窃谓上句有若字下句有将字文意尤为明畅今从之
　　哀十六年石乞曰此事也克则为卿不克则烹诸本多无也字蜀大本兴国本建大字本有也字今从之
　　孟子滕文公草尚之风必偃注云尚加也草而加以风则偃诸俗本多因论语草上之风必偃遂以尚为上今已改定
　　离娄政不足闲也俗本乃添一与字与人不足与适也句同又乌可已也俗本无也字今一削一増
　　公羊谷梁传
　　春秋三传于经互有发明世所传十一经盖合三传并称干淳间毛居正尝参校六经三传当时皆称其精确刋修未竟中辍廖氏刋九经未暇及公羊谷梁二传或者惜其阙焉因取建余氏本合诸本再加考订与九经并刋句读字画悉用廖氏例惟是余仁仲本于陆氏释音字或与正文字不同如酿嘲作让曰搜作廋之类并两存之参他本皆然今亦不敢辄有更定
　　春秋年表
　　三朝艺文志不载作者名今诸本或阙号名或紊年月参之经传多有舛错不无刋写之误如诸国君继立有簒夺者表止书某立今増入诸国君有弑杀表例书某卒今改定诸国君卒或年与月误或称某公子若弟与兄误今考注疏刋正诸国君卒与立皆书惟鲁阙今依经传添补如郑庄公卒表书厉公突立突出奔按经传昭公立宋人执祭仲以厉公归而立之昭公奔衞如莒着丘公去疾表书又名郊公按传着丘公卒郊公不慼注郊公着丘公子如楚庄王旅误为旋晋景公獳误为孺若此类不可枚举皆以经传正之史记年表书事今表止书继立循旧不敢増【按馆阁书目元丰中杨彦龄撰二卷绍兴中环中撰一卷今本一卷与绍兴本及艺文志所载者同】
　　春秋名号归一图
　　按史艺文志春秋名号归一图二卷冯继先撰刋本多讹错尝合京杭建蜀本参校有氏名略同实非一人而合为一者有名字若殊本非二人而析为二者有自某国适他国而前后互见者有称某公与某年而经传不合者或以传为经或以注为传或偏旁疑似而有亥豕之差或行数牵连而无甲乙之别若此类非一今皆订之经传刋其譌谬且为分行以见别书若杂出于经传与注而止称经或传注散见于前后数年间而止称某公某年盖据始见而书之廖本无年表归一图今既刋公谷并补二书以附经传之后








　　九经三传沿革例
