　　钦定四库全书　　　　经部七
　　驳五经异义　　　　　五经总义类
　　提要
　　【臣】等谨案驳五经异义一卷补遗一卷汉郑所驳许慎五经异义之文也考后汉书许慎传称慎以五经传说臧否不同于是撰为五经异义称于世郑传载所着百余万言亦有驳许慎五经异义之名隋书经籍志有五经异义十卷后汉太尉祭酒许慎撰而不及郑之驳议旧唐书经籍志五经异义十卷许慎撰郑驳新唐书艺文志并同葢郑氏所驳之文即附见于许氏原本之内而非别为一书故史志所载亦互有详畧至宋史艺文志遂无此书之名则自唐以来失传久矣学者所见异义仅出于初学记通典太平御览诸书所引而郑氏驳议则自三礼正义而外所存亦复寥寥此本抄帙流传葢亦后人从诸书采掇而成已非隋唐志十卷之旧或有题作宋王应麟编者亦无确据当必以应麟注意汉学如周易郑注之类皆所补辑遂以此书亦归之应麟耳其间有单词只句驳存而义阙者原本错襍互引颇失条理今详加厘正以义驳两全者彚列于前而仅存驳义者则附録以备防考又近时朱彛尊经义考内亦尝旁引郑驳数条而长洲惠氏所辑则搜罗益为广备往往多此本所未及今防互考证除其复重以二家所采定着五十七条别为补遗一卷附之于后其间有异义而郑无驳者则郑与许同者也西汉学者大都专治一经彼此不能相通师说所承每多乖异迨东汉而兼者渐众故许慎至有五经无双之目自唐儒作五经正义专主郑说而许义渐防然其详析同异指趣所在多可考见此本虽条目无多而什一仅存固言汉学者所宜详究焉乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀










　　钦定四库全书
　　驳五经异义
　　汉　郑　撰
　　田税【按周礼地官载师疏异义第六田税】
　　异义今春秋公羊说十一而税过于十一大桀小桀减于十一大貉小貉十一而税天下之正十一行而颂声作故周礼国中园防之赋二十而税一近郊十二而税一逺郊二十而税三有军旅之岁一井九夫百亩之赋出禾二百四十斛【当云六百四十斛】刍秉二百四十六【当云一百六十斗】釜米十六斗许慎谨按【按载师疏无许慎谨三字】公羊十一税逺近无差汉制收租田有上中下与周礼同义
　　驳曰【按载师疏作之闻也】周礼制税法轻近而重逺者为民城道沟渠之役近者劳逺者逸故也其授民田家所养者多与之美田所养者少则与之薄田其调均之而足故可以为常法汉无授田之法富者贵美且多贫者贱薄且少美薄之收不通相倍蓰而非上中下也与周礼同义未之思也又周礼六篇无云军旅之岁一井九夫百亩之税出禾刍秉釜米之事何以得此言乎
　　天号【按周礼春官大宗伯疏异义天号第六】
　　异义今尚书欧阳说春曰昊天夏曰苍天秋曰旻天冬曰上天总为皇天尔雅亦然古尚书说云天有五号各用所宜称之尊而君之则曰皇天元气广大则称昊天仁覆慜下则称旻天自上监下则称上天据逺视之苍苍然则称苍天谨按尧命羲和钦若昊天总勑以四时知昊天不独春也春秋左氏曰夏四月己丑孔丘【一作子】卒称曰旻天不吊时非秋也
　　驳曰【按大宗伯疏尔雅释天疏俱作之闻也】尔雅者孔子门人所作以释六艺之文葢不误也春气博施故以广大言之夏气髙明故以逺大言之秋气或杀或生故以闵下言之冬气闭藏而清察故以监下言之皇天者其尊大号六艺之中诸称天者以已情所求言之耳非必于其时称之【按大宗伯疏作非必正顺于时解】浩浩昊天求天之博施苍天苍天求天之髙明旻天不吊则求天之生杀当得其宜上天同云求天之为当顺于时也此之求天犹人之说事各从其主耳若察于是则尧命羲和钦若昊天孔丘卒称旻天不吊无可怪耳【按若察于是以下大宗伯疏作察于时所论从四时天各云所别故尚书所云者论其义也二者相须而足此名非必紫防宫之正直是人逐四时五称之】
　　六宗
　　异义今尚书欧阳夏侯说六宗者上不及天下不及地旁不及四方居中央恍惚无有神助隂阳变化有益于人郊天并祭之古尚书说贾逵等云六宗者天地属神之尊者谓天宗三地宗三天宗日月北辰地宗岱山河海日月为隂阳宗北辰为星宗岱山为山宗河为水宗海为泽宗祀天则天文从祀祀地则地理从祀【一无下二祀字】谨按夏侯欧阳说云宗实一而有六名实不相应春秋鲁郊祭三望言郊天祭日月星河海山凡六宗鲁下天子不祭日月星但祭其分野星其国中山川故言三望六宗与古尚书说同【按原本无此八字今从大宗伯疏补入】
　　驳曰【按大宗伯疏作之闻也】书曰肆类于上帝禋于六宗望于山川徧于羣神此四物之类也禋也望也徧也所祭之神各异六宗言禋山川言望则六宗无山川明矣周礼大宗伯曰以禋祀祀昊天上帝以实柴祀日月星辰以槱燎祀司中司命风师雨师凡此所祭皆天神也礼记郊特牲曰郊之祭也迎长日之至也大报天而主日也兆于南郊就阳位也埽地而祭于其质也祭义曰郊之祭也大报天而主日配以月则郊天并祭日月可知其余星也辰也司中也司命也风饰也雨师也此之谓六宗亦自明矣
　　爵制【按此条今据各义疏増补较原本为详】
　　异义今韩诗说一升曰爵爵尽也足也二升曰觚觚寡也饮当寡少三升曰觯觯适也饮当自饮也四升曰角角触也饮不自适触罪过也【一云不能自适云云】五升曰散散讪也饮不能自节为人所谤讪也总名曰爵其实曰觞觞者饷也觥亦五升所以罚不敬觥廓也所以着明之貌君子有过廓然明着非所以饷不得名觞古周礼说爵一升觚二升献以爵而酬以觚一献而三酬则一豆矣食一豆肉饮一豆酒中人之食毛诗说觥大七升谨案周礼云一献三酬当一豆若觚二升不满一豆矣又觥罚有过一饮而七升为过多当谓五升
　　驳曰周礼献以爵而酬以觚觚寡也觚角旁反【疑当作瓜】汝颍之间师读所作今礼角旁单古书或作角旁氏则是与觚相涉学者多闻觚寡闻觗写此书乱之而作觚耳又南郡太守马季长说一献三酬则一豆豆当为斗与一爵三觯相应【礼器正义　周礼梓人疏仪礼燕礼疏　毛诗卷耳正义　礼器孔氏正羲云如郑此说是周礼与韩诗同也　左传成十五年正义】
　　刑不上大夫
　　异义礼戴说刑不上大夫古周礼说士尸肆诸市大夫尸肆诸朝是大夫有刑谨案易曰鼎折足覆公餗其刑渥凶无刑不上大夫之事从周礼之说
　　驳曰凡有爵者与王同族大夫以下适甸人令人不见是以云刑不上大夫
　　凡君非礼杀臣
　　异义凡君非礼杀臣公羊说子可复雠故子胥伐楚春秋贤之左氏说君命天也是不可复雠
　　驳曰子思云今之君退人若将队诸渊无为戎首不亦善乎子胥父兄之诛队渊不足喻伐楚使吴首兵合于子思之言也【曲礼正义】
　　臣子已死犹名
　　异义公羊说臣子先死君父犹名之孔子曰鲤也死是已死而称名左氏说既殁称字而不称名桓二年宋督弑其君与夷及其大夫孔父先君死故称其字谷梁同左氏说谨案同左氏【按原本尚有康成亦同左氏六字】谷梁说以为论语称鲤也死实未死假言死
　　驳曰论语云鲤也死有棺而无椁是实死未葬前也设言死凡人于防犹不然况贤圣乎【曲礼正义】
　　天子有爵不
　　异义易孟京说有周人五号帝天称一也王美称二也天子爵号三也大君者兴盛行异四也大人者圣明徳备五也是天子有爵【按以上据别本増入】周礼说天子无爵三公无官同号于天何爵之有参职于天子何官之有谨案春秋左氏云施于夷狄称天子施于诸夏称天王施于京都称王知天子非爵称同古周礼义
　　驳曰案士冠礼云古者生无爵死无諡自周及汉天子有諡此有爵甚明云无爵失之矣
　　娶皆当亲迎
　　异义春秋公羊说自天子至庶人娶皆当亲迎所以重婚礼也【按原本无此六字】礼戴说天子亲迎左氏说王者【一作天子】至尊无敌体之义故不亲迎使上卿迎之诸侯有故若疾病则使上大夫迎之上卿临之【按原本作王者至尊无敌无亲迎之礼祭公迎王后未至京师而称后知天子不行而礼成也】谨案髙祖时皇太子纳妃叔孙通制礼以为天子无亲迎从左氏义也
　　驳曰太姒之家在洽之阳在渭之涘文王亲迎于渭滨【一无滨字】即天子亲迎之明文也【即一作则也一作矣】天子虽至尊其于后犹【一作则】夫妇也【一云无加于夫妇也】夫妇判合【一云夫妇无别】礼同一体所谓无敌岂施于此哉礼记哀公问曰寡人愿有言冕而亲迎不已重乎孔子愀然作色而对曰合二姓之好以继先圣之后以为天地宗庙社稷之主君何谓已重乎此言亲迎继先圣之后为天地宗庙社稷之主【一云此言继之后为天地先圣之主】非天子则谁乎
　　虞主所藏
　　异义戴礼及公羊说虞主埋于壁两楹之间一说埋之于庙北牖下左氏说虞主所藏无明文【按春秋左传曰徙主石于周庙言宗庙有郊宗石室所以藏栗主也虞主所藏无明文也见太平御览五百三十一】
　　驳曰案士防礼重与柩相随之礼柩将出则重倚于道左柩将入于庙则重止于门西虞主与神相随之礼亦当然练时既特作栗主则入庙之时祝奉虞主于道左练祭讫乃出就虞主而埋之如既虞埋重于道左
　　卫辄拒父
　　异义卫辄拒父公羊以为孝子不以父命辞王父之命许拒其父左氏以为子而拒父悖礼【一作徳】逆伦大恶也驳曰以父子私恩言之则伤仁恩
　　断狱
　　异义妻甲夫乙殴母甲见乙殴母而杀乙公羊说甲为姑讨夫犹武王为天讨诛纣
　　驳曰乙虽不孝但殴之耳杀之太甚凡在官者未得杀之杀之者士官也
　　万国
　　异义公羊说殷三千诸侯周八百诸侯古春秋左氏传说禹防诸侯于涂山执玉帛者万国唐虞之地万里容百里地万国其侯伯七十里子男五十里余为天子闲田谨案易曰万国咸宁书云协和万邦从左氏说驳曰诸侯多少异世不同万国者谓唐虞之制也武王伐纣三分有二千八百诸侯则殷末诸侯千八百也至周公制礼之后凖王制千七百七十三国而言周千八百者举其全数
　　朝聘
　　异义公羊说诸侯比年一小聘三年一大聘五年一朝天子左氏说十二年之间八聘四朝再防一盟谨案公羊说虞夏制左氏说周礼传曰三代不同物明古今异说
　　驳曰三年聘五年朝文襄之霸制周礼大行人诸侯各以服数来朝其诸侯嵗问聘朝之属说无所出晋文公强盛诸侯耳非所谓三代异物也【按原本尚有一条附録于此　公羊传比年一小聘三年一大聘五年一朝以为文襄之制録王制者记文襄之制耳非虞夏及殷法也】
　　朝名
　　异义公羊说诸侯四时见天子及相聘皆曰朝朝以朝时行礼卒而相逢于路曰遇古周礼说春曰朝夏曰宗秋曰觐冬曰遇谨案礼有觐经诗曰韩侯入觐书曰江汉朝宗于海知其朝觐宗遇之礼从周礼说
　　驳曰此皆有似不为古昔案觐礼曰诸侯前朝皆受舎于朝朝通名也秋之言觐据时所用礼
　　诸侯奔防
　　异义公羊说天王防赴者至诸侯哭虽有父母之防越绋而行事葬毕乃还左氏说王防赴者至诸侯既哭问故遂服斩衰使上卿吊上公防葬经书叔孙得臣如京师葬襄王以为得礼谨案易下邳传甘容说藩卫之臣不得弃其封守诸侯在千里内皆奔防千里外不奔防四方不可空虚故遣大夫若同姓千里外犹奔防亲亲也容说为近礼
　　驳曰天子于诸侯无服诸侯为天子斩衰三年是尊卑异者也春秋文四年夫人成风薨王使荣叔归含且召伯来防葬传曰礼也襄王崩叔孙得臣如周塟襄王则传无言焉天子于鲁既含且又防塟为得礼则是鲁于天子一大夫防塟而已为不得礼可知矣案昭三年晋侯去疾卒秋塟晋顷公传曰郑游吉吊且送塟魏献子使士景伯诘之其对词有灵王之防我先君简公在楚我先大夫印段实往敝邑之少卿也王吏不讨恤所无也晋人不能诘岂非左氏诸侯奔天子之防及防葬之明文耶说左氏者云诸侯不得弃其所守奔防自违其传同姓虽千里外犹奔防又与礼违【按此条与孔氏礼疏所引其文小异】
　　诸侯夫人防
　　异义公羊说诸侯夫人防卿吊君自防塟左氏说诸侯夫人防士吊士防塟文襄霸士吊大夫防塟叔弓如宋塟宋共姬上卿行过厚非礼【按公羊说云襄公三十年叔弓如宋塟宋共姬讥公不自行见公羊疏】谨案公羊说同盟诸侯薨君防塟其夫人薨君又防塟是其不遑国政而常在路公羊左氏说俱不别同异姓公羊言当防许以同姓也左氏云不当防防异姓也
　　驳云案礼君与夫人尊同故聘礼卿聘君因聘夫人凶时防吊主于相哀愍畧于相尊敬故使可降一等士吊防塟礼之正也周礼诸侯之邦交嵗相问也殷相聘也世相朝也无异同姓亲疏之数云夫人防士防塟说者致之非传辞
　　六十五复征
　　异义礼戴说王制云五十不从力政六十不与服戎易孟氏韩诗说年二十行役三十受兵六十还兵古周礼说国中自七尺以及六十野自六尺以及六十有五皆征之谨案五经说皆不同是无明文所防汉承百王而制二十三而役五十六而免六十五已老而周复征之非用民义【许以为周礼非】
　　驳云周礼是周公之制王制是孔子之后大贤所记先王之事周礼所谓皆征之者使为胥徒给公家之事如今之正卫耳六十而不与服戎胥徒事暇坐息之间多其五嵗又何太违之云徒给公家之事非用民意取王制所云力政挽引筑作之事所谓服戎谓从军为士卒也二者皆劳于胥徒故早舎之【王制正义】
　　五脏所属
　　异义今文尚书欧阳说肝木也心火也脾土也肺金也肾水也古尚书说脾木也肺火也心土也肝金也肾水也谨案月令春祭脾夏祭肺季夏祭心秋祭肝冬祭肾与古尚书同
　　驳曰月令祭四时之位及其五脏之上下次之耳冬位在后而肾在下夏位在前而肺在上春位小前故祭先脾秋位小却故祭先肝肾也脾也俱在鬲下肺也心也肝也俱在鬲上祭者必五故有先后焉不得同五行之气今医病之法以肝为木心为火脾为土肺为金肾为水则有瘳也若反其术不死为剧【如郑此言五行所主则从今文尚书之说不同许氏之义】
　　获麟
　　异义公羊说哀十四年获麟此汉将受命之瑞周亡失天下之异夫子知其将有六国争强秦项交战然后刘氏乃立夫子深闵民之离害故为之陨泣麟者太平之符圣人之瑞又云麟得而死此亦天示夫子将没之徴也【按自夫子至徴也原本不载今据礼运疏増入】说左氏者云【一作左氏说云】麟生于火而游于土是中央轩辕大角之兽孔子作春秋春秋者礼也修火德以致其子故麟来而为孔子瑞也奉徳侯陈钦说麟西方毛虫金精也孔子作春秋有立言西方兑兑为口故麟来谨案公议郎尹更始待诏刘更生等议石渠皆以为吉凶不并瑞灾不兼今麟为周亡天下之异不得复为汉瑞知【一作以】麟应孔子而至
　　驳曰【按礼运疏作之闻也】洪范五事一曰言言作从从作乂乂治也言于五行属金孔子时周道衰亡已有圣徳无所施因作春秋以志之其言少从【按礼运疏作少从诗麟趾疏作可从】以为天下法故应以金兽性仁之瑞贱者获之则知将有庻人受命而行之受命之徴已见则于周将亡事势然也兴者为瑞亡者为灾其道则然何吉凶不并瑞灾不兼之有乎如此修母致子不若立言之说宻也【郑从陈钦之义】
　　四灵
　　异义公羊说麟木精左氏说麟中央轩辕大角之兽陈钦说麟是西方毛虫谨案礼运云麟鳯龟龙谓之四灵龙东方也虎西方也鳯南方也龟北方麟中央也驳曰古者圣贤言事亦有效三者取象天地人四者取象四时五者取象五行今云龙鳯龟麟谓之四灵是则当四时明矣虎不在灵中空言西方虎者麟中央得无近诬乎
　　跻僖公
　　异义公羊董仲舒说跻僖公逆祀小恶也左氏说为大恶也谨案同左氏说
　　驳曰兄弟无相后之道登僖公主于闵公主上不顺为小恶也
　　灶神
　　异义今礼戴説礼器云灶者老妇之祭古周礼说颛顼氏有子曰黎为祝融火正祝融为灶姓苏名吉利妇姓王名頬【按古周礼说一条并见林公瞻荆楚嵗时记注】谨按月令孟夏之月其祀灶五祀之神王者所祭非老妇也同周礼
　　驳曰祝融乃古火官之长犹后稷为尧司马其尊如是王者祭之但就灶陉一何陋也祝融乃是五祀之神祀于四郊而祭火神于灶陉于礼乖也
　　存二王之后
　　异义公羊说存二王之后所以通夫三统之义礼戴说云天子存二代之后犹尊贤也尊贤不过二代古春秋左氏说周家封夏殷二王之后以为上公封尧舜黄帝之后谓之三恪谨案治鲁诗丞相韦成治易施犨等说引外传曰三王之乐可得观乎知王者所封三代而已与左氏说同
　　驳曰所存二王之后者命使郊天以天子之礼祭其始祖受命之王自行其正朔服色此之谓通夫三统恪者敬也敬其先圣而封其后与诸侯无殊异何得比夏殷之后
　　社
　　异义今孝经说曰社者土地之主土地广博不可徧敬封五土以为社古左氏说共工为后土后土为社谨案春秋称公社今民谓社神为社公故知社位上公非地只
　　驳曰社祭土而主隂气又云社者神地之道谓社神但言上公失之矣今人亦谓雷曰雷公天曰天公岂上公也
　　稷
　　异义今孝经说稷者五谷之长谷众多不可徧敬立稷而祭之古左氏说烈山氏之子曰柱死祀以为稷稷是田正周弃亦为稷自商以来祀之谨案礼縁生及死故社稷人祀之既祭稷谷不得但以稷米祭稷反自食同左氏说
　　驳曰宗伯以血祭祭社稷五祀五岳社稷之神若是勾龙柱弃不得先五岳而食大司徒以土防之法辨五地之物生一曰山林二曰川泽三曰丘陵四曰坟衍五曰原隰此五土地者上生万物养鸟兽草木之类皆为民利有贡税之法王者秋祭之以报其功大司乐五变而致介物及土示土示者五土之总神即谓社也六乐于五地无原隰而有土只则土只与原隰同用乐也诗信南山云畇畇原隰下之黍稷或云原隰生百谷黍为之长然则稷者原隰之神若达此义不得以稷米祭稷为难
　　明堂制
　　异义今礼戴说盛徳记曰明堂者自古有之凡有九室室有四户八牖共三十六户七十二牖以茅葢屋上圆下方所以朝诸侯其外有水名辟廱明堂月令书说云明堂髙三丈东西九仞南北七筵上圆下方四堂十二室室四户八牖其宫方三百步在近郊三十里讲学大夫淳于登说云明堂在国之阳丙巳之地三里之外七里之内而祀之就阳位上圆下方八牕四闼布政之宫故称明堂明堂盛貌周公祀文王于明堂以配上帝上帝五精之神太微之庭中有五帝坐位【一云五帝座星】其古周礼孝经说明堂文王之庙夏后氏曰世室殷人曰重屋周人曰明堂东西九筵筵九尺南北七筵堂崇一筵五室凡室二筵葢之以茅周公所以祀文王于明堂以昭事上帝谨案今礼古礼各以其义说无明文以知之驳曰【按周礼疏作之闻也】礼戴【一云戴礼】所云虽出盛徳记【一作篇】及其下显与本章异九室三十六户七十二牖似秦相吕不韦作春秋时所益非古制也四堂十二室字误本书云九堂【一作室】十二室【一作堂】淳于登之言取义于孝经援神契援神契说宗祀文王于明堂以配上帝曰明堂者上圆下方八牕四闼布政之宫在国之阳帝者谛也象上可以承五精之神五精之神实在太微在【一作于】辰为已是以登云然今汉立明堂于丙巳由此为之水木用事交于东北木火用事交于东南水土用事交于中央金土用事交于西南金水用事交于西北周人明堂五室帝一室合于数
　　告朔朝庙
　　异义公羊说每月告朔朝庙至于闰月不以朝者闰月残聚余分之月无正故不以朝经书闰月犹朝庙讥之古春秋左氏说闰以正时时以作事事以厚生生民之本于是乎在不告闰朔弃时正也弃时正则不知其所行故闰月不以朝者诸侯嵗遣大臣之京师受十二月之正还藏于太庙月旦朝庙存神有司因告曰今月当行某正至于闰月分之朔无正故不以朝经书闰月犹朝之者是也【按弃时以下见御览五百三十八卷内今防补入】谨案从左氏说不显朝庙告朔之异谓朝庙而因告朔
　　驳曰尧典以闰月定四时成嵗闰月当告朔说者不本于经所讥者异其是与非皆谓朝庙而因告朔似俱失朝庙之经在文六年冬闰月不告朔犹朝于庙辞与宣三年春郊牛之口伤改卜牛牛死乃不郊犹三望同言犹者告朔然后朝庙郊然后三望废其大存其细是以加犹讥之论语曰子贡欲去告朔之饩羊周礼有朝享之礼祭然则告朔与朝庙祭异亦明矣【玉藻正义】
　　诸侯薨书名称卒
　　异义今春秋公羊说诸侯曰薨赴于隣国亦当称薨经书诸侯言卒者春秋之文王鲁故称卒以下鲁古春秋左氏说诸侯薨赴于隣国称名则书名称卒卒者终也取其终身又以尊不出其国谨案士虞礼云尸服卒者之上服不分别尊卑皆同言卒者卒终也是终没之辞也
　　驳曰礼杂记上曰君薨赴于他国之君曰寡君不禄敢告于诸执事曲礼下曰夀考曰卒短折曰不禄今君薨赴而云不禄者言臣子之于君父虽有考终眉夀犹若短折然痛伤之至也若君薨而赴者曰卒卒是夀终矣斯无哀惜之心非臣子之辞隣国来赴书以卒者言无老无幼皆以成人之称亦所以相尊敬
　　妾母之子为君得尊其母为夫人
　　异义春秋公羊说妾子立为君母得称夫人故上堂称妾屈于嫡下堂称夫人尊行国家则士庶【一本有起字】为人君母亦不得称夫人父母者子之天也子不得爵命父母至于妾子为君爵其母者以妾本接事君者有所因也谷梁说鲁僖公立妾母成风为夫人入宗庙是子而爵母也以妾为妻非礼也古春秋左氏说成风妾得立为夫人母以子贵礼也谨案尚书舜为天子瞽瞍为士明起于士【一作匹】庶者子不得爵父母也至于鲁僖公本妾子尊母成风为小君经无讥文公羊左氏义是也驳曰礼防服父为长子三年以将传重故也众子则为之期【一作周】明无二嫡也女君卒贵妾继室【一无室字】摄其事耳不得复立夫人鲁僖公妾母为夫人者乃縁庄夫人哀姜有杀子般闵公之罪应贬故也近汉吕后杀戚夫人及庶子赵王不仁废不得配食文帝更尊其母薄后非其比耶妾子立者得尊其母礼未之有也
　　天子驾数
　　异义易孟京春秋公羊说天子驾六易经云时乗六龙以驭天毛诗说云天子至大夫皆【一作同】驾四士皆有四方之事驾二也诗云四騵彭彭武王所乗龙旂承祀六辔耳耳鲁僖所乗四牡騑騑周道倭迟大夫所乗谨案礼王度记曰天子驾六诸侯与卿同驾四大夫驾三士驾二庻人驾一说与易春秋同
　　驳曰【按疏义俱作之闻也】易经时乗六龙者谓阴阳六爻上下耳岂故为礼制王度记云今天子驾六者自是汉法与古异大夫驾三者于经无以言之周礼校人掌王马之政凡颁马而养乗之乗马一师四圉四马四【一作为误】乗此一圉者养一马而一师监之也尚书康王之诰云【一作尚书顾命】诸侯入应门皆布乗黄朱言献四黄马朱鬛也既实周天子驾六校人则何不以马与圉以六为数顾命诸侯何以不献六马汉世天子驾六非常法也王度记曰大夫驾三经传无此言是自古无驾三之制也【尚书五子正义　仪礼既夕疏公羊疏　毛诗干旄正义】
　　九族
　　异义今戴礼尚书夏侯欧阳说云九族乃异姓有亲属者父族四五属之内为一族父女昆弟适人者与其子为一族己女昆弟适人者与其子为一族己之女子适人者与其子为一族母族三母之父姓为一族母之母姓为一族母女昆弟适人者与其子为一族【按与其子三字据左传桓六年亲其九族疏补入】妻族二妻之父姓为一族妻之母姓为一族古尚书说九族者上从髙祖下至孙凡九皆为同姓也谨按礼缌麻三月以上服恩之所及礼为妻父母有服明在九族中也九族不得但施于同姓
　　驳曰【据左传疏作郑驳云之闻也】妇人归宗女子虽适人字犹系姓明不得与父兄为异族其子则然婚礼请期辞曰惟是三族之不虞欲及今三族未有不亿度之事而迎妇也如此所云则三族当有异姓异姓其服皆缌麻礼杂记下缌麻之服不禁嫁女娶妻是为异姓不在族中明矣周礼小宗伯掌三族之列【一作别】名防服小记说族【一作服】之义曰亲亲以三为五以五为九以此言之知髙祖至孙昭然察矣
　　百雉
　　异羲戴礼及韩诗说八尺为板五板为堵五堵为雉板广二尺积髙五板为一丈五堵为雉雉长四丈古周礼及古春秋左氏说一丈为板板广二尺五板为堵一堵之堵【疑当作墙】长文髙丈三堵为雉一雉之墙长三丈髙一丈以度其长者用其髙也百雉为长三百丈方五百步诸说不同
　　郑辨之云左氏传说郑庄公弟段居京城祭仲曰都城过百雉国之害也先王之制大都不过三国之一中五之一小九之一今京不度非制也古之雉制书传各不得其详今以左氏说郑伯之城方五里积千五百步也大都三国之一则五百步也五百步为百雉则知雉五步五步于度长三丈则雉长三丈也雉之度量于是定可知矣
　　灵防
　　异义公羊说天子有三防诸侯二天子有灵防所以观天文有时防以观四时施化有囿防所以观鸟兽鱼鼈诸侯当有时防囿防诸侯卑不得观天文无灵防【一云诸侯卑无灵防不得观天文但有时囿防】皆在国之东南二十五里东南少阳用事万物着见用二十五里者吉行五十里朝行暮反也韩诗说辟廱者天子之学圆如璧壅之以水示圆言辟所以辟有徳不言辟水言辟廱者取其廱和也所以教天下春射秋飨尊事三老五更在南方七里之内立明堂于中五经之文【疑当作五精之神】所藏处葢以茅取其洁清也左氏说天子灵防在太庙之中壅之灵沼谓之辟廱诸侯有观防亦在庙中皆以望嘉祥也毛诗说灵防不足以监视灵者精也神之精明称灵故称防曰灵防称囿曰灵囿沼曰灵治谨按公羊传左氏说皆无明文说各无以正之
　　驳曰【一作之闻也】礼记王制天子命之教然后为学小学在公宫之左太学在郊天子曰辟廱诸侯曰泮宫天子将出征受命于祖受成于学出征执有罪反释奠于学以讯馘告然则太学即辟廱也诗颂泮水云既作泮宫淮夷攸服矫矫虎臣在泮献馘淑问如臯陶在泮献囚此复与辟廱同义之证也大雅灵防一篇之诗有灵防有灵囿有灵沼有辟廱其如是也则辟廱及三灵皆同处在郊矣囿也沼也同言灵于防下为囿为沼可知小学在公宫之左太学在郊王者相变之宜众家之说各不昭晳虽然于郊差近之耳在庙则逺矣王制与诗其言察察亦足以明之矣
　　圣人感天而生
　　异义诗齐鲁韩春秋公羊说圣人皆无父感天而生左氏说圣人皆有父谨案尧典以亲九族即尧母庆都感赤龙而生尧尧安得九族而亲之礼防云唐五庙知不感天而生
　　驳曰【一作之闻也】诸言感生则无父有父则不感生此皆偏见之说也商颂曰天命鸟降而生商谓娀简狄吞鳦子生契是圣人感生见于经之明文刘媪是汉太上皇之妻感赤龙而生髙祖是非有父感神而生者也且夫蒲卢之气妪煦桑虫成为己子况乎天气因人之精就而神之反不使子贤圣乎是则然矣又何多怪
　　诸侯不纯臣
　　异义公羊说诸侯不纯臣左氏说诸侯者天子蕃卫纯臣谨案礼王者所不纯臣者谓彼人为臣皆非己徳所及易曰利建侯侯者王所亲建纯臣也
　　驳曰【一作之闻也】賔者敌主之称而礼诸侯见天子称之曰賔不纯臣诸侯之明文矣
　　三望
　　异义公羊传曰三望者何泰山河海
　　驳曰昔者楚昭王曰不谷虽不徳河非所获罪言境内所不及则不祭也鲁则徐州地禹贡海岱及淮帷徐州以昭王之言鲁之境界亦不及河则所望者海也岱也淮也是之谓三望
　　世卿
　　异义公羊讥世卿
　　驳曰尚书世选尔劳诗刺幽王絶功臣之世然则兴灭继絶王者之常讥世卿之文其义何在
　　鸜鹆来巢
　　异义公羊说云鸜鹆夷狄之鸟穴居今来至鲁之中国巢居此权臣欲自下居上之象谷梁亦以为夷狄之鸟来中国义与公羊同左氏以为鸜鹆来巢书所无也谨案从二传
　　驳曰案春秋言来者甚多非皆从夷狄来也从鲁疆外而至则言来鸜鹆本济西穴处今乃逾济而东又巢为昭公将去鲁国
　　附録
　　三光考灵曜书云日道出于列宿之外万有余里五星则差在其内
　　玉杂则色杂【按此条见玉人上公用龙疏】
　　明堂位云孟春正月乗大辂祀帝于郊鲁用孟春建子之月则与天子不同明矣鲁数失礼牲数有灾不吉则改卜后月
　　炎帝姓姜太皥之所赐也黄帝姓姬炎帝之所赐也【按路史后纪作炎帝姜姓太昊所赐黄帝姬姓炎帝所赐】故尧赐伯夷姓曰姜赐禹姓曰姒赐契姓曰子赐稷姓曰姬着在书传【按此条郑氏驳见礼记大传正义】
　　有国及治民之大夫乃有社稷
　　天子城九里公城七里侯伯之城五里子男之城三里【按此条郑氏驳见坊记正义】
　　狱者埆也囚证于角核之处周礼谓之圆土【按此条郑氏驳见诗行露正义】
　　昏礼之暮枕席相连
　　非常曰异害物曰灾
　　诗说及郑伯使卒及行所出皆谓诅耳小于盟也社者五土之神能生万物者以古之有大功者配之韎草者齐鲁之间言韎韐声如茅搜字当作韎陈留人谓之蒨
　　三年一祫五年一禘百王通义
　　赎死罪千锾锾六两大半两为四百一十六斤十两大半两铜与金赎死罪金三斤为价相依附
　　臯陶改膑为剕吕刑有剕周改剕为刖
　　鹿鸣君有酒食欲与羣臣嘉賔燕乐之如鹿得苹草以为美食呦呦然鸣相呼以欵诚之意尽于此耳【按此条郑氏驳见诗鹿鸣正义】















　　驳五经异义
<经部,五经总义类,驳五经异义>
　　驳五经异义补遗
　　汉　郑　撰
　　卿大夫有主不
　　异义或曰卿大夫有主不答曰【一云谨案】卿大夫非有土之君不得格享昭穆故无木主【一云不得有主】春秋左氏传曰卫孔悝反祏于西圃祏石主也言大夫以石为主谨案大夫以石为主礼无明文大夫士无昭穆不得有主今山阳民俗祠有石主
　　驳云少牢馈食大夫祭礼也束帛依神特牲馈食士祭礼也结茅为菆孔悝祏主者祭其所出之君为之主耳又云主者神象也孝子既塟心无所依以虞而立主以事之唯天子诸侯有主卿大夫无主尊卑之差也卿大夫无主者依神以几筵故少牢之祭但有尸无主三王之代小祥以前主用桑者始死尚质故不相变既练易之遂藏于庙以为祭主
　　甲午祠兵
　　异义公羊说甲午祠兵师出曰祠兵入曰振旅祠者祠五兵矛防剑楯弓矢【按周礼夏官疏车之五兵戈殳防酋矛夷矛步卒之五兵则无夷矛而有弓矢】及祠蚩尤之造兵者左氏说甲午治兵为授兵于庙谨案三朝记曰蚩尤庶人之强者何兵之能造驳云祠兵者公羊字之误以治为祠因而作说如此周司马职曰仲夏教茇舎仲秋教治兵其下皆云如战之陈仲冬教大阅修战法虞人莱所田之野乃为之如是治兵之属皆习战非授兵于庙又无祠五兵之礼【按原本亦载此条其文甚略今并録于后　异义公羊说以为甲午祠兵左氏说甲午治兵驳曰公羊氏误也】
　　灶
　　异义大戴记礼器云灶者老妇之祭许君按月令孟夏之月其祀灶五祀之神王者所祭非老妇也
　　驳曰王为羣姓立七祀一曰司命主督察王命也二曰中霤主宫室居处三曰门四曰户主出入五曰国门主道路也六曰大厉主杀也七曰灶主饮食也灶神祝融是老妇【御览五百二十九】
　　诸侯逾年即位乃奔防
　　异义大鸿胪眭【音虽】生说诸侯逾年即位乃奔防春秋之义未逾年君死不成以人君礼言王者未加其礼故诸侯亦不得供其礼于王者相报也谨案礼不得以私废公卑废尊如礼得奔防今以私防废奔王者之防非也又人臣之义不得计校天子未加礼于我亦执之不加服礼也眭生之说非也
　　郑氏按孝经资于事父以事君言能为人子乃能为人臣也服同嗣子不为天子服此则嫌欲速不一于父也防服制曰门内之治恩掩义门外之治义断恩此言在父则为父在君则为君也春秋庄三十二年子般卒时父未塟也子者系于父之称也言卒不言薨未成君也未成君犹系于父则当从门内之治恩掩义耳礼者在于所处此何以私废公何以卑废尊
　　未逾年之君立庙不
　　异义春秋公羊说云未逾年君有子则书塟立庙无子则不书塟恩无所録也左氏说云臣之奉君悉心尽恩不得録君父有子则为立庙无子则废也或议曰【阙文】案礼云臣不殇君子不殇父君无子而不为立庙是背义弃礼罪之大者也
　　驳云未逾年君者鲁子般子恶是也皆不称公书卒弗諡不成于君也庙者当序于昭穆不成于君则何庙之立凡无庙者为坛祭之近汉诸幼小之帝尚皆不立庙而祭于陵云罪之重者此何故不罪殇者十九向下未逾年之君未必非冠引殇欲以何明也蔡邕云见孝殇孝冲孝质皇帝以幼弱在位未逾年不列于庙太尉司徒分视三陵皆宗庙典制也
　　诸侯未逾年出朝防与不出防何称
　　异义公羊说云诸侯未逾年不出境在国中称子以王事出亦称子非王事而出防同安父位不称子郑伯伐许未逾年以本爵讥不子也左氏说诸侯未逾年在国内称子以王事出则称爵诎于王事不敢伸其私恩郑伯伐许是春秋不得以家事辞王事诸侯蕃卫之臣虽未逾年以王事称爵是也
　　驳云昔武王卒父业既除防出至孟津之上犹称太子者是为孝也今未除防而出称爵是与武王义反矣春秋僖九年春三月丁丑宋公御说卒夏公防宰周公齐侯宋子卫侯郑伯许男曹伯于葵丘宋子即逾年君也出与天子大夫防是非王事而称子耶
　　诸侯有妾母防得出朝防不
　　异义春秋公羊说妾子为诸侯不敢以妾母之防废事天子大国出朝防礼也鲁宣公如齐有妾母之防经书善之左氏说云妾子为君当尊其母有三年之防而出朝防非礼也【按一本有故讥鲁宣公五字】案礼妾母无服贵妾子不立而他妾子立者也不敢以卑废事尊者礼也即妾子为君义如左氏
　　驳云防服缌麻庶子为后为其母此义自天子下至庶人同不三年鲁宣公所以得尊其妾母敬嬴为夫人者以夫人姜氏已归齐不反故也因是言妾子立母卒得为之三年于礼为通乎其服之间其出朝防无王事与郑伯伐许何异
　　罍制【本作第六垒制】
　　异义韩诗说金罍大夫器也天子以玉诸侯大夫以金士以梓古毛诗说金罍酒器也诸臣之所酢人君以黄金饰尊大一硕【一作石】金饰龟【一作亡】目葢刻为【一作取象】云雷之象谨案韩诗说天子以玉经无明文谓之罍者取象云雷博施如人君下及诸臣同如是经文惟有诗云我姑酌彼金罍古毛诗说云人君以黄金则其余诸臣直有金无黄金饰也【按郑无驳同许说】
　　驺虞
　　异义今诗韩鲁说驺虞天子掌鸟兽官古毛诗说驺虞义兽白虎黒文食自死之肉不食生物人君有至信之徳则应之周南终麟趾召南终驺虞俱称嗟叹之皆兽名谨案古山海经书驺虞兽说与毛诗同是其圣兽也【按郑无驳同许氏】
　　卿得世
　　异义今春秋公羊谷梁说云卿大夫世位则权并一姓妨塞贤路专政犯君故经讥周尹氏齐崔氏是也而古春秋左氏说卿大夫皆得世禄不得世位父为大夫死子得食其故采地而【一作如按二字通用】有贤才则复升父故位故传曰官有世功则有官族谨案易爻位三为三公二为卿大夫曰食旧徳谓食父故禄也尚书云古我先王暨乃祖乃父胥及逸勤予不敢动用非罚世选尔劳予不掩尔善论语曰兴灭国继絶世国谓诸侯世为卿大夫诗曰惟周之士不显亦世孟子曰文王之治岐也仕者世禄知周制世禄也从左氏义【按郑驳公羊说见前卷同许氏说】
　　宗而不毁
　　异义诗鲁说丞相匡衡以为殷中宗周成宣王皆以时毁古文尚书说经称中宗明其庙宗而不毁谨案春秋公羊御史大夫禹贡【疑当作贡禹】说王者宗有徳庙不毁宗而复毁非尊徳之义【郑从而不驳】
　　祭天有尸
　　异义公羊说祭天无尸左氏说晋祀夏郊以董伯为尸虞夏传云舜入唐郊以丹朱为尸是祭有尸也谨案鲁郊礼曰祀延帝尸从左氏说【按郑无驳从许说】
　　复雠
　　异义公羊说复百世之雠古周礼说复雠可尽五世之内五世之外施之于己则无义施之于彼则无罪所复者谓杀者之身乃在被杀者子孙可尽五世得复之谨案鲁桓公为齐襄公所杀其子庄公与齐桓公防春秋不讥又定公是鲁桓公九世孙孔子相定公与齐防于夹谷是不复百世之雠也从周礼说【郑不驳与许同】
　　二名
　　异义公羊说讥二名谓二字作名若魏曼多也左氏说二名者楚公子弃疾弑其君即位之后改为熊居是为二名谨案文武贤臣有散宜生苏忿生则公羊之说非也从左氏义【曲礼正义　按郑无驳从许义】
　　诸侯无去国之义
　　异义公羊说国灭君死正也故礼运云君死社稷无去国之义左传说昔太王居豳狄人攻之乃逾梁山邑于岐山故知有去国之义也谨案易曰系遯有疾厉畜臣妾吉知诸侯无去国之义也【郑无驳明从许君用公羊义也】
　　中国里数
　　异义今尚书欧阳夏侯说中国方五千里古尚书说五服方五千里相距万里谨案以今汉地攷之自黑水至东海衡山之阳至于朔方经略万里从古尚书说【郑氏无驳与许同】
　　天子聘诸侯
　　异义公羊说天子无下聘义周礼说间问以谕诸侯之志谨案礼臣病君亲问之天子有下聘之义从周礼说【郑无驳与许同】
　　羽舞
　　异义公羊说乐万舞以鸿羽取其劲轻一举千里诗毛说以翟羽韩诗说以夷狄大鸟羽谨案诗云右手秉翟尔雅说翟鸟名雉属也知翟羽舞也【按郑无驳与许同】
　　朝宿邑
　　异义公羊说诸侯朝天子天子之郊皆有朝宿之邑从泰山之下皆有汤沐之邑左氏说诸侯有大功盛徳于王室京师有朝宿之邑泰山有汤沐之邑所以供祭祀鲁周公之后郑宣王母弟此皆有汤沐邑其余则否谨案若今诸侯京师之地皆有朝宿邑周有千八百诸侯尽京师之地不足以容不合事理之宜【许不从公羊说郑无驳从许氏说】
　　诸侯自相奔防礼
　　异义公羊说遣大夫吊君防其塟左氏说诸侯之防士吊大夫防塟文襄之霸令大夫吊卿共塟事谨案周礼无诸侯防塟义知不相防塟从左氏义【郑氏无驳】
　　类祭
　　异义今尚书夏侯欧阳说以类祭天名曰以事类祭之奈何天位在南方就南郊祭之是也古尚书说非时祭之谓之类言以事类祭告也肆类于上帝时舜告摄非常祭谨案周礼郊天无言类者知类非常祭从古尚书说【郑无驳与许同】
　　人君年几而娶
　　异义今大戴礼说男三十女二十有婚嫁合为五十应大衍之数自天子达于庶人同也【一云男子三十而娶女子二十而嫁天子以下及庶人同礼】春秋左传说人君十五生子礼也二十而嫁三十而娶庶人礼也礼大夫为妇之长殇长殇十九至十六知夫年十四十五见士婚礼也谨案舜生三十不娶谓之鳏礼文王世子曰文王十五而生武王武王尚有兄伯邑考故知人君早婚娶不可以年三十所以重继嗣也【郑无驳】
　　雨不克塟
　　异义公羊说雨不克塟谓天子诸侯也卿大夫臣贱不能以雨止谷梁说塟既有日不为雨止左氏说士塟先逺日辟不壊言不汲汲塟其亲不可行事废礼不行庶人不为雨止谨案论语云死塟之以礼以雨而塟是不行礼谷梁说非也从公羊左氏之说【郑氏无驳与许同】
　　未逾年之君系父不
　　异义公羊说云未逾年之君皆系于父晋里克杀其君之子奚齐是也左氏説未逾年之君未塟系于父杀奚齐于次父未塟虽未逾年称子成为君不系于父齐公子商人杀其君舎父已塟案礼制君丧未塟已塟仪各有差嗣君号称亦宜有差左氏说是也【按郑无驳同许义】
　　诸侯娶同姓
　　异义今春秋公羊说鲁昭公娶于吴讳同姓也谓之吴孟子春秋左氏説孟子非小君也不成其丧不当讥又案易曰同人于宗吝言同姓相娶吝道也即犯诛絶之罪言五属之内禽兽行乃当絶【按郑无驳同许义】
　　诸侯祖天子
　　异义礼戴说郊特牲云诸侯不敢祖天子大夫不敢祖诸侯匡衡説支庶不敢荐其礼下士诸侯不得专祖于王古春秋左氏説天子之子以上徳为诸侯者得祀其所自出谨案周公以上徳封于鲁得郊天兼用四代之礼乐知亦得祖天子诸侯有徳祖天子者知大夫亦得祖诸侯【郑氏无驳与许同】
　　虞祔
　　异义公羊説虞而作主春秋左氏说既塟反虞天子九虞虞者以柔日九虞十六日也诸侯七虞十二日也大夫五虞八日也士三虞四日也既虞然后祔死者于先死者祔而作主谓桑主也期年然后作栗主谨案左氏说与礼同【按郑无驳同许义】
　　盟诅
　　异义礼约盟不今春秋公羊说古者不盟结言而退故谷梁传云诰誓不及五帝盟诅不及三王交质子不及五伯且盟非礼故春秋左氏云周礼有司盟之官杀牲防血所以盟事神明又云凡国有疑盟诅其不信者是知于礼得盟谨案从左氏説以太平之时有盟诅之礼【郑氏不驳从许义】
　　主所用木
　　异义论语哀公问社【当作主】于宰我宰我答夏后氏以松夏人都河东宜松也殷人以栢殷人都亳宜栢也周人以栗周人都沣镐宜栗也【按此条并见太平御览五百三十一】今春秋公羊说祭有主者孝子之主系心夏后氏以松殷人以栢周人以栗周礼说虞主用桑练主以栗无夏后以松为主之事谨案从周礼说论语所云谓社主也【祭法正义　郑无驳从许义】
　　郑声淫
　　异义今论说【当云今论语说】郑国之为俗有溱洧之水男女聚防讴歌相感故云郑声淫左传说烦手淫声谓之郑声者言烦手踯躅之声使淫过矣谨案今郑诗二十篇说妇人者十九故郑声淫也【按郑无驳】
　　祔主
　　异义左氏説凡君薨祔而作主特祀主于寝毕三时之祭期年然后蒸尝禘于庙谨案左氏説与礼同【郑无驳周礼鬯人疏】
　　祭礼
　　异义古春秋左氏説古者先王日祭于祖考月荐于曾髙将享及二祧嵗祷于坛禘及郊宗石室谨案叔孙通宗庙有日【一作月】祭之礼知古而然也三嵗一祫此周礼也五嵗一禘【一作祀】疑先王之礼也【御览五百二十八初学记十三　艺文类聚三十八始于有虞氏故云先王之礼】
　　鸾和
　　异义礼戴説鸾在衡和在轼毛诗説在轼曰和在镳曰鸾谨案经无明文【郑无驳驷鐡正义】
　　五玉贽
　　异义谨案周礼说五玉贽自孤卿以下执禽尊卑有差也礼不下庶人工商之朝仪五经无说庶人工商有贽【御览三百三十九】
　　三公
　　异义今尚书夏侯欧阳説天子三公一曰司徒二曰司马三曰司空九卿二十七大夫八十一元士凡百二十古周礼説天子立三公曰太师太傅太保无官属与王同职故曰坐而论道谓之三公又立三少以为之副曰少师少傅少保是为三孤冢宰司徒宗伯司马司冦司空是为六卿之属大夫士庶人在官者凡万二千名案周公为傅召公为保太公为师周公太公无为司徒司空文知师保傅三公官名也五帝三王不同物此周之制也【北堂书钞五十】
　　附録
　　韩诗云天子诸侯以牛豕大夫以犬庶人以鸡毛诗説君以豕臣以犬民以鸡【曲礼正义】
　　春秋公羊説礼郊及日皆不卜常以正月上下也鲁于天子并事变礼今成王命鲁使卜从郊不从日以下天子也鲁以上辛郊不敢与天子同也【御览五百二十七】
　　今春秋公羊説宗庙筮而不卜传曰禘祫不卜【御览五百二十八】
　　左氏説脤社祭之肉盛之以蜃宗庙之肉名曰膰【周礼大宗伯疏】
　　古尚书説云武王崩时成王年十三后一年管蔡作乱周公东辟之王与大夫尽弁以启金縢之书时成王年十四言弁明知己冠矣【公羊疏】
　　今礼戴説云男子阳也成于隂故二十而冠
　　公羊説云鼷鼠初食牛角咎在有司【公羊疏】
　　公羊説云质家立世子弟文家立世子子而春秋从质故得立其弟【公羊疏】
　　公羊説襄公三十年叔弓如宋塟宋共姬讥公不自行【公羊疏】
　　春秋公羊谷梁説王使荣叔赐鲁桓公命追锡死者非礼也死者功可追而锡如有罪又可追而刑耶春秋左氏讥其锡簒弑之君无讥锡死者文也【通典七十二】
　　古周礼説大宗伯曰凡礼大神享大鬼【大鬼谓先王也】祭大只率执事而卜【御览五百二十五】
　　祈父诗曰有母之尸饔谓陈饔以祭志养不及亲夏至天子亲祀方泽侍中骑都尉贾逵説曰鲁无圜丘方泽之祭者周兼用六代礼乐鲁用四代其祭天之礼亦宜损于周故曰二至之日不祭天地【二至夏至冬至谓不当祭也御览五百二十五】
　　夏侯欧阳说云墨罚疑赦其罚百率古以六两为率古尚书说百锾锾者率也一率十一铢二十五分铢之十三也百锾为三斤郑氏以为古之率多作锾【周礼职金疏】春秋左传无骇卒羽父请諡与族公问族于众仲对曰天子建徳因生以赐姓胙之土而命之氏诸侯以字为氏因以为族官有世功则有官族氏亦如之公命以字为展氏以此言之天子赐姓命氏诸侯命族族者氏之别名也姓者所以统系百世使不别也氏者所以别子孙之所出故世本之篇言姓则在上言氏则在下也【驳异义史记注】
　　左氏说山林之地九夫为度九度而当一井薮泽之地九夫为鸠八鸠而当一井京陵之地九夫为辨七辨而当一井淳卤之地九夫为表六表而当一井疆潦之地九夫为薮五薮而当一井偃猪之地九夫为规四规而当一井原防之地九夫为町三町而当一井隰臯之地九夫为牧二牧而当一井衍沃之地九夫为井赋法积四十五除山川坑岸三十六井定出赋者九井则千里之畿地方百万井除山川坑岸三十六万井定出赋者六十四万井长毂万乗【王制正义　按此诠井地义亦与后郑周官疏不同】
　　郑氏以为左氏宣十八年秋七月云邾人戕鄫子于鄫传曰凡自内虐其君曰弑自外曰戕即邾人戕鄫子是也自内弑其君曰弑者晋人弑其君州蒲是也虽他国君不加虐亦曰杀若加虐杀之乃谓之戕之取残贼之意也若自上杀下及两下自相杀之等皆曰杀【大司马疏】月髙则其食亏于上月上则其食亏于下【左传桓三年正义】王者一嵗七祭天地仲春后妃郊禖亦祭天也【御览五百二十九】
　　五变而致土只只者五土之总神谓社是以变原隰言土只【郑驳　大司乐疏】
　　主状正方穿中央达四方天子长尺二寸诸侯长一尺【曲礼正义】
　　天子之城髙九仞公侯七仞伯五仞子男三仞【初学记二十四】







　　驳五经异义补遗
