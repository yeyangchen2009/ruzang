　　钦定四库全书　　　　　　　经部五
　　七经小传　　　　　　　　　五经总义类提要
　　【臣】等谨按七经小传三卷宋刘敞撰敞有春秋传已着録是编乃其杂论经义之语曰七经者一尚书二毛诗三周礼四仪礼五礼记六公羊传七论语也然公羊传仅一条又皆校正传文衍字于传义无所辨正后又有左传一条国语一条亦不应独以公羊标目盖敞本欲作七经传惟春秋先成凡所劄记已编入春秋传意林权衡文权说例五书中此三条一校衍字一论都城百雉一论禘郊祖宗报于经文无所附丽故其文仍在此书中其标题当为春秋故得兼及外传传冩者见第一条为公羊第二条末亦有公羊字遂题曰公羊而注曰国语附失其防矣论语诸条有与诸经一例者又有直书经文而夹注句下如注疏体者亦注论语而未成以所注杂録其中也呉曾能改斋漫録曰庆厯以前多尊章句注疏之学至刘原甫为七经小传始异诸儒之説王荆公脩经义盖本于原甫【案读书志亦载此文以为元祐史官之説】晁公武读书志亦证以所説汤伐桀升自陑之类与新经义同为王安石勦取敞説之证大防均不满于敞朱子语类乃云七经小传甚好其説不同今观其书如谓尚书原而恭当作愿而恭此厥不听当作此厥不徳谓毛诗烝也无戎当作烝也无戍谓周礼诛以驭其过当作诛以驭其祸士田贾田当作工田贾田九□五曰巫易当作巫阳谓礼记诸侯以貍首为节当作以鹊巢为节皆改易经字以就已説至礼记若夫坐如尸一节则疑有脱简人喜则斯陶九句则疑有遗文礼不王不禘及庻子王亦如之则疑有倒句而尚书武成一篇考定先后移其次序实在蔡沈之前盖好以己意改经变先儒淳实之风者实自敞始又如解尚书鸟兽跄跄谓古者制乐或法于鸟或法于兽解毛诗葛之覃兮谓葛之茂盛则有人就而刈之以为絺绤如后妃在家徳美充茂则王者就而聘之以为后妃解论语乘桴浮于海谓夫子周流列国如桴之在海流转不定其説亦往往穿凿与安石相同故流俗传闻致遭斯谤然考所着弟子记排斥安石不一而足实与新学介然异趣且安石刚愎亦非肯歩趋于敞者谓敞之説经开南宋臆断之敞不得辞谓安石之学由于敞则窃鈇之疑矣且畧其巵词采其粹语疏通剔抉精凿者多又何可以末流之失并废敞书欤乾隆四十九年二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀













　　钦定四库全书
　　七经小传目録
　　卷上
　　尚书
　　毛诗
　　卷中
　　周礼
　　仪礼
　　礼记
　　公羊【国语】
　　卷下
　　论语




　　钦定四库全书
　　公是七经小传卷上　　　　宋　刘敞　撰
　　尚书
　　尧典曰申命羲叔宅南交说者曰春与夏交非也冬与秋交秋与夏交春与冬交亦何不曰西交北交东交乎且春曰嵎夷曰旸谷秋曰宅西曰昧谷冬曰朔方曰幽都此皆指地而言不当至于夏独以气言也本盖言宅南曰交趾后人传写脱两字故尔非真也春云宅嵎夷秋云宅西推秋之西而知嵎夷爲东也夏云宅南冬云宅朔方推夏之南而知朔方爲北也此盖尧舜时四境所至四岳所统也故举以言尔
　　舜典曰正月上日受终于文祖辑五瑞者收诸侯圭瑞还之王府既月乃日者既正月之明日谓二月朔耳辑五瑞必俟既月之明日颁之诸侯者以新歴数也
　　修五礼五玉三帛二生一死贽如五器卒乃复如者同也五器者吉凶礼乐及戎器同之一制度也卒乃复者巡守事毕王乃还都也
　　五载一巡守者唐虞氏分天下五服其在畿内甸服之君则皆执事之人也朝夕见焉故不特修朝觐之礼至于侯服当朝一年绥服当朝二年要服当朝三年荒服当朝四年则天下诸侯毕皆一朝一朝则天子巡守故五载一巡守也
　　夔曰于予击石拊石百兽率舞益稷之未又有夔曰于予击石拊石百兽率舞然则舜典之末衍一简也何以知之邪方舜之命二十二人莫不让者惟夔龙爲否则亦已矣又自賛其能夔必不爲也且夔于尔时始见命典不应遂已有百兽率舞之事是今日适越而昔至也
　　九共九篇共当作丘古文丘作□与共相近故误传以爲共耳九丘者即所谓八索九丘案小序帝厘下土方设居方别生分类作汨作九共及槀饫然则汨作之篇言所以厘下土兴工致治之道耳九丘者乃所谓方设居方别生分类者也九州殊土异俗各因其性顺其旧而教扰之故爲九篇篇言一州也舜肈十有二州而今但九者幽并之俗与冀州类营州之俗与青州类但疆土广大故分之耳至于人物自如旧也孔安国爲古定书不知丘字误爲共遂肆臆说云述职方以除九丘案职方氏之书一官所守耳周礼出于周公仲尼未尝删述而云除九丘乎又今职方氏所掌但其地名山川大较岂与方设居方别生分类比乎此云九共当爲九丘必也禹贡虽载九州之地形乃是治水之书亦无方设居方别生分类之事则禹贡所言者形质也九丘所言者情性也惜哉此书之亡不及见有虞氏之明徳也
　　大禹谟益曰都帝徳广运乃圣乃神乃武乃文皇天眷命奄有四海爲天下君禹曰惠迪吉从逆凶惟影响此言帝赏罚之审且速也故能爲天下君
　　臯陶谟曰都亦行有九徳亦言其人有徳此说性善也行有九徳者言人之性固有九徳也寛柔愿乱扰直简刚彊是也亦言其人有徳者言性虽有徳犹待其人之有徳乃成徳也栗立恭敬毅温廉塞义是也愿而恭恭与愿一物尔愿者益恭非徳性相济者也恭当作荼字误也荼者舒也愿慤过者患在不荼故以荼济愿也简而廉简者简易也简易之人失在无廉隅故济以廉所谓居敬也彰厥有常吉哉吉犹士也所谓吉士也于九徳之中能一徳有常则可谓士矣三徳可以爲卿大夫六徳可以爲诸侯九徳咸事可以王天下然则有常所谓有恒三徳所谓善人六徳所谓君子九徳所谓圣人惟圣人爲能王天下君子可以爲诸侯善人可以爲卿大夫有恒者可以爲士以孔子之徒论之顔渊问爲邦子曰行夏之时乗殷之辂服周之冕此王天下之任圣人之徳也又曰雍也可使南面先有司赦小过举贤才此君一国之任君子之徳也又曰由也千乗之国可使治其赋也升堂未入于室此卿大夫之任善人之徳也又曰不得中行而与之必也狂狷乎狂者进取狷者有所不爲此吉士之任也有恒之徳也物之性未有能兼刚柔者也谓圣人备九徳然则圣人之性刚且柔乎曰圣人神矣其性无所不无所不备者或不可得而闻矣不可得而闻则所闻者常闻其接于事爲之迹尔臯陶称舜曰临下以简御众以寛此九徳之二也极此言之意故当曰事亲以柔行已以愿临事以乱任贤以扰秉徳以直断谋以刚敷政以彊此所谓大备之人也
　　益稷曰禹曰弼成五服至于五千州十有二师外薄四海咸建五长各迪有功说者谓禹治水州用三万人非也师犹长尔一州十二师以商周之制推之则连率卒正之类也以五长稽之则五国有长而十长有师乎长所以长也师所以师也十长之师凡五十国一州十二师则六百国也州六百国计十二州则七千二百国也十二州之外薄于四海又有五长是以禹防诸侯于涂山执玉帛者万国也
　　笙镛以闲鸟兽跄跄何谓也曰古者制乐皆有所法也或法于鸟或法于兽其声清扬而短闻者皆法之鸟也其声宏浊而逺闻者皆法之兽也则此言笙镛之器各得其法而尽其声则鸟兽跄跄然也
　　击石拊石百兽率舞何谓也曰圣王功成而作乐乐行而物遂则此言四海之内血气之类莫不逸豫而自得也人乐极则舞兽不能舞推其乐极则亦宜舞也故谓之率舞也击石拊石何也曰凡乐厚声石此言所击者与所拊者皆厚以和皆泊以恬则能以感人者也
　　禹贡青州莱夷作牧厥篚檿丝徐州淮夷蠙珠暨鱼厥篚纎缟扬州防夷卉服厥篚织贝予谓三篚皆三夷之贡也故序于三夷下织读如士不衣织【阙】　染贝爲织防夷所服盖如厚缯贝者木名耳
　　五百里要服三百里夷二百里蔡五百里荒服三百里蛮二百里流凡唐虞九州州方千里适三千里矣要荒则在九州之外三百里夷者稍以夷礼通之若春秋杞鄫葛莒也三百里蛮者亦言杂以蛮俗待之若春秋楚越也二百里蔡者蔡读如蔡蔡叔之蔡二百里流流读如流共工之流轻罪则蔡于要服重罪则流于荒服所谓投之四裔屏之逺方者也此则五宅三居之二矣然则其一在绥服九州之内也凡夷性近于人蛮性逺于人故近者称夷逺者称蛮也
　　征曰火炎昆冈玉石俱焚天吏逸徳烈于猛火殱厥渠魁胁从罔治言火炎则玉石俱焚吏逸则善恶并诛若此则是威烈甚于火矣故不欲如火但殱厥渠魁而已所以分别玉石
　　汤誓曰伊尹相汤伐桀升自陑陑者桀恃险也升之者言其易也着此者言桀虽据险亦不能拒汤所谓地利不如人和孔氏注乃曰出其不意孙呉之师非汤与伊尹之义也
　　伊训曰惟元祀十有二月乙丑伊尹祠于先王奉嗣王只见厥祖元祀者太甲之元年也十有二月者夏正十二月殷正月也举元祀于上则明十二月者殷正月也不言正月而云十二月者于书未有言王者三统之辨使上下互相备也此先君以去年十二月夏之十一月崩故太甲以今年正月夏之十二月朝庙正君臣至三年十二月则二十六月丧毕而以冕服归于亳矣若谓十二月亦殷之歴者古天子逾年改元一年不二君则元祀十二月乃太甲改元之后十二月也去先君崩一朞矣至三年十二月太甲乃归于亳归【阙】　之时凡居丧三十七月不得爲二十六月也欲就二十六月而言之则太甲以先君之末遂爲元年乃可尔而非逾年改元一年不二君之义伊尹岂爲之哉
　　臣下不匡其刑墨墨者非刑名也谓其刑如墨也贪以败官爲墨今臣不匡君是贪位明矣故使坐贪也传曰昬墨贼杀臯陶之刑也
　　微子曰父师若曰我旧云刻子王子弗出我乃颠隮刻犹害也言我旧常云纣欲害子今王子不出必见杀王子见杀我乃陨灭矣所以然者三仁存则殷存三仁亡则殷亡武王观兵还师此其验也均之不可亡而微子先逊于荒者微子以地逼见疑欲害与其见杀而速亡不如避祸而缓死也然则三人亦何向何背何去何处势物之变微子以母兄宜避箕子以同姓宜留此仁者之外化内不化也故曰爲百世师
　　泰誓曰惟十有一年武王伐殷孔氏曰观兵孟津以卜诸侯伐纣之心诸侯佥同乃退以示弱非也诗云匪棘其欲聿追来孝圣人岂有私天下之心哉观兵孟津者所以惮纣也欲其畏威悔过反善自修也如纣遂能改者武王亦北面事之而已矣然则进非示强也退非示弱也进所以警其可畏退所以待其可改及其终不畏终不改然后取之此篇称纣罔有悛心乃夷居弗事上帝神只足以知武王之退非示弱而袭之明矣
　　武成曰武王伐殷徃伐归兽识其政事作武成识记也言史官具记武王克商所施行之政以爲此书也然此书简策错乱兼有亡逸粗次定之于下曰惟一月壬辰旁死魄越翼日癸巳王朝歩自周于征伐商此下当次以厎商之罪吿于皇天后土所过名山大川【云云】下至大赉于四海而万姓恱服皆在纣都所行之事也然后次以厥四月哉生明王来自商至于丰然后又次以丁未祀于周庙【云云】下至予小子其承厥志此下武王之诰未终当有百工受命之语计脱五六简矣然后次以乃偃武修文【云云】然后又次以列爵惟五【云云】
　　戊午师逾孟津癸亥陈于商郊甲子俟天休命【经文甲子二字在休命下】孔氏曰自河至朝歌出四百里五日而至赴敌宜速非也传曰纣使胶鬲问师期武王吿以甲子武王恐失期而胶鬲死于是亟行军吏曰请少缓武王不可曰胶鬲贤者也吾以此传虽不见经而以解此经爲合夫王者之师正而不竒不乗人以险不掩人以不备者也何以赴敌宜速哉
　　无逸曰此厥不听人乃训之又曰此厥不听人乃或诪张爲幻此两听字皆当作徳字字形相似故误尔
　　毛诗
　　子夏诗序云礼义废政教失国异政家殊俗而变风变雅作矣然则诸国风其言正义善事合于道者皆正风也其有刺讥怨讽者乃变风也亦犹二雅言文武成康爲正雅言幽厉爲变雅矣今说者皆断周南召南爲正风自邶以下爲变风遂令淇奥缁衣与南山北门同列非夫子之意子夏之指且国史明乎得失之迹伤人伦之废哀刑政之苛爲变风可矣若人伦不废刑政不苛何故【一本无何字故作顾】不得爲正风乎既横生分别不与二雅同又襃贬错谬实无文可据未足以传信也
　　葛覃二章曰葛之覃兮施于中谷维叶莫莫是刈是获爲絺爲绤服之无斁者葛居谷中莫莫茂盛于是则有人就而刈之获之以爲絺绤而服之不厌如后妃在家徳美充茂则王者就聘之以爲后妃与之偕老矣
　　卷耳序称后妃又当辅佐君子求贤审官内有进贤之志至于忧勤吾于此义殊爲不晓后妃但主内事所职隂教善不出闺壸之中业不过笾馈之事何得知天下之贤而思进之乎假令实可不害武王岂责纣爲牝鸡无晨周公作易何言在中馈无攸遂乎假令后妃思念进贤爲社稷计亦何至朝夕忧勤乎要之后妃本不与外事自无縁知贤者不肖主名若谓后妃贤当并治其国者是开后世母后之乱吕武所以乱天下也若尔又何以号爲正风教化万世乎且令自古妇人欲干预政事故引此诗爲证初虽以进贤审官爲号已而晨鸣便无可奈何矣验大姒大任等亦但治内事无求贤审官之美审知此诗序之误也盖后妃于君子有夙夜警戒相成之道此诗言后妃警戒人君使求贤审官之意耳不谓后妃己自求贤审官也事体相类辞意相混故序诗者误之曰采采卷耳不盈顷筐采卷耳者欲求盈筐今不得盈心不在故无获也以言爲国当求贤耳而贤不至者亦以心不专故贤不来矣如是顷筐无所获则失其所愿周行无所寘则失其所治此爲后妃警戒求贤审官也其余又陈当知臣下之勤劳之事亦谓从容警戒于君耳非以后妃己所行也
　　甘棠曰蔽芾甘棠勿翦勿伐召伯所茇蔽芾盛貌召伯在之时尝憇息此棠树之下今其人虽不在犹当勿伐此棠盖覩其物思其人思其人则爱其树得人心之至也诗人托事指意足以逹其情之深切着明而已而说者遂谓召公真暴露此树下使召公爲墨子之道也则或有之矣若彼召公者仁人也则有朝廷宫室是乃中庸之法上下之节矣安可非苦就行以干百姓之誉哉【非苦就行四字诸本皆尔当考】
　　旄丘诗曰何其处也必有与也何其乆也必有以也言我所以处且乆者正以卫爲方伯连率尔怨问之也
　　泉水诗曰我思肥泉兹之永叹出同而归异曰肥作此诗之女于今卫侯兄弟也以言亦出同而归异不得相见尔是之爲叹也【夫人有遣大夫归宁兄弟礼】
　　园有桃其实之殽园之有桃犹国之有君也桃不能自用其实故其实爲人之殽犹君不能自用其民反爲人有也
　　扬之水白石凿凿此兴晋人将叛而归沃之意也激扬之水湍疾腾蹙反令白石凿凿然鲜明犹昭公暗弱不修徳政反驱百姓归于沃沃以盛强也非扬之水不能使白石凿凿非昭公微弱不能驱百姓归沃沃以盛强卒章曰我闻有命者道民将叛之实也
　　狼跋曰公孙硕肤赤舄几几公孙者豳公之孙谓周公也周公有硕肤之徳故摄政而履人君之舄几几然甚宜之也毛以公孙爲成王郑以公孙爲公逊皆非是
　　常棣之四章曰兄弟防于墙外御其侮每有良朋烝也无戎案此诗八章七章合韵惟此戎字不合韵疑戎当作戍戍亦御也字既相类传写误也
　　伐木三章章十二句每一章首輙云伐木凡三云伐木故知当三章也今毛氏诗断六句爲一章盖误矣
　　伐木丁丁丁丁声相应也伐木者小事尔犹求同志共事其声丁丁然以言自天子至庶人亦当湏友以相成也彼伐木能求助于人使有声丁丁然况任天下之事事多重于伐木者乎此乃诗意已毛郑说俱非是也
　　有枤之杜有睆其实枤杜特生之杜也以兴君子于役则妇人特居焉睆然其实者方其盛时也
　　白驹四章皆兴也白驹以斥贤者言若有是白驹食我之场苗者我则絷维之虽不得乆留犹愿永终今朝焉爱之厚也以言若有贤者肯食王禄王则羁縻之虽不得乆留犹愿永终今朝焉亦爱之厚也二章申慇懃皆所以教王也三章言有皎皎之白马其洁白可爱犹贲然而来今汝贤者何故自洁白则不肯来乎此以属贤者故上刺其君之不能下贤下怨贤者之弃吾君忠厚之道也四章皎皎白驹在彼空谷生刍一束其人如玉生刍薄陋也言白驹不见收逸于空谷其养甚薄生刍一束而已犹贤者不爲世用而甘于菲薄也
　　黄鸟黄鸟无集于谷无啄我粟此邦之人不我肯谷言还言归复我邦族兴也黄鸟集谷啄粟则有弹射捕逐之害犹我嫁于此邦居于此室而遭衰薄之俗有斥逐之辱一人之性不足以变一家一家之俗不足以变一邦而云尔者隂礼不修则举国皆污故曰复我邦族也
　　十月之交天命不彻我不敢效我友自逸彻均也小旻四章章八句二章章七句乃得其理今误爲三章八句三章七句卒章曰不敢暴虎不敢冯河人知其一莫知其他此言小人短虑暴虎冯河之患患在目前则知避之丧国亡家之祸祸在嵗月故不知忧战战兢兢如临深渊如履薄冰者言善爲国者当如此矣
　　小弁曰鹿斯之奔维足顾其子也雉之朝雊尚求其雌其雌妃也言王放逐太子曽不如鹿乎废黜申后曽不如雉乎譬彼瘣木疾用无枝者木瘣则无枝无枝则木死矣亦若王受谗放逐太子自残其嗣其嗣诚残王亦且毙踣矣相彼投兔尚或先之者兔爲人所驱急更投人人哀其穷则及驱者未至而先存之兔虽可利以其可怜犹存之也何则诚不忍其心之穷急也以言王何独忍人哉今俗犹言飞鸟入懐勿杀杀之不祥此投兔之比
　　巷伯之诗者孟子所作也孟子仕【一作寺】人以避嫌不审爲谗者谮之至加宫刑爲寺人故作此诗也诗名巷伯者是其身所病者故以冠篇末云杨园之道猗于亩丘者言谗人罔极不独已而已必将上及大臣骨肉但先自己始也故曰凡百君子敬而听之其后王后太子及大夫果多以谗废者
　　谷风曰习习谷风维山崔嵬无草不死无木不萎忘我大徳思我小怨习习之风生草木也崔嵬之山养草木也然而不能使草长不死不能使木长不萎者天地之功有所不足也奈何忘我大徳思我小怨乎
　　四月维夏六月徂暑先祖匪人胡宁忍予此不欲生之辞也我之先祖曽匪以人恩畜我乎何爲忍使我当此乱世而生也滔滔江汉南国之纪尽瘁以仕宁莫我有者江汉之水能纪纲南国诸川而有之今我尽劳从仕王曽不顾有于我计王之徳不若江汉之水也匪鹑匪鸢翰飞戾天匪鳣匪鲔潜逃于渊者言怨乱并兴忧之之辞也曾不爲鹑鸢乎翰飞戾天曽不爲鳣鲔乎潜逃于渊言非此四者则皆罹其患矣
　　北山五章章六句故言六章三章六句三章四句非无将大车祗自尘兮无思百忧祗自疧兮愽士读疷爲邸非也疧当作缗病也字误耳
　　小明四章章十二句故言五章三章十二句二章六句非
　　鼔钟诗曰以雅以南文王世子曰小学正学干大胥賛之籥师学戈籥师丞賛之胥鼔南此言南者皆指文王乐也则呉季子所观象箾南籥者也非南夷之乐也南夷之乐曰任不曰南谓之曰南强厥名矣鼓钟之诗伤幽王乱文武之乐故末及雅与南也雅亦用籥南亦用籥故云以籥不僭也然文王之乐称象箾南籥者文王之化先被江汉之域故作乐以象其功也象者象南方之译云
　　信南山曰中田有庐于田中作庐此井田之法也庐舍居内贵人也公田次之先公也私田居外后私也
　　采菽采菽筐之筥之兴也菽薄物采以爲藿然而不可不敬故或筐之或筥之况诸侯之君乎故当有以厚锡予之也觱沸槛泉言采其芹采芹者以槛泉洁清则就采其葅况诸侯之君有修洁之徳乎亦不可不以恩礼接之也
　　假乐故言四章章六句以文理考之实六章章四句卷阿诗曰似先公酋矣召康公则何以不欲成王似先王而独曰似先公乎曰成王之时周之先王惟有文武文武皆圣人不可似也是以欲成王似其可及者则莫若先公也然则圣人不可及而大贤有可到非不欲其似先王也智不能也以爲不然复察于诗召公戒成王则作公刘之诗周公戒成王则作太王之诗所以不及文武者其意皆可知矣
　　常武有常徳以立武事因以爲戒然常徳者既敬既戒惠此南国是也言宣王命太师皇父爲冢宰整其六军既敬矣既戒矣无负于南国矣而南国今不率职故可以征之此谓先自治然后治人故曰常徳二章命程伯休父者南国既有变故勑大司马陈行戒师旅而徃讨太师皇父爲冢宰实总六军故曰整我六师程伯休父爲大司马专军政故戒左右陈行也因以爲戒者王犹允塞徐方既来徐方不回王曰还归是也凡兵出则戒于诈故曰王犹允塞乃能来也武成则戒于渎故曰还归者止于义也
　　季札闻歌小雅而曰美哉思而不贰怨而不言其周徳之衰乎犹有先王之遗民焉杜注云衰小也先王殷王也文中子曰季札焉知乐小雅周之盛也予谓二子之说皆未得其真何者思而不贰怨而不言何闗殷之末王乎若闻鹿鸣鱼丽而谓之衰又何以爲季札乎盖昔者周徳既衰乐章错乱太师非其人不知小雅自有正雅大雅自有变雅而遂误以凡变雅者爲小雅凡正雅者爲大雅而季札所闻适皆节南山之类故有周徳衰之叹耳后至仲尼自卫反鲁乃始分雅颂各得其所由仲尼而雅颂各得其所则仲尼以前大小雅不得其所矣故季札所闻者皆厉宣幽王之诗而当时太师目之爲小雅者也此其所以称怨而不言不亦宜乎
　　七月诗周公作也公刘诗召公作也周公召公等也七月陈王业之本公刘亦云戒以民事美公刘之厚于民其意亦等也周公作之戒成王也召公作之戒成王也戒成王等也七月之兴当既王之后公刘之兴亦当既王之后其时又等也然而七月则繋豳风公刘则入大雅何也公刘岂非豳国之君七月岂非公刘之诗乎先儒以爲周公遭变故七月爲变风召公无变故公刘爲大雅其然乎其不然乎豳风者名之爲豳实周公诗耳周公之诗何不名曰周公国风而曰豳乎周者畿内国也畿内诸侯上系于王不得国别风也何不编于鲁鲁者伯禽封耳周公不之鲁也何不编之雅与公刘相伦公刘之诗言其政事七月之诗言其风俗既曰风矣不得编于雅矣周公作诗意在于豳而周公之诗无所可繋故因谓之豳也就豳言之七月东山皆正风也鸱鸮以下皆变风也由是言之豳七月自无縁入雅不得云周公遭变故爲变风也且以七月东山爲变风世复有正风者乎且复有不变风者乎曰然则鸱鸮破斧之属何不列之于雅曰列之于雅是爲变雅成王虽始疑周公而终任之摄政六年而后复子明辟君臣之道亦无闲矣君子成人之美故不使成王之世有变雅之声而摄引其诗使还周公也曰东山之诗非刺也亦何以不入雅曰当此之时成王犹谅闇故兹事不爲成王之美亦不入雅明緫己之际责在冢宰也与春秋毛伯来求金相似乃知圣人之意六经如合符契耳
　　维清之诗序曰奏象舞也象则文王之乐所谓象箾者盖文舞也故其辞称文王之典夫文王之舞谓之象武王之舞谓之武将舞象则先歌维清是以其序曰奏象舞其辞曰文王也将舞武则先歌武是以武之序曰奏大武其辞曰于皇武王也内则十三学舞勺勺大武也十五学舞象象则象箾也教者当举时王之教学者当举时王之乐故勺与象明文武之功也
　　雝禘太祖也太祖即后稷矣
　　长发大禘也此禘于宗庙之禘所谓五年再殷祭与祫连称者也禘于太祖则功臣与祭故末章言伊尹也云昔在中叶者作此诗之时指汤未受命之前爲中叶也有震且业者常有震恐危业之事即仲虺云肇我邦于有夏若苗之有莠若粟之有秕小大战战罔不惧于非辜者此也

　　公是七经小传卷上
　　钦定四库全书
　　公是七经小传卷中　　　　宋　刘敞　撰
　　周礼
　　太宰以八柄诏王驭羣臣三曰予以驭其幸幸者王所亲幸也可赐予之不可爵之者也四曰置以驭其行置者耆老废退之人虽当废退其素行贤明特置之若公族穆子辞疾晋侯使掌公族大夫者也五曰生以驭其福福者其人本坐死以亲故功贵者议而免之是其福矣楚诛鬬氏而免箴尹克黄改命曰生则此类也六曰夺以驭其贫夺者削其田邑禄赋七曰废以驭其罪废者除其名籍也八曰诛以驭其过诛者杀也过当作祸声之误耳有驭其福则有驭其祸矣福称生则祸称诛矣八柄者先叙赏而后言罚赏则先重罚则后重故诛最后言也康成谓诛爲齿路马有诛之诛如此则八柄无死书曰用罪罚厥死义不可解又内史贰八柄爵禄废置予夺生七者皆同而其一爲杀杀则诛也
　　以九两系邦国之民一曰牧以地得民牧者司牧也谓邦国之君也诸侯世故曰以地得民二曰长以贵得民三曰师以贤得民师者人师也师之得民与人君等四曰儒以道得民儒者艺术之称儒之得民与人君等八曰友以任得民友者人友也友之得民与师儒等三者皆有得民之端故王者使民尊师贵儒而友贤三者皆得其义则王事成三者皆失其义则王事不成其所以系邦国之民使民不离师则甚于宗友则甚于薮主以利得民主读如观近臣以其所爲主之主
　　乃施典于邦国而建其牧立其监设其参傅其伍陈其殷置其辅牧亦司牧谓邦国之君也监者其冢嗣也春秋传曰君行则守有守则从从曰抚军守曰监国诸侯世故立其监也所谓牧以地得民者也乃施则于都鄙而建其长立其两设其伍陈其殷置其辅长者都鄙之君所谓长以贵得民者也不世故不曰立其监
　　宫正凡邦之事跸宫中庙中则执烛凡邦之事跸宫中者王有祭祀出入之事宫正主爲王跸于宫中矣盖宫正所治跸之者则隷仆也宫正主爲命之庙中则执烛者王祭于庙庙中不当跸则宫正执烛焉康成读凡邦之事跸宫中庙中【句】则执烛若然则本但曰【曰一作名】凡邦之事宫中庙中则执烛无爲加跸字也若宫正爲跸则谁执烛乎案庙中不跸无縁有跸
　　大府颁其货于受蔵之府颁其贿于受用之府货者九贡九赋所入未用者贿者九式所用之余以共玩好之用者受用之府其玉府与
　　玉府凡王之献金玉文织良货贿之物受而蔵之献读如大夫出疆必告反必有献于君之献传曰颖叔考有献于公是也
　　大司徒以土冝之灋辨十有二土之名物以相民宅而知其利害以阜人民以蕃鸟兽以毓草木以任土事十有二土者即十二州也州各有宜如职方氏所掌耳周虽合十二州爲九州然本尧所分十二异宜故职方氏从时王之制以正其名而大司徒因上古之法以教民
　　辨十有二壤之物而知其种以教稼穑树蓻上言十二土者泛言十二异宜草木禽兽五谷宜种也此言十二壤者率一土复有此十二之别当知其种之所入即草人所掌粪种之法骍刚用牛赤缇用羊坟壤用麋渴泽用鹿咸泻用貆勃壤用狐埴垆用豕彊防用蕡轻爂用犬凡九也又有青黎涂泥坟垆草人不掌者青黎涂泥可不必粪坟垆则从埴垆矣此所谓十二壤
　　以土均之灋辨五物九等制天下之地征以作民职九等者即禹贡定天下之土田有上上上中上下中上中中中下下上下中下下也
　　郷大夫职曰国中自七尺以及六十野自六尺以及六十有五皆征之其舍者国中贵者贤者能者服公事者老者疾者皆舍贵者自命士以上也贤者能者俊造学士也士工贾皆谓之国中
　　牛人凡祭祀共其享牛求牛以授职人而刍之享牛享神之牛也求读如逑逑配也配神者之牛以郊礼言之享牛所谓帝牛求牛所谓稷牛周书召诰用牲于郊牛二
　　载师职曰以宅田士田贾田任近郊之地宅谓士之未仕者仪礼曰宅者在邦曰市井之臣在野曰草茅之臣孟子皆曰庶人庶人不传贽爲臣不见君也郑云宅谓致仕者非也士田者士当作工字误耳工亦受田此是矣贾亦受田贾田是矣于近郊之地授处士之田授百工之田授商贾之田三者皆居国中故授近地孟子曰国中什一使自赋下文云近郊什一义相发也凡言国中者皆指士工商言野者皆农夫也乡大夫职云国中自七尺以及六十野自六尺以及六十有五皆征之此以国中者受田非其本职故早免之耳郑云士田者士读如仕仕者亦受田所谓圭田非也仕而受田者禄也圭田则其邑也非所以耕也审如郑意仕且耕乎又载师徧序受田之名独不及工工与贾等尔有贾田无工田是工惟不受田乎食货志何以云工商皆受田也此又郑所自知者凡任地国宅无征园廛二十而一近郊十一逺郊二十而三甸稍县都皆无过十二惟其漆林之征二十而五国宅者谓国也宅也皆无征国者即上文廛里任国中之地者也宅者即上文宅田也廛田无征宅田无征其余皆有征矣此但覆解上文自国至都征税之差更无别少异而两郑俱不晓或谓是城中宅或谓是官宫室皆妄也【又曰国宅无征以廛里任国中之地廛里者士民之里居工贾之市肆皆是也宅者以宅田工田贾田任近郊之地也工贾有征宅者无征云近郊十一者则孟子所云国中什一使自赋是也】
　　师氏保氏官也周公爲师召公爲保太师太保所谓三公者也康成合之非是
　　调人凡和难父之雠辟诸海外兄弟之雠辟诸千里之外从父兄弟之雠不同国君之雠眂父师长之雠眂兄弟主友之雠眂从父兄弟此雠者盖谓遇人不以礼而见杀者也以其不直故子弟虽欲雠之而调人推其本情不聼也遇人不以礼虽诚有罪杀之者亦専杀也故使辟焉以全子弟之心又曰勿辟则与之瑞节而以执之勿辟者则杀人不忌乃当正治其罪子展所以黜游氏之义也
　　凡杀人有反杀者使邦国交雠之此谓吏以法杀人而死者之亲敢报之者则邦国交雠之公羊传曰父受诛子复雠推刃之道也
　　凡杀人而义者不同国令勿雠雠之则死杀人而合于义爲隠谋祸恶之未发而能先事杀之若逋逃桀暴者朝士职曰凡盗贼军乡邑及家人杀之无罪是此也迁其子孙使居异国又令勿雠
　　司市国君过市则刑人赦夫人过市罚一幕世子过市罚一帟命夫过市罚一盖命妇过市罚一帷市者商贾交利之地也君子无故不得观焉设罚惩之深逺于利之意也国君则赦其刑人所赦者市刑也大刑扑罚中刑徇罚小刑宪罚自夫人以下则司市举之使出此物焉妇人于市尤非其事故罚比男子差重也帟盖皆在上帷幙以屏蔽异男女也言不及天子王后者尤非所宜亦罚不及至尊也
　　遂人职曰上地夫一廛田百畮莱五十畮余夫亦如之中地夫一廛田百畮莱百畮余夫亦如之下地夫一廛田百畮莱二百畮余夫亦如之亦如之者亦如其莱也余夫未具夫妇未当受田如其莱而已孟子曰圭田五十亩余夫二十五亩
　　旅师掌聚野之耡粟屋粟闲粟旅读如葆旅之旅野生曰旅此官主野事故以旅爲号
　　大宗伯以肆献祼享先王以馈食享先王此两者正谓禘也祫也禘礼以祼爲重祫礼以馈食爲重禴祠烝尝虽皆有祼馈之事恐其节文略殊非禘祫之礼比也古礼既亡不可知之孔子曰禘自既灌而徃者吾不欲观之矣明禘礼以灌爲重肆犹旅也禘礼及毁庙故旅献
　　时见曰防殷见曰同时见者同时而见殷见者见于方岳之下时见则周官所谓六年五服一朝者也殷见则又六年王乃时巡考制度于方岳者也谓之同盟者盖诸侯于是齐盟所谓同盟矣
　　以天产作隂徳以中礼防之以地产作阳徳以和乐防之产生也作爲也人所受于天以生者谓之天产所受于地以生者谓之地产受于天以生者貎言视听思本禀于五行内以爲性外以爲教者也不防以中礼则失谓之隂者以其受之天天道黙定也谓之徳者教之所以起也受于地以生者刚柔缓急轻重仁武本禀于山川内以爲情外以爲形者也不防以和乐则过谓之阳者以其受之地地体显著也
　　王大封则先吿后土后土社也王封诸侯取太社之土苞之以白茅而授之爲其将取是土故大宗伯先吿焉敬其事也
　　司尊彞凡郁齐献酌献读如献莫重于祼之献郁齐惟祼用之于献最重故曰献酌也
　　典瑞曰祼圭有瓉以祀先王以祼賔客肆犹旅也大祭旅献也宗伯职曰以肆献祼享先王谓大禘时雝禘之篇曰相予肆祀书曰肆类于上帝皆同义【大祝又有肆享之说在后】
　　大司乐凡乐圜钟爲宫黄钟爲角大蔟爲徴姑洗爲羽靁鼓靁鼗孤竹之管云和之琴瑟云门之舞冬日至于地上之圜丘奏之若乐六变则天神皆降可得而礼矣圜钟黄钟者皆云门之乐所用之均也六变者云门之乐一终
　　咸池之舞夏日至于泽中之方丘奏之若乐八变则地示皆出可得而礼矣此咸池之乐盖八变而终其声之均则自函钟以下
　　九防之舞于宗庙之中奏之若乐九变则人鬼可得而礼矣九防者防九变而一终书云箫韶九成凤皇来仪是也其声之均则自黄钟以下
　　钟师掌奏九夏郑贾诸儒皆以九夏爲颂诗之篇春秋传称金奏肆夏之三工歌文王之三夏云金奏文王云工歌则夏非颂篇明矣然则九夏乃有声而无辞者也
　　簭人掌三易以辨九簭之名一曰巫更二曰巫咸三曰巫式四曰巫目五曰巫易六曰巫比七曰巫祠八曰巫参九曰巫环以辨吉凶予谓掌九簭之名而以辨吉凶则不可以巫爲簭矣改巫爲簭似凖太卜作之八命而爲说也彼自云八命尔以九巫况之不近也此乃前世通于占者九人其遗法存于书可传者也古者占簭之工通谓之巫更咸式目等皆其名也巫咸见于他书多矣易疑爲昜昜古阳字所谓巫阳也其他则未闻虽未闻不害其有也
　　大祝凡大禋祀肆享祭示则执明水火而号祝大禋祀者祭天圜丘也肆享者宗庙大禘也祭示方泽也三者礼最大故特言之肆享爲禘可知矣
　　大司马以九畿之籍施邦国之政职九畿相距万里过禹迹多矣又周书称侯甸男采卫而止则蛮夷镇蕃者未取之乎疑本但云又其外五百里曰蛮圻【谓直王畿之南者】五百里曰夷圻【直王畿之东者】五百里曰镇圻【直王畿之北者】五百里曰蕃圻【直王畿之西者】此九畿相距爲七千里近合事理通于禹贡而约于周书矣所以分蛮夷之名者在南方曰蛮在东方曰夷狄或谓之镇戎或谓之蕃与疑写周礼者习言又其外故遂误増之耳说者以谓不然胡不试以天下地形正之洛邑爲中其东出者不三千里至海矣其南出者至朱崖交趾五千余里耳是乃古所谓日下北户者矣越裳九译不甚此矣周公所辞也岂大司马能施政职哉又此以人歩爲里而里以投足爲计歩九畿之法考以日景而筭于土圭比之人歩迃直悬矣大约三分去二则五千里之折必万五千里乃能足矣
　　司勲凡有功者祭于大烝司勲诏之案烝常祀无言大者大烝其禘祫与文二年大事于太庙跻僖公者祫也而外传谓之烝此其一隅矣
　　凡颁赏地参之一食惟加田无国征予谓加田者凡家臣邑宰之田国语曰官宰食加然则古以官宰之田谓之加矣无国征者不征于国以其自有君也家臣之征当入于家陪臣之征当入于国诸侯之征当入于王此其分也礼夫圭田无征大夫之田谓之圭田夫圭田亦自受田而不征于国征之爲倍征故曰以厚贤也
　　仆掌五寝之埽除粪洒之事五寝者夫人以下所居也王后所居谓之五内仆不掌盖自有寺人内竖云祭祀修寝者修读爲涤祭祀则齐齐则大涤五寝使人防洁不犯禁也谓之涤者【阙】其名也大防复于大寝小寝者大寝内寝小寝燕寝正内也春秋庄公薨于路寝僖公薨于小寝郑云五寝爲五庙之寝本谓天子五庙故云尔非正也又仆乃掌洗乗石跸宫中之事古者人神不参若典职宗庙何縁防之于宫中而外役乎
　　掌囚凡囚者上罪梏拲而桎中罪桎梏下罪梏梏者校也在颈曰梏春秋传曰以弓梏华弱于朝谓之梏者以其在首犹牛马牿尔
　　萍氏谓之萍者此职掌防酒神农书曰萍能胜酒欲其制之也
　　大行人时聘以结诸侯之好殷覜以除邦国之慝此与闲问等皆王使臣于诸侯之礼也时聘以时聘诸侯五服各有时也殷覜者遍问天下诸侯也于下七嵗徧覜诸侯是也故曰以除邦国之慝注以聘覜爲诸侯见王非也盖惑于大宗伯文无闲问等而但言聘覜所以乱之也
　　考工记曰国有六职百工与居一焉六职者坐而论道一职也作而行之二也审曲面势三也通四方之珍异四也饬力以长地材五也治丝麻六也此文首尾自明不湏横以六官说之
　　梓人爲饮器勺一升爵一升觚三升献以爵而酬以觚一献而三酬则一豆矣食一豆肉饮一豆酒中人之食也一献而三酬者献以一升酬以三升也并而计之爲四升四升爲豆豆虽非饮器其计数则然
　　匠人营国方九里以爲天子之居太狭乱于上公又诗云上入执宫功言郷井之民至冬皆当入保城也井田之制城中之宅率一家二亩半计地筭居九里之城不能容七万五千家然则周礼所说乃天子中城也春秋曰城中城以诸侯之有中城亦知天子之有中城也匠人又云宫隅之制宫隅则天子宫也城隅则中城也中城方九里则宫城宜方三里中城有左祖右社九卿之室则百官治事之所也民居不至焉则限亲疏也其外城盖经传无文公羊说以爲千雉雉长二百尺凡方三十余里则足相容
　　仪礼
　　士冠礼若不醴则醮用酒醴谓三加毕以醴酒饮冠者于客位者也不醴而醮谓庶子矣醴重醮轻曽子问除丧不改冠乎孔子曰天子赐诸侯服有冠醮无冠醴醴爲重也又昬礼适妇醴之庶妇醮之丈夫之冠犹妇人之嫁则醮用酒者必庶子也下文曰庶子冠于房外南面遂醮焉是矣又曰孤子醴于阼知凡嫡子皆醴也郑注云若不醴谓国有旧俗可行圣人用焉又注醮于客位云夏殷礼也皆非也夏殷有天下千余嵗冠礼行之乆矣设以醮爲礼者溥天之下皆醮也周公何以改之然则醮于客位当曰醴于客位嫡子冠于阼醴于客位以变爲敬也庶子冠与醮相因不于阼亦不于客位居房外南面略庶子也醮礼繁醴礼简以简爲贵也醮三举醴一辞以少爲贵也醮用酒醴用醴以质爲贵也醮有折俎醴脯醢而已不尚味也酒在房外醴在房中以变爲敬也此皆圣人分别嫡庶异其仪也
　　乡射礼曰乡侯上个五寻中十尺上个者最上幅也中者最中幅也又曰侯道五十弓弓二寸以爲侯中此说中幅所以用十尺者取之侯道者也又曰倍中以爲躬倍躬以爲左右舌此说躬与舌各一幅也又曰下舌半上舌此说上下皆躬舌也侯中一幅上二幅下二幅幅各濶二尺则与侯中方矣梓人职所谓广与崇方者也先量侯道乃制侯中既制侯中乃定躬舌既定躬舌乃因侯中之广而求其崇必方其足凡五十弓之侯其中十尺其布五幅躬舌各一幅也七十弓之侯其中丈四尺其布七幅躬各二幅舌各一幅也九十弓之侯其中丈八尺其布九幅躬与舌各二幅也其崇则中十尺崇亦十尺矣中丈四尺崇亦丈四尺矣中丈八尺崇亦丈八尺矣谓之中者正以其居中也中者对上之言也有上有中则有下矣九十弓之侯布九幅以五爲中七十弓之侯布七幅以四爲中五十弓之侯布五幅以三爲中矣大射仪曰大侯之崇见鹄于参参见鹄于干干不及地武此髙下之节也大侯崇丈八尺栖鹄于其中从逺视之令出于参之右舌下也所以必出于舌下者舌能蔽之故以见爲节也干侯之鹄则去地武武三尺也世言歩武歩六尺则武三尺武者迹之也两迹之闲则三尺武以是名之干侯之鹄用此爲髙亦防中矣其设之次大侯在东参次之干次之使密不至相掩踈足以射其势参差相入是谓貍歩郑云中犹身也身之外复有躬舌躬舌身三者异者则五十弓之侯其崇丈八尺七十弓之侯其崇二丈二尺九十弓之侯其崇二丈六尺既难卷舒矣至其设之又令参侯去地一丈五寸少半寸计其上纲则三丈二尺五寸少半寸也大侯去地二丈二尺五寸少半寸计其上纲则四丈八尺五寸少半寸也此之难信不俟言矣郑意以谓不若是则大侯之鹄不见于参参不见于干然虽如郑说求之大侯之鹄终不能见于参参亦终不能见于干也胡不尝试以勾股求之人去干五十歩干去参二十歩干髙一丈九尺二寸令人目髙七尺从干望参计参侯之鹄去地二丈四尺五分寸之四乃能见之今郑所说参侯之鹄去地一丈九尺二寸髙则髙矣欲使鹄裁见不足二寸如使鹄尽见不足四尺八寸五分寸之四从参视大侯亦然然则非也且郑意谓三侯重张当使后侯髙前侯耳是与经不合经令获者执旌各负其侯执旌者欲使射者视之审也如令大侯在参之背参在干之背其去地皆数十尺虽执旌安得而负之而射者亦安得而覩之哉又经云貍歩张三侯者非谓射者之志谓张之者之法也而郑以谓射当如貍之拟物何预于张侯乎且郑不独误于此经曰士旅酌若命复射则不献庶子司射命射惟欲卿大夫皆降再拜稽首公答拜一发中三侯皆获是言值一中侯輙释获耳而郑以谓矢扬触而有参中者是又失之也亦惑矣哉
　　丧服无服之殇以日易月以日易月者假令长子也其本服三年以日易月则殇之二十五日余子也其本服朞以日易月则殇之十三日
　　少牢馈食曰日用丁巳又曰来日丁亥此皆取于丁者也所以取于丁者以先庚三日后甲三日所谓内事用柔日也凡祭祀卜日不卜辰故郊卜辛社卜甲宗庙卜丁也若卜辰则此旬之辰后旬或有不备矣康成注丁巳乃云来月之巳注丁亥乃云苟有亥焉可也皆失礼意
　　礼记
　　曲礼曰疑事毋质直而勿有若夫坐如尸立如齐若夫说者以爲若丈夫此僻而不辞予案曽子曰若子惟巧变故父母安之若夫坐如尸立如齐弗信不言言必齐色此成人之善者也未得爲人子之道也此两若夫之文同疑曲礼本取曽子之言而误留若夫不然则当云若夫坐如尸立如齐弗信不言言必齐色此成人之善者也而全脱一简失弗信以下一十五字
　　太上贵徳其次务施报太上者致极之称犹言大备全徳之人也全徳之人自得而已夺之不以爲损予之不以爲益爱之不自以爲仁利之不自以爲义所谓不知有之者也其次夺之知损予之知益爱之爲仁利之爲义所谓亲之誉之者也故施则必报是以不可无礼也自礼记左氏老子凡所言太上者皆若此系其人不系其时
　　执玉其有借者则裼无借者则袭此直谓朝聘时耳圭璋璧琮琥璜皆玉也执璧琮琥璜则与帛锦绣黼同升所谓有借有借则裼裼者礼差轻尚文也执圭璋则特逹所谓无借无借则袭袭者礼方敬尚质也裼袭系于有借无借不繋于有缫无缫又缫非借借非缫借者荐也缫者组也礼之质文以圭璋琥璜爲轻重而不在一尺之组屈伸也
　　言諡曰类类当爲诔声误耳谓诔而諡之也
　　檀弓曰圣人之葬人与人之葬圣人也子何观焉【与语助辞】复尽爱之道也有祷祠之心焉祷祠犹愿幸耳史记曰此祷祠而求也
　　人喜则斯陶陶斯咏咏斯犹犹斯舞舞斯温温斯戚戚斯叹叹斯辟辟斯踊案人舞宜乐不宜更愠又不当渐至辟踊此中间有遗文矣盖本曰人喜则斯陶陶斯咏咏斯犹犹斯舞舞斯蹈矣人悲则斯愠【愠愤不足】愠斯戚戚斯叹叹斯辟辟斯踊矣自喜而下五变而至蹈自悲而下亦五变而至踊所谓孺子慕者也
　　般尔以人母尝巧【尝试也】则岂不得以其母以尝巧者乎【母当作毋字误以恕责之】则病者乎
　　殷人作誓而民始畔周人作防而民始疑誓防皆当出于天子尔殷既衰诸侯専誓周既衰诸侯専盟
　　王制曰千里之内曰甸千里之外曰采曰流此据绥服居中而言内千里外千里则五服可知采亦当作蔡声误也
　　闗讥而不征谓羇旅士民也至于商犹征之
　　五十养于乡六十养于国七十养于学养于郷者乡饮酒之礼五十者始预于养也六十养于国者有命赒饩老者则及之矣养于学者则君就行焉
　　文王世子周人立四代之学者此直谓一处并建四学耳周人辟雍则辟雍最居中其北爲有虞氏之学其东爲夏后氏之学其西爲商人之学当学羽籥干戈者就东序学礼者就瞽宗学书者就虞庠辟雍惟天子养老及出师成谋与受俘大射等就焉当天子至于辟雍则三学之人环水而观矣周人又以有虞氏之庠建之于郷故郷有庠以夏后氏之序建之于州故州有序以郷人之校建之于党故党有校自党以下皆爲小学而非四代之制以教童子而已择小学之秀者移之校择校之秀者移之序择序之秀者移之庠择庠之秀者移之太学太学在郊以其包四代之制故记礼者或有指虞庠名之或有指东序名之所以纷纷如此之多者所指之体偏也
　　凡释奠者必有合也有国故则否合谓合乐也春释莱合舞秋颁学合声释奠则并合之以侑神也有国故者谓凶礼师旅也惟是不合
　　郊特牲曰凡饮养阳气也凡食养隂气也故春禘而秋尝春飨孤子秋食耆老其义一也而食尝无乐【此五字衍】
　　玉藻曰大夫私事使私人摈则称名郑云若晋侯使韩穿来言汶阳之田归之于齐之类非也此乃谓若赵襄子使楚隆吊呉夫差之类尔凡大夫聘而传命则当称寡君至于私臣摈于君命不得言主故名之也楚隆之词曰寡君之老无防使陪臣隆敢展谢之此则名者也
　　丧服小记曰礼不王不禘此一句当在前文王者禘其祖之所自出之上脱误在后尔又曰庶子王亦如之注云庶子祭天立庙非也此一句当承后文慈母与妾母不世祭也之下脱误在前尔又曰而立四庙云天子立四庙亦非也此一句上有脱简尔文当曰诸侯及其太祖而立四庙
　　学记曰发虑宪求善良足以謏闻不足以动众发虑宪者言发动知虑能求宪法也动读如中庸明则动之动言此皆从善未足以动人也就贤体逺足以动众未足以化民贤谓贤于人之贤逺谓逺于人之逺可以动人矣未能使人化也凡动者言矜式之化者言心服之唯学可以化民成俗谓其所传者愽所教者众见之者详也
　　乐记曰知音而不知乐者众庶是也惟君子爲能知乐所谓君子知乐者知其通伦理也知其扶性饰情而反之正也知其创业象功移风俗也
　　清庙之瑟朱而防越一倡而三叹有遗音者矣大飨之礼尚酒而俎腥鱼大羹不和有遗味者矣此皆言贵其本而忘其末也遗者忘也弃也清庙之瑟美其徳而忘其音大飨之礼美其敬而忘其味凡乐以音爲之节而反忘音焉意不主于音也意不主于音是故朱防越乃可尚也凡食飨以味爲之文而反忘味焉意不主于味也意不主于味是故元酒大羹乃可尚也主于音则不能遗音不能遗音则虽繁手淫声有不足矣主于味则不能遗味不能遗味则虽太牢庶羞有不足矣故孔子曰礼乐云
　　散军而郊射左射貍首右射驺虞郊射者射于郊也大射三侯北面东上故貍首爲左驺虞爲右矣曲礼曰主人入门而右
　　杂记曰大夫讣于他国之大夫曰吾子之外私寡大夫某不禄使某实实者以异国传闻疑言使人实之也
　　襃衣襃衣者加赐之衣在数之外者也
　　违诸侯之大夫不反服违大夫之诸侯不反服此言违而仕者则不反服旧君避新君也然而违而未仕者闻旧君之丧则反服尔春秋传所谓未臣焉有伐其国者反死之可矣既臣焉而反死之则不可郑云去诸侯仕诸侯去大夫仕大夫乃得爲旧君服非也
　　父母之丧将祭而昆弟死既殡而祭如同宫则虽臣妾葬而后祭案丧不宜有异居然则昆当作兄兄弟或不同居矣丧服曰小功以下爲兄弟
　　丧大记曰复衣不以衣尸不以敛此两句共一说耳于文爲骈然则本但云复衣以衣尸不以敛也以衣尸者即士丧礼以衣衣尸者也不以敛者即士丧礼浴而去之者也
　　祭义曰周人祭日以朝及闇此言周人尚赤大事用日出先日欲出之初犹逮及闇则可行祭事矣稍后则昼昼则与殷人日中相乱故季氏祭仲由爲宰晏朝而退仲尼谓之知礼也若曰周人之祭自朝及暮则孔子无爲多仲由仲由爲不知礼
　　中庸曰故君子以人治人改而止言廻已而作人如是而已矣此所谓恕也
　　表记子曰君子不失足于人不失色于人不失口于人足者足恭也色者令色也口巧言也此仲尼所与左丘明同其耻之三事也故下自解之曰君子貎足畏也色足惮也言足信也信则不巧矣惮则不令矣畏则不足矣注乃云足容色容口容非也
　　子曰惟天子受命于天士受命于君注者曰惟当作虽非也此言天子之命在天士之命在君非天命不爲天子非君命不爲士也皆有制之已
　　射义曰诸侯以貍首爲节郑以射仪所引曽孙侯氏爲貍首之诗非也驺虞采苹采蘩皆在二南则貍首者亦必其俦矣疑原壤所歌貍首之斑然执女手之卷然即是其章首但仲尼删诗之时乐正已亡此篇而诸侯朝觐之礼乆絶恶貍首之害己又皆除其籍故使不在二南也或曰貍首鹊巢也篆文貍似鹊首似巢鹊巢之诗御之将之成之此亦时防之通
　　公羊【国语】
　　公羊传桓公二年宋督弑其君下注全衍庄九年齐人取子纠杀之其何当云其曰取之何十六年公防诸侯同盟于幽衍公字二十六年公伐戎少一春字闵公篇当附庄公后僖十八年宋公防曹伯伐齐衍防字文十三年卫侯防公于沓少公字成二年齐侯使国佐如师己酉及国佐盟于袁娄后又云及齐国佐盟于袁娄前文全衍后文衍齐字十五年执曹伯归之于京师衍之字襄二十四年大饥误爲讥字【今本已作饥】三十一年莒人弑其君密州下注衍密州爲君恶已下十四字昭元年卫石恶当作卫齐恶二十年华定出本陈本当作奔字【今本已作奔】哀七年若使他人然当云使若他人然
　　左传曰都城过百雉国之害也说者曰百雉之城三国之一也据子男而言也又曰大都不过三国之一中五之一小九之一然则设郑伯建小都才方一百七十余歩岂有半里之地可爲都者又其中大计不过五百亩之田耳城郭涂巷三分去一则仅得三百四十亩如何建宗庙社稷如何居民如何守御此不近人情之尤者公羊云五板而堵五堵而雉是也
　　国语曰禘郊宗祖报报似有坛墠而无庙者或曰报者毁庙之有功徳者祫则亦及之故云报也




　　公是七经小传卷中
　　钦定四库全书
　　公是七经小传卷下　　　　宋　刘敞　撰
　　论语
　　学而时习之不亦说乎【温故而知新】有朋自逺方来不亦乐乎【朋众也可以爲师而众归之】人不知而不愠不亦君子乎【不患人之不己知】
　　曽子曰吾日三省吾身爲人谋而不忠乎与朋友交而不信乎传不习乎【传者传所受于师之道今无乃不习而以教人乎爲误人尔】
　　礼之用和爲贵【君所谓可而有否焉君所谓否而有可焉此之谓和】先王之道斯爲美小大由之有所不行【大君臣也小父子也有所不行者在丑夷不争之类是】知和而和不以礼节之亦不可行也【此复说有所不行也献可替否和也在丑夷不争礼也但知贵和爲和而不知礼有常节者亦不可行也故臣亦有三谏而去之道若三谏而不去是又不以礼节者也】
　　信近于义言可复也恭近于礼逺耻辱也因不失其亲亦可宗也【亲近也信者恭者虽未合于义礼苟能因其性而不失所近人亦可尊此欲信者常务近义恭者常务近礼皆可宗也】
　　林放问礼之本子曰大哉问礼与其奢也宁俭丧与其易也宁戚夫以戚爲丧本可也以俭爲礼本何哉曰林放本问賔客奉养之礼非兼问五礼也何以明之问五礼之本则不当答以俭又不当引丧爲之偶故知所问惟賔客奉养之礼也賔客奉养之礼以俭爲本者俭则任诚慤诚慤乃本也故聘礼曰币美则没礼又曰多货则伤徳币之与货非所以爲本也损其美却其多乃可谓之俭俭则礼与徳俱无伤是本矣孟子曰恭敬者币之未将然则礼之字当读如厚爲之礼之礼
　　子曰射不主皮【此大射礼篇文也】爲【于僞反】力不同科古之道也【解礼所以如此云者爲力不同科也是以君子贵徳贱力取其有威仪也】
　　仪封人曰二三子何患于丧乎丧读如问丧之丧丧欲速贫之丧失位爲丧是时仲尼去大夫故云丧也言丧不足患是乃天下乆无道而天以夫子爲木铎于其间耳故使之数失位周流也
　　子曰里仁爲美择不处仁焉得知里犹居也言人爲身谋居惟居于仁爲美即择居而不能居仁不可谓知
　　仁者安仁知者利仁仁者生而静其爲仁安之而已矣知者动而复者也动而复则利而后仁利者非利于爲仁之可以得利也利犹动也知者必动而后仁矣
　　惟仁者能好人能恶人以其无好恶故能定好恶子曰苟志于仁矣无恶也此言人之行事苟能推心于仁以善爲之虽不中节终不爲恶谓之过可矣
　　子曰我未见好仁者恶不仁者好仁者无以尚之恶不仁者其爲仁矣不使不仁者加乎其身所谓好仁者安仁者也恶不仁者去不仁而就仁者也去不仁而就仁则是不欲使己有不仁之过也虽不能及安仁者亦可谓仁矣
　　子曰人之过也各于其党观过斯知仁矣此言君子有过小人亦有过但各自附近爲党类耳欲分别之者小人之过常近利君子之过常近善举其过而推言之则知仁不仁之情譬如陈司败问昭公知礼乎孔子曰知礼此实过也然仲尼之意非不知过盖欲厚其君不得不受以爲过也周公使管叔监殷管叔以殷畔此实过也盖欲亲其兄不得不受以爲过也推孔子之厚其君周公之亲其兄则其过也乃所以全其仁也【又曰人之过或有以善爲之而不知其义者故当徴党类以察其素行是非】
　　子曰朝闻道夕死可矣道仁也所以未可死者以不闻道也苟闻夫道朝闻之则夕死也可夕闻之则朝死也可非乐死也非求死也安死也安死者惟简之而不得
　　君子懐徳小人懐土君子在上位者也言君子懐于爲徳导之以徳则小人乃懐土重迁如君子懐于用刑导之以政则小人不复懐土将懐惠己者而归之矣所谓免而无耻也此言小人之性无常在上导之而已
　　子曰不患无位患所以立不患莫己知求爲可知也【求知非也求爲可知是也知之者人也莫知者己也】
　　子曰道不行乗桴浮于海从我者其由与子路闻之喜此一章意若仲尼真欲浮于海是怼也非君子之道矣且又不当讥子路无所取材也夫讥子路无所取材则足以明浮于海非仲尼意浮于海非仲尼意而仲尼爲若言者盖言已在天下道不行则去周流四方若乗桴之浮海随波转薄矣子路失指谓仲尼真欲浮于海故仲尼反以无所取材戏之也
　　宰予昼寝子曰朽木不可雕也【云云】学者多疑宰予之过轻而仲尼贬之重此弗深考之蔽也古者君子不昼夜居于内昼居于内则问其疾所以异男女之节厉人伦也如使宰予废法纵欲昼夜居于内所谓乱男女之节俾昼作夜大雅之刺幽厉是也仲尼安得不深贬之然则寝当读爲内寝之寝而说者盖误爲眠寝之寝
　　子贡曰夫子之文章可得而闻也夫子之言性与天道不可得而闻也此言惟圣人能尽人之性尽物之性长短大小深浅天道者天命也圣人所独知也尧授舜舜授禹是也
　　子路有闻未之能行惟恐有闻予谓闻读如闻斯行诸之闻行读如闻斯行诸之行子路周人之急常若不逮此孔子所以戒其兼人也
　　陈文子有马十乗弃而违之凡大夫去其位曰违违犹丧也春秋传曰卿违从大夫之位又曰凡诸侯之大夫违吿于诸侯
　　子曰十室之邑必有忠信如丘者焉【圣人之忠信与人同耳故虽十室之邑必有之】不如丘之好学也【人之忠信暂至而已不如圣人好而学之不倦也此其所以异】
　　有顔回者好学【三月不违仁是好之】今也则亡未闻好学者也【其余则日月至焉而已矣】
　　女爲君子儒无爲小人儒【君子儒将行之所谓爲己者也小人儒将言之所谓爲人者也】
　　质胜文则野【质诚慤也文仪貌也由内出故曰质由外作故曰文野人不爲仪貌而多任诚慤】文胜质则史【史者祝史也习于仪貌而不任情实】文质彬彬然后君子【仪以饰情外内相副无所偏任】
　　人之生也直【人所以取生者皆正直之道也若不由正直则死矣】罔之生也幸而免【有不由正直者名之爲罔言非人常生之道也然而得生者是幸也非必然】
　　樊迟问仁曰仁者先难而后获可谓仁矣【行之似迂阔望之似难成不求近功者也如是可谓仁难读如爲之难之难难者践迹也不难未有能获者也】
　　子曰知者乐水仁者乐山知者动仁者静知者乐仁者寿知者则利仁者也仁者则安仁者也利仁者明而诚之有似于水渐而进者故曰乐水也安仁者诚而明之有似于山自然而髙故曰乐山也凡明而诚之者本动故也故曰知者动凡诚而明之者本静故也故曰仁者静凡利仁者去不善而就善万物皆备于我矣故曰乐凡安仁者与造化爲一体死生不得与之变故曰寿
　　子曰齐一变至于鲁鲁一变至于道道王道也仲尼之时齐强鲁弱然齐承霸者之余其俗尚功名任权力不如鲁人习礼让守儒术尊尊亲亲于王道爲近
　　子曰觚不觚觚哉觚哉此言作觚不依觚之制终不成爲觚犹学君子者不尽其道终不成爲君子也
　　君子可逝也【逝读如逝将去汝之逝】不可陷也【君子表微知著不善斯去矣可得而逝不可得而陷】可欺也【可欺以其方】不可罔也【难罔以非其道】
　　子见南子子路不说夫子矢之曰予所否者天厌之天厌之旧说仲尼见南子欲因以行道非也古者谓其君曰君谓其夫人曰小君仕者自当见小君是时孔子仕于卫故以礼见南子也子路疑卫君无道夫人无徳夫子不足复仕其朝故孔子陈之曰予所不仕者皆弃絶于天者耳卫君尚未也或者子路爲卫君无道夫人无徳疑夫子内贪仕其朝而外托于礼故夫子自陈其意曰我所不用正者使天厌之天厌之寻子路性鄙不爲无此而仲尼自谓知我者其天乎援天陈辞亦不足怪
　　子贡曰如有愽施于民而能济众何如可谓仁乎子曰何事于仁必也圣乎愽施者言其守约施愽而众皆济在上则尧舜在下则孔子是已天地之内性命之属莫不兼而利之兼而爱之物无愚智无大小皆乐其性而得其生可谓济众矣惟圣人及之
　　子曰黙而识之【圣也】学而不厌【智也】诲人不倦【仁也】何有于我哉【自谦谓此三事何有于我者我何有此三事也】
　　子曰志于道据于徳依于仁游于艺此言以道徳爲内以仁艺爲外也志于道者所以立大本也据于徳者所以尽其性也徳者得也凡道苟能志之又必安于己之自得以爲据依于仁者所以接万事也进退行止出处语黙不可常同要之仁而已游于艺者所以行于世也礼乐射御书数与众人共之不可不爲也此所谓全徳无内外之偏矣
　　不图爲乐之至于斯也【不图不意也仲尼昔未尝闻韶乍闻之乐甚故曰不意舜之爲乐乃至于如此也】
　　子不语怪力乱神语读如吾语女之语人有挟怪而问者挟力而问者挟乱而问者挟神而问者皆不语之此圣人知言也怪读如素隠行怪之怪诡采众名非中庸之法者也力则子路问君子尚勇是矣乱者若孔文子问军旅白公问微言是矣神者季路问鬼与死是矣
　　文莫吾犹人也【言世多虚文过实莫肯自谓吾犹人也】躬行君子则吾未之有得
　　子曰泰伯其可谓至徳也已矣三以天下让民无得而称焉所谓三以天下让者言自窜荆呉以让季歴也所以让季歴者以季歴有昌也所以贵昌者以昌有发也泰伯见季歴既仁而文武又圣知天之意方大啓周室必有天下故黙焉而逃是泰伯让仁人者一让圣人者二故曰三以天下让也夫深知仁圣之徳因见天命之运独出独入而百姓莫知者也故曰无得而称焉辞一国之适离逃窜之名以自弃于蛮夷徃而不反求仁得仁者也故曰可谓至徳矣
　　子曰大哉尧之爲君也巍巍乎惟天爲大惟尧则之此正言尧之让也天道功成者去爲而不恃尧始以天下让故云惟尧则之
　　武王曰予有乱臣十人孔子曰有妇人焉九人而已旧说妇人即文母予谓子无臣母之理或云古文无臣字如此则不成文案武王即位已八十余未知文母犹存否以义推之此乱臣盖邑姜必非文母也武王使九人者治外而邑姜治内故得以同之乱臣
　　子罕言利与命与仁罕者希也希言利辟其号也希言命所谓天道不可得而闻也希言仁所谓中人以下不可以语上也既非其人不言故问仁者或曰仁则吾弗知或曰未知焉得仁
　　子絶四毋意毋必毋固毋我或当以四作二非也毋意者不逆诈不亿不信也亿则意也毋必者言不必信行不必果惟义所在也毋固者无可无不可也毋我者义陈于前直服人之口也
　　子贡曰有美玉于斯韫匵而藏诸求善贾而沽诸此子贡设事以问孔子也言有美玉者当韫藏之邪求善贾沽之邪怪孔子有道不輙仕故云尔故孔子曰沽之哉沽之哉我待贾者也言玉亦贵沽之耳但当待贾使人求之不可卖也故曰我待贾者也世人皆干禄而孔子应聘此其操矣
　　子欲居九夷盖徐州莒鲁之间中国之夷非海外之夷也何以言之仲尼称夷狄有君不如诸夏之亡则无縁忽欲去中国而从夷狄矣周末时盖戎夷与中国杂居仲尼周流未尝三年淹故其羇旅之际适偶可居九夷耳非忿怼中国莫能宗已而去之也
　　子曰苗而不秀者有矣夫秀而不实者有矣夫此言人之学譬于禾有苗而不及秀者秀而不及实者皆中道而画惟君子苗则秀秀则实所谓大成之人也管子曰夫禾其始也眴眴乎何其孺子也其壮也庄庄乎何其士也其成也由由乎兹免何其君子也眴眴者苗也庄庄者秀也由由者实也终此论者秀与实在禾而食之在人耳
　　子曰法语之言能无从乎改之爲贵巽与之言能无说乎绎之爲贵巽谓逊于志者也法语之言虽小人亦能面从改之难耳巽与之言虽君子不能不心说绎之难耳商书曰有言逊于汝志必求诸非道求也所谓绎也
　　子曰可与共学未可与适道可与适道未可与立可与立未可与权此言权之难也共学也适道也立也权也四人也共学以况有恒者有恒者可与共学矣未及适道也适道以况善人善人升堂不入于室可与适道矣未及于立也立者言立徳立功也立徳立功者以况君子君子可与立矣未及于权也能用权者其惟仁圣而已矣权者反经者也反经之至至于动天下易君王而当世不疑后世不非惟无心而体道者能之汤武伊尹周公是也故有汤武伊尹周公之心则可以行权无汤武伊尹周公之心则乱也曹人欲君子臧呉人欲君季札皆辞不从两人者自知审矣以爲己适可以立而未可以权也权之设岂易然乎
　　不时不食【如果实未熟之类】
　　子曰先进于礼乐野人也后进于礼乐君子也如用之则吾从先进此言文质之异也凡诚慤爲质礼乐爲文人之举事能先尽诚慤而后礼乐者今之所谓野人也野人犹言郊野之人郊野之人质多而文少务实而不务华其举事先饰礼乐而后诚慤者今之所谓君子也君子谓朝廷之人习其文而忘其质仲尼欲救周之敝复夏之忠故取先进于礼乐者先进于礼乐者言诚慤在礼乐之先孟子曰恭敬者币之未将者也
　　子曰从我于陈蔡者皆不及门也徳行顔渊闵子骞冉伯牛仲弓言语宰我子贡政事冉有季路文学子游子夏自徳行以上孔子语也自徳行而下则弟子縁仲尼之言而记之者也三千之徒足以升四科者不惟此十人此十人乃从我陈蔡者耳
　　子张问善人之道子曰不践迹亦不入于室此言善人资性未能髙絶苟不践迹则亦不能入于室每践迹则可以入室矣迹者礼乐法制也然则有不待礼乐法制而未始入于非人者虽不践迹而入室矣
　　子曰论笃是与君子者乎色庄者乎【与读如党与之与笃于论者而与之谓之君子乎谓之色庄乎盖谓之君子矣庄言色厉内荏】
　　子路率尔而对率尔者意气发动轻易之貎又曰夫子何哂由也曰爲国以礼其言不让是故哂之不让者言其不务徳化而贵勇力以当师旅是争也夫子喟然叹曰吾与点也案此章仲尼本但问如或知尔则何以哉今曽点所言非知尔之事也对不答问矣而仲尼反自谓与之者点之意以谓上苟知也固当以此知之也此乃所谓事无事爲无爲矣是易之不事王侯髙尚其事者也巢由知于尧舜故能全其让夷齐知于武王故能全其隠四皓知于汉髙故能全其处然则不事其事者乃所以事也不爲其爲者乃所以爲也此全徳之所能非曽点可及曽点进取者也夷考其行而不掩是以孟子谓之狂
　　顔渊问仁子曰克己复礼爲仁克者胜也胜已而反于礼是爲仁此中道也上焉者不待于礼然而不得不爲礼下焉者不及于礼然而不敢不爲礼故虽有孔顔之质动而顾礼所以行于世也虽有庸俗之质亦动而顾礼所以免于世也二者皆克己乃可不然者极孔顔之质必过极庸俗之质必放矣
　　死生有命【贤不必夀不肖不必夭是命也】富贵在天【无犯义以谋富贵则富贵乃在天而已天者不可知之原】
　　子曰片言可以折狱者其由也与此言非佞折狱惟良折狱也子路信义着于人人服之所右也则信以爲右所左也则亦信以爲左两俱无憾是能以片言折狱者也故曰千乗之国可使不信其盟而信子之言若由是推之片言折狱尚其小者也【古者谓多言爲佞多言不可以折狱】
　　子路无宿诺宿旧也陈也子路勇于义其于人有所不诺已诺之则必行故无宿诺也宿诺犹陈言矣
　　夫逹也者质直而好义察言而观色【其言语可察其容貎可观】子夏爲莒父宰问政子曰无欲速无见小利欲速则不逹见小利则大事不成此言王者之功必缓且大也欲速者不任教化而任赏罚诸霸者之政刑名之学是也见小利者内欺其民以益财外欺其邻以益地诸富国强兵之术是也
　　人而无恒不可以作巫医【巫医皆主治人无恒之人不可爲之爲其反害人也况可以无恒爲政乎】善夫不恒其徳或承之羞子曰不占而已矣【据见无恒必当承之羞不必占而知之】
　　子贡问曰乡人皆好之何如子曰未可也乡人皆恶之何如子曰未可也不如乡人之善者好之其不善者恶之此言人当信己之信也子贡问乡人皆好之者言有人于此乡人皆好之可信以贤乎孔子曰未可者或乡原之人在邦必闻故也又问乡人皆恶之者言有人于此乡人皆恶之可信以不肖乎孔子曰未可者或清士特立愠于羣小故也不如以已观乡人之行诚合于善者我因好之其不合于善者我亦恶之此之谓信已
　　克伐怨欲不行焉可以爲仁矣子曰可以爲难矣仁则吾不知也此言仁者无克无伐无怨无欲者也非有之而不行有之而不行故可谓之难未可谓之仁难可以谓之近未可以谓之真子曰刚毅木讷近仁刚则无欲者也
　　问管仲曰人也【人上当失一字仲尼必不直曰人而已彼非人而菅仲乃独曰人乎不乃菅仲外举非人者是岂仲尼之意也或曰人当作仁亦非也管仲之功爲仁耳仁之道非管仲所尽仲尼亦不轻予之荀子谓之野人亦非也义不合】
　　子路曰桓公杀公子纠召忽死之管仲不死曰未仁乎子贡曰管仲非仁者与桓公杀公子纠不能死又相之子路子贡皆以管仲不死疑其不仁然则仁者且必死邪世言死君者莫如比干子胥比于剖心孔子谓之仁子胥鸱夷世不谓之仁然则仁不必死死不必仁明矣子路子贡何爲止以死不死论仁不仁乎其意以谓仁者不乐生不恶死也而管仲可以死而不死故疑也夫谓仁者不乐生不恶死是也疑管仲死之爲仁非也管仲未仁虽死之固亦未仁管仲苟仁虽不死犹仁矣微子去之箕子爲之奴比干谏而死孔子曰殷有三仁焉此之谓也然则管仲功用之臣自实惜其死将以其功用施之于世以成其仁功而已孟子所谓天民者也
　　子曰古之学者爲己今之学者爲人爲己者人知之亦乐之人不知亦乐之者也爲人者舍其田而芸人之田者也
　　子曰作者七人矣七人所谓长沮桀溺丈人石门荷蒉仪封人楚狂接舆但取见于论语者此说非也辟世辟地辟色辟言不止此七人七人与孔子同时耳必同时又有老聃子桑伯子非不能辟言色者予谓作读如作者之谓圣之作仲尼叙书始尧舜尧舜以来始有典籍故道典籍以来圣人得位而制作者凡七人即尧也舜也禹也汤也文也武也周公也是矣其意盖言已独不得位而无所制作云尔此一章孤立偶与辟世章相属学者不晓故遂穿凿妄解一说七人者即伯夷叔齐虞仲夷逸朱张栁下惠少连者也伯夷叔齐不降其志不辱其身所谓辟世栁下惠少连降志辱身言中伦行中虑所谓辟色也虞仲夷逸隠居放言所谓辟言也朱张无事迹其辟地者与
　　卫灵公问陈于孔子孔子对曰俎豆之事则尝闻之矣军旅之事未之学也此亦不语乱也诸侯有朝防聘享祭祀燕射之礼而不得専征伐故曰俎豆之事则尝闻之军旅之事未之学也不斥言其不当问而自谓未之学所谓邦无道则愚
　　子曰赐也汝以予爲多学而识之者与对曰然非与曰非也予一以贯之一以贯之者仁也惟仁爲能一惟一爲能贯仁者之用心也敦兮其若朴寂兮其若谷昭兮其若鉴万物莫足以婴其中万物莫足以婴其中则虽言而未尝言虽爲而未尝爲矣故终日言而一终日爲而一未尝变而事物爲之应在上也可在下也可耕稼也可陶渔也可版筑也可商侩也可此皆外之变而非内之一也故诚守其一万物备矣由是而一可以应万而万不可以应一故曰非多学而识之者多学在一之外故也世之多学者众矣鲜能定乎一得其末不得其本逐物而不反而世因谓可以无学无学不害此原伯鲁踬于前而老庄敝于后也
　　子曰吾犹及史之阙文也【世乱史之记注不明前代之事有阙文者仲尼犹及知之至于编简俱絶非仲尼所知也故春秋断自隠公】
　　耕也馁在其中矣学也禄在其中矣【耕者谋食而无以自乐常有馁乏之忧学者谋道而有以自足】
　　子曰水火吾见蹈而死者矣未见蹈仁而死者也此言蹈仁者未尝死也未尝死者非不死之谓也言其安之无死地也从此论之仁者必寿明矣朝闻道夕死可矣
　　子曰当仁不让于师此言当仁者冝爲人师当仁者可不复让于人师当仁而让于人师则道防乎不传此孟子所谓乐得英才而教育之然则才非当仁亦不可不让爲人师
　　危而不持颠而不扶则将焉用彼相矣此以瞽者喻也瞽者有相所以持其危扶其颠
　　子曰性相近也习相逺也人之性虽有髙下而实皆善也此之谓相近及其习也则有尧桀之分此之谓相逺
　　子曰唯上知与下愚不移不移者言其禀赋已定非可强而迁也上知所谓生而知之下愚所谓困而不学矣夫困而不学者虽学不入此知困而不能自反者也知困而不能自反耳目与人同而神识与人异防之不通诱之不逹故曰愚也天下之冥防者是也然而不害于性善者愚知非善恶故也
　　公山弗扰以费畔召子欲徃子路不说曰末之也已何必公山氏之之也子曰夫召我者而岂徒哉如有用我者吾其爲东周乎此释子路之疑也吾其爲东周乎者言己不爲东周也东周之俗家臣则张私室以逼君陪臣则张公室以逼天子故所不爲也此明虽之公山氏非助其畔
　　好仁不好学其蔽也愚此无仁者之资而慕仁者之操者故絶圣弃智适所以愚
　　子曰礼云礼云玉帛云乎哉乐云乐云钟鼓云乎哉此言礼者敬而已矣非玉帛之谓也玉帛所以饰敬也乐者和而已矣非钟鼓之谓也钟皷所以饰和也苟敬矣虽畎亩之中礼亦备矣苟和矣虽闲居独处乐亦备矣
　　子贡曰君子亦有恶乎此君子指孔子也子贡疑孔子道大故问之其下曰赐也亦有恶乎云者孔子反问子贡之言也自恶徼以爲知以下皆子贡答也
　　微子去之箕子爲之奴比干諌而死孔子曰殷有三仁焉三人或死或生其事不同而同谓之仁者明死生不足言仁也夫仁者有成质略举其大方而言之则不迁怒不贰过不乐生不恶死端而虚静而一若是者人貎而天其有利害夀夭成败者是寒暑燥湿春夏秋冬四时之运也故命仁者命以其成质非语其运之变而名之也成质者卞氏之玉也运之变者或刻以爲玺或剖以爲璧也玺与璧则异矣然而称寳者卞氏之玉也
　　天下有道丘不与易也【桀溺本谓孔子皇皇者欲以已易人耳故曰而谁以易之孔子更自谓以天下无道故欲易之耳假令天下有道丘何皇皇求易之乎】
　　君子之道孰先传焉孰后倦焉此言传道之难也孰有不试而轻以教人乎孰有既知其可传而传之反倦怠乎
　　子夏曰仕而优则学【优谓优裕过人也虽曰未学吾必谓之学矣】学而优则仕【施于有政是亦爲政】
　　曽子曰堂堂乎张也难与并爲仁矣仁者遗物忘形无所矜者也爲仁者亦当遗物而忘形无所矜有所矜则有所屈矣子张内修而外矜所以去仁逺
　　不知命无以爲君子也【臣事君子事亲命也】





　　公是七经小传卷下
