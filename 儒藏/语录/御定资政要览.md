　　钦定四库全书　　　　　子部一
　　御定资政要览　　　　　　　儒家类
　　提要
　　【臣】等谨案
　　御定资政要览三卷后序一卷顺治十二年世祖章皇帝御撰凡三十章曰君道曰臣道曰父道曰子道曰夫道曰妇道曰友道曰体仁曰宏义曰敦礼曰察微曰昭信曰知人曰厚生曰教化曰俭徳曰迁善曰务学曰重农曰睦亲曰积善曰爱民曰慈幼曰惩忿曰窒欲曰履谦曰谨言曰慎行曰爱物每篇皆有笺注亦
　　御撰也体裁虽仿周秦诸子而镕铸古籍阐为圣谟义理一本于经法戒兼裁于史大防阐明修身齐家之道又多为羣臣百姓而言伏考尧典有曰平章百姓百姓昭明恊和万邦黎民于变时雍又説命有曰惟天聪明惟圣时宪惟
　　臣钦若惟民从乂盖治天下者治臣民而已矣使百官咸禔躬饬行以奉其职守万姓咸讲让型仁以厚其风俗则唐虞三代之治不过如斯明之季年三纲沦而九法斁谗妄兴于上奸宄生于下日偷日薄人心壊而国运随之天数乃终
　　世祖章皇帝监夏监殷深知胜国之所以败故丁宁诰诫
　　亲着是书俾朝野咸知所激劝而共跻太平
　　御题曰资政要览见澄叙官方敦崇世教为保邦之
　　切务
　　圣人之情见乎词矣诸万年所宜聪聴而敬守也
　　乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀

　　御制资政要览序
　　朕惟帝王为政贤哲修身莫不本于徳而成于学如大匠以规矩而取方圆乐师以六律而正五音凡古人嘉言善行载于典籍者皆修巳治人之方可施于今者也朕孜孜图治学于古训览四书五经通鉴等编得其梗槩推之十三经二十一史及诸子之不悖于圣经者莫不根极理道成一家言但卷袠浩繁若以之教人恐未能一时尽解其义亦未能一时尽得其书因思夫记事宜提其要纂言当钩其乃采集诸书中之闗于政事者为三十篇又虑其涣而无统于是每篇贯以大义聮以文词于忠臣孝子贤人防吏略举事迹其奸贪不肖悖乱者亦载其内使法戒炯然加之训诂详其证据譬之萃众白以为裘范六金而成鼎防约而易明文简而易阅名曰资政要览观是书者熟思而体之可以为笃行之善人推类而广之可以为博雅之君子毋徒求之语言文字之间则朕谆谆教喻之心庶乎其不虚矣
　　顺治十二年正月吉日序















　　钦定四库全书
　　御定资政要览巻一
　　大学士吕宫等恭纂
　　君道章第一
　　得道者必静静而寕可以为天下贞故至精无象而万物以成至圣无事而千官尽能茍有事则必有所不事此事所以隳也譬之为车者数官然后成夫治天下岂特为车哉众智众能之所持也苍颉作书后稷作稼伶伦作律昆吾作陶皆臣作而君任之以竟其用大何为哉【道帝王平治天下之要道也静谓心不防动寕谓所处而安贞正而固也至精天地生物之理也数官众材也苍颉生而知书效鸟迹以造文字后稷尧臣能植百谷数菜伶伦黄帝臣取竹于谷制十二筩以别十二律昆吾颛顼之后为夏伯作陶治埏埴为噐凡得治天下之要道者其心必静静则安而不扰然后可以宰万物制羣动而为天下建标作则自中正而坚固矣故天地极万物之成而甯然无众至圣尽千官之能而澹然无事非真无事也天下之事皆其事茍偏于一事则一人之耳目心思有限所遗者必多欲以某事而事反隳矣譬之为车者必聚众材而后成况天下至大治天下至虽必以天下之智为智而后虑罔不罔必以天下之能为能而后力罔不竭此古帝王所以创制立法为万世凖防者皆作之自臣在之自君竟众智众能之用】
　　【而恭已无为也】其使民也若御良马善御焉者轻任新节不完其力故致千里善用民者民日祈用而不可得茍得为上用其赴之也若决积水于千仞之谿孰能当之【新节新其马之辔衔也八尺日仞千仞髙山之谷也人君之爱民如御者之爱良马善御者欲得良马之用必轻其载负新其辔衔飬其有余之力故能一日而致千里君不忍尽民之材不忍尽民之力则民思効用而君卒不轻用故一旦有事而为上之用自尔踊跃争先君决积水于髙上而下深豁沛然莫之能御也】然圣人之飬民非为用也性不能已犹慈父之爱子非为报也不可内解于心故仁义以治之惠爱以安之忠信以导之务除其灾致其利不尚于威而威已有托否则令苛不听禁多不行动之而弥扰矣故汉武之多欲不若文帝之无为书曰惟厥攸居政事惟醇【此又详言爱民之寔书商书説命中篇居居心也醇不杂也上言民皆乐为上用然圣人非欲其为我用而后飬之也犹慈父爱子岂尽望报于子乃天性浃洽自不可觧故治之以仁义而不伤其生不荡其性安之以恵爱而有欲必聚有痛必恤导之以忠信而心无不尽言无不实除其病民之灾致其乐生之利是全不尚刑威而所以慑民之心志者已在平月所飬之中故不威自畏不然则禁令虽严徒滋扞格动多弥扰其何为以天下贞乎汉武帝好大喜功纷然多事而海内虚耗视文帝之恭俭仁恕清静不扰而汉治称陆者相去逺矣防哉传説之告髙宗曰政事惟醇而本之惟厥攸居明乎君道之贵静也】
　　臣道章第二
　　士不可辱则大大则尊于富贵故利不足以虞其意名不足以挺其心斯人也有势则心不自私处官则必不为汚将众则必不挠北茍便于主利于国则必危身出生以狥之若此乃可谓国有臣矣【士之所以立身行己者礼义亷耻故士不可辱不可辱则大节不亏大事可托虽富贵无以逾其尊矣故其意澹泊无营利不足以惑之其心卓然有主名不足以动之及一旦乗时籍势必不茍便私图涖政治民必不玷辱素行统师驭众必不逗挠丧败凡有益于君国者必忘其身家以求有济如是乃不虚其职而可谓之国有臣也】三王之佐伯益伊吕之伦其名荣其实安皆公忠以翼其主后之臣不然患其身之不贵于国也而不患其君之不显于天下患其家之不富也而不患其民之不安既辱且危名实丧矣李斯张禹卢杞蔡京阿合马之流遗秽万世呜呼戒之哉【自昔伯益伊吕之事其主皆公而不私忠而勿欺视名实若遗而名之荣实之安卒归之后之臣则有不然者上不显致君为朋圣之君下不欲使民为乐利之民而止患其身之不贵家之不富所以图富贵者无所不至不知既已负君又复剥民即富贵可保声名已败况祸患随之岂不名实俱丧乎如李斯之贪权逢意张禹之奢淫阿谀卢之险贼隂毒蔡京之作乱威法阿合马之专愎网利载之史册令人切齿可不深以为戒耶】凡为臣者服能然后任省心然后受入则上其谋出则行其政大臣正身以率属庶僚洁己以守官建旄者澄吏以宁民分猷者奉法而宣化将帅严其纪律守令殚其循良文武恊和士民豫附宻勿之臣明谟谐弼以襄一人庶几乎无忝于臣职矣百尔有官可不勉与诗曰靖共尔位正直是与【大臣部院卿寺之臣也庶僚台谏曹郎之官也建旄谓督抚也分猷谓司道也将师统兵之官也守令知府知州知县也宻勿之臣谓侍从大臣也诗小雅小眀之四章也观于古之人臣可法可戒如此则凡为臣者事不易任必自量其能集此事而后任之官不易受必自省其克称此官而后受之入则以嘉谟嘉猷告之君出则以良法羙意施之民大臣则务公正以率其属庶僚则务亷洁以守其官建旄者必思所以澄清吏治乂安民生分猷者必思所以振饬法纪宣扬教化将师之纪律严则兵习民安而战守咸宜守令之循良着则赋薄刑清而教飬攸赖文武同心以绥其士民士民必感激而欣附至于侍从火臣最为切近必陈善以明其谟和衷以谐其弼乃克辅君徳而赞国政内外大小诸臣皆能如此尽职庻几无愧于臣道矣为人臣者可不勉诸故引小明之诗谓居职位者当安静恭敬惟正直之人是助以见人臣不可有图富贵之念也】
　　父道章第三
　　父子之爱天性也必教以成之上教子斯徳可施于民下教子斯忠可效于君其为爱也至矣【天下无不爱子之父葢天性自然然必有以教之而期于成乃为真爱帝王之子他日或统治天下或分治其国皆有社稷民人之任必早谕教便知所以修巳安人方能施徳于民公卿大夫士庻人之子亦必素习教训使知所以移孝作忠方能效忠于君如是以为爱其爱也至矣】故有国者之教子也始生而举以礼卜士之士者宿齐朝服而负之自为亦子而教巳行矣周成王在襁抱之中召公为保周公为傅太公为师左右前后莫非正直故其恭敬而温文若性成然是以徳教施民而国祚永也【周成王名诵武王之子也保太保傅太傅师太师也左右前后少师少保少傅反诸侍从之官也古者国君生子始生之日即接以太守之礼三日择官之善者先门齐戒服朝服于寝门外抱之以桑弧矢射四方是当亦子时已教之以成人之礼矣成王防时有召公奭为太保以安其身体周公旦为太傅以辅之徳义太公望为太师以导之教训又有三少及诸侍从之官皆正直之人夹持而卫翼之故其徳之成也内懐恭敬之心外着温文之度与性生自然者无异是以成王为纯君以徳教化民刑措不用而享国之长乆惟周为最也】有家者之教子也防学退譲长惇孝弟逊友视士方物发虑四民之子不易其业皆可以保世而效忠于君如韦贤杨震刘殷孙盛之为父至今称焉诗曰教诲尔子式谷似之【四民士农工商也韦贤邹人汉宣帝时丞相也杨震华隂人汉安帝时太尉也刘殷孙盛皆晋时人诗小雅小宛之篇凡有家而能敕子者防则教以退譲之风出入门戸及即席饮食必后长者长则教以惇行孝弟事亲事长必笃尽其诚至于交友则教之逊顺以观其志意之所为处事则教之度量事理务求确当而后发于念虑故四民之子咸不易其父之业少而习焉长而安焉不见异物而迁焉则可以长保家世而各效其力以忠于朝廷如韦贤以一经教四子杨震以清白贻子孙刘殷七子爱五经史记汉书七业俱成孙盛性方严虽子孙班白训之愈峻此皆能教子以善而尽其为父之道者诗所以云不惟独善其身又当教其子使为善也】故父之爱子必教以义方弗纳于邪骄奢矜夸所自邪也之爱而僻莫知所裁其不恶终者鲜矣纵州吁之好兵任博望之通客教之不端贻讥后世可为烱鉴若夫乐羊易牙之徒灭絶天性则人伦所不齿也【义方谓君义臣行父慈子孝兄友弟敬六顺之方也州吁卫庄公嬖妾所生也望苑名汉武帝戾太子所居也乐羊魏文侯时人易牙齐桓公时人上言有国有家者而能教子其明效如此可见真能爱子之父未有不教子以六顺之方使之一轨于正而弗即于邪否则义方无闲必至恣肆而骄淫傲慢而矜夸欲其无邪不可得也既纳于邪又复溺爱不明不能裁制则鲜不以恶终而覆败其家国矣如州吁好兵而庄公弗集卒至大逆武帝使戾太子广通賔客奸宄杂进竟成祸乱皆教之不端以至于此若夫乐羊杀其子以享士易牙杀其子而和羮以献之君此又灭絶天性而与禽兽无异者甚矣真能爱子者必贵有以教之为父者不可不知也】
　　子道章第四
　　执一术而众善从百邪去者其惟孝乎帝王得民以事亲臣庶立身以名位有崇卑孝无终始也【孝为百行之首能孝则众善因之备百邪无所容故孝之一道为最大也帝王当有天下当合万国之懽心以事其亲臣民念此身亲生之当立身行道其名以显父母虽始自天子终于庶人位有崇卑之殊而致孝之心则无分也】虞舜躬耕致养周文视膳问安曽参甘防必具新三者亦何以异于人乎然惟其身为圣贤也是以百世之其亲亦与之为不朽故人子必慎行其身而母遗父母恶名乃称孝焉居处不庄事君不忠涖官不敬朋友不信战陈无勇皆谓之不孝【舜事瞽瞍躬耕歴山以尽其飬文王事王季日三至寝门外视其饮食问其安否防参事曾晳饮食必备以承顺亲心此三者皆无以甚异于人然所以能传于后世而显其亲之名于不朽者则以其身为大圣大贤之身也故人子于立身之道必无所不慎不以恶名道父母乃可谓之孝耳当其居处则贵庄使身无败度当其事君则贵忠无能致其身当其涖官则贵敬不防身于罪戾当其交友则贵信不失身于匪人而言语可复当其战陈则贵勇成功则荣爵殁身则显忠义此皆慎行其身而不遗父母恶名者反是则谓之不孝矣】昔乐正子春下堂而伤足既瘳矣数月不出犹有忧色人问之曰今予忘孝之道是以忧也夫孝子一举足而不敢忘父母故道而不径舟而不游一出言而不敢忘父母故恶言不出于口忿言不反于身岂致体以辱亲与【乐正子春曽子弟子也人子之身受之父母不敢毁伤乐正子春伤足既瘳数月之后犹形于色忧其忘孝之道而有伤于身也可见为孝子者时刻不敢忘父母即一举足之间择而后蹫履其安不履其危即一出言之顷审而后发恐其悖而出即悖而入如是以致其慎庶免于体辱亲矣】故小孝思爱而忘劳中孝尊仁而安义大孝博施而备物博施而备物可谓不匮矣诗曰孝子不匮永锡尔类【诗大雅既醉之篇自天子以至于庻人虽致孝之心无异而名分不同是以有小孝中孝大孝之别庻人思父母之慈爱而忘已耕作之劳此竭力飬亲之事也故为小孝诸侯卿大夫士尊重于仁安行于义惠泽足以及物此立身显亲之事也故为中孝天子则博施而徳敕加于百姓刑于四海故能备物以事亲此尊以天下养以天下之事也故为大孝至于大孝则孝道无一不具故诗人之言曰君子既孝则人皆孝其孝斯以孝治天下而源源不竭矣】嗟乎缇萦女子尚知救父彼刘劭杨广拓防绍者犬豕岂食其肉哉【缇萦淳于意之女也因父有罪当刑愿没身为官婢以赎其罪汉文帝感其孝因除肉刑刘劭前宋文帝长子也作乱自立孝武帝诛之杨广隋文帝次子也作乱自立后身死国亡拓跋绍北魏道武帝子也封清河王因母贺氏有谴帝将杀之绍遂作乱明元帝诛之皆不孝之极者夫缇萦一女子耳尚知救父彼大逆不道若刘劭之徒真人伦大变而天地所不容也】
　　夫道章第五
　　天地合而万物兴焉婚姻人道之始也娶于异姓所以附逺而厚别初娶则男下女取易之咸柔上而刚下居室则夫帅妇取易之恒刚上而柔下【大妇之道叅配阴阳天地相合万物始兴夫妇相配宗祀以传此婚姻所以为人道之始也娶必于异姓者托于逺嫌之义重其有别之礼其初娶也礼仪备而后亲迎取易之成卦柔上刚下少男少女姞婚之义故以男而下于女其居室也夫主唱而妇主随取易之恒卦刚上柔下长男长女正家之义故以女而承乎男凡此皆所以重人道也】夫也者以智帅人者也刑于妻至于兄弟以御家邦茍不能制义则必有从妇之凶矣故三代之兴皆有内助其衰也咸因女宠下至汉唐倾辀继路斯固经礼弛防先色后徳者也【内助贤后妃也女宠嬖幸也能为夫者其道莫先于智明于家道兴衰之由国政治乱之故见防察防不为妇女所惑故能専制其义其妻顺之其兄弟效之家邦亦感而化之不然则惟妇言是用而家道索矣故禹娶涂山氏之女而生啓契生于有娀之女汤娶有防之女帝喾娶有邰氏之女而生稷太任生文王太姒生武王此三代所以兴也桀嬖妺喜纣嬖妲已幽王嬖褒姒此三代所以衰也汉危于吕氏移于王氏唐乱于武氏韦氏杨贵妃张良娣覆败相寻有同一辙此皆轻弃礼法弛纵坊维以色为先以徳为后之所致也】故诗人之防思窈窕而不淫其色贱者秩进各得厥职以广继嗣此家国之通义也冀缺相待如賔张湛矜严好礼迹其持敬可为家范若恩极则必有嬖溺之愆怨成则必有反目之咎梁冀妖惑荀璨陨生祖约遭伤孙秀被詈过与不及其不智一也【窈窕幽闲贞静也冀缺春秋晋人张湛后汉扶风人梁冀东汉顺帝时大将军妻孙夀甚羙善为妖态荀璨晋时人妻艶色尝病热璨以身向外取冷而还熨之及亡璨伤神而卒祖约晋时人妻妬而无子约不敢忤尝夜寝于外为人所伤疑妻为子孙秀晋时人妻妬尝骂秀秀大不平遂出不复入观于先色后徳祸败如此所以闗雎之诗以幽闲贞静咏太姒之徳见君子之重其妻非为色而然夫阮不重色则妾媵皆得循序而进不相紊乱恩义公溥子嗣可广有国有家者无异义也昔冀缺耨而妻馌之相敬如賔张湛动止有则而遇妻严肃皆治身以正家可为后世之范若过于情而恩胜则必被惑于淫艶不及情而怨成则必难免于乖离梁冀之流虽有过不及情之殊其不眀于夫道一也】是以君子之为夫敬其身以帅其妇则能制义而家道正矣记曰外内和顺国家理治此之谓盛徳【记礼记昏义之篇也君子明于为夫之道故居处动静以敬自持为能帅其妇而得専制之义则夫夫妇妇人道立而家正矣故记有之曰男治乎外女治乎内外内各得其道则国可以治家可以理隂阳之徳法乎天地非咸徳而何】
　　妇道章第六
　　女子始生而衣禓稍长而鞶丝柔道也七嵗则男女不共食十嵗则不出于户姆教之婉娩听从执麻枲治丝茧以共衣服观于祭祀纳酒浆菹醢自为女子而妇则已嫺矣【禓束女之被也姆女师也凡学为妇之道不自为妇始自为女子时已有其礼矣当其初生男子衣裳女子则衣禓而不加盛服及其稍长男子鞶革女子则鞶丝而但用缯帛皆示之以柔弱之道也至于七嵗则男女有别虽亲兄弟不共食十嵗则恒处闺内不令出戸女师教之以言宜和缓貌宜谦顺听从长者之训绩治麻枲丝茧以共衣服之用收纳酒浆菹醢以助祭祀之奠凡此皆训之以异日为妇之则也】故适于夫则能顺鸡初鸣盥潄笄总佩刀帨箴管以适舅姑之所下气怡声问衣燠寒进食则惟所欲舅姑所爱则爱之所敬则敬之其相夫也正色而专心节言而慎行不媟黩以开隙不忿怒以乖恩夫有善则祗遵其命有过则曲匡其失此柔顺之义也【笄所以固髪也总所以束髪也妇则既故适于夫而为妇能以顺为正而体夫之心其事舅姑也必鸡鸣而起整肃仪容佩服噐物至舅姑之所聼其使令以卑下之色怡悦之声承奉尊者问衣之寒燠以适其体追食之甘者以通其心况一家也人为舅姑之所爱所敬者皆曲体其意而爱敬之其相夫也静正其色専一其心简节其言谨慎其行不敢恃亲爱而近于狎以开侮慢之隙不敢辨曲直而流于争以乖和好之恩夫如有喜则恪以遵之而不敢违其命夫或有过则曲以諌之而不敢显其失如是敬其夫以孝于舅姑斯合于柔顺之义矣】自帝王之后妃以至卿大夫之夫人及士庶之妻莫不有家焉莫不有子焉仁以睦亲俭以持身劳以执务则内治修矣敬以教胎贤以逮下勤以董学则嗣昌矣妇徳若斯庶其无咎矣乎易曰恒其徳贞妇人吉言从一而终也【易恒卦之爻辞也凡为妇者无论尊不莫不有家有子其处家也当仁厚以睦亲如曹大家之和姊妹节俭以持身如汉马后之曳大练勤劳以执务如传敬姜之亲纺绩则内治修而家道兴矣其肓子也敬慎以教胎如太任之孕文王寛和以待下如大姒之惠众妾勤励以董学如孟母之断机杼而教孟子则息成而后嗣昌矣妇徳之纯纯备至此骄亢之咎庶其免乎故恒卦之辞曰徳能常守则贞此妇人之最吉者葢言当一于柔顺而不可改也】伯姬贞姜不辞水火孙妻段女罔爱肌肤史防美之御叔之妇贾充之妻虽蝃蝀无以刺其淫仓庚无以疗其妒矣【伯姫宋共公夫人公薨姫遇火以保未至不肯下堂而避遂焚死贞姜楚庄王夫人从王游渐台王先去水至夫人以约符不至不肯下台而避遂溺死孙妻呉孙竒范氏也配一年而亡父母强之还之还家不从遂自割耳鼻叚女廖伯妻叚氏也夫亡父母将有所许不从逐防其指御叔之妇夏姫也宣淫而更召其乱贾充之妻郭氏也因妬而连伤其子蝃蝀天地之淫气诗卫风刺淫奔者也仓庚黄鹂也本草云作可以疗妬古之从一而终者如伯姫贞姜孙竒之妻叚氏之女皆舍身而取义故载之史防以为美谈若夫夏姬郭氏竒淫异妬则诗不能刺药不能疗者矣】
　　兄弟章第七
　　兄弟分形而连气父子之纪也弟念天显以恭厥兄兄念鞠于哀以厚子弟居则笃其爱危则恊其力丧则懐其忧人伦之本立矣故资于事兄以事长而敬同资于师弟以帅下而爱同爱敬尽于弟兄而和豫彰于上下施于家国此孝弟所以通神明也【兄弟分体于父母有亲防以相连故父子为纲兄弟为纪弟当念天命尊卑显然之序以恭敬其兄兄当念其父母懐抱鞠飬之劳以友爱其弟平居无事则原其爱以相亲患难猝逢则合其力以相济不幸而有死防之戚则抱忧痛以相恤如此则父子之纪明故人伦之本立施之家者即可广而推之国以敬见之道移之敬长斯敬无不至以爱弟之道移之爱下斯爱无不周爱敬一尽而愉悦之气充满上下浃洽家国则可以感天地之和气得祖宗之懽心孝弟之道岂非通于神明者乎】汉景车辇唐明枕被友爱之称昭布前史而公卿士庶分财譲爵急难全孤亦徃徃见称夫儿女易得兄弟难求必内不惑于妻孥外不间于防慝则友悌斯全诗曰是防是图亶其然乎【汉景帝文帝之子也与其弟梁孝王武入则同辇出则同车唐明皇睿宗之子也制大衾长枕与其兄宋王戍噐申王成弟义岐王范薛王及从兄幽王守礼同至寝分财者汉薛包其弟求分居凡田卢器物奴婢包之尽取其下者让爵者如汉丁鸿上书让爵于其弟尽急难者如汉赵孝其弟礼为贼所得捋食之孝自防谓身胞愿代其弟贼并舍之全孤者如唐元徳秀兄子防孤无资得乱媪乃自乱之数月潼流防食乃止诗小雅常棣之篇也古之能友爱者在上则如汉景帝唐明皇史载其美在下则如薛包丁鸿赵孝元徳秀古今称之盖儿女者身之所生故易得兄弟者同生于父母故难求从来兄弟之不恊内多因妻孥之揺惑外多因小人之离间故必卓然自力不为所惑不为所间则兄友弟悌之道全矣常棣之诗以为兄弟之当亲人皆知之必寔能穷防其理而力行乃深信其不诬尔】或曰使周公管蔡生居寒祚寜至胥戕是殆不然夫象每危舜而无害于国故舜以防断义管蔡欲危用公而有害于国故周公以义断防然则辽祖三释于刺葛与舜同仁唐文致决于建成与郑伯同思矣【管蔡周公之兄管叔鲜弟蔡叔度也周公使管蔡监武庚管蔡流言曰公将不利于孺子逐同武庚以叛周公以其危国故奉成王之命讨而诛之象虞舜之弟也日以杀舜为事及舜为天子封象于有庳辽祖辽太祖也刺葛太祖弟也与其弟迭剌寅底石安端同反者再太祖贷其死而复用之后又反太祖亲征擒获杖刺葛迭剌而释之以寅底石安端为刺葛所使皆宥其罪建成唐太宗兄也髙祖立为太子时太宗方为秦王威权甚盛建成恐夺其位欲害之太宗先事图之亲射杀建成于武门郑伯荘公也其弟叔叚见爱于母郑伯忌之养成其乱遂克叚于鄢或谓周公管蔡若生于庶人之家无可争兢必不至于相害此论未足以知圣人也圣人以国为重以身为轻故象欲杀舜而无害于尧之国则舜之待之始终以恩管蔡欲害周公而实有害于成王之国则周公之待之不得不断以义由是观之刺葛所为有害于国此义所当诛者辽祖待之虽过于恩而心则与舜同仁建成所为虽有害于秦王而无害于国乃唐文所以待之者不能法舜而手刃焉其处心积虑以成其恩与郑伯之待叔段何以异哉】
　　体仁章第八
　　天地大矣生而弗子成而弗有万物皆被其泽获其利而莫知所由始天地之徳也人得之则为仁亲亲而仁民仁民而爱物始于事亲中于事君终于治人人之行也【人皆本于天地天地之大徳曰生生有民人而不以为巳子成遂万物而不以为巳有万物皆防天地之泽而得其利自以为当然而不知其所从来此天地之徳所以大也人受之以生而为仁故中庸曰仁者人也亲亲为人仁民爱物皆自此推之亲亲见前子道章仁民爱物详见下章仁者必孝故能事亲移孝作忠故能事君仁者爱人故能治人此人之徳行所以全也】上下相亲之谓仁故尧如天而民协和舜好生而民风动志士杀身以成仁故逢干舍生以匡君廵逺捐躯而徇节除天下之害之谓仁故文武赫怒以安民仲尼据法而诛卯仁之道至矣哉帝王溥惠于博施众庶推心于立达大小之量虽殊而盹笃之诚惟一易曰君子体仁足以长人【上亲其下上之仁也下亲其上下之仁也故曰上下相亲之谓仁帝尧其仁如天出史记舜好生之徳洽于民心出书经仁人之本心杀身以为君乃适惬其本心故曰杀身以成仁桀之臣闗龙逢纣之臣比干皆忠谏不聼而死张廵许逺皆唐宗之臣当安禄山之乱同守睢阳前后四百战杀贼十二万人城中食尽罗雀掘防而食之人无叛者后力竭城陷而死仁者之爱人必去其害人者故曰除天下之害之谓仁语出鬻子文王伐密以救莒武王伐纣以救民皆一怒而安天下之民者鲁有乱政大夫少正卯言伪而辩行僻而坚智足以移众强足以独立其罪犯王者之诛孔子为鲁司寇摄行相事七日而按法诛之出家语易乾卦文言辞也仁之徳无所不具故尧舜亲民而民皆亲之上下相亲之仁也龙逄比干皆以死谏张廵许逺皆以死守杀身为君之仁也文武除残仲尼诛乱为民除害之仁也是好仁所以行其爱恶不仁亦所以成其爱如是而仁之道始尽是以帝王布徳行惠而不自以为功众庶立人达人而始符其所愿虽所及之分量大小不同而其能爱人之心至诚笃切实无分别也天备元亨利贞之四徳惟元为善之长君子备仁义礼智之四徳必以体仁为先故易曰体仁足以长人此人所以尽性而无负天之命欤】夫仁者内慊于巳而不务其名故与仁同功其仁未可知也与仁同过然后其仁可知也若夫项籍刓印于有功阳谷进酒于将战其为仁也不亦异乎【与仁同功者如楚令尹子文之忠齐陈文子之清孔子皆以为未知其仁与仁同过者如晋献公世子申生其父信骊姫之防出之于外或劝其奔申生不从自缢于新城是孝而遇者楚懐王大夫屈原其君信上官大夫之防怒而防之原幽愁忧思遂懐石自投汨罗之水而死是忠而遇者项籍西楚霸王也言语姁姁人有病疾涕泣分食饮至有功当封爵者刻印刓而不与韩信以为此妇人之仁也阳谷楚司马子反之仆也楚共王与晋战被伤又复战司马子反渇而求饮阳谷操酒而进之子反饮之甘而不能絶于口以醉共王恶之遂斩子反是阳谷爱子反而反杀之也夫长人本于体仁是内尽其心无所为而为非务名于外而求人知也故如子文之忠文子之清虽事与仁同而其心尚未可知如申生之孝屈原之忠虽为仁太过而皆自尽其心故观其通可以知其仁若夫有功不赏则仁无所用因辞致戮则害生于恩其于为仁之道逺矣】
　　义章第九
　　得失殊致取舍攸分憧憧往来纷纭瞀微义其曷制之义者国之维人之路也上好义则民服下好义则民安【境遇不同如富贵贫贱荣辱生死之类大约不出得失二者为得为失其致悬殊欲取欲舎其意遂分人情贪得而恶失故取舍之念憧憧然不能自定往来而乱于心纷纷然无所取裁瞀而乱于目非有义焉其何以制之故管子以为礼义亷耻国之四维乎孟子以为义人之正路也上之人能好义则有以治其下故民服下之人能好义则有以报其上故君安义之有关于上下如此故不可以不也】故君子正其义不谋其利尊贤为大惟善为寳劳而不怨欲而不贪使民相观而善以成其俗敬法而终事循分以淑身守望相助疾病相扶财毋茍得难毋茍免争于为义而耻于为不义此治国之风也【君子有治民之任者也凡举政事必合乎义而不计其利尊贤惟文王文王得吕尚载之后车称为太公望惟善为寳如楚王孙围所云楚国不以玉为寳惟以观射父左史倚相为寳劳不不怨如禹顺水之性而使民尽力沟洫稷相地之宜而教民播时百谷进劳何怨欲而不贫如孔子对季康子曰子欲善而民善矣虽欲奚贪凡此皆义也而非利也使民知上之心惟义是好各各相勉于善以成其风俗敬上之法而勤其事守已之分以善其身守望相助如北齐王昕伏身而蔽刑劭疾病相扶如西蜀何祗倾财而疗张嶷财毋茍得如管宁锄田得金挥而不顾难毋苟免如髙意避难而行不径不窦见义所在争先为之不义所在羞而不为民皆敎行古道岂非治国之风乎】义理彰则功利息故兵出而民知所庇矣信与民期以夺敌资敌国之民望之若父母如此则扩地滋广而得民滋众首仁尾义天之道也诗曰岂弟君子四方为则其是之谓乎【诗大雅卷阿之篇义理之效既彰则功利之风自息故兵出而敌国之人皆知我意在救民非贪其富皆欲得我以为护庇我以诚信与民相期故敌所暴用之民皆为我用而不为彼用是夺敌之资矣敌国之民望之若父母则四海之内罔不来归地岂不益广而民岂不益众乎始乎春生之仁终乎秋成之义此天之常道也君子本仁而行义可以为法于天下诗曰岂弟君子四方为则此之谓也】若乃夷齐让国巢由洁已爰旌目之吐餐公沙穆之辞货程婴李善敦节于死生虞卿孙嵩笃谊于患难田横海岛相殉之徒五百臧洪东郡同难之士八千亦各言其志也呜呼烈哉【伯夷叔齐孤竹君之二子兄弟让国巢父许由俱尧时人尧让以天下不受爰旌目周时人饥于道狐父之盗与以壶飡既食矣乃知其为盗呕之遂伏地死公沙穆后汉人有富人王仲愿奉百万之资令其求位穆曰以货求位吾不忍也不受程婴春秋时人晋上卿赵朔之家臣屠岸贾作乱灭朔家婴匿其孤儿武而以已子代之李善后汉人李元之仆元举家病死所存孤儿续生才数旬奴共谋杀续分财善负而逃亲自哺养乳为生湩遂得成立虞卿战国人为赵相其友魏齐得罪于秦秦索之急卿弃相印与之俱逃孙嵩后汉人功曹赵岐得罪于中常侍之兄唐遂逃出嵩遇于市载归岐遂得免于难田横秦末为齐王汉髙被立惧诛与五百人入海岛后横赴召中途自杀五百人在岛中闻之亦皆自杀臧洪三国时人为张超功曹后袁绍以洪为东郡太守曹操围超急洪请兵于绍敕之绍不从洪怨甚据郡自守为绍所围食尽城中男女八千人相枕而死莫有叛者城陷洪死正义之君子其效既彰彰矣亦有好义之士其谊孤髙如夷齐之伦虽所行不同要之各尽其心以合于义岂非千古之烈丈夫哉】
　　敦礼章第十
　　辨上下定民志莫切乎礼其为教也微其闲邪也于未形故君子贵之【天髙地下万物散殊而礼之意已备若上下之辨不明则民志不定故圣人制礼以辨之自下而上必层累而上自上而下必层累而下公卿大夫各守其职士农工商各安其业民志有不定乎民志最微圣人先于隠微而教之不待其显著虽有非僻之萌已潜消黙化而不自觉是禁邪于未然胜刑罚之禁于已然者多矣故君子以此为贵也】礼有情有文忠信礼之情也威仪礼之文也縁情而制文贵贱有等衣服有别上不偪下下不僭上男女异路车从中央民乃知让矣是以富者不骄贫者不滥以之居处而长防明以之服政而官爵序以之莅戎而武功成民皆爱其死而忘其生圣人所以藏身之固也【贵贱有等如天子之堂九尺诸七尺大夫五尺士三尺之类衣服有别如天子龙衮诸侯黑白之黻大夫青黒之黻士民衣纁裳之类上偪下者如晏平仲之祀其先人豚肩不掩豆澣衣濯冠以朝则隘而难乎其为下矣下僭上者如管仲之镂簋朱山节藻棁则僭而难乎其为上矣古者男子由路左女子由右车从中央颛顼帝髙阳氏之令曰男女不相避于道者拂之四逹之衢出路史富者不骄如汉樊重营产巨万耻外孙之争财反以田二顷与之贫者不滥如原宪绳枢瓮牖而乐道自守长防明如曲礼所云年长以倍则父事之十年则兄事之之类官爵序如王制班爵公侯伯子男卿大夫上士中士下士各有等也武功成如晋文公大搜以示之礼而少长皆可用之战阵也君子既以礼为贵必合情文而兼尽之凡吉凶军宾嘉之五礼各有登降进退之文然皆本于庄敬诚慤之情因其情而制之为文使之贵贱必有等级衣服必有分别为上则不至侵偪其下为下则不至僭越其上男女各有当行之路而车则行乎其中礼教昭明至于如此民岂有不相让者乎是以富而好礼贫而无怨居处则有次序行政则守职分莅三军则歩伐止齐各不相乱民皆亲上敬长虽死为人之所恶礼之所在民皆知乐为死而忘其生圣人以一身安天下即以天下而安其身是藏其身于天下也其坚固为何如哉】故礼有周折之容而乐有歌舞之节正人足以副其诚邪人足以防其失和以逺怨敬而不争礼乐明备天地官矣诗曰淑人君子其仪不忒【周折者周旋中规折旋中矩出礼记玊藻萹歌如乐记所云歌风歌雅歌商歌齐之类舞如内则所云舞勺舞歌舞大夏之类诗曹风鸤鸠之篇礼乐原不相离故此节兼言乐礼之本在敬乐之本在和周折之容敬之所发也歌舞之节和之所逹也正人先有忠信之心得礼乐以将之则足以宣畅其性情邪人即有僭偪之失得礼乐以导之则足以防闲其滛慝乐至无怨礼至不争礼无不明乐无不备而天髙地下各得其位诗所以称淑人君子其心均平专一威仪必可则可象而不差忒也】夫礼之禁乱犹坊之止水去旧坊者必有水败废旧礼者必有乱患汉承秦敝习为绵蕞犹贤乎已晋人放达以乖名教能无及乎石大夫也轼路马苗晋卿之下公门犹存古道若谢安之不废音乐王珪之下同庶人胥失之矣【绵蕞者以防为围束茅草立于其中以象朝列之位者也晋人放逹如卑卓为吏部窃饮邻犹而醉卧瓮侧王□为荆州刺史追者倾朝见树有鹊巢防脱衣而上以桀其谷之类石大夫汉右奋也见天子路车之马必凭轼致敬畄晋卿唐人为太守归乡里望县门而步谢安晋太保性好音乐虽有朞防不废丝竹王珪唐礼部尚书时三品以上准立家庙珪独祭于寝下同庶人礼禁乱于未然犹坊止水扵末至也坊虽旧不可去以为无因而去之则水至而无所逃礼虽旧不可废以为无用而废之则乱生而不可救秦又専尚刑决礼教大壊汉初功臣醉或妄呼防剑击桂叔孙通建绵蕞以定朝仪遂无喧讳失礼者可见有礼之益晋人以名教为束防故荡于礼法之外因北十六国之乱下见失礼之害石奋苗晋卿之循古道尚有可取如谢安则流于遇王珪则流于不及岂礼之中道哉】













　　定资政要览卷一
　　钦定四库全书
　　御定资政要览卷二
　　大学士吕宫等恭纂
　　察微章第十一
　　使安危灾庆若髙山之与深谿恒人辨之矣万事之化莫不起于细而成于钜惟智者以近知逺以徃知来君子所贵乎察防也【凡人之最难辨者莫若安危之相伏灾庆之相乘葢安危灾庆无形而甚防非君山之易见其髙谿之易见其深也是以万事之变化其终至于甚大者往往起于细微恒人忽之唯智者则能以近推逺不出户而知天下以徃推来因已事而知未然凡此皆于从者辨之故察防之道为君子之所贵也】至长反短至短反长吉为凶始凶为吉先恩生于害害生于恩数不可以臆测者多矣【至长反短至短反长者如冬至日晷甚短然阴极阳生由此渐长夏至日晷甚长然阳极阴生由此渐短吉为凶始凶为吉先者如宋人牛生三犊皆白孔子以为吉徴已乃父子俱盲及楚攻宋丁壮皆战死父子独以盲免见列子塞上一翁失马人吊之翁曰安知非福后马引驳马归人贺之翁曰安知非祸其子驰马折臂人又吊之翁又曰安知非福及敌兵至人皆战死其子以折臂免见淮南子恩生干害害生于恩者如孟孙猎而得麑使秦西巴持归烹之巴弗忍放焉孟孙怒逐巴后思之曰麑且不忍何况于人遂取以为子傅见淮南子鲁欲使吴起为将御齐疑其妻齐人起遂杀妻鲁乃以为将已而鲁君恶其残忍遂絶】
　　【之见火记凡天道人事各有其数长之与短吉之与凶恩之与害相去悬逺而互相倚伏不可臆度如此故不当辨之于显而必察之于微也】防有所不及者隄容蚁而漂邑烟一泄而燎原虑有所不周者张毅好恭而病热单豹好术而伤虎葢知之难如此况见善而怠时至而疑者乎骐骥珍其速至莫邪寳其立防蚤见而豫备斯为得之子曰知几其神乎【张毅周时人性好恭过门闾必趋虽舆必敬用心待人以谨于外而不防其内致病热而死单豹亦周时人好养生之术辟处岩窟离俗自守以谨于内而不防其外致为虎所食见吕览见善而怠者如郭公善善而不能用以至国亡见春秋时至而疑如刘表不聴昭烈之言以袭曹操至操并袁绍而益强荆州卒被其祸见三国志骐骥良马名也莫邪寳劒名也恒人处事未尝不知防其始而虑其终然漂邑之水溃于蚁穴燎原之火起于薪烟此则防之所不及者矣张毅谨外而忘内单豹谨内而防外俱至丧身此则虑之所不周者矣知微之难如此彼见善而怠同于不见时至而疑终至失时者又何足云乎故凡事之来当审于未形之先而备于无事之际不迟缓以失机不悠优以取败直与良马同其速寳劒同其决而后可此知机之君子孔子所以赞其如神也】妇寺与政而汉危大臣争权而魏乱储官不慎而晋隳侈欲弗戒而唐祸抑可畏也夫国柄分散则衅及其君家政旁落则灾及其主故修身者谨细行图治者防未然呜呼慎之哉【妇之与政者谓前汉以元后王氏预政而致簒后汉以灵后何氏预政而致危寺之与政者谓前汉之政乱于恭石显后汉之政乱于曹节王甫大臣争权者谓司马懿曹爽争权爽为懿所杀魏因以亡储官不慎者谓晋武帝不聴卫瓘之言而立恵帝卒以乱国侈欲弗戒者谓唐宗观在藏充溢而费用溢宠杨妃诸人而声色靡国柄分散者如鲁公族大夫孟孙叔孙季孙立三都而分公室昭公畏之至于出奔晋世卿魏侈赵鞅韩不信范吉射中行寅智防强私室而弱公家互相吞并三分晋家政旁落者如季孙之臣杨虎専制家而政而因刼其主叔孙之臣竪牛専制家政而馁死其主自古始治而终乱者其乱必有所由国之与家皆同一理故汉危于妇寺之与政魏乱于大臣之争权晋隳于储宫之不慎唐祻于侈欲之弗戒此皆始不能察之于防而后遂不能持之于着由今思之良可畏惧是故国柄不可以分执家政不可以旁疑知几者其修身也虽细行而必谨其图治也当未然而已防诚有得于察微之道者也有国有家者可不慎哉】
　　昭信章第十二
　　月望则蚌蛤实羣隂盈月晦则蜂蛤虚羣隂月形乎天而羣隂化乎渊所感者信也天非信不生地非信不成人非信不立可与为始可与为终可与尊通可与卑穷者其惟信乎【月者阴之宗也蚌蛤水族阴之属也可与始可与终者如汉昭烈闻诸葛亮贤三顾草庐遂用为相亮鞠躬尽瘁辅佐后主以报知遇鲍叔少与管仲交因其贤荐之桓公释其囚以为相及叔有疾仲为之不食不饮而人终始无间可与尊通者如唐臣房龄杜如晦少同学及为相谋防相资同心辅主可与卑穷者如汉隠士闵仲叔周党同志相友含菽饮水恬静安贫以终其身信者人之诚心也天地万物莫不有诚故相感之理莫不以信试观月之望与晦特形见于上耳而羣阴之盈遂各应于下即蚌蛤之微亦因之而虚实葢皆诚信相感故能如是其不爽也况于人之以诚信相感者乎是以天之寒暑有常而万物得之以生地之髙下不易而万物得之以成人之言行如一而万物得之以立举凡终始尊卑穷通莫不宜信则知信之系于人也大矣】信于君心斯美恶不逾信于名斯上下不干信于令斯时无废功信于事斯民从务有业信葢在乎言前矣【君心之信斯美恶不逾者如齐威王之左右常毁即墨大夫誉阿大夫威王不信使人察之即墨治而阿不治遂烹阿大夫封即墨大夫自是左右莫敢饰非皆尽其情之类信于名斯上下不干者如晋文公请隧于襄王王以为先王之名分所定遂不许文公亦不敢复请之类信于令斯时无废功者如魏文侯不失虞人之期而称贤主秦孝公不爽徙木之赏而成霸业之类信于事斯民从务有案者如礼记月令所载天子每月各有应行之事以先万民之类信为人君之大寳故存之于心则美恶不可淆惑彰之于名则上下不相凌犯布之于令则因时而动纲纪以成措之于事则因民而施庶务以立葢皆先立其信而后播之于言故其言足以感人也】故君子不以言誉人则民作忠口恵而实不至怨菑及其身是以与其有诺责也宁有已怨昔齐桓聴管仲之説徳显于会盟晋文赏雍季之言义彰于持后虽在霸者尚以信着日中诡而殷虚烽火戏而周败可勿凛诸易曰中孚以利贞乃应乎天也【会盟者诸侯会而相盟也齐桓公与鲁荘公盟荘公刼桓公求汶地管仲曰许之及归欲弗与管仲曰失信不可以四百里之地见信于天下君犹得也乃与鲁信彰于时遂为盟主雍季晋臣也文公将与楚战咎犯曰君亦诈之而已雍季曰诈则难复非长术也文公用犯之言而赏雍季曰其言百世之利也周武王入殷见殷之长者问殷所以亡对曰欲知之请以明日日中为期及往弗见周公谓武王曰吾知之矣期而弗信此殷之所以亡也周幽王宠褒姒而苦其不笑乃戯举烽火诸侯兵至而无冦褒姒大笑及犬戎入幽王复举烽诸侯不信兵皆不至遂为犬戎所败易中孚卦之彖辞也君子知言之感人必本于信故其誉人也不徒之于言而必实见之于事则上以诚感下以诚应而皆兴起于忠矣茍不以信则恵徒在口而无其实不惟人之不感而且滋怨人怨既深天灾寜有不及其身者乎是以人有求而不许始虽拂其意而终不害于信其怨小而可受诺人之求而不践始虽顺其意而终害于信其责大而难堪君子寜受其怨而不轻于诺所以全此信也夫齐桓晋文霸主耳因其臣之言而重其信尚能显其徳而彰其义况有天下之王者反出霸者之下如殷纣周幽或以诡亡或以戏败不信之祸一至于此岂非后人所当敬戒者哉易曰中孚之道本于正则诚信相感可以上应乎天而人可知矣】夫志士励不期之节哲人懐可复之言故季札解其宝劒展禽明其岑鼎若新垣平之上书刘仁轨之昡己到茂灌之负交所谓匿情矜吝小人之至恶者欤【季札吴公子也使于北遇徐徐君爱其宝劒札心许之而未及与后归复过徐徐君已死札解劒悬冢树不以死故倍其信展禽鲁大夫柳下恵也字季齐求岑鼎于鲁鲁与他鼎齐弗信曰柳下季以为是即受之鲁君请于季季以为非信不从鲁君乃以真岑鼎与齐新垣平汉时人以望气见文帝互上大夫使人持玉杯上书阙下献之平佯语帝曰阙下有宝玉气视之果得献杯者刻曰人主延夀后知其诈平伏诛刘仁轨能为诡激外示长者内怀矫诈敝衣粝食善当途毎于众中或挝一奸吏纵一孤寡已髙名矜物无知事见册府元龟内到茂灌名溉南梁人武帝时任昉日与溉等游及昉死子皆流离旧交莫之恤刘孝标怜之为作广絶交论到溉见其文掷于地终身恨焉志士哲人皆以信为重者也节之所在虽未尝期约者必力勉而行之言之所发虽至于久逺者必深思而践之如季札展禽其最著者若夫新垣平之流内藏其情外饰其貌矜夸吝啬全无诚信所谓小人之至恶者其以是哉】
　　知人章第十三
　　人生而有隂有阳多隠情饰貌以攻名察其所安真伪晰矣故官必择贤游必择交十步之间有茂草十室之邑有忠信殷纪三仁卫多君子贤才之生寜拘时地哉【殷三仁谓微子箕子比干也卫多君子谓蘧瑗史狗史防公子荆公叔发公子朝也凡朝廷之用人与臣庶之取友皆当逺邪僻而就中正故必以知人为重但人之真伪不同其生也内隂而外阳阴者其情阳者其貌在君子则内外如一在小人则往往深隠其情粉饰其貌以博君子之名如王莽之勤俭谦恭以邀称颂曹升之徒步上省而饰淸贫茍非从其中心之所安者而察之亦何以辨其真伪乎故贤十之生不拘时地在知人者择而取之夫十步之间至近也而必有茂盛之革十室之邑至小也而必有忠信之人是以当殷之末季而有三仁虽卫之小国而多君子岂宜拘拘于时地而谓无可择之人哉】才之大者上志而下求于物有不知于人有不见故曰大匠不斵人不忠信而多智能譬犹豺虎不可身迩必先其仁义而后亲之木尺而节玉寸而瑕抡材不必求其备救溺者濡追逃者趋立功不必中于绳能知人斯无弃人矣三人行必有择焉戚施直鏄籧篨防璆蒙修声聋聩司火人之为益不亦多乎【上志者谓有志于上世之贤而模之下求者谓不耻于在下之人而问之也齐桓问相于管仲仲曰隰朋可其为人也上志而下求不忠信而多智能者如宋臣丁谓机敏多智而谗谄欺罔是也抡材不必求备者如卫臣茍变有将材卫君因其食人之卵而不用子思以为选爪牙之士不可弃之是也立功不必中绳者如汉臣汲黯持节视河内之火而矫诏发仓以救饥民是也镈钟也戚施不能仰之人也故令主钟璆玉磬也籧篨不能俯之人也故令戴磬蒙无目之人也心専于聴故令审声聋聩不聪之人也心専于视故令司火此晋胥臣对文公之言也天下之才有不自见其才者焉有寸必本于忠信者焉有一长可取之才焉有随机应变之才焉不自见其才者志大而心虚其于物理人情莫不洞悉不必物物而知之人人而见之若大匠然不斤斤于斧凿之事也才必本于忠信者葢人不忠信即多智能适足以济其恶犹之豺虎非无搏噬之能人皆畏之而不敢近故必先求其有仁义之心而后亲近之此有才者所以必本于忠信也至于一长可取之才如木之至尺者不能无节玉之至寸者不能无瑕然其才有可用则不必求其全备矣随机应变之才如人之身不宜濡而救溺则不得不濡人之行不宜趋而追逃则不得不趋但其功有可取则不必中于绳墨矣才之不同知之各异故能知人者必无弃人三人虽少中有善者亦必择而从之此官所以必择贤游所以必择交也若夫戚施之辈似皆无用先王能各因其人之质而器使之信乎天下无可弃之人矣其为益岂浅鲜哉】明珠暗投而按劒蟠木先容而不忘智者决防于愚人贤士程能于不肖自古患之况乎流言无实毁誉成党梁国见黎丘之海濵闻逐臰之夫此宋徽所以失国曹爽所以亡身也如荆文之甄赏赵襄之信倚第五伦之鉴拔郭林宗之品藻岂易得哉【黎丘梁国北地之名也地有竒能效人之状有丈人醉归效其子扶而行之丈人醒而怒其子曰无之丈人曰是必竒也明日复醉而归其真子迎之丈人反以为拔剑而刺之人有犬臰者无能与居苦而居海上海上人有悦臰者昼夜随之而不能去宋徽宗哲宗之子也用蔡京童贯曽布蔡卞朱勔蔡攸王黼梁师成等而贬元祐诸正人以至失国曹爽魏曹真之子也秉政不聴曹冏傅嘏之言而用何晏夏侯荀璨邓飏等以致亡身荆文即楚文王也其臣苋譆数以礼义违犯之而文王知其贤爵之五大夫赵襄子名无恤晋臣也信倚其臣任登登为令荐士胆胥己襄子不疑即以为中大夫第五伦西汉人也举吏如郑袁贺等多致显官时以为知人郭林宗汉时人名泰有知人之鉴王允黄宪茅容等皆其所称许者知人之重如此彼不知人者有才或不用所用或非才往往偏聴愚不肖之言而进退贤智之士如夜明之珠无所先容而以暗投之反按剑而怒蟋曲之木茍有先容则以之为器而不忘若斯者从古所通患也况乎専信流荡不实之言以致奸邪成党是其党者则羣起而誉之非其党者则羣起而毁之是非不明贤奸无辨如黎邱丈人惑于而杀其子海濵之夫拂人性而乐其臰宋徽曹爽至失国亡身而终不悟也岂不谬哉以视楚文王之伦官人则能择贤处友则能择交良不易得也】
　　厚生章第十四
　　进业曰登再登曰平三登曰泰平泰平者极治之称也独以民食得之仓廪充而衣食足争讼息而教化兴其为泰平也谅矣【古之为治者専以民事为重故三年耕必余一年之食九年耕必余三年之食其于治民之官俱因此以考其绩当三考之时余三年食者上农工之业于天子名之曰登登则陟不登则黙十八年而余六年之食者再登也则名之曰平二十七年而余九年之食者三登也则名之曰泰平夫治称泰平无以加矣乃独以民食得之何哉国以民为本民以食为天王者能重民食为之经制使国之仓廪充溢而缓急有备则民之衣食具足而俯仰无虞由此嚣凌之风可移而争讼以息礼义之俗渐成而教化以兴其为泰平也不亦信乎】神农大禹之为治也本之以谷而用弗穷通之以货而民不倦金生粟死管仲权其重轻籴贵籴贱李悝时其敛散取之有节而制之有方使工不失务农不失时士不失养官不失禄是谓和徳【货谓布帛金贝之属所以通有无者也谷为本货为末本末相资则民可使富神农之世耒耨之刋以教天下而食足日中为市交易而退各得其所而货通大禹任土作贡懋迁有无食货流通万国作人重农则粟盛而金衰重商贾则粟衰而金盛管子曰民有余则轻之故人君敛之以轻民不足则重之故人君散之以重凡轻重敛散之以时则准平使万室之邑必有万钟之藏千室之邑必有千钟之藏大贾畜家不得豪夺吾民矣李悝魏文侯臣也其法曰籴甚贵伤民甚贱伤农善为国者使民无伤而农益劝善平籴者必谨视嵗有上中下熟因其等而为籴之多寡使民适足价平而止嵗饥则亦因其等而发之故虽遇饥馑水旱籴不贵而民不散取有而补不足也夫神农大禹皆泰平之世也莫不以谷为本而通之以货本立故用弗穷货通故民弗倦即降而管仲权金粟之重轻而齐借以霸李悝时敛散之贵贱而魏因以强况王者藏富于民出入之间可无道以处此乎故其取之也每十分而取一可谓有节矣其制之也以三十年之通可谓有方矣使工不失其艺事之务农不乆其耕敛之时士不失其饥廪之养官不失其常职之禄是上下皆取足于田也因天时尽地财用人力王化浃洽羣生熙皥徳之和孰有大于此者哉】夫民地着而衣食饥不食寒不衣慈母不能保其子矣鲁宣秦始反裘负薪董仲舒苏威耿寿昌之説亦犹行古之道也【鲁宣公文公之子也古井田之法偕民力以耕公田而不税其私宣公因公田之入薄故履民畆而择取其丰茂者此变法之始也秦始皇以贪戾并天下不念田功厚赋敛以自供诸田租口赋盐铁之制二十倍于古民心汹汹遂以絶世董仲舒汉武帝臣也言古者税民不过什一其求易供是以民财内足以养老外足以共税下足以畜妻子苏威隋文帝臣也奏减赋役务从轻简文帝从之躬行节俭户口嵗増府库盈溢耿夀昌汉昭帝臣也奏令边郡皆筑仓以谷贱时増价而籴以利农谷贵时减价而粜名曰常平圣王在上而民不冻饥者非能耕而食之织而衣之也使民各归于土著而已葢衣食皆生于土若一夫不耕则或授之饥终嵗不制则或授之寒饥寒切身不顾亷耻虽慈母不能保其子君安得有其民哉所以宣公税畆公室四分始皇厚敛仅再世犹之反裘而负薪者皮之不存毛安附乎如董仲舒之论什一苏威之减赋役耿夀昌之建常平犹不失重农之遗意者也】周人井田逺而难复汉人井田疎而难行编戸逸为惰游良畴尽于豪夺良可深念欲拯其敝因田定税莫如唐人平赋之书敛轻散重必用厯代常平之制不幸有饥荒转徙则以富弼淄青之法济之民生庶其无虑乎张全义之抚河南载诸史册不以人废意可也【井田者周制也其法以地九百畆分为九区中百畆为公田其间有井其外八百畆分给八家为私田八家合力耕种公田而不复税其私田故曰井田名田者以名系田自列而下至于吏民凡置田之数各有其限虽至多者毋得过三十顷所以塞兼并之路也平赋书唐李翶所着其法曰一畆之田嵗可得粟一石公收其十之一凡贡赋廪饩及供賔客御水旱皆取足于此乡为公囷即将所入之粟十取其一收于其中嵗饥则量家口多寡与之厯代常平法即汉耿夀昌所立之法各酌而行之是也富弼宋臣知青州时大饥劝所部丰稔者得粟十五万斛庐舍十万余区散处流民用官吏分廪之山林川泽之利聴民取不禁全活五十万人张全义唐人起羣盗后镇河南招复流民蠲租存无毎出见田畴美者辄召田主劳赐荒芜不治则集众杖笞之在洛四十年称殷富焉夫周之井田其制本善而法废既久遽欲复而行之反足病民汉代以名系田用抑兼并似得井田之遗意者而立法不详未免疎畧遂致格而不行卒使编户之氓失其本业服勤者寡游惰者多殷厚之家因乗其困屈而兼并之富者益富贫者益贫民事将何赖乎言念及此深可悯恻欲起凋敝之民而予以更生之路莫如敛唐人平赋之书及厯代常平仓之制或因田之多寡积栗以实公囷或因嵗之丰歉平籴以利农民不待灾荒已为预备一旦水旱则又有富弼之法以赈救之民之生计庶有恃乎彼张全义其初乃盗者之流耳及抚河南知以民事为重君子不以人废意犹有取焉况故人良法犁然史册酌而施之轻徭薄赋劝农力田以厚天子之生端赖之矣】
　　教化章第十五
　　礼正月始和县教法于象魏以眎万民浃日而敛之乃施于邦国都鄙【礼周礼也象魏两阙之间也鄙畿内公卿采地也都采地之界也古之治民者富而教之其法甚备故于正月嵗首天地阳和之气始动即法之以教天下而和万民悬教法于象魏至旬日然后收之逺迩皆得见开乃施于邦国以及都鄙使各以此法教其所属之民而民无不被其化焉】其教民也比闾相保族党相救不独亲其亲子其子皆有恻怛之爱焉老坐于里塾时民出入观其长幼而导之逊让田野造次之间见教化之权舆矣月吉而读法有紏有劝小学谨其少仪大学修其三物宾之饮射之礼以合其教学成则大比而材诸官其与于辟雍也与胄子齿葢自邦畿以达天下无人不学无地非教休风偃物淳化通猗欤休哉【五家为比五比为闾四闾为族五族为党老里之上老庶老也里塾夹里门之屋也月朔曰吉小学如闾有塾党有庠之类少仪少者所当行之仪如洒扫应对之类大学乡学也三物为六徳六行六艺也六徳者知仁圣义中和六行者孝友睦婣任恤六艺者礼乐射御书数是也饮乡饮酒礼射乡射礼也辟雍国学也胄子自世子以至公卿大夫之适子也先王之教民也必始于乡里乃可以成化于天下故比闾有相保之情族党有相救之义生我者亲也亲其亲以及人之亲则不独亲其亲矣我生者子也子其子以及人之子则不独子其子矣葢皆有恻怛之爱不忍之心以相及也凡里必有上老庻老坐于塾因民之出入而教之父齿随行兄齿鴈行颁白者不提挈随其长幼而诲以逊让是田野之间一出一入不过造次之顷耳而教化之道实始于此矣又于毎月之朔属民謮法不率教者罚之率教者劝之人生八嵗则入小学而勤防仪十有五嵗则入大学而修三物教之乡饮以尚齿教之乡射以观徳其学既成则三年大比选其贤能渐进于上各量其材而授之官其与于国学则令与胄子齿让焉夫教始于比闾进乎国学则自邦畿以至天下之人尽能学地尽立教所以风而物顺化行而民从至教之成也顾不美欤】汉武表章而学官广厉明帝讲説而介士通经三代以还于斯为盛文翁延夀蜀頴之教兴韩愈常衮潮闽之化洽所谓儒以道得民者乎【表章者谓汉武帝表章六经聴董仲舒公孙等言复博士官择民端正者补博士弟子文学之士彬彬兴起明帝光武子也幸辟雍引弟子升堂执经问难亲为解説图门观聴者以万计自太子诸王侯及大臣子弟功臣子孙莫不受经下至期门羽林之士皆通孝经论语文翁汉时人为蜀郡守蜀俗僻陋文翁起学于成都市中招弟子受学吏民争愿为学官弟子韩延夀亦汉时人为頴川太守俗多豪强难治延夀召郡中长老为陈和睦亲爱之道令嫁娶丧祭畧仿故礼勿过于法百姓遵之韩愈唐时人为潮州刺史潮未知学乃为置乡校而潮文学始兴常衮亦唐时人为福建观察使时闽地未知有学衮兴学召士闽人翕然从之凡教之成也达于天下葢帝王躬行倡导风励羣伦故被其化者罔不乐从也三代而后其最盛者如汉之武帝明帝皆能崇尚儒术笃意文治汉以下诸臣若文翁辈或抚顽俗或处僻隅犹能各布其教而行其化焉然则人臣奉命分理一方均有移风易俗之责不可不勉周礼所谓儒以道徳得民之心者殆谓是欤】昔之善为教者孔孟之后有王通程朱之前有胡瑗三才九畴或在布衣彼借耰鉏而徳色废学校而不修揆厥由来真名教之罪人也【王通隋人教授河汾读书谈道弟子数千人唐初名臣如房龄杜如晦王珪魏征辈皆出其门开唐一代之治即文中子也程颢程颐兄弟二人充养纯粹动止语黙皆师圣人朱熹讲学教授集诸儒之大成胡瑗为湖州教授训人有注立经义治事斋以敦实学及立太学诏取其决着为令式以上四人皆宋儒也耰鉏治田器也借耰鉏而徳色者谓秦商鞅为政遗弃礼义风俗日壊民之借锄与其父者自矜以为有恩于父废学校而不修者谓三国时公孙瓒宠用商贩庸儿所在侵刻不修学校是也古之以道得民垂世立教者莫盛于孔子而孟子继之王通能力接其学以于教邹鲁遗风赖以犹存宋儒如程朱辈相继而起发明孔孟之学而胡瑗实开其先其教人之法良足善也是皆绍圣贤之心以襄国家之教化者虽在布衣而三才九畴之道于是乎存其有功于世道人心匪浅矣若彼借耰锄而徳色是不知有父子之亲废学校而不修其何以明纲常之理岂非得罪名教之人乎】
　　俭徳章第十六
　　卉栖血歠孪领燔胜邃古淳风渐以文而代质有熊氏作益为黼黻纁之饰端璧瑞以奉天委珩牙而嫮武西陵劝织承云导龢亦已称备物矣【燔胜者先烧其石令赤以肉加于其上而炙之也有熊氏即黄帝也黼白黒相次之文以绛帛为质而绣斧形于上黻黒青相次之文又绣为亚字之形是也黒而有赤之色纁浅绛色也执玊为璧外圆而内方以玉为信曰瑞珩横玉也牙亦玉佩也西陵黄帝妃即嫘祖始教民蚕者也承云黄帝之乐名也凡物之始乎质者每递变而着为文上古之世未有衣服宫室及诸饮食之制也以草木为服因栖止于其中末有火化食鸟兽之肉而饮其血质之至也有巢氏教民紩衣曲领以代卉服燧人氏教民火石燔胜以代血饮是皆淳厖之风也而以文易质之渐己肇于此矣至于黄帝染五采为文章以表贵贱斧黻纁益加以饰而衣裳之制灿焉且端其瑞璧所以敬天委其珩牙所以敬身西陵劝织而先蚕之礼以兴承云导和而六代之乐以开典章文物不几备美矣乎】爰暨陶唐文明弥着贡赋攸同乃复为茅茨土阶葛衣粝食意俭为吉徳不必裁以礼衷抑圣人制用丰约各有适耶子曰菲饮食恶衣服卑宫室禹无间然葢以其致孝而勤民也所谓继治者其道同欤【贡者下之所供如禹贡所载球琳琅玕齿革羽毛漆枲织纩蠙珠怪石之类是也赋者上之所取如所载九州之赋各有上中下不同是也自黄帝至尧葢厯数世文明之会于此益九州贡赋之入亦既攸同意其渐其逺乎质而愈从事于文矣乃尧反以茅为茨土为阶衣葛衣食粝食力行节啬其故何欤夫礼不可过也不可不及也然与其奢也寜俭意者俭为吉徳以俭为尚即不必尽合于礼亦无敝欤抑圣人制天下之用当丰者丰当约者约各适其宜而不耑主乎俭也夫子称禹之无间然而曰菲饮食恶衣服卑宫室所谓俭也然必合之致孝神尽力沟洫乃称无间向使其不然则亦未必其无间矣故治天下之道有当俭者有不当俭者所以自奉如饮食衣服宫室之类当俭者也所以敬天勤民如郊社宗庙礼乐制度之类不当俭者也于当俭者而不俭其敝也奢于不当俭而俭其敝也鄙酌丰约之正协文质之中时措而宜施当其可天下乃以大治占之帝王皆由斯道后世所当继之而以为法者也】车酒骑炙实开乱源故章台丽而楚衰阿房成而秦溃乃至街衣绮珥肆设帷帐以示矜夸流极矣汉文克俭遂欲上追尧禹晋武雉裘唐明珠绣始虽焚弃究乃汰侈诚好名遗实有初鲜终者也【车湎骑炙者纣于宫中作九市车行酒马行炙也章华台楚灵王所作国人苦役卒以叛乱阿房宫秦始皇所作穷极奢丽天下愤怨羣盗皆起街衣绮珥肆设帷帐者隋炀帝于丰都市中广置珍货帷帐及以缯帛纒树夸示逺人汉文帝性恭俭身衣弋绨足履革舄以韦带剑以蒲为席集上书囊以为殿帷晋武帝初有献雉头裘者命于殿前焚之其后有羊车之侈唐明皇初年焚珠玉锦绣于殿前示不复用后宠杨妃纵欲奢靡卒召祸乱俭之为道也得之则治失之则乱古之不俭者莫甚于纣车酒骑炙乱之源也楚之章台秦之阿房骄奢召祸如出一辙至若隋炀殚竭民力夸耀逺人绮珥帷帐之属是奢之流生也可谓极矣汉文躬崇敦朴为天下先在位数十年始终如一尧禹而后斯为继美晋武雉裘之弃唐明珠绣之焚初未尝不节约而后乃侈肆也葢好名而遗实故有初而鲜终岂真能俭者欤然则图治者必勉其实毋徒慕乎其名必厚其终毋徒勤于其始也斯可称俭徳矣】公孙布被汲黯致讥况夫栋骇仙灵舰惊丹镂鹬冠兽炭锦幛金铺何其怙侈而灭义乎夫俭者外以节用内以制心君子不尽利以遗民故仕则不稼田则不渔公仪休之拔葵焚织深有取焉【公孙汉武帝臣为御史大夫时以布为被汲黯讥之曰此饰诈以钓名也栋骇仙灵者汉梁兾大壮栋宇图以云气及诸仙灵也舰惊丹镂者吴贺齐性奢所乘船雕刻丹镂青葢绛防鹬冠者春秋时郑子臧好聚鹬为冠兽炭者晋羊琇以炭为兽形然后焚之也锦幛者晋石崇王恺以奢靡相尚恺作紫丝步幛四十里崇作锦步幛五十里金铺者晋王济豪侈买地为马埒编钱满之时人谓之金埒也公仪休鲁人为相入其家见园有葵拔之见妻织帛焚之曰吾既食禄又夺园夫红女利乎凡君之崇俭也以利民也公卿大夫皆佐君以利民者也君且不可不俭况其下焉者乎然必务其实毋饰其名而后可公孙布被可谓俭矣汲黯以其有近名之心犹且讥之矧如梁兾之栋贺齐之舰子之冠羊琇之炭石崇之幛王济之铺纸欲败义莫斯为甚其视公孙又何如哉夫所为俭者合内外而后成外以节用俭之事也内以制心俭之本也君子察于斯不欲専利而以留之民故仕则不稼不以士而侵农田则不渔不以薮而兼泽制心节用凡以为民也公仪休之拔葵焚织真有合于君子之道焉】
　　迁善章第十七
　　善无常主自以为善斯不善至自知不善斯善至是以君子见善则迁有过则改过而能改善莫大焉易曰豫成有渝无咎殷汤不吝周宣补阙汉髙吐哺光武回舆所称无咎者乎夫人喜闻无过则谀者日进此田巴所以致规于齐君也【善无常主出书咸有一徳篇易豫卦上爻之辞殷汤改过不吝见书仲虺之诰周宣王有阙仲山甫补之见诗大雅烝民篇汉髙帝用郦食其谋将立六国后以挠楚权趋令刻印以问张良良不可帝吐哺骂曰竪儒几败乃公事趋令销印后汉光武常与期门轻出衞尉姚期谏曰古今变生不测诚不愿陛下微行帝即囬舆而还田巴对齐王曰王召臣臣改饰问妾妾爱臣謏臣曰姣臣临淄水而观然后自知丑恶也今謏王者众王能临淄水过而自改齐国治矣天下之善无有常主所以贵乎迁也自以为善则骄矜之念生而不善至矣自知其不善则愧悔之心萌而善至矣君子不能有善而无不善也但见善则迁而勇于从义有过则改而果于去非即有善而无不善矣善孰大于此乎易所以云人虽昏于逸防至于既成而能有变即可无咎此改过之説也殷之汤周之宣汉之髙光率由斯道即所谓无咎者乎然改过之道有因自知而改者有因人言而改者唯己喜闻过则忠告者至若喜闻无过则阿謏者至人日謏已日矜安望其改过以迁于善乎田巴规齐君之言良可思也】故君有争臣父有争子士有争友则躬备令闻而动无过举顔渊亚圣乃称不贰蘧瑗大贤犹曰知非故履重考祥言贵忠告割痤至痛啜药至苦然而为之者便于身也【顔渊孔子弟子不贰者有不善未尝不知知之未尝复行也蘧瑗卫贤大夫行年五十而知四十九年之非视履考祥见易经夫田巴之致规所以尽忠于其君也然谏争之义不独君臣即父子朋友之间亦不可不勉故君有过臣谏之谓之争臣父有过子谏之谓之争子士有过友谏之谓之争友果能聴之则身有令闻面善至矣动无过举而不善逺矣如渊之亚圣瑗之大贤可谓令闻矣而一则不贰一则知非孰非从改过中来乎故视己之履必重考祥聴人之言惟贵忠告凡人之情谀则不忠忠则不谀谀言顺耳而病于行也忠言逆耳而利于行也割痤者非不痛也饮药者非不苦也然而不得不为之者将以去疾而便于身也使人之改过如其去疾则无过之不可改而亦无善之不可迁矣】人不可以过自弃故周处励于忠信士安勤其博综人不可以过弃人故郑均曲谏于弟兄林宗训义于乡里君之于臣也矜其瑕而湔其累故秦释孟明之罪汉收魏尚之功孰谓迁善而非尽善乎【周处晋人少不修细行郷曲患之父老谓口南山猛兽长桥下蛟并子为三害矣处曰吾能除之遂入山射兽入水斩蛟励志自修言必忠信皇甫谧字士安亦晋人少不务学游荡无度毋劝之曰修身笃学汝自得之于我何与因对之流涕谧感激勤学博综典籍郑均后汉人兄为县吏受人餽遗均数諌不聴因脱身为佣嵗余得钱帛归以与兄曰物尽可复得为吏坐赃终身捐弃兄感其言遂为亷洁郭泰宇林宗后汉人同里左原为郡学生犯法见斥林宗谓之曰昔顔涿聚大盗也叚干木大驵也卒为齐之忠臣魏之名贤贵躬而已原纳其言孟明视秦穆公臣初命代晋败绩穆公原其罪而用之后再伐晋济河焚舟晋人不敢出遂霸西方魏尚汉文帝臣以罪削爵冯唐曰尚守灵中数有功一言不相应文吏以法绳之罚太重矣帝即赦之复以为云中守人各有身有身则当自爱自爱则当迁善迁善则莫先于改过谓己不能改过者自弃者也谓人不能改过者弃人者也周处士安可谓不自弃矣郑均林宗可谓不弃人矣夫人犹不可弃人况君之于臣也不轻弃之又谁甘自弃一莭之瑕矜而全之一行之累湔而新之秦穆之于孟明汉文之于魏尚率斯道也君宥人之罪人将自逺于君君念人之功人将益懋其功是胥天下之人而皆可与迁于善不谓之尽善也可乎】厉人夜半生子急取火而视之负恶者未尝不自知也知而遂非或乃振斧钺以立威建官司而监谤诡辞自饰长恶靡悛何以免迷复之凶哉【振斧钺以立威者如汉桓帝时白马令李云上疏言帝者谛也今小人谄进财货公行是帝欲不谛乎帝怒送狱杜众谏帝愈怒并下廷尉杀之是也建官司而监谤者如周厉王暴虐国人谤王召公谏曰民不堪命矣王怒使卫巫监谤者得则杀之是也诡辞自饰者如汉主父偃为中大夫大臣畏其口赂遗累千金或曰太横矣偃曰吾日暮途逺故倒行逆施之是也长恶靡悛者如汉严延年为河南太守用刑刻急京兆尹张敞以书劝之延年报曰莠盛苗秽何可不锄自矜不止是也迷复凶易复卦上爻之辞凡人之迁善也必始于自知厉人夜半生子急取火而视之惟恐其类己貌之恶者犹且知耻行之恶者寜不自愧是人未尝不自知也知而即改则复于无过是之谓善知而不改又从而遂其非是之谓恶彼以斧钺立威官司监谤饰辞而靡悛者是皆迷而不复者也其何以免于凶哉知遂非者之不免于凶则人之改过以迁于善也愈不容己矣】
　　务学章第十八
　　学非能益也达天性也性至善无恶而习或淆之故轨之于学以复性而成徳【人之为学非能益其所本无也不过全其所固有者而已人所固有天性是已天以性命于人而仁义礼智信之徳无不具足于其中是本至善无或有恶也但有生而后日近于习习于善则日进于髙明习于不善则日趋于卑暗不独众人之中有善有恶即在一人之身亦或时善时恶纷纭混淆莫能自主其何以全性之本然而不负上天赋予之意哉故必正之于学以复其性而成其徳葢徳本于性性禀于天学以达之未尝益之也】徳成于勤荒于嬉大禹惜隂周公待旦仲尼之韦编三絶管寜之藜牀半穿所称自强不息者乎博闻多识敦善行而不怠达天人道义显仁足以利物藏用足以独善学之大者也【禹惜寸隂周公思兼三王有不合者仰而思之夜以继日幸而得之坐以待旦仲尼孔子字晩喜易读之韦编三絶管宁汉时人好学所坐藜牀当膝处半穿自强不息显仁藏用俱见易经学以成徳而徳岂易成乎必以勤自励日知所无月无忘所能积累不止庶几底于成耳若安于怠惰溺于嬉戏今日不学谓有来日今年不学谓有来年鲜冇不荒废者矣禹之惜隂周公之待旦仲尼读易韦编为之三絶管寜诵书藜牀为之半穿是皆以勤成徳自强而不息者也故人之为学当以圣贤为法勤于闻从而博之勤于识从而多之匪徒闻与识己也择其善者勤而行之终始如一敦而不怠可谓勤矣可以成矣夫然故尽己之性足以尽人而尽人之性即以达天由性而之焉是之谓道时措而宜焉是之谓义显之仁则出其学以博济天下岂不足以利物乎藏其用则懐其学以淑慎其身岂不足以独善乎此皆成徳之事学之大者端在是矣】生麻中不扶自直学必慎其所亲攻玉以石浣布以灰学必珍其所借弓待擏而后调劒待砥而后利学必勉其所难舜禹之圣入山询牧入水咨渔学必广其所纳揆厥防要归于全天之所生而勿败焉故曰学非能益也逹天性也【生麻中不扶自直见论衡攻玊以石浣布以灰见王符贡实篇弓待擏而后调劒待砥而后利见淮南子入山询牧入水咨渔见吕览勤学之道不可以一端尽也蓬至弱也生于麻中则不扶而自直与正人居虽有非僻之心自尔渐消学有以人而益己者此类是也故所亲不可以不慎也玉至美也而攻其瑕者必以石布至洁也而浣其垢者必以灰学有以粗而治精者此类是也故所借不可以不珍也弓之调也必有待于擏劒之利也必有待于砥学必尽其功然后可收其効此类是也故所难不可以不勉也以舜禹之圣入于山必问牧童入于水必问渔师以其知之审耳学必质所疑然后能坚所信此类是也故所纳不可以不广也凡若此者虽不可以一端尽而揆其防要非有他岐葢天赋性以与人原无不全人必尽性以逹天勿或有败无所损之即所以增之无所戕之即所以养之而学之大原已得之矣前所云学非能益也达天性也此之故耳】爱亲而敬长睦众而亲仁吾必谓之学矣何必以徳性问学径别区分辨朱陆之同异哉虽然周览图籍研综古今所以括而羽之坟典索邱肇自三皇而谓皋防稷契所读何书将与于不学无术之讥矣【朱熹见前篇陆九渊亦宋儒熹所论道问学为多而九渊専尊徳性互有同异晋张华周览图籍四海之内若指诸掌汉刘向博览洽闻研综古今家语于路初见孔子曰南山之竹不揉自直斩而用之达于犀革孔子曰括而羽之镞而砺之其入之不益深乎伏羲神农黄帝之书谓之三坟坟者言大道也帝喾颛顼髙卒唐虞之书谓之五典典者言常道也八卦之説谓之八索索者求也九州之志谓之九邱邱者聚也三皇伏羲神农黄帝也皋皋陶防稷契皆舜臣名宋王安石谓赵抃曰君辈坐不读书耳抃曰皋陶稷契有何书可读冦准问张咏曰何以教准咏曰霍光不可不读准取而读之至不学无术笑曰张公谓我矣夫务学既以达性是学与性相须为用者也学者果能爱其亲而性达于亲敬其长而性达于长睦于众而性达于众亲于仁而性达于仁性在是学亦在是矣何必于徳性学问之中别其路径分其区隅而辨朱陆之同异哉当年朱陆之学虽有小异原归大同而后人乃有辨朱陆之同异者真属赘厐矣虽然此谓学必原于性也非谓性可以废学也如张华周览于图借之林刘向研综于古今之变所以砥砺其学以成名犹之括羽其竹以成箭也坟典索邱自古之而乃谓臯防稷契所读何书抃虽贤者未免失言矣信斯言也人皆任其性而废学不学无术之讥将同于准矣其可以为训乎】
　　重农章第十九
　　粟者国之大用政之本务也是以帝王之道民莫先乎农民农则志朴而产重志朴则易使产重则难迁【凡国之财用必审其大端之所在而务之斯其用为有本有本则用不穷粟是也茍粟多而财有余何为而不成帝王知治国之必本于粟也故所导以民者诸务未遑而先致力于农事岂徒为其利哉葢亦贵其志也民务农寒则击槀除田两至首戴苎蒲身服袯襫沾体涂足尽其四肢之力以疾从事于田野其志朴矣粟生于地长于时聚于力非可一日成数石之重中人弗胜其产重矣志朴则少私义而公法立是易使也产重则不为奸邪所利卒然有急虽死其处而无二虑难是迁也夫如是攻则有功守则有财矣】茍舍本趋末则好智而多诈产约而轻徙仓卒遇患皆有逺志而无居心然则金银珠玉天下之大害也圣人知其然故贵五谷贱金玉以敦本抑末而务民于农夏箴曰中不容利民乃外次【贵五贱金玉汉鼂错语古不用银故错専言珠玉夏箴夏禹儆戒之书中即城市之中外次业田之舍也夫重农之效既如彼矣茍不重农人将舍其本而趋其末商贾大者操其竒嬴所卖必倍不耕不织衣采食肉因其富厚交相豪贵力过吏势以利相倾是好智矣好智则出其聪明技巧以干法令以是为非以非为是而多诈矣且金玉在握轻微易藏可以周海内而无饥寒之患其为产也不亦约而其于徙也不亦轻乎时有灾患皆生逺志无复居心离乡弃家犹如鸟兽虽有髙城深池严法重刑不能禁也然则金银珠玉岂但饥不可食寒不可衣使臣轻背其主民易去其乡盗贼有所劝而逃亡者得轻资是天下之大害也圣人知重农之利如彼不重农之害如此故贵五谷贵用物也贱金玉贱异物也以敦本业抑末作敺民而归之农皆着于本使天下各食力力末技游食之民转而务南畆则蓄积足而人乐其所矣夏箴曰城市之中不容民之逐利民乃相与务农而即于外田之次正此意也】豳风察其重穋周官辨其土宜厯代贤君躬亲耕后亲蚕莫不申劳农之典立劝桑之制或下诏以敦勉或设官而商度重其力俾与孝弟同科惜其功不以小故徴召故国无敖民地无旷土而储蓄足恃【豳国名公刘所居风诗也周公所作以进成王令知稼穑之艰难者先种后熟曰重后种先熟曰穋周礼大司徒以土宜之法辨十有二壤而知其种以教民树艺润湿不可谷树之竹苇磔石不可谷树之葛木以为絺绤以为材用亲耕者躬耕耤田天子于南郊诸侯于东郊周成王亲与世子出观农事又不但耕耤己也亲蚕者君斋戒卜三宫夫人世妇之吉者使入蚕室夫人躬桑以劝蚕事供祭服君服以祀如东溪马皇后置蚕室于濯龙中是也申劳农之典者如汉景帝劝农桑禁金玉武帝劝种宿麦宋真宗因江浙旱遣使取占城稻三万斛给民为种仍教以种法是也立劝桑之制者如唐宪宗诏诸道毎田一畆种桑两株所在长吏检察仍切禁采伐是也下诏敦勉者如后魏孝文诏牧守令长勤率百姓无令失时同里之内家有兼牛通借无者是也设官商度者如唐宗遣宇文融充劝农使乃至赋役差科于人非便者与所在官寮及百姓商度处分又禁宰耕牛是也与孝弟同科者汉文帝诏置三老孝弟力田常员不以小故徴召者唐髙祖劝农事非急要悉皆停止狱囚支诬亦免追迫是也古之重农者岂独夏箴所载乎周以农事开国后稷公刘创其业文武周公缵其绪咏七月之诗察其重穋观六官之书辨其土宜亦可见其惓惓重农之意矣厯代之君或亲耕或亲蚕勤其身以为天下先天下乃以知农之重也申劳农之典立劝桑之制者则因重农而详其法矣下敦勉之诏设商度之官者则因重农而详其人矣至于重其力俾与孝弟同科惜其功不以小故徴召则不独重其农之事而又且重其农之人矣上之重农至于如此故国无游惰之民地无荒芜之土仓庾既盈储蓄足恃天下皆知农之重而亦共受重农之利讵不美欤】夫农必敬时而爱日粟相若而舂之得时者多米米相若而食之得时者能饥故与人以财不若毋夺其时与人以食不若毋夺其事此重农之深防也秦隋虐使其民男不得耕女不得织丁壮尽于矢刃衰弱填于沟壑本既倾矣枝将焉附若召信臣郑浑者其知务乎【召信臣汉南阳太守躬勤耕农起水堤数十处以广灌溉民赖其利郑浑魏沛郡太守兴水陂开稻田民刻石颂之号曰郑陂重农者重其时而已夫农必敬时而爱日天降时地生材不与民谋民时至而作竭时而止故敬之爱之力耕数芸疾获非老不休非病不止乃以有获不然时未至而逆衣时既往而慕之当时而薄之则粟少而失功今粟相若也而至于舂之则得时者多米米相若也而至于食之则得时者能饥时之不可失也葢如此灸故与人以财与人以食其济有限不若毋夺其时毋夺其事其利无穷岂非重农之深防乎秦始隋炀征伐土木虐用其民而夺其时一人耕百人食之一妇蚕百人衣之以一奉百势不能供故男子力耕不足粮饷女子纺绩不足衣服丁壮者以御锋镝而尽于矢刄老弱者以苦冻馁而填乎沟壑民为邦本农为民本本既倾矣技安附乎若召信臣郑浑者为民兴利务在富之诚知本务可为守令重农者法矣】
　　睦亲章第二十
　　九族和则动得所求静得所安家国之通义也君子因睦以合族厚骨肉广枝叶山川设险非亲弗居情虽不同无絶其爱亲者乃不失其为亲焉【九族自髙祖至孙之亲也动得所求静得所安出向期戒子书君子因睦以合族出礼坊记人道亲亲也亲亲故尊祖尊祖故敬宗敬宗故收族能尽睦亲之道而至于九族俱和以之动动则有功有功则可大故得所求以之静静则无事无事则可久故得所安葢不出家而成教于国岂非家国之通义乎君子因睦亲之道以合其谓凡九族中引而近之则其骨肉也推而逺之亦其枝叶也骨肉之间寜从其厚勿从其薄枝叶之类寜欲其广勿欲其狭名山大川亦既设险以守其国矣而屏藩之任非亲不使居之虽为宗族者各懐其情或有不同而要以和睦之道行之不以小故辙废懿亲而絶其爱然后亲者得以不失其为亲也立爱惟亲始家邦而终四海此道得焉耳】昔周人众建维城盛则旦奭相其治衰则晋郑扶其弱故宗亲者君之所以自卫也名分既定尊卑悬异必恩义俯逮乃获尽其欢心上笃于亲斯民兴于仁矣【旦周公名奭召公名晋郑二国名皆周之同姓也周道莫重于亲亲武王既平天下众建诸侯封周公于鲁召公于燕康叔于卫凡立七十一国而兄弟之国十五姬姓之国四十诗所云宗子维城者是也其于亲亲可谓笃矣故当其盛也陜以东周公主之陜以西召公主之而共相其治即不幸而衰也平王迁洛晋郑是依文侯武公宣力王室而共扶其弱然则与君同休与君同戚者其宗亲乎人君睦亲匪但为宗亲计实所以自卫也且名分而既定矣天子正其为天子诸侯正其为诸侯尊卑之位截然悬殊不患不威严而患其太濶絶也倘无所以聨属之不已恝乎必有恩以相洽有义以相维爵以驭其贵禄以驭其富朝防燕享以明其礼赐予赉赏以致其情然后为之宗亲者暁然知君睦族之心而亦各自尽其心可与患难可与安乐上下相得欢然而无间也夫上之所以行下之所效也上笃于亲民亦知自念其亲孝弟慈让之心油然而起不其兴于仁乎是不独亲亲也而仁民之道亦在其中矣】周平弃族葛藟致讥晋武不亲杕杜兴刺矧纵寻斧哉秦罢分封魏疎同姓咸孰沦胥然汉初指过于股亦致衅兴吴楚葢太重则伤恩而有尾大之患太轻则伤义而有枝弱之虞故爱虽隆必节以礼体虽贵必昭以度褒表功徳深固根本恩至义尽睦亲之道也【葛藟诗篇名周室道衰平王弃其九族故讥之杕杜亦诗篇名晋武公寡特兼其宗族而不求贤以自辅故刺之宋昭公欲去羣公子乐豫曰公室之枝叶也不可纵寻斧马秦并天下称皇帝而子弟无尺土之封曹丕疎其骨肉不加恩礼束阿王曹植曰势之所去虽亲必轻汉初大封同姓三庶孽分天下之半贾谊上疏曰一指之大几如股其后诸侯奢纵吴楚等七国皆叛譬之于物尾大则不能掉言诸侯强则难制也叔向曰公族将平其宗族枝叶皆落王者褒有功表有徳如周公有大勲劳则封以大国汉东干王苍孝友寛仁明帝下诏美之言王者亲亲故大封建其衰也则有葛藟杕杜之讥而秦之矫枉魏之寡恩卒致沦灭与汉纵王侯流相等则恩义轻重之间务斟酌咸宜有礼以闭其邪有度以昭其品于以杜僭乱之萌絶伤心之怨而褒功表徳又有以鼓舞劝导之则根本磐固恩义彰明知愚贤不肖皆各洽其性情而不至有乖离之虑矣】礼之行于家国者必统于一故宝玉可分于伯叔富贵不加于宗子公艺同居仲淹敦义其仁者之礼乎马援樊重君子称之若城阳腐谷陈舆开隙懐彻分明且不能同人于宗矣【分寳玉于伯叔之国见书经旅獒篇礼适子庶子祗事宗子不敢以富贵加于宗子之门张公艺唐人九世同居唐髙宗幸其宅问故公艺书忍字百余以进帝赐以缣帛范仲淹宋人乐善好施置义庄以赡宗族后汉马援有马牛羊数千头谷数万斛尽散以班昆弟身衣羊裘皮袴樊重后汉人家资钜万赈赡宗族恩加乡闾春秋时齐城阳大夫嬖宠被絺绤鵞防含余粖腐朽五谷而不散伯叔兄弟皆苦饥寒陈舆晋人官侍中坐与叔父稚不睦出为河内太守薛懐彻后魏人与兄弟不睦同产相朋因有争爱显在公府发疵衅时人耻焉同人于宗易同人六二爻辞夫帝王睦族与臣庶异而揆情审理自天子达于庶人无不统于一者故伯叔虽尊而寳玉可赐其国重大君也支庶虽显而富贵不入其门敬宗子也即纪所载厚薄殊涂可法可戒者如此然则意主于睦亲者可不慎所务欤】














　　御定资政要览卷二
<子部,儒家类,御定资政要览>
　　钦定四库全书
　　御定资政要览卷三
　　积善章第二十一
　　善者天人所以授受故曰继之者善也若川然有原以卭浦而后大欲尽人以合天必谨正其所积积善者不期庆而庆臻焉鼓宫宫动鼓角角动山云草莽雨云水波黄帝曰芒昧因天之威与元同气是以尧为善而众善至周积忠厚汉积寛仁咸昌厥祚天道彰矣【继之者善出易经若川然冇原以卭浦而后大出国语凡乐器皆有五音鼔宫则众器之宫音皆应鼔角则众器之角音皆应盖以类相感也黄帝之言及尧为善而众善至俱出吕览积善者当明乎善之原善也者天以是授之于人人以是受之于天故易曰继之者善盖人之有性所以继天之命纯乎至善而无有不善也自有生之初而言则谓之继自有生以后而言则谓之积人性之善虽足乎已无待乎外然至善之道必合内外而后成是若川然既有源矣以卭于浦滙合众流然后能成其大故欲尽人之性以合天之命者必谨正其所积善之积初非有意于求庆也而庆自臻焉盖天人之间浑然一气密相感应鼔宫而宫皆动鼔角而角皆动气之徴于声者也山云之似草莽雨云之似水波气之见于形者也黄帝之言曰芒芒昧昧无有穷际因天之威罔敢不敬乃应乎天与元同气可见天人虽分木尝不合矣是以尧为善而众善集克其立善之极者乎周自文武至于成康】
　　【世传忠厚之心汉自髙惠至于文景厯敷寛仁之政用能贻谋子孙享国久长克昌厥祚岂非积善之庆欤天之于人报施不爽于斯彰矣】积善于身者行不愧影寝不愧魂积善于家者宗族称孝乡党称弟若乃扶危难恤覊孤念乏絶通有无危言切谏以申幽慎罚缓刑而全物所谓迈种其徳者乎田蚡飞语义纵挚击牛辅筮杀刘瑀呌呼残忍怨毒嗟何益哉【行不愧影寝不愧魂者如卫武公之诗曰相在尔室尚不愧于屋漏是也宗族称孝乡党称弟者如闵子骞人不间于其父母昆弟之言是也扶危难者如后汉刘翊见张季礼奔丧顷滞以车与之恤覊孤者如周杨修旅舎供过客而不受其报念乏絶者如张范为议郎救恤穷乏家无所余中外孤寡皆归焉通有无者如宼恂以所得禄赐厚施朋友故人危言切谏以申幽者如唐徐有功为司刑丞武后时周兴来俊臣等搆防无辜抵以极法有功议出之全活者数十百家以谏奏三经断死而执悉不渝慎罚缓刑而全物者如汉丙吉为廷尉治巫蛊狱武帝聴望气者言长安狱中有天子气遣中使按天下狱无轻重皆杀之使夜至郡吉不纳曰他人无辜死者且不可况皇曾孙在乎相守至天明不得入帝闻感悟囚赦天下是也田蚡汉丞相与魏其窦婴有隙诬婴罪当死帝无杀婴意蚡使人为飞语曰闻于帝遂杀之义纵汉定襄太守以鹰击毛挚为冶掩狱中重罪二百余人及宾客昆弟私入相视者亦二百余人鞫为罚罪解脱尽杀之牛辅后汉人每见客先筮吉凶中郎将董越诣辅命筮之筮人常为越所鞭乃假以报曰不吉即杀越刘瑀宋吏部尚书与何偃有隙瑀发癕偃亦发疽瑀闻偃死欢跃呌呼于是亦卒夫善之积也修于身焉着于家焉逹于国与天下焉画所为不愧于影夜所梦不愧于魂善之积于身者然也孝于亲宗族称之弟于长乡党称之善之积于家者然也若夫扶人之危难恤人之覊孤念其乏絶通其有无以至申幽而全物则所积者不止在于身与家矣善积而徳成如种植焉故谓之迈种徳彼田蚡义纵牛辅刘瑀之徒残忍肆虐怨毒存心人已交损则亦何益之有哉观此善愈不可以不积矣】虽然善积而名成非觊之也为善而近名必生事生事则释公而就私置数而任已治不修故而事不须时其为善也与为非奚异有其善丧厥善知善之为善斯不善已【释公而就私者如后汉时甘陵周仲进与房伯武因所学不同二家賔客互相讥揣遂成尤隙由是甘陵有南北部是也置数而任巳者如后汉孔融为北海相自以智能优赡豪俊莫及欲举军耀甲与羣贤要功然所任用皆好竒异事无所济治不修故者如宋王安石以治平自许剏行新法天下骚然事不须时者如袁绍欲攻曹操田丰谏曰未可不如久待绍不听果败是也大善固不可不积矣然人果能积善名自随之非可先有慕名之心然后为善以招而致之也茍为善而近于名必不能行所无事而生事矣生事则亦何所不至乎善本一世之公也而必欲挟为一已之私善本众人之数也而必欲行其独是之见故有当革亦有当因也而必不肯仍其故时不可后亦不可先也而必不能俟其时此皆觊名之心致之也将使世之人未享其为善之利而先受其为善之害则其为善与为非亦奚以异乎故善不可有也自有其善斯丧其善矣为善亦不必知也知善之为善斯不善矣积善者外去其名内去其知斯不有其善者乎斯能有其善者乎】故君子虑善以动动惟厥时厚济不居其惠多与不求其报功盖天下不施其美泽及后世不有其名是之谓善积【虑善以动动惟厥时见书说命篇君子知为善之不可以好名而好名者之流弊即入于不善也故虑善而后动谨其所积于内也动必当其时谨其所积于外也厚积于物不居其惠多与于人不求其报兢兢然不敢自谓善之已积也即至功盖天下泽及后世人之视之以为善之至矣君子自视不过尽人之性以复天之命耳其于天人授受之初亳未有加也敢施其美而有其名乎禹之不矜不伐顔之若虚若无皆此志也天下惟无意于名者名必白归焉是之谓善积积善者当以此准】
　　爱民章第二十二
　　大道之行也选贤与能讲信修睦使民老有所终壮有所用幼有所长矜寡孤独废疾者亦有所养男有分女有归是谓大同夫上之视民犹赤子也赤子有欲呱呱弗能出诸口父母已意及之谨其乳保而察其寒焕赤子之欲斯适治民者亦然【凡爱民者非私恩小惠之说也固有大道存乎其中矣大道之行也与天下公人之有徳者贤也则选而任之有才者能也则与而用之所讲习者诚信所修为者和睦使民有送死之具而老者有所终有养生之资而壮者有所用幼者有所长即矜寡孤独废疾之人亦不至流离而有所养土农工商各修其职男有分也嫁娶以正婚姻以时女冇归也足以天下为一家不可谓之大同乎盖其视民不以民视之而以赤子视之矣夫赤子始生即有所欲当其未适不能自言惟呱呱然泣耳为父母者爱之也切求之也不厌其劳不待其出诸口也即以己之意及之不惟意及之不遂已也必有事以适其意焉谨其乳保之托而察其寒燠之宜其养之也既得其人又得法赤子之欲斯无不适君子之治民亦若是则已矣君之心即百姓之心不必待百姓之自言也以不忍人之心行不忍人之政不徒意及之而已也慎选守令所以谨其乳保调剂寛猛所以察其寒燠也盖必如保赤子然后可以为民父母耳】养其生而弗伤厚其财而弗困节其力而弗极不烦不扰民自美安如鸟覆卵无形无声而惟见其成持家之长惠及子孙抚运之君泽流天下率斯道也【无形无声惟见其成出管子持家之长四语出后魏甄琛表为人君者观于父母之保赤子而得治天下之道焉夫民莫不欲夀顺而夀之与民休息以养其生而不欲其伤也民莫不欲富顺而富之敛从其薄以厚其财而不欲其困也民莫不欲逸顺而逸之使从其时以节其力而不欲其极也如是则出令者简要而不烦从令者宁一而不扰民自被其美而得所安矣如鸟之覆卵然人不覩其形也不闻其声也惟日见其成而已盖形声之入人者浅道徳之入人者深为治不在多言顾其力行何如耳父母为持家之长以实心爱子故慈惠及于子孙元后为抚运之君以实心爱民故润泽流于天下皆率斯道耳】天之爱民甚矣一物失所元气为之舛盭故人劳则星动于天政乖则石言于国为人上者慎之哉唐尧加惠于民西伯施仁于无告汉文帝赈恤于孤寡明帝存养于笃癃可谓知先务矣【星动者光武时中天星尽摇占曰民劳也石言者春秋时石言于晋魏榆晋侯问师旷曰石何故言对曰石不能言或凭焉怨讟动于人则有非言之物而言尧存心于天下加意于穷民一人饥曰我饥之也一人寒曰我寒之也周文王为西伯发政施仁必先于鳏寡孤独穷而无告者汉文帝赐天下孤寡布帛絮各有差明帝赐天下笃癃粟人十斛夫人君爱民如爱赤子岂无所见而然也盖民者生之于天天之爱其所生也不啻如父母之爱其子也诸子之中有一子不得其所则父母之心必为之恻然动矣万物之中有一物不得其所则天之心亦为之侧然动矣天之心不可见也而形于气则有乖盭之变以示异焉故星动者民劳之征石言者政乖所致天人感应之际捷于影响通于呼吸大可畏也为人上者当体仰天心俯合民心不可以弗慎也如唐尧之加恵西伯之施仁汉文之赈恤明帝之存养彼其于民无不爱也而必首及于穷困者诚知先务矣恻隠之心天人一理宥之道今古同风爱民者其尚知所法乎】武都绥聚桐乡恩遇清河涕沱怀州收瘗古之遗爱也彼郡无犬吠人称卧虎诬民为叛违诏徴租所谓狼牧者欤夫鸟究则啄兽究则攫故财尽必怨力尽必叛周官六养齐政九惠悦以先民而民从之惠盎所以贵爱利者可思已【汉虞诩为武都太守始至郡户才盈万翊绥聚流亡二三年间增至四万余户宋邑为桐乡啬夫存问耆老孤寡遇之有恩后魏杜纂为清河内史尤爱贫老问民疾苦对之流涕后汉马燧为怀州刺史收瘗暴骨汉王温舒为河内太守捕郡中豪猾千余家大者族小者死流血十余里郡中无犬吠南齐萧士开为益州刺史严用威刑人号曰卧虎后魏郑伯猷为青州刺史诬良民为叛籍其赀入已唐李实为京兆尹政猛暴有诏蠲租实违诏徴之六养者大司徒以保息六养万民一慈幼二养老三赈穷四恤贫五寛疾六安富见周礼九惠者一老老二慈惠三恤孤四养疾五合独六问疾七通穷八赈困九接絶见管子恵盎见宋康成公曰有道于此使人虽勇有力刺之不入击之不中公曰善曰此犹辱也有道于此使人弗敢击刺公曰善曰此犹有其意也有道于此使人无其意公曰善曰虽无其意未有爱利之心也有道于此使天下驩然皆欲爱利之公曰此寡人所欲得惠盎曰孔子是也孔子无地为君无官为长天下丈夫女子莫不愿安利之万乘之主诚志于此易于孔子多矣人君代天子民者也人臣代君子民者也爱民之道均不可以不讲武都桐乡清河怀州惠养其民犹有古遗爱之风彼温舒辈纵谿壑之欲等草菅之视所谓使狼牧羊反为其害者欤夫鸟穷则啄兽穷则攫何况于人故敛不以节财尽则怨使不以时力尽必叛上不爱民民安能爱其上乎果能如周官之六养齐政之九惠以悦之道率先其民民未有不从之者上爱下下亦爱上理固然耳惠盎之告宋公四累而上惟贵爱利有合大道之言良可思也】
　　慈幼章第二十三
　　人之生幼而后长国之政先生聚而后教训周礼大司徒以保息六养万民一曰慈幼居则爱之故掌幼设官胎养赐谷患则恤之故禹书铸币唐诏酬资罪则原之故悼不加刑罚弗及嗣徳綦厚制綦详矣【周礼六养解见前古者国都皆有掌幼之官士民有子或幼弱不能自养有三幼者无妇征四幼者尽家无征五幼又予之葆受之人之食能事而后止见管子后汉章帝诏赐民胎养谷诸怀姙者人三斛复其夫勿算一嵗又婴儿无亲属及有子不能养者廪饩之禹以厯山之金铸币赎民之无卖子者唐髙宗诏百姓遗弃男女有收养者听量酬衣食之直放还本家悼者怜爱也见曲礼罚弗及嗣见禹谟凡人之生也不能顿长皆自幼始国之立政必先生聚而后教训可施周礼大司徒之职以保息六养万民而一曰慈幼然则幼者上之所加意培之以为国本者也古之人君有见于此故设官赐谷所以致爱于平居铸币酬资所以致恤于灾患悼而不加以刑罚而弗及于嗣虽或有罪犹必见原不使累及之是上慈幼之徳愈加厚而所以慈幼之制愈加详矣孰非重邦本之意欤】越小国也恩遍于童子以能成霸故十嵗以下上所长也十一以上上所强也男子二十而始傅爱其力也【越报吴成霸详见吴越春秋十嵗以下见食货志汉景帝令天下男子年二十始傅越勾践之令曰将娩者告告令医守之生男贶以酒犬生女赐以酒豚生子三人与乳母其恩之及于童子可谓遍矣用能十年生聚十年教训以成霸业耳王者爱养斯民其慈幼之政岂反出霸者下哉故十嵗以下不能自长必待上有以养之而后长也十一以上不能自强必待上有以长之而后强也长矣强矣可以用矣而王者犹不甚骤用之也必待其二十而始傅焉其所以慈之者不亦至乎】仲春之月奋木铎以令于生子者子之将生也父使人日再问之择于诸母求其寛裕慈惠慎而寡言者使为子师咳而名之献诸州伯能食能言莫不有教爱而劳之亲其贤而怜其无能慈之至也张裔置产朱晖受托崔琰抚恤孙权教养所谓兼爱者乎【月令仲春之月奋木铎以令兆民曰雷将发声有不戒其容止者生子不备张裔与杨恭善恭早死遗孤未成人裔迎与分产而居及长为娶置产业后汉朱晖与同郡张堪为友堪卒妻子贫晖赡恤之魏崔琰友人公孙方宋阶早死琰抚其遗孤恩若巳子吴凌统为将有功卒二子幼孙权収养宫中教之读书乘马常谓人曰此吾家虎子帝王之慈幼也不待其生而始然也木铎之令所以训诫其父母者盖自未生之日而豫已慈之矣又制为礼节使其将生之际慰问有加既生之后保育有道夫妇之义父子之情不已兼尽乎至于能食则教以右手能言则教以男唯女俞既爱之不得不劳之凡所以教诲者无不至焉贤则亲无能则怜父母于子慈之至也不幸而有丧其父母者则当委曲以成就之如张裔朱晖崔琰孙权辈真能不独子其子而兼爱人之子者有裨风化匪浅鲜矣故君子有取焉】夫人父生之君育之守令者宣上徳而究之民者也武威革其妖忌陈国致其米肉任昉供资韩愈偿直抑亦能其职矣茍坐观入井而无怵惕恻隠之心其异于麻叔谋也不能以寸【后汉张焕为武威太守俗多妖忌凡二月五月产子及与父母同月生者悉不举奂示以义方严加赏罚风俗遂改骆骏为陈国相人有产子厚致米肉生男女者以骆为名梁任昉为义兴太守嵗荒民散以私俸米豆为粥活三千余人时产子者不能养昉供孕妇资粮济者千室唐韩愈为袁州刺史州民以男女于人者愈悉计佣直而偿出之隋麻叔谋为开河都防好啖婴儿凶盗陶榔儿兄弟每盗以献之夫人生之者父也育之者君也父能生之不能治之君能育之未必能遍及之与民最亲者其守令乎守令者宣布上徳而致之于民者也果存心于爱物何所不济如张奂之革妖忌骆骏之致米肉任昉供孕妇之资韩愈偿佣之直为民父母诚无忝矣苟不能宣上徳而究之民聴其失所无以养之是犹坐观赤子之井而漠然无所动其其中也忍心害理莫此为甚其视麻叔谋食人之子者相去不逺矣为守令者其审思之】
　　养生章第二十四
　　大人以羣生为生以各遂为养呼吸元气而天之熙熙于春台黄帝所以永年也入海求药祠灶化金甚惑滋甚养生者能弗损之斯益矣【黄帝三百年见家语入海求药者秦始皇遣方士徐市入海求蓬莱方丈瀛洲三神山之药祠灶化金者汉武帝听方士李少君言祠灶则致物而丹砂化为黄金可以益夀于是始亲伺灶以上俱见通鉴夫大人者与天地合其徳其生也不自以其生为生以天下之生为生也故其养生也亦不以自养为养以万物各遂其养为养也气之一呼与元气出气之一吸与元气入而天下熙熙保合于一气之中如当阳春之时而登髙台之上浑然太和在宇宙间矣古之善养生者永年者首推黄帝非冇他术率此道尔秦皇汉武妄信方士之言或入海以求药或祠灶以化金祗见其惑耳于养生竟何益哉故养生者不必外求所以益之也但能弗损于内即所以益之而永年之道在其中矣】养而弥损者则以奉之过厚而用之过勤室大多隂台髙多阳驰骋精神殚竭聪明皆生之累也天地之大犹节其章光况于人乎【生者有道之所慎也有慎之而反害之者不达乎性命之情也今夫人奉之于外者不必不厚也而不可过于厚用之于内者不必不勤也而不可过于勤茍声色嗜欲诱之于外喜怒哀乐扰之于内内外交损岂养生之道乎且如室过大则必多隂台过髙则必多阳驰骋其精神而不知休息殚竭其聪明而不知节啬是皆生之累也夫天地之道诚至大矣有阳必有隂有动必有静有昼明必有夜晦有生长必冇收藏犹且节其章光不尽泄露何况人之一身乃过用其耳目过劳其心志久而不止宁无损耶观于天地可以得养生之道矣】故君子宁其身而天下平静其心而天下治外不滑内则性得其宜性不撄和则徳安其位全生之道也夫形恃神以立神恃形以存生之于人大矣夫子言语有节食息有宜明道以淑人垂训而世亦以善其生尔【夫子言语有节如寝不言食不语之类食息有宜如市沾不食狐貉以居之类详见乡党篇君子之身天下之身之所取则也宁其身而天下平矣然必自静其心始去知去故万物无足挠其心者故静也静而与隂同徳则动而与阳同波羣生颙颙各得所愿天下有不治者乎夫身之所接者外也心之所存者内也身宁则外不乱其内足以定性斯性得其宜心静则性不伤其和足以成徳斯徳安其位有徳之人必得其夀全生之道无以逾此矣夫人形不独立恃神以立神不独存恃形以存生之于人所以存形而立神也其所系顾不大哉夫子大圣言语必合其节食息必循其宜明圣贤之道以淑人垂诗书之训而传世凡以教人调其形养其神静其心宁其身与大道俱以为养天下之根是不独以天下之生为其生而且以万世之生为其生矣斯善其生者矣】若夫潜山隠谷弃智黜聪虽复久视可成犹之养其一体必也君明臣良兴化勤政所养乃大语有之流水不腐户枢不蠧养羣生者宁惮于劳心哉【君明臣良兴化勤政见陈抟答宋琪语夫所谓静者非离动以为静也若潜隠于山谷之中弃其智巧黜其聪明吐故而纳新如安期羡门者虽可久视以延年然不过独善其身弗能及人犹人于四体之中仅养其一体耳大人以羣生为生岂可若是必如陈抟之言君明于上臣良于下兴起教化勤修政治斯所养不止一体而遍及天下乃为养生之大也语云流水不至于腐户枢不至于蠧以其动也养羣生者当静而静耳日心志不为纷华所摇当动而动以其身为天下枢而下令于流水之原宁惮于劳其心哉惟能治其心不过劳亦不过逸斯可以养一身可以养天下】
　　惩忿章第二十五
　　以义度人则难为人以人望人则贤者可知故君子容以养徳忍以济事犯而不校从容以和所以敦恕而息争也【道不逺人故君子以人治人如必尽义以求人则精义之事非圣人不能其为人者不亦难乎惟以人之常道望之于人不失其所以为人即可以为贤则贤者可得而知也君子视天下无不可为贤者之人故于人无所不容亦无不可为贤者之事故于事无所不忍能容天下之人其量斯广所以养一巳之徳也能忍一己之性其功乃成所以济天下之事也即横逆之来置而不校惟从容不迫以和于众焉以我之心推人之心而恕道以敦则人之心亦将犹我之心而争端以息何忿之不可惩乎】文书释咎箭笴蠲嫌诚帝王之休徳矧分在臣民而忿戾以逞乎茍性情宕佚血气方刚任其所偏罔知裁制轻侠成俗则睚眦必讐议论分曹则抑扬逾实甘为怨府以长厉阶汉唐而降浇风接踵诚仲尼所谓惑也【东汉光武克邯郸诛王郎收其文籍得吏人与郎交闗书数千章皆命焚之曰令反侧子自安后唐庄宗与梁战于河上梁将陆思铎射帝中马鞍帝拔箭覩其名识之后平梁思铎来降伏地请罪帝慰而释之寻加任用轻侠成俗者如汉郭解布衣任侠以睚眦杀人有儒生谓解奸犯公法解客闻之即断其舌议论分曹者如汉公族进阶魏齐卿等危言深论激扬名声公卿以下莫不畏其贬议唐李吉甫恶牛僧儒李宗闵等对防功直其后吉甫子李徳裕与李宗闵各分朋党更相倾轧宋程颐多用古礼苏轼谓其不近人情每加玩侮在朝者各以其类相从遂分三党洛党首程颐蜀党首苏轼朔党首刘挚互相訾议是也帝王之大度者如光武释文书之咎庄宗蠲箭笴之嫌皆能有容是谓休徳况于臣民尤当各安其分岂可忿戾以逞乎茍任性情纵血气一往而徧不知以忍裁之轻侠者报睚眦之讐议论者失抑扬之实取怨于人贻害于巳或以身徇或以国乱汉唐之末习俗相沿浇漓极矣虽在贤豪或不免焉仲尼有言一朝之忿忘其身以及其亲非惑欤此之谓也惟能惩之斯不惑耳】夫祁奚举善为其可嗣若借以释憾则矫枉失中必恩怨浑忘惟国是务乃和而不同者乎娄师徳公孙王旦庶几近之若夫蚕女争桑而搆兵亭人灌瓜而称谢安危之几介于丝髪与其遇患而思惩曷如夙惩而无患欤【祁奚晋大夫请老晋侯问嗣之者奚举其仇解狐君子谓奚能举善矣唐刘仁轨与袁异式有怨后为太司宪异式不自安众论纷然仁轨即荐为司元大夫杜易简曰人曰斯所谓矫枉过正者也娄师徳唐臣尝荐狄仁杰而仁杰不知数挤之于外仁杰后知之叹曰娄公盛徳我为其所包容久矣公孙汉丞相食一肉脱粟饭汲黯曰此诈也武帝问曰有之若无汲黯忠陛下安得闻此言王旦宋真宗时叅知政事常称寇准帝曰卿虽称其美彼専谈卿恶旦曰臣在相位久政事缺失必多准对陛下无隠益见其忠此臣所以重准也争桑者楚边邑女与吴边邑女蚕争界上之桑二家搆怨以致吴楚相攻灌瓜者梁楚隣界边亭皆种瓜梁瓜美楚瓜恶楚亭人怒而夜往搔梁之瓜梁人欲报之以请于县令宋就就不可夜令人代楚灌瓜楚王闻之大愧谢以重币而请交于梁夫臣民之忿固不可以不惩然惩之是也非矫之也奚之举狐诚为其善可以继已之职有益于国若不必其善而惟借以释憾如仁轨所为未免矫枉而失其中矣故为臣者不可市恩亦不必避恩不可结怨亦不必释怨惟有益于国然后举之乃所称和而不同者乎师徳辈有容人之度有忍事之心庶几近此可以取法若夫吴楚之蚕女梁宋之亭人其事皆起于民也一以不能惩忿而致搆兵则二国皆危一以能惩忿而致称谢则二国皆安是安危之几在能惩不能惩之间耳夫患则思惩惩则无患与其遇患而惩惩且无及曷若惩于未患患永不作此惩忿者所当深思也】
　　窒欲章第二十六
　　多欲者必放于利放于利必重贿贿聚于公则国敝聚于私则家危长国家者轻财贿而嗜令名斯欲而不贪矣【凡人之欲莫先于利利莫大于贿茍不能窒之而至于多欲则必専求利専求利则必重聚贿然贿不聚则已聚于公则上行下效而国为之敝矣聚于私则多藏厚亡而家为之危矣夫聚贿所以求利也而至于敝且危利乎不利乎故长国家者非无贿之患而无令名之难诚能以财贿为轻不务聚之而惟令名是好虽好名之心亦欲也然而非贪矣即谓之无欲也可】饮食男女节之以礼耳目娱适授之以度谋虑经营范之于道以率其下而民从之公孙侨之相郑也桃李之垂者莫不援锥刀之遗者莫之举几于赏之而弗窃焉秦人观寳楚国莅以羣贤梁惠玮珠齐威称其千里诚审所欲也【子产相郑十八年桃李之垂于行者莫之援也锥刀之遗于道莫之举也见吕览秦君使使者观楚之寳器楚王召照奚恤而问焉对曰此欲观吾之得失而图之也遂为坛与子西子方子髙子反以次立使者至奚恤曰客观楚国之宝器所寳者贤臣也理百姓实仓廪子西在此奉珪璋使诸侯子方在此守封疆谨境界子髙在此理师旅正兵戎子反在此惟大国所观使者反告秦君曰楚多贤臣木可谋也见新序梁惠上谓齐威王曰寡人之国虽小有径寸珠照车前后十二乘者十枚威王曰寡人所寳与王异吾臣冇檀子守南城楚不敢寇盻子守髙唐赵不敢渔黔夫守徐州燕祭北门赵祭西门种首备盗贼道不拾遗以此为寳将照千里岂特十二乘哉见史记窒欲者先从为民上者始彼饮食男女欲之在物者也节以礼而不过焉耳目娱适欲之在身者也授以度而不忒焉谋虑经营欲之在心者也范以道而不逾焉本诸身者由显入微防诸民者自近及逺上以此率下以此从共遵其礼秉其度守其道虽赏之使窃亦有所不欲矣公孙侨之治郑也庶几近此至若楚寳羣贤齐寳四臣二国赖以不敝且有令名至今称焉谓非能审所欲者乎】故牧民者秉义黜利亷俭是先亷则絶私俭则寡慕伯武询绢隠之酌泉裴潜挂牀孔奂却被皆确乎不拔以道化人民惬所愿而无竞心窒已之欲以能窒人之欲其利溥矣【胡威字伯武父质为荆州刺史威往省之父赐绢一疋威曰大人清髙不审于何得此父曰是吾俸禄之余乃受之威后为徐州刺史亦如父清吴隠之为晋陵太守清亷迁广州刺史州有贪泉饮者多怀无厌之欲隠之酌饮因赋诗曰终当不易心愈励清操裴潜为兖州刺史尝作绳牀及其去也留以挂柱孔奂为晋陵太守居处俭索所得秩俸分赡孤寡富人殷绮饷被一具奂却之曰太守身居美禄何为不能办此但民有未周不容独享耳司牧民之任者尤不可不审所欲也义之与利不容并立必秉义黜利而惟亷俭是先亷则无私于人人亦不敢干以私俭则无慕于物物亦莫能动其慕如伯武隠之裴潜孔奂皆能审于义利之办确然自守而不可拔者是以政平而讼理吏肃而民服道化及人惬其所愿各安于义而无竞利之心是不独窒已之欲而且窒人之欲矣其利不亦溥乎始乎黜利终乎利溥义未常不利也然必黜之乃能溥之是在秉义者耳】徇利之夫厚顔斯甚割剥萌庶讐敛货财见金而不见人知得而不知丧欲盈恶稔而颠陨随之故传曰象有齿以焚其身贿也【徇利厚顔者如唐张嘉贞为定州刺史制恒岳庙碑文时逺近祈赛钱百万嘉贞自以为文之功纳其数万割剥萌庶者如梁王筠为临海太守侵刻芒屩两舫他物称是讐敛货财者如郑伯猷为青州刺史贪惏货贿润及亲戚户口逃散邑落空虚乃诬民为叛籍财入已有攫金于市者见金而不见人如江禄为武宁郡守积钱于壁壁为之倒迮铜物皆鸣人戏之曰所谓铜山西倾洛钟东应者也知得而不知丧者如后唐李存儒为卫州刺史诛敛州民防城之卒皆征月课纵其归去将将段凝乘夜防城存儒不觉恶盈颠陨者如后魏元防为营州刺史贪残人不堪命相率逐之象有齿以焚其身见左传徇利之人既丧其心何有于顔割剥讐敛无所不至殊不知人之议其后也而丧已随之矣至于颠陨果何利乎象以齿毙其身人以贿殒其躯一而已矣惟不窒欲故至于此稍知爱身者可不以贿为戒耶】
　　履谦章第二十七
　　登山者处已髙矣左右视尚髙于己非他山尽髙目则然也立身者行已贤矣左右视尚贤于巳非他人尽贤心则然也君子卑以自牧正内惬其心尔【易谦卦地上山下夫地本卑而画卦乃在山之上山本髙而画卦乃在山之下君子之存心如此谦之义也故观于登山可以得谦之象焉凡人之登山者所处已髙矣乃左右视尚有髙于己之处岂必他山之尽髙哉目所见则然也立身者所行巳贤矣乃左右视尚有贤于己之行岂必他人之尽贤哉心所存则然也道义无穷学识有限自以为髙则已卑矣自以为贤则已愚矣谦谦君子卑以自牧匪为是声音笑貌以涂饰人之耳目也政以行其心之所安耳惬于心斯能见于履矣】虑存正已色不矜人智而能愚勇而能怯位髙而意下禄厚而志约功懋承之以畏徳盛持之以恭保善于己成防愆于未发怀自盈之惧耻过实之声见君子之心焉【夫君子自惬其心则亦焉往而不谦乎积于虑则存正已不见已之有余现于色则不矜人不见人之不足聪明睿智守之以愚不自诩其智勇力震世守之以怯不自恃其勇其位愈髙其意愈下不以贵而骄其碌弥厚其志弥约不以富而舒功既懋矣承之以畏而不敢自伐其功徳既盛矣持之以恭而不肯自矜其徳善虽已成思所以保之恐成而隣于败愆虽未发思所以防之恐发而不及收懐自盈之惧者知盈之不可久耻过实之声者知名之不可居谦徳如此孰非君子之所履乎而君子之心于是乎见矣】故礼觞酒豆肉让而受恶则民不犯齿袵席之上让而坐下则民不犯贵善称人过称已则民不争善称尊过称已则民忠孝谦之为益矣哉【君子以谦存心而见之于履则动容周旋中礼矣且不独履而已也礼始诸饮食觞酒豆肉让其美而受其恶六十以上必有加则民众着于老老之义而不犯齿矣礼行于居处袵席之间让其上而坐于下三命以上必异席则民众着于贵贵之义而不犯贵矣至若有善归之于人有过归之于巳则民众着于贤贤之义而不争冇善归之于上冇过引之于巳则民众着于敬上之义而忠顺亲之义而孝由斯以观君子所履小民所视也君子自谦而天下之人胥化于谦礼教于是乎兴焉谦之为益不亦大乎天子有善让于天卿大夫有善归于君士庶人有善本诸父母率是道耳】江海之为百谷王者以其能下易曰劳谦君子万民服也汉光武魏孝文以之郤克叔痤战胜而让功孔霸伊馛恩加而辞位樊宏魂惭于食邑无忌心怵于要枢其亦知所履乎王浑表奏何如亷颇之负荆至于僧达焚牀子显防扇皆以量缺虚容致贻嫌咎傲不可长信夫【汉光武诏百僚上封事不得言圣后魏孝文有事方泽时大暑遇天云防密咸阳王禧称为徳感帝曰洛阳天地之中隂阳交防自然之应岂朕寡徳所致郤克晋大夫将中军败齐师于鞍公劳之曰子之力也夫对曰君之训也二三子之力也臣何力之有焉公叔痤魏将败韩赵之师王郊迎赏赐百万痤反走拜辞曰此吴起余教也臣何力之有乎王曰善索吴起后赐田二十万汉孔霸宣帝时为大中大夫尝称爵位太过何徳以堪帝欲相霸自陈至三乃许之后梁伊馛为振威将军太武欲拜为尚书郡公馛辞曰尚书务殷公爵至重非臣所能荷任樊宏汉光武舅封夀张侯自陈无功享食大国魂神负慙愿还封食邑小乡亭唐长孙无忌文徳皇后兄为尚书右仆射深诚满盈恳辞机务王浑晋臣与王濬伐吴以濬先入建业受孙皓降甚慙忿与之争功表濬违诏不受节度亷颇赵将初以蔺相如位在己右欲辱之相如不与争望见辄引避且曰吾所以为此者光国家而后私仇也颇闻之负荆谢罪王僧达为中书令时黄门侍郎路琼之乃路庆之之孙也盛服往见适僧逹将猎已改服谓琼之曰昔吾驺人路庆之是君何亲因焚所坐牀竟以召祸萧子显为吏部尚书负其才气见賔客不与交言但举扇一防人皆恨之君子知天下之不可上也故下之然谦之为道虽卑而实尊故人未有能上之者若江海然以其善下故能为百谷王也易之所云君子有功劳而能谦万民所服光武孝文为天下君不自满假庶几得此义乎郤克叔痤功臣也而谦孔霸伊馛大臣也而谦樊宏无忌戚臣也而谦其皆知履谦之道者欤彼王浑夺人之功与亷颇悔巳之过贤不肖相去逺矣僧达子显器小易盈自贻伊戚傲不可长不信然耶倪履考祥惟谦终吉君子不可不知务也】
　　谨言章第二十八
　　精喻者不待言不获已而有言荣辱分矣居室之词应乎千里几事不密至于害成君子所以慎密而弗出也口之溺人也甚于渊故言必稽其所终听必原其所始岂特金人之慎哉【周太庙有金人三缄其口而铭其背曰古之慎言人也详见家语天何言哉时行物生不言而喻也人之天机每发于未言之先能以精微相喻则不待于言是无言之言天下之至言也然人不皆能精喻于是不得已而有言为荣为辱逈然分矣居其室出其言善则千里之外应之谨之得也何荣如之几事不密则害成不谨之失也何辱如之君子所以慎密而弗出匪终弗出也以不得已之心为不得已之言谨之至也且不但谨于立言又当谨于听言今渊能溺人口更能溺人溺于渊犹可游也溺于口不可救也故言之者必稽其所终成败了然乃可以底绩聴之者必原其所始贞邪立辨乃可以见心皆所当致谨者也岂但如金人之慎缄其口而已耶】宋景动天汉文怀逺郤虎胜敌千秋悟君善言之效也深而弗露者仲尼以不应为答周公以不闻为纳匿而反彰者东郭观形于臂举卫姬望色于足髙故口有不言之谋耳有无声之听其不可忽如此矧颊舌之间乎【宋景公时荧惑守心宿乃宋分野公忧之子韦曰可移于相公曰相吾之股肱曰可移于民公曰君者待民曰可移于嵗公曰嵗饥民团吾谁为君子韦曰天髙听卑君有君人之言三荧惑宜有动之果徙三度汉文帝时南越王佗称帝文帝赐佗书词甚谦逊佗遂称臣郤虎晋臣言胜邺之防于赵衰文公用之而胜衰曰臣谋本于郤虎公因赏虎田千秋汉武帝臣卫太子为江充譛败千秋力讼其寃帝因感悟白公欲作乱问孔子曰人可与微言乎孔子不应曰以石投水奚若孔子曰善没者能取之曰以水投水奚若孔子曰淄渑之合易可能知之曰然则人不可与微言乎孔子曰胡为不可惟知言者可耳此孔子默止白公之作乱也胜书说周公曰延小人众徐言则不闻疾言则人知之徐言乎疾言乎公曰徐言又曰冇事于此精言之而不明勿言之而不成精言乎勿言乎公曰勿言此胜书默说周公之伐纣也齐桓公与管仲谋伐莒谋未发而闻于国公曰日有役人上视意者其是也令复役东郭牙至仲曰子何故言伐莒对曰日者望君在台上手足矜有兵革之色举臂而指所当者莒也口呿而不合所言者莒也桓公又与仲谋伐卫退朝卫姬下堂再拜请卫君之罪公曰吾于卫无故子曷为请曰妾望君之入足髙气强伐国之志也见妾有动色伐卫也明日公朝管仲曰君舎卫乎公曰安识之曰君之揖朝也恭而言也徐见臣而有惭色是以知之夫君子谨言则其言善矣一善所格天可动逺可懐敌可胜君可悟如宋景公辈善言之应岂不信哉且有人不言而我已知者如仲尼于白公以不应应周公于胜书以不闻闻皆深隠而弗露者也有我不言而人已知者如东郭细民也观臂举而知伐莒卫姬妇人也望足髙而知谋卫是欲匿而反彰者也故言未出于口已有不言之谋未入于耳已有无声之聴其机如此岂可怱诸况已动于頬舌之间者又何可以不谨也】宋使之报宼避害而趋利澄子之援衣覩形而忘实惠子之却炬交浅而谈深言乃为天下病杨恽何绥祸成于简傲京房张宿获戾于漏泄始知安世佯惊鲁恭潜益陆元方缄封之匣李徳裕精思之亭咸慎厥枢机可为楷范矣【齐攻宋王使人之使还曰寇近矣王怒杀之如此者三后又使人往报曰殊不知寇所在王喜赐之金寇至王驰走此人得以富于他国澄子春秋时人亡缁衣见妇人衣缁援而弗舎妇弗与澄子曰子不如速与我昔吾亡纺缁今子禅缁以禅缁易纺缁子岂不得哉惠子新与白圭相见说之以强白圭语人曰冇娶新妇者妇至童子操蕉火而炬新妇曰火太钜入门冇敛防新妇曰塞之恐伤人之足言非不便也然有太甚者今惠子之说我有似于此杨恽汉平通侯免爵家居内懐不服报友人孙会宗书语涉怨望按騐坐罪何绥晋侍中尚书性轻物翰札简傲后为东海王所害京房汉元帝时为郎与张博亲每见辄道上意及诸灾异事后石显告房与博通谋诽谤得罪张宿唐宪宗时居谏列以机事不密贬彬县丞汉张安世领尚书事谨慎周宻每议大政已决辄移病出闻诏佯惊使吏之丞相府问焉鲁恭为三公性谦退奏议依经潜有补益唐陆元方为相清谨所奉勑书手自缄封藏于一匣家人莫有见者李徳裕为相于私第中别搆精思亭每有大事独处亭中凝然握管左右无得预夫能谨言者必能知言故羣言淆乱不可不察如宋使之言躁也适以误国澄子之言谬也辄以诬人惠子之言躁也适以辱身其为天下病一也或不能辨亦听言者之过欤至于杨恽何绥以简傲召祸京房张宿以漏泄获戻不谨之害澟乎可畏然后愈知言之不可以不谨也安世鲁恭元方徳裕皆知慎其言者良可法耳】夫居其位不可无其言故郑重四贤鲁矜一诺周襄却请隧之妄王孙折问鼎之奸莫不借为命以安邦托立言而不朽虽复谨之又谨其亦有不获巳者欤【郑国之辞命禆谌草创世叔讨论子羽修饰子产润色应对诸侯鲜有败事小邾射以句绎奔鲁曰使季路要我吾无盟矣子路辞康子谓之曰千乘之国不信其盟而信子之言子何辱焉对曰彼不臣而济其言是义之也由弗能晋文公定襄王于郏劳以地辞请隧焉弗许曰王章也未冇代徳而有二王亦叔父之所恶也遂不敢请楚子伐陆浑之戎至于洛定王使王孙满劳之楚子问鼎之轻重大小焉对曰在徳不在鼎徳之休明虽小重也其奸回昏乱虽大轻也君子之道或出或处或默或语惟其时耳茍居其位而不言谁代之言者故当言而言如四贤之为辞命不当言而不言如季路之重然诺正言以却妄如周襄王严辞以折奸如王孙满用之当世则赞訏谟以安邦垂之后人则偕徳功而不朽虽未尝因言而弛谨亦未尝因谨而废言也盖以不获己之心立言此言之所以有益于天下也欤】
　　慎行章第二十九
　　进徳修业淑身以接物者其惟行欤一念肆而庶事乖一刻忽而终身悔甚哉不可以不慎也君子不患人之非己也不为可非之行而已遵道而行待时而动斯行无不宜敬以直内义以方外斯行无所疑慎也者行之所以成始而成终也诗曰小心翼翼古训是式【诗大雅蒸民之篇言仲山甫之心能极其敬而以古训为法也凡行备于身谓之徳见于世谓之业君子进徳修业淑善其身以交接于物者舎行将奚以哉一念少肆遂致庶事之乖一刻少忽即贻终身之悔制行者其可以不慎乎故君子求诸己不求诸人人之非己不足患也但慎于己使无可非之行而已遵道而行非道不敢行待时而动非时不敢动斯行而咸宜矣内主于敬则内无不直外主于义则外无不方斯行无所疑矣然则慎也者所以成行之始成行之终不可以不免也诗所云小心翼翼古训是式者其是之谓欤】夫行起于几微而动乎天地吉凶以之生故修政而桑枯録寃而雨澍受脤失敬执玉乖容貌之不恭遂为身咎况恃势以自専怙权而虐物贻讥贾祸岂其不幸乎【商大戊时有桑生于朝七日大拱王惧修明先王之政三日而桑枯东汉和帝时京师旱乃録囚徒举寃狱未及还宫大而周大夫成肃公受脤于社不敬刘康公曰人受天地之中以生所谓命也是以有动作威仪之则以定命也今成子隋弃其命矣邾隠公朝于鲁执玉髙其容仰定公受玉卑其容俯子贡曰髙仰骄也卑俯替也骄近乱替近疾后周郑译尚梁国公主颇専权擅取公材以营私第坐是除名唐薛谂为尚衣奉御性贪忍尝使奴诱杀贩缯帛者而取其货事泄流瀼州此恃势自専者也北齐髙敖曹为司徒尝诣相府门者止之敖曹怒引弓射门者后唐卢程为平章事使晋阳山路险阻程安坐肩舆州县长吏驱率丁夫迎谒拜伏少有忤意即加笞辱此怙权虐物者也夫行者君子之所以动天地者也故虽几微有其应惠迪则吉从逆则凶如影响焉商修政而桑遂枯汉録寃而雨即降善行之吉既有明征矣成肃公之受脤邾隠公之执玉貌之不恭似亦几微尔遂为灾咎天人感应之际良可畏也况夫恃势怙权専恣暴虐者贻讥以败名贾祸以辱身凶咎之来良由自取非不幸也】慎行者执虚如执盈入虚如有人蘧伯玉有之河间东平藩屏之令器曹防孔明辅弼之硕徳抑其伦也夫狂者走逐者亦走惧者颤寒者亦颤乃同形而异实亷者贫贫者未必皆亷忠者死死者未必皆忠乃同事而异情观行者审诸【卫灵公夜坐闻车声至阙而止过阙复有声夫人曰此必蘧伯玉也贤者不以暗昧废礼使人侦之果然汉河间王徳身端行治笃敬爱下被服造次必于儒者后汉东平王苍少好经书率礼不越明帝问以处家何等最乐对曰为善最乐曹防为相一遵萧何之法无所变更择郡国吏谨厚者用之刻深务名者辄斥去蜀诸葛亮将伐魏与诸将谋魏延请以精兵五千出褒中当子午谷而北不十日可到长安亮以此为危计不用凡慎行者必谨于细乃可以全其大必严于独乃可以孚于众故执虚器如执盈物无微不可忽入虗室如有人心无地而不存若伯玉者不为昭昭伸节不为防防堕行有君子之道矣河间东平藩屏之能慎行者也曹防孔明辅弼之能慎行者也庶几伯五之俦乎然行之异者易辨同者难辨如病狂者东四妄走逐者非狂也随之走有似于狂懐惧者手足俱颤寒者非惧也当其颤有似于惧其形虽同其实则异矣亷者外不取于人内不营其产故贫而贫者或靡费以耗财或矫伪以干誉则未必皆亷忠者临陈不顾其身直言不避其祸故死而死者或失养以伤生或犯法而获罪则未必皆忠其事虽同其情则异矣是不独制巳之行当慎即观人之行亦当慎也可不审哉】
　　爱物章第三十
　　天地防合煦妪覆育而滋万物故君子之用物也有不可废之礼而有不忍尽之心鸟兽之肉足登于俎皮骨毛羽足供于器物具而罔有过求爱已行乎其中矣孳尾纪于尧书攸居着乎禹贡商开三面之网周怜屋上之乌抑仁政之施乎【尧命义仲察鸟兽之孳尾因其生育以验春气之和禹治水洲渚既平随阳之乌得其居止而遂其生汤始见人张网者置四面令解其三面祝曰欲左者左欲右者右欲髙者髙欲下者下不用命者入吾网武王登夏台以临殷民周公曰爱其人者爱其屋上乌凡物之生本于天地盖自天道下济地道上行一隂一阳交合防畅天以气煦地以形妪天以髙覆地以厚育浑然太和在宇宙间而万物滋生于其中皆天地之所爱也君子体天地之心以为心虽祭飨军宾礼之所在不敢或废势必有需于物但于用物之中有不忍尽用之意鸟兽之肉取于足登于俎皮骨毛羽取其足供于器具而即止罔有过求是爱物之道已寓于用物之中礼与心并行不悖矣如尧察孳尾禹纪攸居商汤解网周公怜乌皆以不忍之心行不忍之政者谓非仁之施乎诚与天地合其徳者也】竭泽而渔非不得鱼而明年无鱼焚林而猎非不得兽而明年无兽制之以节斯民用弗穷礼诸侯无故不杀牛大夫无故不杀羊士无故不杀犬豕犬焉虽微犹施帷盖讵有暴殄之失哉【君子不忍之心所以教民节用也彼竭泽而渔者尽乎渔之利矣非不得鱼然鱼既尽则明年将无鱼焚林而猎者尽乎猎之利矣非不得兽然兽既尽则明年将无兽甚矣物之不可尽也惟制之以制斯取之有道用之不竭仁也而礼存焉诸侯大夫士皆当秉礼者也茍无行礼之事则不杀牛羊犬豕位自尊以暨卑物自大而及小无不范于礼即无不被其仁至若犬马虽微于其毙也犹冇帷盖之施以示怜恤之意则其于物又岂忍用之无度哉暴殄之失知其免矣】齐矜觳觫宋避蝼蚁仁之端也单父舎夜得之鱼中牟驯将雏之雉可以观治焉萧宏食品充盈朱异珍羞腐败识者所讥若梁武之麫为牺牲则爱物而废礼异乎夫子之存饩羊矣【齐宣王不忍牛之觳觫以羊易之宋程颐请于哲宗曰闻上起行潄水必避蝼蚁有之乎上曰然诚恐伤之尔颐曰愿陛下惟此心以及四海宓子为单父令巫马期往观其化见夜渔者得而舎之问其故曰宓子不欲人之取小鱼也故舎之汉鲁恭为中牟令小儿不捕雉曰雉方将雏萧宏纵恣无度珍饍盈溢食不能尽弃之道路朱异防下珍羞腐烂毎月弃十数车虽诸子别房亦不分赡二人俱梁臣梁武帝事佛不如荤以麫象犠牲之形供祭祀子贡欲去告朔之饩羊子曰我爱其礼夫仁贵于施齐宣王矝牛宋哲之避蚁不忍之心见其端矣偕未能扩充以施于政耳单父舎鱼中牟驯雉即下之不忍见上之不忍岂不可以观治乎萧宏朱异暴殄天物识者讥之若梁武以麫为牲则所全于物者小而所失于礼者大非无敝之道也其与夫子爱礼存羊岂不大异乎爱物者不废礼亦不伤仁当以圣人为法】










　　御定资政要览卷三
　　钦定四库全书
　　御定资政要览后序
　　易曰观乎人文以化成天下又曰上古结绳而治后世圣人易之以书契百官以治万民以察文教之源实开于此故二帝法天而理爰着典谟三王应运而兴聿宣训诰由斯以降厥道弥彰创制显庸之主莫不于占书讲义殷殷加意者盖戡乱以武致治以文百世不易之道也我
　　皇上生知天纵典学惟勤万几稍暇即亲简策披阅之余遂成资政要览一书
　　颁示臣下臣拜手庄诵睹其条目精详义类深逺昭法戒而并列综经史而靡遗大之则齐治均平细之则视听言动内之则身心性命外之则纲纪彞伦不越此三十篇之中而仪型灿着俾在上在下咸自得师诚燕翼之鸿章牖民之要道也我
　　皇上与人为善适符古帝务使览是书者观感兴起修
　　身禔行以同为君子子孙臣庶遵而勿谖跻斯世于仁夀之域乃有合于资政之所由名而不负
　　皇上提撕儆戒之盛心则是书与典谟训诰共垂不朽矣【臣】不揣浅陋用敢赘词楮末窃比于蠡测之义云太子太保内翰林文院大学士资政大夫【臣】蒋赫徳谨序
　　皇上御制资政要览既成梓示臣工【臣】备员侍从得伏而读之大哉炳炳乎如日月之丽于天浩浩乎嶐嶐乎若河岳之发于源而峙于地也【臣】乃拜手稽首谨缀琐言于卷末曰王者诞敷神虑光被遐陬迈化流风讫于无外五伦正鹄四海若望标而行猗欤盛哉我
　　皇上勤政十有二年抚恤黔黎务存训育文诰所加罔不承风向慕矣万几余晷午夜燃膏孜孜靡倦于君臣之懿榘及经史之要言旁贯百家广搜前籍既披寻于散轶遂博极于劝惩俶举宏纲载诠枢要成数万字厘三十篇洵哉牗世觉民之典也【臣】学浅才鄙何能仰瞩髙深惟是云霓焕采咸瞻五色之文钟吕偕鸣共聴八音之节况复示以荡平期诸孔易凡兹臣庶共纳范围以之追躅前贤则増美释回务收其益以之整身大雅则撷芳采实各足于怀下至日用之常细而言动之末规条具在则效攸存一字昭垂终身可诵【臣】敢不勉其驽陋竭此研求庶祗遵
　　皇上式训普天之至意乎谨因跽读之余爰志管窥之畧以
　　进
　　内翰林国史院编修【臣】宋之绳谨序
　　皇上御制资政要览既成复
　　命【臣】等序于其后【臣】赋性愚拙才识浅陋未能仰体万一然幸遇
　　盛隆不敢不竭其愚衷也谨拜手稽首飏言简末曰一代之兴必有一代之政政者正也上以是帅下以是从同归于正天下始可大定矣夫政必有资舍古训奚师乎然五经之防深隠而难测诸史之文厐杂而莫纪非提其要者不能使天下之人一览而易明而易行也皇上稽古好学夙夜匪懈爰采徃籍镕以新裁义取资政名标要览凡三十篇可谓灿然备矣首以君道者建其极也迄乎爱物者溥其施也臣子而下言行而上无一理之不括无一事之不具无一人之可违无一时之可离善者昭然可法恶者凛然可戒播之遐方则为一代之规垂之奕世则为千秋之金鉴也书曰天降下民作之君作之师我
　　皇上实兼之矣然【臣】复仰见
　　皇上之心非徒为是文而已将使臣民共明之共行之于政有禆也【臣】愿与天下之人心惟而力行之以图趋吉避凶之理庶可仰副
　　皇上仁育义正教养臣民之至意云尔
　　内翰林文院学士承徳郎【臣】麻勒吉谨序
　　【臣】闻帝王淑世必有典谟以昭垂以是逊志时敏师古有获学而为天下先自能范天下于罔不学此上理所繇隆也我
　　皇上懋中建极戬谷锡民言稽古昔动合圣贤已穷探丘索之蕴乃谓学以学为政也道徳之精微彞伦之明备民物之蕃变皆学所包括而政所范围爰勒成书用昭法戒题曰资政明禆治也系曰要览志提纲也竪义既精而不烦覈事复该而有典晰理入幽则组图书以通于渺摛词涉博则猎乗史而茹其髙深俾一展诵间而千古之成败劝惩燎然指掌真所谓披云汉之章辟康衢之轨矣盖是书之资一身正所以资天下也智愚虽不同冶一牖其觉性即灵知能原有天良一示以徃辙即悟允怀黎庶之心固与帝舜之命契司徒用敷五教同一肫挚凡我臣庶有不共若于则而奉
　　天言以遵古训者哉【臣】于是而益知学之有资于政也从来帝王之学与士庶异原以其合万方之颛防视聴总陶铸于缉熙光明之中日就月将立政立事道防登而学诣其极成宪鉴而政底其隆则是书之与典谟并也猗欤盛矣【臣】敢不拜手飏言以
　　休命
　　内翰林秘书院侍讲学士【臣】方拱干谨序
　　钦惟
　　皇上冲年登大寳亲政以来揆文奋武戡定九有薄海内外震服
　　徳教亘古未有之大烈也【臣】以愚昧防
　　恩简直宻勿每从侍从之末仰见
　　睿虑缉熙典学敏懋经史子诸载籍
　　省览靡间宵旦而断论鉴衡常得古昔圣贤未发之蕴更于万几暇豫取
　　宸衷所考订而裁绎者着为资政要览颁布中外【臣】愚奉
　　命飏言简末在昔圣帝明后乗干御宇皆有饬躬立政之谟而揆厥所本必以君心为起化之先诚如我皇上逊志时敏以明徳之大学昭治世之鸿范自天子以至于庶人罔不明伦而敦典由修身以迨夫顺则无非遵道而率性以此编上考三代嫓美典诰即以近质祖宗足光寳训洵为亘古明备之章程也伏愿
　　筹时法古阐绎有加凡今臣庶奕世子孙佩铭无斁遵由不愆勿负
　　皇上稽古道以召来兹之
　　盛心庶几时雍风动之治常在宇宙间岂不休哉岂不休哉
　　太子太保内翰林秘书院大学士通奉大夫【臣】成克巩谨序
　　皇上制资政要览书成复序于其首文章尔雅训词深厚期与天下革薄从忠以臻荡平之治既昭徳以塞违复仁育而义正【臣】拜手稽首伏而读之而仰
　　皇上至徳之广渊也窃惟致治之要始厥修身建极之主先资教化道不越于庸行事足取以寡过自古帝王身为律声为度无非同患斯民之意时厪于懐焉尔盖理道之原圣作而明述风俗之本上行而下效
　　皇上敬徳于上以诞敷文教绍百王之鸿业昭至治之休声凡兹臣民智不师古愚或多僻非所以示大顺也今捧诵是书广大悉包精微共贯上自
　　朝廷下逮委巷咸有成模足资劝戒圣狂分于念虑妍媸较若须眉虽户説以论曽何以加焉且恵则吉逆则凶有心者所共喻也况以经之菁华入
　　宸衷之陶铸如衣之有领如农之有畔习之者谨身守典以共趋于同风斯则无负
　　皇上以身作法之美而移风易俗还淳返朴端在是矣【臣】仍得拜手稽首飏言曰惟
　　帝绥猷式是四国作善致祥勿遂尔慝其是训是行以近
　　天子之光哉
　　国子监祭酒文林郎【臣】冯溥谨序
　　政莫过于唐虞【臣】遡协和风动之化首称尧徳曰峻舜徳曰盖以徳治天下其效之速且大也如此我皇上鋭意图治万几之暇亲览经史择古昔圣贤懿行编辑成书名资政要览颁行中外垂法万世
　　庙谟抑何逺也廼
　　命【臣】序末简【臣】谨拜手稽首飏言曰
　　皇上镕古铸今乐善不倦欲以徳治天下又恐天下之不能悉知悉见也故辑此书以教之崇治体敦简要条分缕晰俾天下是训是行家孝弟而户礼让仰追唐虞之隆其在今日乎【臣】忝窃院学日沐
　　徳化虽惟日孳孳而年逾七十愧辅道无术莫禆髙深犹当迟暮之日躬遇此书之成得以诵法而兴起幸矣【臣】闻汉儒有云言之匪难行之为难宋人又云读得一尺不如行得一寸自古至今惟躬行实践谓之徳即谓之政也
　　皇上生知好学固自卓越百王【臣】更愿一动一静之间较然行之不疑断然行之不阻慎终如始乆逺行之而不易将见
　　皇建有极彼为防为归者思近
　　天子之光实一时而万世之
　　光禄大夫太保兼太子太傅实支正一品俸内翰林国史院大学士【臣】党崇雅谨序
　　皇上御制资政要览成复
　　命诸【臣】叙于简末以次及【臣臣】不敏谨拜手稽首言曰至矣哉
　　皇上之心日典于学日勤于治是编之作凡以为政也曷言乎为政尔
　　皇上主政者也王公佐政者也卿大夫从政者也士庶人禀政者也然则政者统乎天下之辞也抑曷言乎政尔政正也内正心外正身近正家国逺正天下百官万民罔不敬应以底于正斯政成焉故曰政者正也然则曷取乎资尔政正已也资资人也书不云乎皇极之敷言是彞是训圣人者众人之资语有之刍荛之言圣人择焉众人者亦圣人之资也且自羲轩虞夏商周秦汉晋魏唐宋以迄于今善炳炳尔可资为法恶炯炯尔可资为戒故古人之有作后人之资也多闻而择多见而识口耳之学皆资于心资于心然后资于政也然则曷取乎要尔资博也要约也三坟五典八索九丘阙有间矣经十有三史二十有一子之家百集之家千或成一家言者又不啻万矣夫羣言纷赜必折衷于圣人约而择之故其为道易行其为教易知也然则曷取乎览尔要在心也览在目也古人有言百闻不如一见
　　皇上建中和之极观万化之源既以独见且欲与天下共见之此资政要览之书所由作也首君道端本也终爱物广化也自五伦五常之钜以及一言一动之微既易知而易从复可大而可乆也至矣哉蔑以加矣抑【臣】于读是书者愿有劝焉资以辅心政以格心要以省心览以明心心者政之原要之要者也读之者皆自求于心庶不负
　　皇上之心也欤【臣】不敏谨簮笔而附于简末
　　内翰林文院学士【臣】张锡谨序
　　【臣】闻天生蒸民有物有则帝王代天出治必有以导其物则之性而后教化兴教化兴而后三纲正五常立纲常着明而后在朝则庶绩咸熙在野则民风敦美虽因革损益代有异制而所以敷政之本千古同揆也孔子曰先王有至徳要道以顺天下民用和睦上下无怨又曰其教不肃而成其政不严而治唐虞夏商周号称上理厥由是道即下而汉之文景唐之贞观宋之庆厯类能以孝弟节俭礼义亷耻砥砺人伦化道风俗一时亦底乂安可见世运有升降而人心不降也彰之以善咸罔弗兴瘅之以恶咸罔不戒是在一人执要则四方来效其机盖捷于桴鼓矣我
　　皇上膺图御箓海宇维新
　　亲政以来良法美意史不胜书乃犹以疆圉未靖灾祲时闻官方之丛蠧尚滋狱讼之明允寡效用是勤求治要
　　宵旰靡寜博采羣书监观徃代撮其事类足资要览者辑成一编凡三十章今古劝惩灿然具备猗欤休哉不独为
　　御座箴铭永垂寳镜凡百臣工以及九埏士庶咸俾提撕共遵皇路此真至徳要道之极轨移风易俗之大原也【臣】之俊未窥中秘滥厮纶扉燮理既愧无能编摩又惭疎拙恭承
　　皇上谕令院【臣】各撰后序以次及【臣】幸遘昌期欣瞻盛典敢不稽首飏言用以对
　　休命
　　光禄大夫少保兼太子太保内翰林国史院大学士【臣】金之俊谨序
　　皇上御极十有二年悯念教化不行人心不正
　　亲洒宸翰编集成书共三十篇始于君臣父子终之言行爱物名之曰资政要览【臣】钦承
　　特恩备员宻勿
　　命随诸臣序于末简【臣】虽固陋无文敢不对
　　休命乃拜手稽首飏言稽之书曰作之君作之师诗曰仪式刑文王之典日靖四方礼记曰天子者与天地参其在朝廷则道仁圣礼义之序由此观之凡圣人在天子位者皆以复性明伦修道立教为本务自伏羲画卦而后尧舜禹汤文武嘉猷懿训炳若日星汉唐以下代有鉴戒之文虽不能与典谟训诰争光然皆足以啓佑愚防移易风俗锡五福而绥万邦先后有同揆也皇上开天立极以元后作父母君道兼师道尚徳缓刑著书立教上追五帝逺迈百王【臣】愿天下臣民诵读要览者当思只字片语荣于华衮严于斧钺上自王公侯伯卿大夫下逮士农工商凡有血气莫不有伦即莫不有徳惕然警醒勿迷天性勿失本心勿见义而弗为勿知过而不改福善祸滛古今不爽痛自刻责互相劝勉导迎和气将见雨旸时若百糓告成物阜民安唐虞三代之盛可翘足而待也然则资政要览一书如日月经天江河行地与六经共不朽矣厥惟休哉
　　内翰林国史院大学士通议大夫【臣】王永吉谨序
　　【臣】惟帝王之政出于学而成于教学政则立政之源清教彰则敷政之功备故稽古监宪化民成俗诚御世之鸿图致治之隆轨也昔虞帝以徳慎徽五典而其命契曰敬敷五教在寛故其时地平天成四方风动三代盛王为政之道率法乎此嗣兹而降精一未训行无本是以至道弗明治效寖薄间有振兴教化留意典坟然或耽载籍而鲜躬修或肃纪纲而尠劝廸若乃建极绥猷章度贞教特
　　洒宸藻以布嘉谟则旷代以来所未有也恭惟我皇上至仁纯孝度越前古濬哲文明缉熙逊志自亲政后经史灿然尘
　　乙夜之览者盖炳乎大备矣兹复亲
　　御天章用勤
　　睿虑萃古精义着为典名曰资政要览冠以伦纪详以躬修示以圣哲之言以及淑慝之行修齐治平之大经大法统括靡遗使夫览者懽然知法而肃然知戒于以惇伦尽性持巳广爱以力致乎中和之域易易矣夫惟
　　皇上盛徳大业髙明日新而又垂意斯人期于共臻雅化故孜孜思治深切如此是书也以明大道以正彞常以裕后昆以觉天下巍乎焕哉【臣】愚谫劣备员侍从曽不足仰窥
　　髙深揄万一而窃自欣幸获颂
　　瑶编故不敢以固陋自辞承
　　命薫沐而敬序之简末云
　　礼部右侍郎兼内翰林秘书院学士仍在内院办事儒林郎【臣】胡兆龙谨序
　　皇上御极之十有二载握金镜调玉烛固已天徳出寜泰阶入旦矣爰念国家登上理而臻长治必举行善政取资徃古乃制有禆治道者为三十篇议论精至博引古人事以实之并作诠解务令详明用布一代之新书勒为万年之训集成名曰资政要览
　　御制大序昭示来兹乃又俾院臣各得书于其末而以次
　　命及【臣】宫【臣】至谫陋荷
　　髙厚特恩得备员
　　禁近仰观我
　　皇上开天建极作人成矩而因思道法与治法兼合者自勲华精一而外及于今而先圣后圣始有同揆也【臣】窃见古来宪天于聪明基命于宥宻此以心法为治法者也顾谈理不衡诸事仅以囊括道腴凝成于黙投体于更老此以身法为治法者也顾征事不凖诸理亦祗铺张文具此虽端本天纵者深得力经术者素然各执一成未闗至极即令臯防绎防旦説赓谟未敢谓盛徳大业千古独归也洪惟我
　　皇上英资天亶峻徳日升防厦而神交于帝骤皇驰旦明而缉熙于圣趋贤步且以敬勤者法
　　天以艰难者法
　　祖创成是书为世寳録是千古来知行合一之防至皇上而合千圣后道法相端之化至
　　皇上而成以此章徃诏来懿哉烁乎至已【臣】宫简畀末员仰观
　　盛际欲宣叙景美莫罄万一【臣】惟天苞地符与寳书为域中之三大此徳位时所以立隆今古也以此光被上下于万斯年【臣】愚谨稽首拜手飏言以
　　进
　　太子太保内翰林文院大学士【臣】吕宫谨序
　　御制资政要览书成既以
　　宸翰冠于前
　　复命诸【臣】缀言简末【臣】获与跽诵之列肃然曰斯即大舜与人为善神禹爱惜寸隂之意也大哉渊乎顾【臣】学术谫庸何能窥测万一【臣】惟从来有天下者莫不以兴教化正人心为先务而人心者教化之所从出也屋漏之中隠而善遯操存偶怠向徃无恒故诰诫刑章可以骤令革面而提撕沦浃之效时或有未及焉理则然也古圣王知此必于诰诫刑章之外求可以兼施而佐理者舍稽古立训其道蔑由诚以前事不忘后事之师载籍所垂非徒托之空言也我
　　皇上右文典学逺迈前喆虽以乂安海防焦劳日昃乃万几之暇披阅简编理考诸经事征诸史以及百家之言靡不综其要领滙厥菁华出之绪余遂成钜帙条分注释而义蕴闳深章举类从而指归简当由君道以迄爱物凡三十篇妍并列法戒炯如在上者读之可以知用人行政化民成俗之大端在下者读之可以得修身正家迪吉寡过之要道至于前言徃行畜徳博闻又其賸美夫如是将见人心振起教化郅隆为政之源不越乎此岂仅云相资而已乎书有之凡厥庶民极之敷言是训是行以近天子之光【臣】敢取以为天下后世劝内翰林秘书院学士文林郎【臣】李霨谨序
　　皇上制资政要览成【臣】恭捧庄诵媿不能仰赞髙深谨拜手稽首少抒刍荛于其末曰至矣哉
　　皇上之学深矣哉
　　皇上之心苞仪象于道枢浃古今于事始事求其有据则援政而厯厯分明道变乎无方则婉曲而殷殷鼓荡直欲以一心通天下而櫽括天下之书为一书大文法经注解法精刻如子详确如史经传子史合而为一是安得不谓之要哉然以资政名则又何説也
　　天子统政于上公卿百执事宣政于下士农商贾循政而各安其业政者正也正
　　朝廷正百官正万民无所不正而后谓之政下资上为教养上资下为聪明用天下之聪明因天下之教养王道所以约而易操也钟无我而生大音其资惟撃不音则击何益石阳驱雪犀通辟水岂必征发资有先焉者矣
　　皇上以资心者资政天下以资政者资学纲常伦理若是其昭性命敦修若是其挚由内及外公诸民物由外返内练诸几微而最扼要者究不越百姓日用之间诗不云乎天保定尔亦孔之固羣黎百姓徧为尔徳卜世卜年胥从此为原本创起于甲午之嘉平告成于乙未之春仲贞下起元慎终如始【臣】愿与读是书者共勉之太子太保内翰林秘书院大学士奉政大夫【臣】傅以渐序
　　皇上荷
　　天眷命肇啓大统好学勤政【臣】民胥悦乃
　　皇上兢兢业业不敢宴寜日进诸臣咨询治道左图右史朝夕披览爰审为政之要
　　御制成书援古证今分类以举其纲详注以明其义于以资治理垂仪型甚盛典也自昔开国令主为政各有崇尚笃彞伦者其化逺尊道徳者其泽长【臣】恭绎兹编首重君臣父子夫妇昆弟之伦则政有其本矣次明仁义礼智信之徳则政有其道矣至于仁民爱物谨言慎行诸事详尽明悉则政之条理节目无不备矣
　　皇上学于古训身体力行得天下以此治天下亦以此颁诸百官布诸四海诸万世为政者佩服而率循之致上理康兆民岂越此三十篇哉信乎二典齐烈九经同功然
　　皇上恒谦让不居【臣】故仰阐著作之
　　睿意纪其实于末简如此
　　光禄大夫太子太保内翰林文院大学士【臣】陈之遴谨序
　　【臣】闻图治之道不一大要以纯王之心行纯王之政乃可以乆安而长治三代盛王莫不以教化为先务故化行俗美千载而下称无间然汉唐之初治非不隆也其道杂用择术不纯去古逺矣
　　皇上执中之十二载用人行政兴利除业已次第举行而
　　帝心孜孜犹日不足以为普天之下有一夫不涵育于仁义之中非所以昭时雍奏风动也于是博稽羣书出以心裁着为训辞加以解释凡三十篇
　　命名资政要览颁示天下复
　　命诸臣各抒其见题识于后【臣】以迂疎小臣亦得附名且喜且惧于是珥笔从事拜手稽首而言曰王道之本无他治其心而已矣治心之要无他重教化而已矣使遗其本而图其末虽令行禁止岂治道之极隆者欤诚使天下之民各知忠孝之当法奸邪之当戒渐渍既久习若自然则虽驱使为非不可得矣
　　御制此书正治心之要务教化之规也【臣】虽庸菲获诵是书敢不勉力终身奉行凡厥臣民读此书者睹其善则奋然思齐覩其恶则然自省身体力行庶不负朝廷谆切啓迪之意乎而【臣】之愚衷更望
　　皇上持此大道行之久逺以致太平无责旦夕之效则化民成俗逺过汉唐直与三代比隆矣
　　内翰林文院侍读学士【臣】折库讷谨序
　　【臣】闻作君作师道必先于立极善政善教义统归乎牖民惟家国天下羣情之愚智不同然经传典章百行之贞邪可考欲援古证令俾景行而迪吉必博搜类集以革薄而从忠是诚万世不易之图而盛治务先之钜典也【臣】伏覩
　　皇上承精一之心法时敏而逊志宵衣旰食勤政所以安民右史左图典学原以敷教乃于万几之暇鉴观载籍之文爰采人伦物理之攸闗以及细行微言之足录道可师为率履事足取为明徴者辑为一书名曰资政要览【臣】伏而读之仰见
　　皇上励精图治之盛心矣夫以古为鉴可知兴替作事谋始贵辩从违诚小节而必详斯一身可以寡过果尽人而观法则四海可以同风载诵兹编无微不着自朝廷以逮闾巷所以为行政制事之矩者往迹备陈自经史以及诸书可以为修身立命之模者洞观有获希贤希圣道不外乎庸行尚质尚文义总期于成化
　　上行下效将见通治而逺安户诵家自防政平而刑措浇漓者可归于淳朴颛防者可进于文明无偏无党共覩遵义遵道之休克刚克柔聿成正直平康之盛真有禆于治平而足为谟训者也【臣】稽于诗曰訏谟定命逺猷辰告书曰克绥厥猷惟后又曰凡厥庶民极之敷言是训是行以近天子之光是皆谆谆告诫而致荡平顺则之效者也凡在臣民无従匪彜无即慆淫各守尔典以承
　　天休斯有合于
　　皇上作君兼于作师善政资乎善教之
　　宸衷尔
　　司经局洗马兼内翰林国史院修撰徴仕郎【臣】王熙谨序
<子部,儒家类,御定资政要览,后序>
