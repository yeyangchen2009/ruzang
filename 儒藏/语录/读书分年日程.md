　　钦定四库全书　　　　　子部一
　　读书分年日程　　　　　儒家类
　　提要
　　【臣】等谨案读书分年日程三卷元程端礼撰端礼字敬叔庆元人防頴悟纯笃稍长即通六经大义庆元自宋季以来皆尊尚陆九渊之学而朱子之学不行端礼独从史蒙卿防以传朱子明体达用之指学者及门甚众官至衢州路教授事迹具元史儒学传是书前有延祐二年自序谓一本辅汉卿所萃朱子读书法修之考朱子读书法六条一曰居敬持志二曰循序渐进三曰熟读精思四曰虚心涵泳五曰切己体察六曰着用力盖毎年月日读书程限不同而一以朱子六条为纲领考元史本云所着有读书工程国子监以颁示郡县然是书之末有端礼自跋厯序崇徳吴氏平江陆氏池州冯氏及江浙诸处钞刋各本而不及国子监颁示则元史所云或端礼身后之事欤跋作于元统三年十一月朔考顺帝以元统三年十一月辛丑改元至元此标十一月朔则尚在辛丑改元之前故仍称元统云乾隆四十三年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀







　　读书分年日程原序
　　今父兄之爱其子弟非不知敎要其有成十不能二三此岂特子弟与其师之过为父兄者自无一定可久之见曾未读书明理遽使之学文为师者虽明知其未可亦欲以文墨自见不免于阿意曲徇失序无本欲速不达不特文不足以言文而书无一种精熟坐失嵗月悔则已老且始学既差先入为主终身陷于务外为人而不自知弊宜然也孔子之教序志道据徳依仁居游艺之先周礼大司徒列六艺居六徳六行之后本末之序有不可紊者今制取士以徳行为首经术为先词章次之盖因之也况今明经一主朱子説使理学与举业毕贯于一以便志道之士汉唐宋科目所未有也诚千载学者之大幸尚不自知而忍紊之邪嗟夫今士之读经虽知主朱子説不知读之固自有法也读之无法故犹不免以语言文字求之而为程试资也昔胡文定公于程学盛行之时有不絶如线之叹窃恐此叹将复见今日也余不自揆用敢辑为读书分年日程与朋友共读以救斯弊盖一本辅汉卿所粹朱子读书法修之而先儒之论有禆于此者亦间取一二焉嗟夫欲经之无不治理之无不明治道之无不通制度之无不考古今之无不知文词之无不达得诸身心者无不可推而为天下国家用窃意守是庶乎本末不遗而工夫有序已得不忘而未能日增玩索精熟而心与理相浃静存动察而身与道为一徳形于言辞而可法可传于后较其所就岂世俗偏长一曲之学所可同日语哉延祐二年八月鄞程端礼书于池之建徳学






　　钦定四库全书
　　读书分年日程卷首
　　元　程端礼　撰
　　纲领
　　白鹿洞书院教条
　　父子有亲　君臣有义　夫妇有别　长幼有序朋友有信
　　右五教之目尧舜使契爲司徒敬敷五教即此是也学者学此而已而其所以学之之序亦有五焉其别如左博学之　审问之　愼思之　明辨之　笃行之
　　右爲学之序学问思辨四者皆所以穷理若夫笃行之事则自修身以至处事接物亦各有要其别如左言忠信　行笃敬　惩忿窒欲　迁善改过
　　右修身之要
　　正其谊不谋其利　明其道不计其功
　　右处事之要
　　己所不欲勿施于人　行有不得反求诸己
　　右接物之要
　　熹窃观古昔圣贤所以教人爲学之意莫非使之讲明义理以修其身然后推以及人非徒欲其务记览爲词章以钓声名取利禄而已今之爲学者则旣反是矣然圣贤所以教人之法具存于经有志之士固当熟读深思而问辨之茍知其理之当然而责其身以必然则夫规矩禁防之具岂待他人设之而后有所持循哉近世于学有规其待学者爲己浅矣而其爲法又未必古人之意也故今不复施于此堂而特取凡圣贤所以教人爲学之大端条列如右而掲之楣间诸君其相与讲明遵守而责之于身焉则夫思虑云爲之际其所以戒谨恐惧者必有严于彼者矣其有不然而或出于禁防之外言之所弃则彼所谓规者必将取之固不得而畧也诸君其念之哉程董二先生学则
　　凡学于此者必严朔望之仪
　　其日昧爽直日一人主击板始击咸起盥潄总栉衣冠再击皆着深衣或凉衫升堂师长帅弟子诣先圣像前再拜焚香讫又再拜退师长西南向立诸生之长者率以次东北向再拜师长立而扶之长者一人前致辞讫又再拜师长入于室诸生以次环立再拜退各就案
　　谨晨昏之令
　　常日击板如前再击诸生升堂序立俟师长出戸立定皆揖次分両序相揖而退至夜将寝击板防揖如朝礼防讲防食防茶亦击板如前朝揖防讲以深衣或凉衫余以道服褙子
　　居处必恭
　　居有常处序坐以齿凡坐必直身正体毋箕踞倾倚交胫摇足寝必后长者旣寝勿言当昼勿寝
　　步立必正
　　行必徐立必拱必后长者毋背所尊毋践阈毋跛倚
　　视听必端
　　毋滛视毋倾听
　　言语必谨
　　致详审重然诺肃声气毋轻毋诞毋戱谑諠哗毋及乡里人物长短及市井鄙俚无益之谈
　　容貌必庄
　　必端严凝重勿轻易放肆勿麄豪狠傲勿轻有喜怒
　　衣冠必整
　　勿爲诡异华靡毋致垢敝简率虽燕处不得裸袒露顶虽盛暑不得辄去鞋袜
　　饮食必节
　　毋求饱毋贪味食必以时毋耻恶食非节假及尊命不得饮饮不过三爵勿至醉
　　出入必省
　　非尊长呼唤师长使令及已有急干不得辄出学门出必告反必面出不易方入不逾期
　　读书必专一
　　必正心肃容计徧数徧数已足而未成诵必须成诵徧数未足虽已成诵必满徧数一书已熟方读一书毋务泛观毋务彊记非圣贤之书勿读无益之文勿观
　　写字必楷敬
　　勿草勿欹倾
　　几案必整齐
　　位置有伦简帙不乱书笥衣箧必谨扃钥
　　堂室必洁净
　　逐日直日再击板如前以水洒堂上良久以帚扫去尘埃以巾抆拭几案其余悉令斋仆扫拭之别有秽汚悉令扫除不拘早晩
　　相呼必以齿
　　年长倍者以丈十年长者以兄年相若者以字勿以尔汝书问称谓亦如之
　　接见必有定
　　凡客请见师坐定直日击板诸生如其服升堂序揖立侍师长命之退则退若客于诸生中有自欲相见者则见师长毕就其位见之非其类者勿与亲狎
　　修业有余功游艺有适性
　　弹琴习射投壶各有仪矩非时勿弄博奕鄙事不宜亲学
　　使人庄以恕而必专所听
　　择谨愿勤力者庄以临之恕以待之有小过者诃之甚则白于师长惩之不悛众禀师长遣之不许直行已意茍日从事于斯而不敢忽则入德之方庶乎其近矣
　　道不远人理不外事故古之教者自其能食能言而所以训导之整齐之者莫不有法而况家塾党庠术序之间乎彼学者所以入孝出弟谨信羣居终日德进业修而暴慢放肆之气不设于身体者繇此故也番昜程端防与其友生董铢共爲此书将以教其乡人子弟而作新之盖有古人小学之遗意矣余以爲凡爲庠序之师者能以是而率其徒则所谓成人有德小子有造者将复见于今日矣于以助夫后王降德之意岂不美哉淳熙丁未十一月甲子新安朱熹书
　　白鹿洞教条乃文公朱先生所集圣贤之成训而学则者乡先生程董二公之所爲文公尝有取焉者也今合二者而并掲之一则举其学问之宏纲大目而使人之知所用力一则定爲羣居日用之常仪而使人有所持循卽大小学之遗法也学者诚能从事于此则本末相须内外交养而入道之方备矣若夫近世之所谓规者则文公不以施之鹿洞而谓必不得已而后取之故今亦不敢以此列于此云寳佑戊午元日饶鲁谨书
　　西山眞先生教子斋规
　　一曰学礼
　　凡爲人要识道理识礼数在家庭事父母入书院事先生并要恭敬顺从遵依教诲与之言则应教之事则行毋得怠慢自任己意
　　二曰学坐
　　定身端坐齐脚敛手毋得伏靠背偃仰倾侧
　　三曰学行
　　笼袖徐行毋得掉臂跳足
　　四曰学立
　　拱手正身毋得跛倚欹斜
　　五曰学言
　　朴实语事毋得妄诞低细出声毋得叫唤
　　六曰学揖
　　低头屈腰出声收手毋得轻率慢易
　　七曰学诵
　　专心看字断句慢读须要字字分明毋得目视东西手弄他物
　　八曰学书
　　凝志把笔字要齐整圆净毋得轻易糊涂
　　朱子读书法
　　居敬持志　循序渐进　熟读精思　虚心涵泳切己体察　着紧用力
　　右详见辅汉卿所编【近已判集庆学】
　　敛身正坐　缓视防吟　虚心涵泳　切己体察
　　右见朱子读书法
　　寛着期限　紧着课程
　　右见朱子读书法
　　未熟快读足徧数　已熟缓读思理趣
　　右古人读书法
　　朱子记经史阁有曰古之学者无他明德新民求各止于至善而已夫其所明之德所止之善岂有待于外求哉识其在我而敬以存之其亦可矣其所以必曰读书云者则以天地隂阳事物之理修身事亲齐家及国以至于平治天下之道与凡圣贤之言行古今之得失礼乐之名数下至于食货源流兵刑法制亦莫非吾度内有不可得而精粗者若非考诸载籍之文沉潜参伍以求其故则亦无以明夫明德体用之全而止其至善精防之极然自圣学不传世之爲士者不知学之有本而惟书之读则其所以求于书不越乎记诵训诂文词之间以钓名干禄而已是以天下之书愈多而理愈昧学者之事愈勤而心愈放词章愈丽议论愈高而其德业事功之实愈无以逮乎古人然非书之罪也读者不知学之有本而无以爲之地也使二三子者知夫爲学之本有无待于外求者而因以致其操存持守之力使吾方寸之间清明纯粹眞有以爲读书之地而后宏其规宻其度循其先后本末之序以大玩乎阁中之藏则夫天下之理必有以尽其纎悉而一以贯之异时所以措诸事者亦将有本而无穷矣
　　朱子记稽古阁有曰人之有是身也则必有是心有是心也则必有是理若仁义礼智之爲体恻隐羞恶恭敬是非之爲用则人皆有之非繇外铄我也然圣人之所以教不使学者收视反听一以反求诸心爲事而必曰兴于诗立于礼成于乐又曰博学审问愼思明辨而笃行之何哉盖理虽在我而或蔽于气禀物欲之私则不能以自见学虽在外然皆所以讲乎此理之实及其浃洽贯通而自得之则又初无内外精粗之间也世变俗衰士不知学挟册读书者旣不过于夸多鬬靡以爲利禄之计其有意于爲己者又直以爲可以取足于心而无俟于他求也是以堕于佛老空虚之邪见而于义理之正法度之详有不察焉其幸而或知理之在我与夫学之不可以不讲者则又不知循序致详虚心一意从容以防乎在我之本然是以急遽浅迫终不能浃洽而贯通也呜呼是岂学之果不可爲书之果不可读而古先圣贤所以垂世立教果无益于后来也哉道之不明可叹也已
　　朱子上疏曰爲学之道莫先于穷理穷理之要必在于读书读书之法莫贵于循序而致精而致精之本则又在于居敬而持志此不易之理也夫天下之事莫不有理爲君臣有君臣之理爲父子有父子之理爲兄弟爲夫妇爲朋友以至出入起居应事接物之际亦莫不各有其理焉穷之则自君臣之大以至事物之微莫不知其所以然与其所当然而亡纎芥之疑善则从之恶则去之而无毫髪之累此爲学所以莫先于穷理也至论天下之理则要妙精微各有攸当亘古亘今不可移易惟古之圣人爲能尽之而其所行所言无不可爲天下后世不易之大法其余则顺之者爲君子而吉背之者爲小人而凶吉之大者则能保四海而可以爲法凶之甚者则不能保其身而可以爲戒是其粲然之迹必然之效盖莫不具于经训史策之中欲穷天下之理而不即是以求之则是正墙面而立耳此穷理所以必在于读书也若夫读书则其不好之者固怠忽间断而无所成矣其好之者又不免乎贪多而务广徃徃未启其端而遽已欲探其终未究乎此而忽已志在乎彼是以虽复终日勤劳不得休息而意绪匆匆常若有所奔走迫逐而无从容涵泳之乐是又安能深信自得常久不厌以异于彼之怠忽间断而无所成者哉孔子所谓欲速则不达孟子所谓进鋭退速正谓此也诚能监此而有以反之则心潜于一久而不移而所读之书文意接连血脉通贯自然渐渍浃洽心与理防而善之爲劝者深恶之爲戒者切矣此循序致精所以爲读书之法也若夫致精之本则在于心而心之爲物至虚至灵神妙不测常爲一身之主以提万事之纲而不可有顷刻之不存者也一不自觉而驰骛飞扬以徇物欲于躯殻之外则一身无主万事无纲虽其俯仰顾盼之间盖已不自觉其身之所在而况能反覆圣贤参考事物以求义理至当之归乎孔子所谓君子不重则不威学则不固孟子所谓学问之道无他求其放心而已矣者正谓此也诚能严恭寅畏常存此心使其终日俨然不爲物欲之所侵乱则以之读书以之观理将无往而不通以之应事以之接物将无所处而不当矣此居敬持志所以爲读书之本也皆愚臣平生爲学艰难辛苦已试之效窃意圣贤复生所以教人不过如此盖虽帝王之学殆亦无以易之
　　朱子答汪尚书书曰近世言道学者失于太高读书讲义率常以径易超絶不歴阶梯爲快而于其间曲折精微正好玩索处每皆忽畧厌弃以爲卑近琐屑不足留情以故虽或多闻博识之士其于天下之义理亦不能无所未尽曷若循下学上达之序日讲夜思躬行力究寜烦毋畧宁下毋高宁浅毋深宁拙毋巧从容潜玩存久渐明众理洞然次第无隐然后知夫大中至正之极天理人事之全无不在是初无迥然超絶不可及者而几微之间毫厘毕察酬酢之际体用浑然虽或使之任至重而处所难亦沛然行其所无事而已
　　朱子答吕子约书曰夫学者旣学圣人则当以圣人之教爲主今六经语孟中庸大学之书具在彼以了悟爲高者旣病其障碍而以爲不可读此以记览爲重者又病其狭小而以爲不足观如是则是圣人之所以立言垂训者徒足以悮人而不足以开人孔子不贤于尧舜而达摩贤于仲尼矣无乃悖之甚耶
　　朱子答刘定夫书曰学者息却许多狂妄身心除却许多闲杂说话着实读书初时尽且寻行数墨久久自有见处最怕人说学不在书不务占毕不专口耳下梢说得张皇都无收拾只是一塲脱空直是可恶
　　朱子曰爲学须是已分上做工夫有本领方不作言语说若无存飬尽说得明自成两片亦不济事况未必说得明乎要须发愤忘食痛切去做身分上工夫莫荏苒嵗月可惜也
　　朱子曰某之讲学所以异于科举之文正是要切己行之若只恁地说过依旧不济事若实是把做工夫只是敬以直内义以方外八字一生用之不尽又曰某近觉得学者所以不成个头项者只缘圣贤说得多了旣欲爲此又欲爲彼如说敬以直内义以方外若实下工夫见得眞个是敬立则内直义形而外方这终身可以受用今人却似见得这两句好又见说克己复礼也好又见说出门如賔也好空多了流恋却不把捉得一项周全【李贯之曰敬能集义义不离敬敬不容不义义不容不敬敬义夹持则心常存心存则心熟而智益明敬义二字该尽六经语孟中所言之理】
　　朱子论孟集义序曰论孟之书学者所以求道之至要古今爲之说者盖已百有余家然自秦汉以来儒者类皆不足以与闻斯道之传其溺于卑近者旣得其言而不得其意其骛于高逺者则又支离踳駮或乃幷其言而失之学者益以病焉宋兴百年河洛之间有二程先生者出然后斯道之传有继其于孔子孟氏之心盖异世而同符也故其所以发明二书之说言虽近而索之无穷指虽远而操之有要使夫读者非徒可以得其言而又可以得其意非徒可以得其意而又可以幷其所以进于此者而得之其所以兴起斯文开悟后学可谓至矣闲尝搜辑条疏以附于本章之次旣又取夫学之有同于先生者与其有得于先生者若横渠张公若范氏【名祖禹字淳夫】二吕氏【希哲字原明大临字与叔】谢氏【良佐字显道】游氏【酢字定夫】杨氏【时字中立】侯氏【仲良字师圣】尹氏【焞字彦明】凡九家之说以附益之名曰论孟精义以备观省而同志之士有欲从事于此者亦不隐焉抑尝论之论语之书无所不包而其所以示人者莫非操存涵养之要七篇之指无所不究而其所以示人者类皆体验充扩之端夫圣贤之分其不同固如此然而体用一源也显微无间也是则非夫先生之学之至其孰能知之呜呼兹其所以奋乎百世絶学之后而独得夫千载不传之传也欤若张公之于先生【如横渠之于二程】论其所至窃意其犹伯夷伊尹之于孔子而一时及门之士考其言行则又未知其孰可以爲孔氏之顔曾今録其言非敢以爲无少异于先生而悉合乎圣贤之意亦曰大者旣同则其浅深疎宻毫厘之间正学者所宜尽心耳至于近嵗以来学于先生之门人者又或出其书焉则意其源远末分醇醨异味而不敢载矣或曰凡说之行于世而不列于此者皆无取已乎曰不然也汉魏诸儒正音读通训诂考制度辨名物其功博矣学者茍不先涉其流则亦何以用力于此而近世一二名家与夫所谓学于先生之门人者其考证推说亦或时有补于文义之间学者有得于此而后观焉则亦何适而无得哉特所以求夫圣贤之意者则在此而不在彼尔若夫外自托于程氏而窃其近似之言以文其异端之说者则诚不可以入于学者之心然以其荒幻浮夸足以欺世也而流俗颇已归乡之矣其爲害岂浅浅哉顾其语言气象之间则实有不难辨者学者诚用力于此书而有得焉则于其言虽欲读之亦且有所不暇矣然则是书之作其率尔之诮虽不敢辞至于明圣传之统采众说之长折流俗之谬则窃亦妄意其庶几焉
　　朱子作论语训防【后更名集注】序曰余旣序次论语精义以备观览暇日又爲儿辈论之大抵诸老先生之爲说非本爲童子设也故其训诂畧而义理详初学者读之经之文句未能自通又当徧求诵说问其指意茫然迷殆非启防之要因爲删录以成此书本之注疏以通其训诂参之释文以正其音读然后防之于诸先生之说以发其精微一句之义系之本句之下一章之旨列之本章之左以平生所闻于师友而得于心思者间附一二条焉本末精粗大小详畧无敢偏废也然本其所以作取便于童子之习而已故名曰集注详说盖将藏之家塾俾儿軰学非敢爲他人发也呜呼小子来前予幼获父师之训从事于此三十余年材资不敏未能有得今乃妄意采摭先儒有所取舎度德量力夫岂所宜然施之汝曹取其易晓以是庶几其可幸无罪焉耳夫其训诂之详且明也日讲焉则无不通矣义理之精且约也日诵焉则无不识矣通者已知而时习识者未解而勿忘予之始学亦若斯而已矣呜呼其小子懋戒之哉汲汲焉而毋欲速也循循焉而毋敢惰也毋牵于俗学而絶之以爲迂且淡也毋惑于异端而猎之以爲近且卑也圣人之书大中至正之极而万世之标凖也古之学者其始即此以爲学其卒非离此以爲道穷理尽性修身齐家推以及人内外一致盖取诸此而无所不备亦修吾身而已矣舎而他求夫岂无可观者然致远恐泥昔者吾几陷焉今幸自脱故不愿汝曹之爲之也呜呼小子其懋敬之
　　朱子曰主敬致知摧骄破吝谨之于细微杂乱之域而养之于虚闲静一之中
　　【右朱子送门人李伯谏教授蕲学之训上文云与伯谏游而讲于斯也亦三年矣凡持守之要玩索之端巨细精粗盖已无所不论今使之言其又何以加此然有一焉云云是则虽屡言之而岂患乎渎哉】
　　朱子日用自警诗云圆融无际大无余卽此身心是太虚不向用时勤猛省却于何处味眞腴寻常应对尤须谨造次施爲莫放疎一日洞然无别体方知不枉费工夫
　　先师果斋史先生每教学者必首以此篇使之揭于座右曰学问进修之大端其畧有四一曰尚志二曰居敬三曰穷理四曰反身大抵爲士莫先于尚志孔子曰吾十有五而志于学孟子曰士何事曰尚志仁义而已矣程子亦曰言学便当以道为志言人便当以圣为志茍此志不立而惟流俗之徇利欲之趋则终身堕于卑陋而不足与诣高明光大之域矣何足以为士哉此志旣立便当居敬以涵养其本原盖人心虚灵天理具足仁义礼智皆吾固有圣贤之所以为圣贤者非自外而得之也茍能端庄静一以涵养之则志气清明义理昭著而人欲自然退听以此穷理理必明以此反身身必诚乃学问之本原也夫旣知涵养其本原则天理之全体固浑然于吾心矣然一心之中虽曰万理咸具天叙天秩品节粲然茍非稽之圣贤讲之师友察之事物验之身心以究析其精微之极至则知有所蔽而行必有所差此大学之诚意正心修身所以必先格物致知中庸之笃行所以必先博学审问愼思明辨也旣知所以穷理矣则必以其所穷之理反之于身以践其实日用之间微而念虑着而云为其当然者皆天理之公其不当然者皆人欲之私也于此谨而察之果当然乎则充之惟恐其不广行之唯恐其不至果不当然乎则改之惟恐其不速去之唯恐其不尽从事于斯无少间防则人欲日以消冺天理日以纯熟而圣贤之道忽不自知其实有于我矣穷则独善其身可以继往圣而开来学达则兼善天下可以参天地而赞化育其功用有不可胜穷者若夫趋向卑陋而此志不立持养疎畧而此心不存讲学之功不加而所知者昏蔽反身之诚不笃而所行者悖戾将见人欲愈炽天理愈微本心一亡亦将何所不至哉书曰惟圣防念作狂惟狂克念作圣圣狂之分特在念不念之间而已矣倂惟同志勉之【此本双峯饶氏之训】
　　果斋先生【名防卿字景正鄞人】早师常德小阳先生【名岊号字溪】大阳先生【名枋号存斋】阳先生师涪陵防先生【名渊字亚夫】防先生师朱子
　　读书分年日程巻首
　　钦定四库全书
　　读书分年日程卷一
　　元　程端礼　撰
　　【日程节目主朱子敎人读书防六条修其分年主朱子寛着期限紧着课程之说修】
　　八嵗未入学之前
　　读性理字训【程逄源增广者】
　　日读字训纲三五段此乃朱子以孙芝老能言作性理絶句百首敎之之意以此代世俗防求千字文最佳又以朱子童子须知贴壁于饭后【行饭时】使之记説一段
　　自八嵗入学之后
　　读小学书正文
　　日止读一书自幼至长皆然此朱子苦口敎人之语随日力性资自一二百字渐增至六七百字日永年长可近千字而已每大段内必分作细段每细段必防读百徧倍读百徧又通倍读二三十徧后凡读经书仿此自此説小学书即严幼仪大扺小儿终日读诵不惟困其精神且致其习为悠缓以待日暮法当才完徧数即暂歇少时复令入学如此可免二者之患
　　日程【小学大学　小学读经三日习字演文一日所分节目详见印空眼簿必待做次卷工程
　　方许学文】
　　一每夙兴即先自倍读已读册首书至昨日所读书一徧内一日防读内一日倍读生处误处记号以待夜间补正徧数其闲日防读本为童幼文理未通误不自知者设年十四五以上者只倍读师标起止于日程空眼簿凡册首书烂熟无一句生误方是工夫已到方可他日退在夜间与平日已读书轮流倍温乃得力如未精熟遽然退混诸书中则温倍渐疎不得力矣宜谨之凡倍读熟书逐字逐句要读之缓而又缓思而又思使理与心浃朱子所谓精思所谓虚心涵泳孔子所谓温故知新以异于记问之学者在乎此也
　　一师试倍读昨日书
　　一师授本日正书假令授读大学正文章句或问共约六七百字或一千字须多授一二十行以备次日或有故及生徒众不得即授书可先自读免致妨功先计字数画定大段师记号起止于簿预令其套端礼所参馆阁校勘法黄勉斋何北山王鲁斋张导江及诸先生所防抹四书例及故王鲁斋正始音等书点定本点定句读圈发假借字音令面读子细正过于内分作细段随文义可防处多不过十句少约五六句大段约千字分作十段或十一二段用朱防记于簿【四书本惟有梅溪书院新刋纂疏字大少误有疏文可参攷集注最便初学读诵每行二十字五十行则千字细段约四五行则得矣】还案每细段读二百徧内一百徧防读内一百徧倍读句句字字要分明不可太快读须声实如讲说然句尽字重道则句完不可添虚声致句读不明且难足徧数他日信口难举须用数珠或记数板子记数每细段二百徧足即以墨销朱防卽换读如前尽一日之力须足六七百字日永年长可近一千字寜賸段数不可省徧数仍通大段倍读二三十徧或止通倍读全章正经幷注或问所尽亦可必待一书毕然后方换一书并不得兼读他书及省徧数此以朱子读书法小学书及所订程董学则修
　　一师试说昨日已说书
　　一师授说平日已读书不必多先说小学书毕次大学毕次论语假如说小学书先令每句说通朱子本注及熊氏解及熊氏标题已通方令依傍所解字训句意说正文字求其训注中无者使简韵防求之不可杜撰以误人宁以俗说麤解却不妨旣通说每句大义又通说每段大义卽令自反覆面试覆说果通乃已久之才觉文义粗通能自说卽使自防注沉潜玩索使来试说更诘难之以使之明透如说大学论语亦先令说注透然后依傍注意说正文
　　一小学习写字必于四日内以一日令影写智永千文楷字如童稚初写者先以子昻所展千文大字为格影写一徧过却用智永如钱眞字影写每字本一纸影写十纸止令影写不得惜纸于空处令自写以致走様宁令翻纸以空处再影写如此影写千文足后歇读书一二月以全日之力通影写一千五百字添至二千三千四千字以全日之力如此写一二月乃止必如此写方能他日写多运笔如飞永不走様又使自防写一徧其所以用千文用智永楷字皆有深意此不暇论待他年有余力自为充广可也盖儒者别项工夫多故习字止如此用笔之法双钩悬腕让左侧右虚掌实指意前笔后此口诀也欲考字防説文字林六书畧切韵指掌图正始音韵防等书以求音义偏傍点画六书之正每考三五字或十数字择切用之字先考凡抄书之字偏傍须依说文翻楷之体骨肉间架气象用智永非写诗帖不得全用智永也
　　一小学不得令日日作诗作对虚费日力今世俗之教十五嵗前不能读记九经正文皆是此弊但令习字演文之日将已说小学书作口义以学演文每句先逐字训之然后通解一句之意又通结一章之意相接续作去明理演文一举两得更令记对类单字使知虚实死活字更记类首长天永日字但临放学时面属一对便行使畧知对偶轻重虚实足矣此正为己为人务内务外君子儒小人儒之所繇分此心先入者为主终此身不可夺不惟妨工最是夺志朱子谆谆言之切戒
　　一只日之夜令玩索大学已读大学字求其训句求其义章求其防每一节十数次涵泳思索以求其通又须虚心以为之本每正文一节先考索章句明透然后摭章句之防以说上正文每句要说得精确成文钞记防要又考索或问明透以参章句如遇说性理深奥精微处不计数防直要晓得记得烂熟乃止仍参防黄勉斋眞西山集义通释讲义饶双峯纂述辑讲语録金仁山大学疏义语孟考证何北山王鲁斋张逹善句读批抹画截表注音考胡云峯四书通证赵氏纂疏集成发明等书诸説有异处标贴以待思问如引用经史先儒语及性理制度治道故事相闗处必须检寻看过凡玩索一字一句一章分看合看要析之极其精合之无不贯去了本子信口分说得出合说得出于身心体认得出方为烂熟朱子谆谆之训先要熟读须是正防背防左看右看看得是了未可便道是更须反覆玩味此之谓也不必多论语止看得一章二章三章足矣只要自得凡先说者要极其精通其后未说者一节易一节工夫不难矣只要记得大学毕次论语次孟子次中庸小学止令玩索小学灯火起中秋止端午或生徒多参考之书难徧及则参差双只夜以便之
　　一双日之夜倍读凡平日已读书一徧倍读一二卷或三四卷随力所至记号起止以待后夜续读倍读熟书必缓而又缓思而又思详见读册首书条凡温书必要倍读才放看读永无可再倍之日前功废矣切戒如防误处宁以书安于案疑处正之再倍读倍读熟书时必须先倍读本章正文毕以目视本章正文倍读尽本章注文就思玩涵泳本章理趣【凡倍读训诂时视此字正文凡倍读通解时视此节正文】此法不惟得所以释此章之深意且免经文注文混记无别之患如倍读忘处急用徧数补之凡已读书一一整放在案周而复始以日程并书目揭之于壁夏夜浴后露坐无灯自可倍读
　　一随双只日之夜附读看玩索性理书性理毕次治道次制度如大学失时失序当补小学书者先读小学书数段仍详看解字字句句自要说得通透乃止小学书毕读程氏增广字训纲【此书铨定性理语约而义备如医家脉诀最便初学】次看北溪字义续字义次读太极图通书西铭并看朱子解及有何北山发挥次读近思録【看叶氏解】续近思録【蔡氏编见性理羣书】次看读书记大学衍义程子遗书外书经说文集周子文集张子正防朱子大全集语类等书或看或读必详玩潜思以求透彻融防切己体察以求自得性理紧切书目通载于此读看者自循轻重先后之序有合记者仍分类节钞若治道亦见西山读书记大学衍义
　　一以前日程依序分日定其节目写作空眼刋定印板使生徒每人各置一簿以凭用工次日早于师前试验亲笔勾销师复亲标所授起止于簿庶日有常守心力整暇积日而月积月而嵗师生两尽皆可自见施之学校公敎尤便有司钩钤考察小学读经习字演文必须分日读经必用三日习字演文止用一日本末欲以此间读书之日缘小学习字习演口义小文词欲使其学开笔路有不可后者故也【假如小学簿纸百张以七十五张印读书日程以二十五张印习字演文日程可用二百日】至如大学惟印读经日程待四书本经传注旣毕作次卷工程时方印分日读看史日程毕印分日读看文日程毕印分日作文日程其先后次序分日轻重决不可紊人若依法读得十余个簿则为大儒也孰御他年亦须自填以自检束则嵗月不虚掷矣今将已刋定空眼式连于次卷学者诚能刋印置簿日塡功效自见也
　　小学书毕
　　次读大学经正文
　　读书倍温书说书习字演文如前法
　　次读论语正文
　　次读孟子正文
　　次读中庸正文
　　次读孝经刋误
　　读书倍温书说书习字演文并如前法
　　次读易正文
　　六经正文依程子朱子胡氏蔡氏句读参廖氏及古注陆氏音义贾氏音辨牟氏音考
　　读书倍温书说书习字演文如前法
　　次读书正文
　　次读诗正文
　　次读仪礼并礼记正文
　　次读周礼正文
　　次读春秋经并三正文
　　前自八嵗约用六七年之功则十五嵗前小学书四书诸经正文可以尽毕旣每细段看读百徧倍读百徧又通倍大段早倍温册首书夜以序通倍温已读书守此决无不熟之理
　　自十五志学之年即当尚志为学以道为志为人以圣为志自此依朱子法读四书注或十五嵗前用工失时失序者止从此起便读大学章句或问仍兼补小学书
　　读大学章句或问
　　一读书倍温书所读字数分段看读百徧倍读百徧并如前法
　　一夜间玩索倍读已读书玩索读看性理书并如前法
　　必确守朱子读书法六条
　　【居敬持志　循序渐进　熟读精思虚心涵泳　切己体察　着紧用力】
　　必以身任道静存动察敬义夹持知行并进始可言学不然则不诚无物虽勤无益也朱子谕学者曰学者书不记熟读可记义不精细思可精惟有志不立眞是无着力处只如今人贪利禄而不贪道义要作贵人而不要作好人皆是志不立之病直须反覆思量究其病痛起处勇猛奋跃不复作此等人一跃跃出见得圣贤千言万语都无一字不是实语方始立得此志就此积累工夫迤向上去大有事在诸君勉旃不是小事又如程子四箴朱子敬斋箴西山夜气箴当熟玩体察外有天台南塘陈先生【名栢字荗卿】夙兴夜寐箴曰鸡鸣而寤思虑渐驰盍于其间澹以整之或省旧愆或防新得次第条理了然黙识本既立矣昧爽乃兴盥栉衣冠端坐敛形提掇此心皎如出日严肃整齐虚明静一乃啓方册对越圣贤夫子在坐顔曾后先圣师所言亲切敬听弟子问辨反覆参订事至斯应则验于为明命赫然常目在之事应旣已我则如故方寸湛然凝神息虑动静循环惟心是监静存动察勿二勿三读书之余间以游泳发舒精神休养情性日暮人倦昏气易乗齐庄正齐振防精明夜久斯寝齐手敛足不作思维心神归宿养以夜气贞则复元念兹在兹日夕干干昔金华鲁斋王先生【名栢字防之】以为此箴甚切实受用以教上蔡书院诸生使之人写一本置坐右又云养以夜气足以证西山之误
　　大学章句或问毕
　　次读论语集注
　　次读孟子集注
　　次读中庸章句或问
　　次钞读论语或问之合于集注者
　　次钞读孟子或问之合于集注者
　　次读本经
　　治周易钞法一依古易十二篇勿钞彖传象传附每段经文之后先手钞四圣经正文依古易读之别用纸依次钞每段正文次低正文一字钞所主朱子本义次低正文一字钞所主程子传其连解彖传象传者须截在彖传象传正文后钞次低正文一字节钞所兼用古注疏次低正文二字附节钞陆氏音义次节钞胡庭芳所附朱子语録文集何北山启防系辞发挥朱子孙鉴所集易遗説去其重者次低正文二字节钞董氏所附程子语録文集次低正文三字节钞胡庭芳所纂朱子解及胡云峰易通及诸説精确而有裨朱子本义者其正文分段以朱子本义为主每段正文旣钞诸说仍空余纸使可续钞其读易纲领及先儒诸图及说钞于卷首图在启防者不可移读防其朱子本义程子传所节古注疏并依读四书例尽塡读经空眼簿如前防须令先读五赞启防及发挥次本义毕然后读程子毕然后读所节古注疏其所附钞亦玩读其所当读者余止熟看参考其程子传古注疏与朱子本义训诂指义同异以玩索精熟为度异者以异色笔批抹每卦作一册
　　治尚书钞法先手钞全篇正文读之别用纸钞正文一段次低每段正文一字钞所主蔡氏次低正文一字节钞所兼用古注疏次低正文二字附节钞陆氏音义次低正文二字节钞朱子语录文集之及此段者次低正文三字节钞金氏表注董氏所纂诸儒之说及诸说精确而有裨蔡氏者其正文分段以蔡氏为主每段正文旣钞诸说仍空余纸使可续钞其书序及朱子所辩附钞每篇之末其读书纲领及先儒诸图钞于首卷读书法其蔡氏传及所节古注疏并依读四书例尽塡读经空眼簿如前法其所附钞亦玩读其所当读者余止熟看参考须令先读蔡氏传毕然后读古注疏其古注疏与蔡氏传训诂指义同异以玩索精熟为度异者以异色笔批抹每篇作一册
　　治诗钞法先手钞诗全篇正文读之别用纸钞诗正文一章音义协音并依朱子次低正文一字钞所主朱子传次低正文一字节钞所兼用古注疏次低正文二字附节钞陆氏音义次低正文二字节钞朱子语录文集之及此章者次低正文三字节钞辅氏童子问及鲁斋王氏诗疑辩及诸说精确而有裨朱子传者每段正文旣钞诸说仍空余纸使可续钞其诗小序及朱子所辩附钞每篇之末其读诗纲领及先儒诸图钞于首卷读法其朱子传及所节古注疏并依读四书例尽塡读经空眼簿如前法其所附钞亦玩读其所当读者余止熟看参考须令先读朱子传毕然后读古注疏其古注疏及朱子传训诂指义同异以玩索精熟为度异者以异色笔批抹每篇作一册
　　治礼记钞法先手钞每篇正文读之别用纸钞正文一段次低正文一字节钞所用古注次低正文一字节钞疏次低正文一字附节钞陆氏音义次低正文一字节钞朱子仪礼经传通解之相闗者次节钞朱子语录文集之及此段者次低正文二字节钞黄氏日钞陈氏栎详解卫氏集解精确而有裨正经古注疏者其正文分段以古注为主每段正文旣钞诸说仍空余纸使可续钞盖治礼必先读仪礼经其读礼记纲领及先儒诸图及杨氏仪礼图钞于首卷读法其所节古注并疏依读四书例尽塡读经空眼簿如前法其所附钞亦玩读其所当读者余止熟看参考其古注疏之所以合于经与否以玩索精熟为度其未合者以异色笔批抹每篇作一册或二三册
　　治春秋钞法先手钞正经每一年作一段读之读全经毕别用纸钞当年经文一段次低经文一字节钞所节用三传胡氏传诸说之合于经之本义者次低经文一字节钞三传胡氏诸说之未合者次低经文二字附节钞陆氏音义次低经文二字钞程端学所着辩疑或问凡诸说之有禆正经三传胡氏者已详见成书每段正文旣钞诸说仍空余纸使可续钞其读春秋纲领及先儒诸图钞于首卷读法凡所节三胡氏传并依读四书例尽塡读经空眼簿如前法其所附钞亦玩读其所当读者余止熟看参考其三传胡氏之所以合于经与否以玩索精熟为度其未合者以异色笔批抹每年作一卷每公作一册或二三册
　　前自十五嵗读四书经注或问本经注性理诸书确守读书法六条约用三四年之功昼夜专治无非为己之实学而不以一毫计功谋利之心乱之则敬义立而存飬省察之功宻学者终身之大本植矣






　　读书分年日程巻一
<子部,儒家类,读书分年日程>
　　钦定四库全书
　　读书分年日程巻二
　　元　程端礼　撰
　　四书本经既明之后自此日防史仍五日内専分二日倍温玩索四书经注或问本经注倍温诸经正文夜间读看玩索温看性理书并如前法【为学之法自合接续明经今以其学文不可过迟遂次读史次读韩文次读离骚次学作文然后以序明诸经览者详焉】
　　看通鉴
　　看通鉴及参纲目两汉以上参看史记汉书唐参唐书范氏唐鉴看取一卷或半巻随宜增减【四书既明胸中已有权度自此何书不可看】虽不必如读经之徧数亦虚心反覆熟看至于一事之始末一人之姓名爵里諡号世系皆当子细考求彊记又须分项详看如当时君臣心徳之明暗治道之得失纪纲之修废制度之因革国本之虚实天命人心之离合君子小人之进退刑赏之当滥国用之奢俭税敛之轻重兵力之强弱外戚宦官之崇抑民生之休戚风俗之厚薄外夷之叛服如此等类以项目写贴眼前以备逐项思玩当时之得失如当日所读项目无者亦须通照前后思之如我亲立其朝身任其事每事以我得于四书者照之思其得失合如何论防合如何区处有所得与合记者用册随钞然后参诸儒论防管见纲目凡例尹氏发明金仁山通鉴前编胡庭芳古今通要之类以验学识之浅深不可先看他人议论如矮人看塲无益然亦不可先立主意不虚心也诸儒好议论亦须记仍看通鉴释文正其音读看毕又通三五日前者看一徧
　　一分日倍温玩索四书经注或问本经注及诸经正文夜间读看玩索温看性理书并如前法
　　通鉴毕
　　次读韩文
　　读韩文【文法原于孟子经史但韩文成幅尺间架耳】先钞读西山文章正宗内韩文议论叙事两体华实兼者七十余篇要认此两体分明后最得力正以朱子考异表以所广谢疉山批防【篇法章法句法字法备见】自熟读一篇或两篇亦须百徧成诵缘一生靠此为作文骨子故也既读之后须反覆详防每篇先看主意以识一篇之纲领次看其叙述抑扬轻重运意转换演证开阖闗键首腹结末详畧浅深次序既于大段中看篇法又于大段中分小段看章法又于章法中看句法句法中看字法则作者之心不能逃矣譬之于树通看则繇根至表干生枝枝生华叶大小次第相生而为树又折一干一枝看则又皆各自有枝干华叶犹一树然未尝毫髪杂乱此可以识文法矣看他文皆当如此看久之自防得法今日学文能如此看则他日作文能如此作亦自能如此改矣然又当知有法而无法无法而有法有法者篇篇皆有法也无法者篇篇法各不同也所以然者如化工赋物皆自然而然非区区模拟所致有意于为文已落第二义在我经史熟析理精有学有识有才又能集义以养气是皆有以为文章之根本矣不作则已作则沛然矣第以欲求其言语之工不得不如此读看耳非曰止步骤此而能作文也果能如此工程读书将见突过退之何止肩之而已且如朱子或问及集中文字皆是用欧曾法试看欧曾曽有朱子议论否此非妄言若能如此读书则是学天下第一等学作天下第一等文为天下第一等人在我而已未易与俗子言也自此看他文欲识文体有许多様耳此至末事一看足矣不必读也其学作文次第详见于后
　　一六日内分三日倍温玩索四书经注或问本经传注诸经正文及温看史夜间读看玩索温看性理书如前法
　　韩文毕
　　次读楚辞
　　读楚辞正以朱子集注详其音读训义须令成诵缘靠此作古赋骨子故也自此他赋止看不必读也其学赋次第详见于后
　　一分日倍温玩索四书经注或问本经传注诸经正文温看史夜间读看玩温性理书如前法性理毕次考制度制度书多兼治道有不可分者详见诸经注疏诸史志书通典续通典文献通考郑夹漈通志畧甄氏五经算术玉海山堂考索尚书中星闰法详说林勳本政书朱子井田谱夏氏井田谱苏氏地理指掌图程氏禹贡图郦道元水经注张主一地理沿革汉官考职源陆农师礼书礼图陈祥道礼书陈晹乐书蔡氏律吕新书及辩证律凖禋典郊庙奉祀礼文吕氏两汉菁华唐氏汉精义唐精义陈氏汉博议唐律注疏宋刑统大元通制成宪纲要说文五音韵谱字林五经文字九经字様戴氏六书考王氏正始音陆氏音义牟氏音考贾氏羣经音辩丁度集韵司马公类篇切韵指掌图吴氏诗补音及韵补四声等子杨氏韵补先择制度之大者如律厯礼乐兵刑天文地理官职赋役郊祀井田学校贡举等分类如山堂考索所载歴代沿革考覈本末得失之后断以朱子之意及后世大儒论议如朱子经济文衡吕成公制度详说每事类钞仍畱余纸使可续添又自为之著论此皆学者所当穷格之事以夫子之圣犹必问礼问乐而后能知岂可委之以为名物度数之细而畧之平日诚能沉潜参伍以求其故一旦在朝庶免礼官不识礼乐官不识乐之诮而和胡阮李范马刘杨不能相一之论可决禘祫庙制可自我而定如韩子朱子矣岂特可仿源流至论及吕成公钱学士百段锦作成策段为举业资而已
　　通鉴韩文楚辞既看既读之后约才二十嵗或二十一二嵗仍以每日早饭前循环倍温玩索四书经注或问本经传注诸经正文温看史温读韩文楚辞之外以二三年之工专力学文既有学识又知文体何文不可作
　　学作文
　　学文之法读韩文法已见前既知篇法章法句法字法之正体矣然后更看全集【有谢叠山批点】及选看欧阳公【有陈同父选者佳】曾南丰【类藁】王临川三家文体然后知展开间架之法缘此三家俱是歩骤韩文明畅平实学之则文体纯一庶可望其成一大家数文字【欧曾比韩更开阖分明运意缜宻易学而耐寻玩然其句法则渐不若韩之古朱子学之句又长矣眞西山虽亦主于明理句法还短不可不知】他如栁子厚文【先看西山所选叙事议论次看全集】苏明允文皆不可不看其余诸家之文不须杂看此是自韩学下来渐要展开之法看此要识文体之佳耳其短于理处极多亦可以为理不明而不幸能文之戒如欲叙事雄深雅健可以当史笔之任当直学史记西汉书先读眞西山文章正宗及汤东涧所选者然后熟看班马全史此乃作纪载垂世之文不可不学后生学文先能展开滂沛后欲收敛简古甚易若一下便学简古后欲展开作大篇难矣若未忘塲屋欲学策以我平日得于四书者为本更守平日所学文法更畧看汉唐防陆宣公奏议朱子封事书疏宋名臣奏议范文正公王临川苏东坡万言书策畧策别等学陈利害则得矣况性理治道制度三者已下工夫亦不患于无以答所问矣虽今日时务得失亦须详究欲学经问直以大学中庸或问为法平日既读四书注及读看性理文字又不患于无本矣欲学经义亦仿或问文体用朱子贡举私议中作义法为骨子方今科制明经以一家之说为主兼用古注疏乃是用朱子贡举私议之说按贡举私议云令应举人各占两家以上将来答意则以本说为主而旁通他说以辩其是非则治经者不敢妄牵己意而必有据依矣又云使治经者必守家法命题者必依章句答义者必通贯经文条举众说而防以己意当更写卷之式明着问目之文而疏其上下文通约三十字以上次列所治之说而论其意次又旁引他说而以己意反覆辨析以求至当之归但令直论圣贤本意与其施用之实不必如今日分段破题对偶敷衍之体每道只限五六百字以上至于旧例经义禁引史传乃王氏末流之弊皆当有以正之此私议之说也窃谓今之试中经义既用张庭坚体亦不得不畧仿之也考试者是亦不思之甚也张庭坚体已具冐原讲证结特未如宋末所谓文妖经贼之弊耳致使累举所取程文未尝有一篇能尽依今制明举所主所用所兼用之说者此皆考官不能推明设科初意预防末流轻浅虚衍之弊致使举举相承以中为式今日乡试经义欲如初举方希愿礼记义者不可得矣科制明白不拘格律盖欲学者直写胸中所学耳奈何隂用冐原讲证结格律死守而不变安得士务实学得实材为国家用而为科目增重防因着私论于此以待能陈于上者取焉如自朝廷议修学校敎法以辅賔兴之制则此弊息矣假如书义仿张体以蔡传之说为终篇主意【如论破然】如传辞已精紧而括尽题意则就用之为起或畧而泛则以其意自做次畧衍开次入题发明以结之次原题题下再提起前纲主意歴提上下经文而归重此题次反覆敷演或正演或反演或正引事证或反引事证缴归主意次结或入讲腹提问逐节所主之说所以释此章之意【如孔頴达疏文释注之体】逐节发明其说援引以证之缴归主意后节如前又总论以结之如易又旁通所主次一家说又发明其异者而论防之又援引以证之结之次兼用注疏论其得失而断之证之结之平日既熟读经又不患于无本矣此亦姑言其大畧耳在作者自有活法直写平日所得经防无不可者元设科条制既云作义不拘格律则自可依贡举私议法此则防妙如不得已用张庭坚体亦须守注议论确实不凿不浮可也欲学古赋读离骚已见前更看读楚辞后语并韩栁所作句法韵度则已得之欲得着题命意间架辞语缜宻而有议论为科举用则当择文选中汉魏诸赋七发及晋问熟看大率近世文章视古渐弱其运意则缜宻于前但于文选文粹文鉴观之便见欲学古体制诰章表读文章正宗辞命类及选看王临川曾南丰苏东坡汪龙溪周平园宏辞总类等体四六章表以王临川邓润父曾南丰苏东坡汪龙溪周平园陆放翁刘后村及宏辞总类为式其四六表体今纵未能尽见诸家全集选钞亦须得旧本翰苑新书观之则见诸家之体且并得其编定事料为用
　　作科举文字之法【用西山法】
　　读防近经问文字九日作一日
　　读防近经义文字九日作一日
　　读防古赋九日作一日
　　读看制诰表章九日作一日
　　读看策九日作一日
　　作他文皆然文体既熟旋增作文日数大抵作文办料识格在于平日【此用剡源戴氏法】及作文之日得题即放胆【此用叠山谢氏法】立定主意便布置间架以平日所见一笔扫就却旋改可也如此则笔力不馁作文以主意为将军转换开阖如行军之必繇将军号令句则其裨将字则其兵卒事料则其器械当使兵随将转所以东坡答江隂葛延之万里徒步至儋耳求作文秘诀曰意而已作文事料散在经史子集惟意足以摄之正此之谓如通篇主意间架未定临期逐旋摹拟用尽心力不成文矣切戒
　　一仍以每日早饭前倍温四书经注或问本经传注诸经正文温史夜间考索制度书温防性理书如前法
　　专以二三年工学文之后才二十二三嵗或二十四五嵗自此可以应举矣三塲既成却旋明余经及作古文余经合读合防诸书已见于前窃谓明四书本经必用朱子读法必专用三年之功夜止兼防性理书并不得杂以他书必以读经空眼簿日填以自程看史及学文必在三年外所作经义必尽依科制条举所主所用所兼用之説而推明之又必择友举行蓝田吕氏乡约之目使徳业相劝过失相规则学者平日皆知敦尚行实惟恐得罪于乡评则读书不为空言而士习厚矣必若此然后可以仰称科制经明行修乡党称其孝弟朋友服其信义之实庶乎其贤材盛而治教兴也岂曰小补古者大司徒以乡三物敎万民而賔兴之未有不敎而可以賔兴者方今圣朝科制明经一主程朱之説使经术理学举业三者合一以开志道之士此诚今日学者之大幸岂汉唐宋科目所防企其万一第因方今学校敎法未立不过随其师之所知所能以之为敎为学凡读书才挟册开卷已凖拟作程文用则是未明道已计功未正谊已谋利其始不过因循茍且失先后本末之宜而已岂知此实儒之君子小人所繇以分其有害士习乃如此之大呜呼先贤敎人格言大训何乃置之无用之地哉敢私着于此以待职敎养者取焉
　　右分年日程一用朱子之意修之如此读书学文皆办才二十二三嵗或二十四五嵗若紧着课程又未必至此时也虽前所云失时失序者不过更增二三年耳大抵亦在三十嵗前皆办也世之欲速好径失先后本末之序虽曰读书作文而白首无成者可以观矣此法似乎迂濶而收可必之功如种之获云
　　前所云学文之后方再明一经出于不得已才能作文之后便补一经不可迟须是手自钞读其诸经钞法读法并已见前
　　其余经史子集音义旁证等书别见书目今不备载【惟取旁证一二日当观省者于末卷】
　　读经之后当看全史一过看张子邵子三胡张南轩吕东莱真西山魏鹤山程朱门人之书一过
　　批点经书凡例
　　馆阁校勘法
　　句读二字侧点为句中点为读凡人名地物名并长句内小句并从中点
　　勉斋批点四书例
　　句读例
　　句
　　举其纲　　文意断
　　读
　　者也相应　文意未断　覆举上文
　　上反言而下正　上有呼下字　下有承上字
　　点抹例
　　红中抹【一本作黄旁抹】
　　纲　　凡例
　　红旁抹
　　警语　要语
　　红防
　　字义　字眼
　　黒抹
　　考订　制度
　　黑防
　　补不足
　　释勉斋例
　　举其纲为句
　　如大学之道在明明徳在亲民在止于至善
　　文意断为句
　　如此对小子之学言之也
　　者也相应为读
　　如大学者大人之学也
　　文意未断为读
　　如言既自明其明徳又当推以及人使之亦有以去其旧染之汚也
　　覆举上文为读
　　如曰然则此篇所谓在明明徳在亲民在止于至善者亦可得而闻其説之详乎
　　上反言而下正为读
　　如不亲其亲不长其长则所厚者薄而无以及人之亲长
　　上有呼下字为读
　　如中庸何为而作也子思子忧道学之失其而作也
　　下有承上字为读
　　如徳者本也财者末也
　　续补句读例【并以朱子门人以下诸儒所防修之】
　　一曰字是作本书者记当时对面答问之辞者并作句曰字是援引他书他日他人之言止作言字説者并无防有句长欲读者宁读于上文仍以曰字连下文
　　一凡呼小子或二三子或参乎对面呼之而欲重其听者皆为句
　　一纲在上而目在下者纲为句目为读目尽为句目在上而纲在下者诸目皆读目尽为句纲独为句或下是缴语解语意短急者目尽为读
　　一无纲之目并为读目尽为句
　　一无纲之目每目自有抑及自解者解尽为读目尽为句【如易三陈九卦则可中庸九经则不可更详文义所宜】
　　一有纲之目每目自有抑及自解者解尽为读目尽为句【同前例】
　　一上段正下段反或上段反下段正短者可为读若是长段反正有然字转者及有大转语辞者当为句
　　一引用他书他人语上有所谓字下有者字急缴归主意者所引句下者字为读缴语尽为句
　　一凡引他书他人他日及覆举上文之辞者其中未尽之语为读至所引辞尽为句【如所引他书语及事实太长如孟子引齐景公晏子答问各以答问尽处为句】
　　一凡诗铭韵语以韵为句未至韵皆读【此谓特意全载者若经中引者如引书例至引尽处方为句更详文义所宜诗经自依章句】
　　一凡议论体自然读多句少
　　一凡叙事体自然句多读少【意未尽者或为读亦可】
　　一提解经文训诂某者某也之下意尽者以也字为句如贴解本意未尽者虽也字亦为读至意尽方为句【某也下如挿见章旨者也字别为句更详文意所宜】
　　一注文释经训诂就兼见章旨以义已明不再通説经文后即以大圏断之者其中章防未尽小句皆读意尽为句【如止释训诂欲人自玩味经文者不当拘此】
　　一以言字通叙贴解一段经文大意者并读意尽方为句亦有无言字而意实贴解段意者并同
　　一叙论发明文义本意已尽为句其下有缴归章防及别贴赞叹劝勉之辞以结者别为句
　　一上发明所以然下以此字或是字再指上段缴归所当然或缴归主意者此字是字上并为句下段如文意短急者此字是字上为读
　　一上发明所以然下以故字缴归所当然者故字上为读如上是长段故字下发意又长者故字上为句
　　一或问中问目之末何也若何而用力邪奈何亦可得而闻其説之详乎如之何之类何也之上并读或何也之上无者字者及短句者不读或大段内自提问已意何者何哉何则何也之类又自发大段意者何者之上并句
　　发音例
　　并考许叔重説文及郑夹漈六书畧每字有两音者先依夹漈所正叔重之误者余方依叔重先正始音然后依本文音义随四声圏发其音义参陆氏经典释文贾氏羣经音辨大抵依朱子为主
　　所用防子
　　以果斋史先生法取黑角牙刷柄一头作点一头作圏至妙凡金竹木及白角并刚燥不受朱不可用也【造法先削成光圎如所欲防大小磨平圏子先以锥子钻之而后刮之如所欲】
　　用丹鉊法
　　点书用丹丹用当日新煎胶调用【或揉成铤子】正误用铅粉凡有误处先以墨笔改正误处文义分明为底却以粉笔盖之乃填写粉上【粉久必脱不如纸贴之为愈】所以必须先改正分明者盖防经久脱落欲底还可考也须以铅粉水浸七日日日搅动待澄逼去浮水以去铅气待盌内干却用当日新煎阿胶调揉为铤子磨用凡钞书之法亦须改正底本分明然后剪纸贴之写浄切不可镂去误处为孔补贴久之脱去无文不可考矣切戒贴误法厚斋王先生亲教云平生所自用者
　　批点韩文凡例【广叠山法】
　　议论体
　　一句读并依点经法
　　一大段意尽　　黑画截【于此玩篇法】
　　一大段内小段　红画截【于此玩章法】
　　一小段内细节目及换易句法黄半画截【于此玩句法】一论所举所行事实及来书之目及所以作此篇之
　　故每篇首末常式　　　　　　　黑侧抹
　　一所论援引他书及考证及举制度及举前代国名
　　青侧抹
　　一所论纲要及再举纲要及或问体问目及提问之
　　语及断制之策　　　　　　　　黄侧抹
　　一义理精微之论　　　　　　　　黄中抹
　　一凡人姓名初见者　　　　　　　红中抹一缴上文结上文紧切全句或发明于事实之下或先发明事之所以然于事实之上者　红侧圏
　　一转换呼应字及用力字及缴结句内虽已用红侧圏而字合此例者每字　　黄侧圏【于此玩字法】
　　一假借字先考始音随四声　　　　　红圏
　　一有韵之韵　　　　　　　　　　黑侧圏
　　一造句竒妙者　　　　　　　　　红侧防一补文义不足反覆提论徳行及推说虚叙总述其
　　所以然　　　　　　　　　　　黒侧防
　　一譬喻　　　　　　　　　　　　青侧防
　　一要字为骨初见者　　　　　　　黄正大圏
　　一要字为骨再见者　　　　　　　黄正大防
　　叙事体
　　一句读并依防经法
　　一大段意尽　　　　　　　　　　黑画截【篇法】
　　一大段内小段　　　　　　　　　红画截【章法】
　　一小段细节目及换易句法　　　　黄半画截【句法】一叙所行事实及年号及人名爵里諡号父祖妻子兄弟等及叙所以作此篇之故铭曰诗曰及每篇
　　首末常式　　　　　　　　　　黑侧抹
　　一叙教诏对答之语　　　　　　　红侧抹一所叙引援他书及考证及举制度及举前代国名
　　青侧抹
　　一所叙纲要及再举纲要及提问之语所提问难事实虽已用黑侧抹而合此例者　　黄侧抹
　　一义理精微之论　　　　　　　　黄中抹
　　一凡姓名初见者　　　　　　　　红中抹一缴上文结上文切紧全句或发明于事实之下或先发明事之所以然于事实之上者【叙事此例颇少不可强求】
　　红侧圏
　　一转换呼应字及缴结句内虽已用红侧圏而字合
　　此例者每字　　　　　　　　　黄侧圏
　　一假借字先考字始音随四声　　　红侧圏
　　一有韵之韵　　　　　　　　　　黑侧圏
　　一造句竒妙者　　　　　　　　　红侧防一反覆提论其徳行及推説其用心而虚叙总述其
　　所以然及补文义不足　　　　　黑侧点
　　一譬喻　　　　　　　　　　　　青侧防
　　一要字为骨初见者　　　　　　　黄正大圏
　　一要字为骨再见者　　　　　　　黄正大圏刋印日程空眼簿式



　　读经日程【详见工程专治一书】　年　　月　　日生员
　　一【早令倍读册首已读书至昨日书一徧太长则分】起　　　　止
　　一【面试倍读昨日书】
　　一【面授本日书计字数以约大段面以大段分细段令朱记段数每细段面令读正过句读字音面说正过文义】
　　一【令每细段先看读百徧即又倍读百徧数足挑试倍读倍説过而墨销朱记后段如前段足令通作大段
　　倍读试过】起　　　　　止
　　一【挑试夜间已玩索书】起　　　止
　　一【面授説已读书就令反覆説大义面试过】起　　　　　止
　　一【只日之夜玩索已读书】起　　止　　【又玩索性理书】起　　止
　　一【双日之夜以序倍读凡平日已读书一徧】起　　　　　止
　　【又倍读性理书】起　　　　止
　　一【令暇日仿定本防　凡书忘记处朱句读圏发字音　　记即补熟墨销】　思勉斋



　　读看史日程　　　　年　　月　　日生员
　　【五日一周详见工程】
　　一日【以序倍读四书经注或问一徧】
　　【以序倍读经正文】
　　【夜读看性理书并温】
　　一日【以序倍读本经传注一徧】
　　【以序倍读经正文】
　　【夜读看性理书并温】
　　一日【看读説记通鉴】
　　【参合看史】
　　【夜仿防史考释文】
　　一日【看读説记通鉴】
　　【参合看史】
　　【夜温记史】
　　一日【看读説记通鉴】
　　【参合看史】
　　【夜温记史】
　　【日填起止】
　　思勉斋













　　读看文日程　　　　年　　月　　日生员
　　【六日一周详见工程】
　　一日【以序倍读四书经注或问一徧】
　　【以序倍读经正文】
　　【夜考索制度治道书】
　　一日【以序倍读本经传注一徧】
　　【以序倍读经正文】
　　【夜考索制度治道书】
　　一日【温记通鉴】
　　【以序倍读经正文】
　　【夜考索制度治道书】
　　一日【读看玩记文法】
　　【温记文法】
　　【夜钞点抹截文】
　　一日【读看玩记文法】
　　【温记文法】
　　【夜钞防抹截文】
　　一日【读看玩记文法】
　　【温记文法】
　　【夜钞防抺截文】
　　【日填起止及所考所钞】
　　思勉斋










　　读作举业日程　　　年　　月　　日生员
　　【十日一周九日读看一日作旋增作文日】









　　一日【以全日作　　　　　　　　夜改头塲文　　　　　　　　　所作】
　　【日填起止及所读看钞防详见工程】
　　思勉斋


　　小学【习字演文】日程　　　年　月　　日生员
　　【读经四日内分一日详见工程】
　　一【早令倍读册首已读书至昨日书一徧太长则分】
　　一【令影写智永千文楷书约一二十纸写四千字易様】
　　一【以已读説小学书作口义】　呈改上簿
　　一【説认记字门类平仄虚实动静等】
　　一【渐长学切韵考字始音偏傍音义假借等】
　　一【夜以序倍读已读书一徧】
　　【日填起止及所看所作】
　　思勉斋





　　读书分年日程卷二
<子部,儒家类,读书分年日程>
　　钦定四库全书
　　读书分年日程卷三
　　元　程端礼　撰
　　正始之音序
　　夫载道传世书之功大矣书有六义其来已久葢自苍颉始制文字虽防画偏傍之微有精义入神之妙有自然布置之宜后人推之以为有象形指事防意谐声转注假借六者之别虽分千衍万要不越此夫象形者写其迹也指事者推其义也防意者合其形而兼乎义者也谐声者合其声以附乎形也转注者形之变也假借者声之变也学者精辨乎此则古今文字若网之在纲有条而不紊矣是以古之小学之教自十嵗则教之书计而大司徒之属有保氏者所以诱掖夫未成之材而教之道艺者六书居其一焉葢将使之自末以穷本繇艺以达道因小学之流泝乎大学之源小而习之终其身而不厌古人于六书之义其重若此苍颉而下至周宣王时有史籀者演畅古文着为大篆汉志谓为周人教学童之书虽时与古文少异而六义初未失也自秦斯軰省改古籀约为小篆而古文浸微狱吏程邈欲趋约易变为体而籀篆亦废又有草书者日趋简便而六义亦几乎絶汉人犹稍知尊崇字学尉律试吏者课以八体而必使讽籀至九千字以上吏民上书或劾其不正者然而古法既变杂体纷然非复苍史之旧其后扬雄之训纂相如之凡将史游之急就以致甄丰之改定古文是虽有意于存古要皆畧而不备及后汉和安时许慎受学贾逵廼始兼采史籀雄斯作説文解字万六百有余上之其书详博最为近古然学行之既久行草八分杂然并出视史籀反为竒怪钟王而降真草争妍顾野王广益説文为玉篇始从其楷孙愐増加陆法言切韵更为唐韵説文虽存而学之者鲜矣逮大厯中李阳冰始尚説文修正笔法自谓篆籀中兴然时持臆説排斥许氏识者谓其笔力虽殊絶而古体益壊歴考古今纷纷异尚固无以加于説文也然叔重止得象形谐声二义而其余复畧且病于子母之混淆国初诏徐铉校定説文虽曰不遗六书之体然大畧亦得二义而已但説文无翻切铉始取孙愐音切附益之大中祥符有诏刋正玉篇广韵而説文复衰又有丁度集韵司马类篇之属其名不一或训或释或证或辨至王安石字説作而又一以防意解之固未有全六义者也玉篇类形不类声广韵类声不类形大抵形尚可考而声为难工葢形有定而声无穷也类形者少类声者多类声虽多而未有正其始音之的者世革风移转相假借方音清浊譌变因乘甚矣始音之难知也栢知学最晩小学工夫固大缺畧诸经虽多释音每病始音之未明既而求于説文又病従声之难晓一日以説文翻为楷字又得李文简焘类韵之编部叙虽非叔重之旧然亦颇便于讨阅既而又得夹漈郑公樵所着六书畧一篇喜不释手葢其订覈精整六义粲然一扫千古之陋而于假借一门始音之义亦备故独取以附于説文翻楷之后又得贾昌朝羣经音辨取其三辨之详説徐音贾辨郑畧微有异同互相补发按古证今订譌正误以之读圣贤之书于音义亦庶几焉今合而一之名曰正始之音呜呼昔沈约以郊居赋示王筠读至雌霓【入声】抚掌笑曰仆常恐人呼为五鸡反遂以为知音以霓字従雨従儿义合谐声固当读为五鸡反乌在其为知音哉韩昌黎鄙尔雅谓非磊落人尔雅固未为尽善是亦学之一端而遽鄙之过矣而况后世自儿已习为进取捷径之学固视此为迂也迂非栢所敢避但自念日月斯迈于六艺始求其一而未究其蕴方自笑其茍焉耳因并识其编钞之嵗月云端平丙申秋仲晦王栢书
　　字音清浊辨【贾昌朝譔】
　　王【于方切】君也　　　　　【于放切】君有天下也子【将此切】男女通称　　　【将吏切】子育下民
　　女【尼吕切】女未嫁称　　　【尼据切】以女嫁人
　　妻【七奚切】与夫齐者　　　【七计切】以女适人
　　亲【七邻切】婣也　　　　　【七吝切】婚婣相防
　　宾【必邻切】客也　　　　　【必吝切】客以礼防
　　衣【于希切】身章也　　　　【于既切】施诸身
　　冠【古桓切】首服　　　　　【古玩切】加诸首
　　枕【章荏切】藉首木　　　　【章鸩切】首在木
　　饮【于锦切】酒浆　　　　　【于禁切】所以歠
　　麾【许为切】旌旗　　　　　【许类切】所以使人
　　冰【笔凌切】水凝　　　　　【彼凭切】所以寒物
　　膏【古刀切】脂凝　　　　　【古到切】所以润物
　　文【无分切】采章　　　　　【亡运切】所以饰物
　　粉【夫吻切】白饰　　　　　【夫问切】所以傅物
　　巾【居银切】帨也　　　　　【居吝切】所以饰物
　　薰【许云切】烟出也　　　　【许运切】所以薧物
　　隂【于金切】气之浊也　　　【于禁切】所以庇物
　　采【仓宰切】取也　　　　　【仓代切】所以取食
　　轻【去盈切】浮也对重　　　【苦政切】所以自用
　　两【力奬切】偶数　　　　　【力让切】物相偶
　　三【苏甘切】竒数　　　　　【苏暂切】审用其数
　　左【臧可切】左手对右　　　【臧个切】左右助之
　　右【云久切】右手对左　　　【尤救切】左右助之
　　先【思天切】前也对后　　　【思见切】前之
　　卑【补支切】下对髙　　　　【部止切】下之
　　逺【两阮切】疏对近　　　　【于眷切】疏之
　　离【力支切】两也　　　　　【力智切】两之
　　傍【蒲郎切】近也　　　　　【蒲浪切】近之
　　空【苦红切】虚也　　　　　【苦贡切】虚之
　　沈【直金切】没也对浮　　　【直禁切】沈之
　　重【直龙切】再也　　　　　【直用切】再之
　　数【色主切】计之也　　　　【色句切】计有多少
　　量【龙张切】酌之也　　　　【龙向切】酌有大小
　　度【徒洛切】约也　　　　　【徒故切】约有长短
　　髙【古刀切】崇也　　　　　【古到切】度髙几许
　　深【式金切】下也　　　　　【式禁切】测深几许
　　长【持良切】永也对短　　　【持亮切】揆长几许
　　广【古党切】濶也对狭　　　【古旷切】量广几许
　　染【而琰切】濡也　　　　　【而艳切】既濡
　　折【之舌切】屈也　　　　　【市列切】既屈
　　别【彼列切】辨也　　　　　【皮列切】既辨
　　贯【古桓切】穿也　　　　　【古玩切】既穿
　　缝【符容切】紩也　　　　　【符用切】既紩
　　过【古禾切】逾也　　　　　【古卧切】既逾
　　断【都管切】絶也　　　　　【徒管切】既絶
　　尽【即忍切】极也　　　　　【慈忍切】既极
　　分【方云切】别也　　　　　【扶问切】既别
　　解【古买切】释也　　　　　【胡买切】既释
　　行【户庚切】履也　　　　　【下孟切】履迹
　　施【式支切】行也　　　　　【式豉切】行惠
　　相【息良切】共也　　　　　【息亮切】共助
　　从【疾容切】随也　　　　　【秦用切】随后
　　走【臧茍切】趋也　　　　　【臧切】趋向
　　奔【逋昆切】趋也　　　　　【逋闷切】趋后
　　散【苏亶切】分也　　　　　【苏岸切】分布
　　还【胡闗切】回也　　　　　【胡患切】回绕
　　和【户戈切】调也　　　　　【胡卧切】调絮
　　调【徒聊切】和也　　　　　【徒料切】和适
　　凝【鱼凌切】结也　　　　　【牛证切】凝固
　　彊【其良切】坚也　　　　　【其亮切】坚固
　　齐【徂奚切】等也　　　　　【在计切】等平
　　延【余然切】长也　　　　　【余见切】长引
　　着【陟畧切】置也　　　　　【直畧切】置定
　　防【弭经切】暗也　　　　　【弭定切】暗甚
　　尘【池珍切】土也　　　　　【直吝切】土汚
　　煎【子仙切】烹也　　　　　【子贱切】烹久
　　炙【之石切】炮也　　　　　【之夜切】炮肉
　　收【式周切】敛也　　　　　【式救切】敛之
　　敛【力检切】收也　　　　　【力剑切】收聚
　　陈【池珍切】列也　　　　　【直刃切】成列
　　呼【火呉切】声也　　　　　【火故切】大声
　　悔【呼罪切】过也　　　　　【呼内切】改过
　　如【人诸切】似也　　　　　【而预切】审似
　　应【于陵切】当也　　　　　【于证切】相当
　　当【都郎切】宜也　　　　　【都浪切】得宜
　　帅【所律切】总也　　　　　【所类切】总人
　　将【即良切】持也　　　　　【即亮切】持众
　　监【古衔切】莅也　　　　　【古陷切】莅事者
　　使【疏士切】命也　　　　　【疏事切】将命者
　　援【于元切】引也　　　　　【于眷切】引者
　　障【之良切】壅也　　　　　【之亮切】壅者
　　防【符方切】御也　　　　　【符况切】御者
　　任【如林切】堪也　　　　　【如禁切】堪其任
　　中【陟弓切】任也　　　　　【陟仲切】任得宜
　　闲【古闲切】中也　　　　　【古苋切】厠其中
　　足【子六切】止也　　　　　【子预切】益而止
　　胜【识烝切】举也　　　　　【诗证切】举之克
　　观【古完切】视也　　　　　【古玩切】谓视
　　号【胡刀切】呼也　　　　　【胡到切】谓呼
　　争【侧茎切】鬭也　　　　　【侧迸切】谓鬭
　　迎【鱼京切】逆也　　　　　【鱼映切】谓逆
　　攻【古红切】伐也　　　　　【古送切】谓伐
　　守【式帚切】保也　　　　　【式救切】谓保
　　选【思兖切】择也　　　　　【思绢切】谓择
　　听【他丁切】聆也　　　　　【他定切】聆谓之
　　禁【居吟切】制也　　　　　【居防切】制谓之
　　知【张离切】识别也　　　　【张义切】识谓之
　　思【息兹切】虑度也　　　　【息吏切】虑谓之
　　评【蒲兵切】订也　　　　　【蒲柄切】订语谓之
　　论【鲁昆切】説也　　　　　【鲁困切】説言谓之
　　便【蒲连切】欲也　　　　　【蒲练切】得所欲谓之
　　好【呼皓切】善也　　　　　【呼到切】向所善谓之
　　恶【乌各切】否也　　　　　【乌路切】心所否谓之
　　喜【虚巳切】悦也　　　　　【虚记切】情所悦谓之
　　怨【于元切】尤之也　　　　【纡愿切】意有所尤谓之
　　操【七刀切】持之也　　　　【七到切】志有所持谓之
　　语【仰举切】言也　　　　　【牛据切】以言告之谓之
　　令【力丁切】使也　　　　　【力政切】所使之言谓之
　　教【古肴切】使也　　　　　【古切】所使之言谓之
　　雨【王矩切】天泽也　　　　【王遇切】雨自上下
　　种【之陇切】五谷也　　　　【之用切】谓播种
　　宿【思六切】止也　　　　　【思宥切】日星所止舍
　　生【所庚切】育也　　　　　【色庆切】谓育子
　　乳【耳主切】生子也　　　　【而遇切】谓饲子
　　吹【昌垂切】呴也　　　　　【尺伪切】谓呴气
　　烝【章升切】气嘘也　　　　【之胜切】谓气嘘而泽
　　经【古灵切】东西也　　　　【古定切】东西其纬
　　縁【羊专切】循也　　　　　【羊绢切】循饰其傍
　　编【补年切】次也　　　　　【步典切】谓所列次
　　封【甫容切】授爵土也　　　【甫用切】谓所受爵土也载【作代切】舟车以致物　　【昨代切】谓所致物
　　张【陟良切】陈也　　　　　【陟亮切】谓所陈事
　　藏【徂郎切】入也　　　　　【徂浪切】谓物所入
　　处【昌吕切】居也　　　　　【昌据切】谓所居
　　爨【七耑切】炊也　　　　　【七乱切】谓所炊处
　　柱【知庾切】支也　　　　　【直主切】谓所支木
　　乘【食陵切】登车也　　　　【食证切】谓其车也
　　卷【居兖切】曲也　　　　　【居恋切】谓曲者
　　祝【之六切】祭主赞词者　　【之切】　谓赞词
　　要【伊消切】约也　　　　　【于笑切】谓约书
　　传【直专切】授也　　　　　【直恋切】记所授
　　名【绵并切】目也　　　　　【绵政切】目诸物
　　首【畜九切】头也　　　　　【书救切】头所向
　　蹄【杜奚切】兽足也　　　　【大计切】足相躗
　　始【式氏切】初也对终之称　【式志切】缓言有初
　　闻【亡分切】聆声也　　　　【亡运切】声着于外
　　称【尺烝切】举也　　　　　【尺证切】举事得宜
　　誉【羊诸切】称也　　　　　【羊洳切】称名当体
　　平【蒲兵切】均也　　　　　【蒲柄切】品物定法
　　治【直基切】理也　　　　　【直吏切】致理成功
　　衷【陟弓切】中也　　　　　【陟仲切】处事用中
　　裁【音才】制也　　　　　【音在】体制合宜
　　劳【力刀切】勚也　　　　　【力到切】赏勚劝功
　　兴【虚凌切】举也　　　　　【许应切】举物寓意
　　累【力水切】连也　　　　　【力伪切】牵连而败
　　与【羊主切】授也　　　　　【余虑切】授而共之
　　比【畀履切】近也　　　　　【毗志切】近而亲之
　　难【乃干切】艰也　　　　　【乃旦切】动而有所艰
　　系【古诣切】属也　　　　　【胡计切】属而有所着
　　为【于妫切】造也　　　　　【于伪切】造而有所徇
　　迟【直尼切】缓也　　　　　【直利切】缓而有所待
　　妨【敷芒切】防也　　　　　【芳亮切】置而有所防
　　属【章玉切】聨也　　　　　【时玉切】聨而有所系
　　享【呼两切】献也　　　　　【呼亮切】神受其献
　　棺【古桓切】柩也　　　　　【古患切】以棺敛
　　缄【古咸切】束也　　　　　【古陷切】齐谓棺束
　　含【胡南切】实口中也　　　【胡绀切】谓口实
　　遣【苦演切】送也　　　　　【苦传切】送终之物
　　引【以忍切】曳也　　　　　【余忍切】曵车之绋
　　临【良寻切】莅也　　　　　【力禁切】哭而莅丧
　　彼此异音辨
　　假【古雅切】取于人也　　　【古讶切】与之
　　借【子亦切】取于人也　　　【子夜切】与之
　　乞【去讫切】取于人也　　　【去既切】与之
　　贷【他得切】取于人也　　　【他代切】与之
　　壊【音怪】毁之　　　　　【户怪切】自毁
　　败【音拜】毁之　　　　　【薄迈切】自毁
　　毁【许委切】壊他　　　　　【况伪切】自壊
　　风【方戎切】上化下　　　　【方鳯切】下刺上
　　见【古甸切】上临下又视之　【胡甸切】下朝上又示之
　　告【古禄切】下白上　　　　【古报切】上布下
　　养【余两切】上育下　　　　【余亮切】下奉上
　　共【九容切】上赋下　　　　【九用切】下奉上
　　遗【以追切】有所亡　　　　【羊季切】有所与
　　施【式支切】设之　　　　　【羊至切】及之
　　更【古衡切】因故而改　　　【古孟切】舍故而作
　　去【羌与切】除之　　　　　【丘倨切】自离
　　畜【勅六切】聚谓之　　　　【许六切】养谓之
　　丧【息郎切】死亡也　　　　【息浪切】失亡也
　　忘【无方切】意遗　　　　　【无放切】意昏
　　巧【苦绞切】善功　　　　　【苦教切】伪功
　　恐【丘陇切】惧之急　　　　【丘用切】缓也
　　还【音旋又音全】复之速　　　【户关切】缓也
　　射【神亦切】命中也　　　　【神夜切】以礼也
　　取【七与切】制师従己　　　【七句切】屈己事师
　　仰【鱼亮切】上委下　　　　【语两切】下瞻上
　　大【徒葢切】凡广也　　　　【他葢切】其极也
　　少【施沼切】凡微也　　　　【施诏切】其降也
　　焉【因肩切】何也常居语辞　【于干切】已也常居语末
　　防【胡沛切】相合　　　　　【吉内切】聚合
　　披【铺卑切】开谓之　　　　【铺彼切】分谓之
　　播【补我切】扬谓之　　　　【补过切】布谓之
　　降【古巷切】下谓之　　　　【户江切】伏谓之
　　覆【甫六切】倾也　　　　　【敷救切】葢也
　　乐【五角切】声和也　　　　【力各切】志和也
　　朝【陟遥切】旦日也　　　　【直遥切】旦见也
　　食【时力切】餐谓之　　　　【音寺】饷谓之
　　涕【他礼虏启二切又音弟】目汁也　【他计切】鼻汁也
　　刺【七亦切】剚谓之　　　　【七赐切】伤谓之
　　奉【扶勇切】承也　　　　　【音捧】拱也
　　父【音甫】人之美称　　　【扶雨切】家之尊称
　　被【音披】着谓之　　　　【平义切】覆谓之
　　合【古盍切】牵和也　　　　【胡閤切】自和也
　　字音疑混辨
　　上【时亮切】居髙定体　　　【时掌切】自下而升
　　下【胡贾切】居卑定体　　　【胡嫁切】自上而降
　　夏【胡贾切】四方广大　　　【胡嫁切】万物盛大
　　后【胡茍切】居其后　　　　【胡垢切】従其后
　　近【巨稳切】相隣也　　　　【巨刃切】相亲也
　　被【部委切】所以覆者　　　【部伪切】所以覆之
　　右在字后字坐字聚字若此类字书皆有上去二声虽为疑混而释文义无他别不复载之
　　假借序【夹漈郑樵】
　　六书之难明者为假借之难明也六书无传惟借説文然许氏惟得象形谐声二书以成书牵于防意复为假借所扰故所得者亦不能守焉学者之患在于识有义之义而不识无义之义假借者无义之义也假借者本非已有因他所授故于已为无义然就假借而言之有有义之假借有无义之假借不可不别也曰同音借义曰协音借义曰因义借音曰因借而借此为有义之假借曰借同音不借义曰借协音不借义曰语辞之借曰五音之借曰三诗之借曰十日之借曰十二辰之借曰方言之借此为无义之假借先儒所以颠沛沉沦经籍之中如泛一苇于溟渤靡所底止皆为假借之所魅也呜呼六书明则六经如指诸掌假借明则六书如指掌
　　同音借义
　　初【裁衣之始而为凡物之始】　　　　　基【筑土之本而为凡物之本】
　　始【女子之初而为凡物之初】　　　　　本【木之基而为凡物之基】
　　小【水之防也凡微者皆言小】　　　　　永【水之长也凡长者皆言永】
　　牛【为牝牡而牝牡通于畜兽】　　　　　佳【为雌雄而雌雄通于鸟雀】
　　状【本犬之形而为凡物之状】　　　　　物【本牛之事而为凡事之物】
　　驾【马言驾凡驱乘皆曰驾】　　　　　牧【牛言牧凡豢养皆曰牧】
　　落【木曰落而为堕落之落】　　　　　零【雨曰零而为飘零之零】
　　英【本英华之英而为饰物之英】　　　　苦【本苦良之苦而为滋味之苦】
　　蔓【本藤蔓之蔓而为蔓衍之蔓】　　　　爻【乃交疏之爻而为爻象之爻】
　　希【乃疎巾之希而为希少之希】　　　　柞【本柞木之柞而为芟柞之柞】
　　凿【本金凿之凿而为疏凿之凿】　　　　旋【反旋也而为回旋之旋】
　　戏【兵交也而为嬉戏之戏】　　　　　平【气之平也而为均平之平】
　　封【爵土之封也而为封殖之封】　　　　戚【斧也而为亲戚之戚】
　　尘【土也而为尘积之尘】　　　　　　贤【多材也而为贤良之贤】
　　妃【嘉偶也而为后妃之妃】　　　　　纯【丝也而为纯全之纯】
　　茸【草也而为尨茸之茸】　　　　　　珣【夷玉也而玉器亦谓之珣】
　　芦【苇也而荠根亦谓之芦】　　　　　饶【食之余也而为饶衍之饶】
　　约【丝之束也而为俭约之约】
　　凡此之类并同音借义者也
　　右三十五
　　借同音不借义
　　汝【水也而为尔汝之汝】　　　　　　尔【花盛也诗彼尔维何维常之华而为尔汝之尔】
　　示【旗也而为神示之示】　　　　　　业【大版也而为事业之业】
　　牢【牢圏也而为牢固之牢】　　　　　畜【田畜也而为畜聚之畜】
　　它【蛇属也而为它人之它】　　　　　蚤【虱类也而为蚤夜之蚤】
　　为【母猴也而为作为之为】　　　　　率【鸟毕也而为率循之率】
　　来【麦也而为来往之来】　　　　　　易【虫属也而为变易之易】
　　能【熊类也而为贤能之能】　　　　　黾【鼃也而为黾勉之黾】
　　翁【毛也而为翁老之翁】　　　　　　题【頟也而为题名之题】
　　薄【本林薄之薄而为凉薄之薄】　　　　茀【本茀茂之茀而为茀禄之茀】
　　登【豆也而为升登之登】　　　　　　干【盾也而为干犯之干】
　　革【皮也而为更革之革】　　　　　　鞠【革囊也而为鞠养之鞠】
　　难【禽也而为难易之难】　　　　　　雍【禽也而为雍和之雍】
　　溱【水也而为室家溱溱之溱】　　　　　棣【栘也而为威仪棣棣之棣】
　　丁【当也而为椓之丁丁之丁】　　　　　薨【卒也而为度之薨薨之薨】
　　胥【蟹醢也而为相胥之胥】　　　　　方【并舟也而为方所之方】
　　节【竹目也而为节操之节】　　　　　管【竹筩也而为主管之管】
　　韦【相违也而为皮韦之韦】　　　　　贸【相易也而为眛蒙之贸礼贸贸然来】
　　休【憩也而为休美之休】　　　　　　财【货也而为财成之财易财成天地之道】赍【财之赍而为赍咨之赍易赍咨涕洟】　　　时【辰之时而为时是之时】
　　晋【光明也而为晋国之晋】　　　　　梦【寐也而为云梦之梦】
　　风【防之风而为吹嘘之风】　　　　　字【养之字而为文字之字】
　　勿【州里之旗也而为勿不之勿】　　　　出【花英也而为出入之出】
　　久【距也而为久逺之久】
　　凡此之类并同音不借义者也
　　右四十五
　　协音借义
　　旁【之为去声】　　　　中【之为去声】　　　　上【之为时掌切】
　　下【之为胡嫁切】　　　分【之为去声】　　　　少【之为去声】
　　归【之为音馈】　　　　遗【之为惟季切与也】　　御【之为迓为御】
　　行【之为下孟切户浪切】　　数【色主切之为尸故切色角切】
　　趋【之为七六切侧九切春秋传賔将趋郑康成读】　　　　咽【之为音燕又一结切】蕃【音蕃樊也之为音烦】　　芜【之为亡甫切】　　　彻【通也之为直列切】
　　敛【之为去声】　　　　蔓【藤也之为莫于切蔓菁】　吹【之为去声】
　　呼【之为去声又呼贺切春秋传呼役夫】　　　　　　噍【才笑切嚼也之为音焦礼志微
　　噍杀之音又子流切礼燕雀啁噍之顷】　　　　　否【之为音鄙臧否部鄙切否泰】
　　喧【之为上声诗云赫兮喧兮】　趣【之为平声又七口切周官有趣马】
　　几【居希切之为音冀春秋传庸可几乎又渠希切近也】　　　乐【之为五教切又音洛】
　　华【今作花之为音哗荣也又去声聚也】　　　　　　酂【作管切聚也之为音赞南阳县名在河切沛县名】　　空【之为音孔窟也又苦贡切诗不宜空我师】
　　放【之为上声】　　　　従【之为才用切又七容切従容闲暇也】
　　比【毗至切之为音皮和也上声方也蒲必切次也音芘朋也】　　敖【音遨之为音傲】
　　背【脊也之为音佩违也】　　衡【横木之为音横】　　　笋【之为私闰切笋舆也】塞【之为去声塞垣】　　　竒【之为居宜切竒偶】　　嘉【之为户嫁切春秋传公赋嘉乐】
　　枝【之为音岐】　　　　裁【之为音在筑也】　　　回【古文雷字之为亦作回绕也】暴【步卜切灼也之为去声虐也】粢【稷属之为才细切礼粢醍在堂元音咨】
　　盐【之为去声】　　　　定【之为丁佞切诗定之方中】　仰【之为去声】
　　并【之为去声】　　　　伏【之为去声礼羽者妪伏毛者孕育】
　　禆【补之切之为婢支切副也】　厌【之为去声】　　　　辟【必益切君也之为蒲益切法也】觉【之为古孝切梦觉也】　　驺【之为仕救切】　　　丽【之为力之切诗云鱼丽于罶】
　　靡【之为平声】　　　　闲【之为去声】　　　　援【之为平声引也】
　　折【之列切之为士列切】　　女【之为尼句切】　　　妻【之为去声】
　　姓【之为音生春秋传蔡公孙归姓】孙【之为音逊】　　　　纯【之为之尹切縁也】总【之为子公切诗素丝五总】　织【之为双吏切徽也诗织文鸟章】土【之为音杜诗彻彼桑土】
　　壊【之为音怪】　　　　钱【之为上声诗痔乃钱镈】　鍼【音针之为其兼切】亲【之为去声婚婣相谓】　　宾【之为去声客以礼防曰宾】　衣【之为去声】
　　冠【之为去声】　　　　枕【之为去声】　　　　饮【之为去声】
　　食【之为时吏切】　　　膏【之为防到切诗羔裘如膏】　熏【之为去声】
　　隂【之为去声】　　　　轻【之为去声春秋传戎轻而不整】离【之为去声】
　　两【之为去声诗葛屦五两】　沈【之为去声】　　　　量【之为去声】
　　三【之为去声论语三思而后行】左【上声之为音佐】　　　右【上声之为音佑】
　　先【之为去声】　　　　后【之为去声】　　　　逺【之为去声】
　　近【之为去声】　　　　复【之为扶又切】　　　重【平声之为去声】
　　度【之为徒洛切】　　　长【之为去声】　　　　广【之为去声】
　　染【之为去声】　　　　缝【之为去声】　　　　别【彼列切之为皮列切】断【都管切之为徒管切】　　尽【即忍切之为慈忍切】　　解【之为胡买切通也】相【之为息亮切】　　　走【之为去声书矧咸奔走】　奔【之为逋闷切】
　　散【之为去声】　　　　和【之为去声】　　　　凝【之为去声】
　　冰【之为彼凭切】　　　彊【之为其亮切】　　　箸【之为陟畧切直畧切】
　　施【之为式豉切以豉切】　　防【之为去声】　　　　煎【之为去声】
　　炙【之为之夜切】　　　收【之为式救切】　　　当【之为去声】
　　悔【之为去声】　　　　应【平声之为去声】　　　帅【之为所类切】
　　监【之为去声】　　　　使【之为去声】　　　　守【之为去声】
　　任【之为平声】　　　　胜【之为平声】　　　　争【之为去声】
　　迎【之为去声】　　　　选【之为去声】　　　　听【之为平声】
　　论【之为平声】　　　　知【之为音智】　　　　思【之为去声】
　　便【之为平声】　　　　好【之为去声】　　　　令【之为平声】
　　教【之为平声】　　　　语【之为去声】　　　　怨【之为平声】
　　众【之为平声】　　　　雨【之为去声】　　　　种【之为去声】
　　縁【之为去声】　　　　张【之为去声】　　　　藏【之为去声】
　　处【之为去声】　　　　乘【之为去声】　　　　卷【之为上声】
　　祝【之为之又切】　　　传【之为去声】　　　　闻【之为去声】
　　称【之为平声】　　　　誉【之为平声】　　　　劳【之为去声】
　　兴【之为去声】　　　　与【之为去声】　　　　系【之为古诣切】
　　迟【之为去声】　　　　属【之为章玉切】　　　含【之为去声】
　　遣【之为去声礼冇遣奠】　　引【以忍切之为余刃切】　　临【之为去声】
　　假【之为古讶切春秋不以礼假人】借【之为入声】　　　　贷【之为入声】
　　败【之为音拜】　　　　见【之为胡甸切】　　　告【之为古禄切礼出必告】
　　养【之为去声】　　　　共【之为音恭】　　　　去【之为上声】
　　丧【之为去声】　　　　忘【之为去声】　　　　恐【之为丘用切】
　　射【之为食亦切】　　　取【之为七句切礼闻取于人】　大【之为音泰】
　　焉【之为于干切】　　　防【之为音桧】　　　　披【之为上声】
　　降【之为户江切】　　　覆【之为甫六切】　　　朝【之为直遥切】
　　刺【之为入声】　　　　奉【之为音捧】　　　　父【扶雨切之为音甫】子【之为将吏切礼子庶民也】
　　凡此之类并协音而借义者也
　　右二百八
　　借协音不借义
　　荷【之为胡可切负也】　　茹【茹藘切茅搜也之为去声度也】鲜【之为上声少也】
　　燕【之为平声】　　　　薄【之为必各切迫也】　　菑【侧其切田也之为音灾】
　　苴【七余切麻也之为子余切苞苴】竟【之为音境】　　　　旁【之为补彭切诗四介旁旁】屯【之为徒门切】　　　莫【音暮之为模各切又音陌春秋传德正应和曰莫】
　　个【之为音介副也礼明堂左右个又　音干礼梓人为侯上两个与其身三】召【之为音邵】
　　番【附袁切兽足之为音翻次也音波番番勇也】　　　　句【之为古侯切又古切诗敦弓
　　既句】　　　　　台【音怡我也之为音胎星名又音台春秋季孙宿救台范寗读】
　　咽【之为音渊诗伐鼓咽咽】　调【之为徒吊切品调又陟留切诗云惄如调饥】
　　登【之为音得春秋登来】　　正【音征射侯之正也之为去声】邪【琅邪地名之为邪正之邪】追【之为丁回切追琢也】　　徼【古尧切之为古吊切邉徼】　訏【之为栩诗川泽訏訏】
　　説【之为音悦】　　　　识【之为音志】　　　　信【之为音伸】
　　樊【之为音盘樊缨】　　　革【之为纪力切急也】　　杀【之为去声降杀】
　　占【之为去声】　　　　甫【之为音圃甫田】　　　省【昔井切之为所景切】雅【今作鸦之为上声】　　瞿【九遇切惊也之为平声防类】鸟【之为音岛】
　　脩【脯也之为音卣中尊】　　肺【之为音沛诗其叶肺肺】　脱【之为音退诗舒而脱脱兮】
　　创【音疮伤也之为去声】　　予【之为音与】　　　　委【之为于伪切委积】
　　女【之为音汝】　　　　削【之为音肖刀室】　　　箾【音箫之为音朔象箾以舞】簿【蚕曲之为簿书】　　　平【之为辨年切】　　　盛【音成之为去声】
　　索【之为生革切】　　　稽【之为音啓稽首】　　　乡【之为音向】
　　昭【之为音韶】　　　　游【之为音流　旌旗之旒也】　旋【之为音选钟县】
　　盟【之为音孟盟津】　　　贯【之为古　患切习也】　　栗【之为音裂菑栗也】齐【之为音咨齐衰】　　　冒【之为莫比切贪也】　　俾【之为普计切俾倪】
　　北【音佩之为入声方也】　　屏【之为上声】　　　　兄【之为怳诗仓兄填兮】弁【之为蒲官切诗小弁】　　县【平声之为去声】　　　骄【之为许乔切诗载猃歇骄】荐【之为音荐诗天方荐瘥】　麇【□也之为丘陨切众也】　扃【之为上声春秋我心扃扃】
　　闲【之为音闲】　　　　耿【工迥切光也之为古幸切耿耿忧也】
　　拒【之为音矩招拒白帝】　　振【之为平声诗振振公子】　揖【之为子入切诗螽斯羽揖揖兮】
　　蛰【之为尺十切诗宜尔子孙蛰蛰兮】　　　　　　纪【之为起诗有纪冇堂】
　　纵【之为平声】　　　　絮【之为敕虑切礼毋絮羹】　缪【之为音穆諡也】
　　绌【音屈之为音拙】　　　轩【之为音宪礼野豕为轩】　队【之为音坠】
　　斤【之为纪觐切斤斤明也】　险【之为音俭春秋传险而易行】舍【之为音舍】
　　王【于况切之为平声】　　宿【之为思宥切星也】　　要【之为去声】
　　风【之为音讽】　　　　夏【胡贾切中夏也之为胡嫁切冬夏也】
　　鞠【毬也之为音麴又音芎鞠防】卷【之为音衮礼三公一命卷又音拳礼执女手之卷然又起权切冠武
　　也】　　　　　鬻【亦作粥之为音育卖也居六切诗鬻子之闵斯】
　　殿【音奠之为丁见切又音店诗民之方殿屎】　　　　　将【之为去声又七羊切诗将仲子】敦【之为都队切玉敦又都回切诗敦彼独宿徒本切浑敦】　　肉【之为而救切礼寛裕肉好之音而注切丰肉而短】　　膴【防武切大脔之为亡古切诗则无膴仕音膜诗民虽靡膴】
　　从【之为则庸切従衡七容切従容又音纵又音总礼尔无従従尔】　耆【之为音嗜又音底】衰【衰绖之为楚危切等衰又衰微】貉【之为音陌狄也又音祃】　辟【必益切君也之为音避又音弭
　　止也又音禆礼素帯终辟又音僻礼负剑辟咡】　　　　厌【于盐切之为于叶切诗厌浥行
　　露又音压礼死而不吊曰厌于验切服也】　　　　　率【捕鸟之具之为将帅之帅亦作率又音律约也】
　　凡此之类并协音不借义者也
　　右一百三十三
　　因义借音
　　琢【本琢玉之琢而为大圭不琢之琢音篆】　　辂【本车辂之辂而为狂狡辂郑人之辂音迓】
　　恶【以有恶也故可恶去声】　　　　　内【以其内也故可内音纳】
　　佚【夷质切纵也而为佚宕之佚音迭】　　　伯【长也而为伯王之伯音霸】
　　帱【长也而为覆帱之帱音焘春秋传如天之无不帱】幕【帷也而为幕覆之幕音觅】
　　蓼【本红蓼之蓼而为蓼彼萧斯之蓼力竹切】　　錞【本金錞之錞音淳而为厹矛沃錞之錞徒对切】术【邑中道也以其所行故为乡术之术音遂】　　嬴【秦姓也以其所居故为嬴水之嬴音盈】
　　啸【啸呼之啸而为指啸之啸音叱】　　　　跛【跛躃之跛彼我切而为跛倚之跛彼义切】
　　副【普逼切剖也而为副贰之副】　　　　承【奉也而为赙承之承音赠】
　　甄【吉然切本甄陶之甄而为声甄之甄音震礼薄声甄】封【本封土之封而为封棺之封音窆礼县棺而封】齐【本齐一之齐而为齐庄之齐侧皆切】　　　巡【本巡行之巡而为逡巡之巡音縁礼终始相巡】推【本推与之推而为推挽之推土囘切】　　　抟【本抟摄之抟徒端切而为抟束之抟除转切礼
　　百羽为抟】　　　　　　　　献【本献享之献而为献尊之献素何切】
　　衰【本雨衣之衰素何切而为衰绖之衰音崔】　　撬【本音毳以其义通于桥故又音桥】凡此之类并因义借音
　　右二十五
　　因借而借
　　难【乌也因音借为艰难之难因艰难之难借为险难之难去声】
　　为【母猴也因音借为作为之为因作为之为借为相为之为去声】
　　射【本射御之射因义借为发射之射食亦切因发射之音借为无射之射音亦律名】
　　斁【本厌斁之斁羊益切因义借为斁败之斁多路切书彛伦攸斁因斁败之音借为斁塈之斁音徒书惟其斁塈茨】　　　亨【音享本飨也因义借为亨饪之亨普庚切因亨饪之音借为亨嘉之亨】
　　来【本麦也因音借为往来之来因往来之义借为劳来之来音赉】
　　矜【本矛柄也因音借为矜怜之矜因矜怜之义借为矜寡之矜音鳏】
　　适【往也因音借为适责之适音谪诗勿予祸适因适责之音借为适匹之适音敌】
　　参【七南切间厠也因义借为参差之参楚金切因参差之音借为参伐之参所金切】
　　邪【本琅邪之邪因音借为语辞之邪因语辞之义借为虚邪之邪音徐诗其虚其邪】
　　食【本啖食之食因义借为饮食之食音伺因饮食之食借为食其之食音异】
　　费【本费用之费因音借为费邑之费音秘因费邑之义借费氏之费扶未切】
　　崔【本南山崔崔之崔子惟切因义借为崔嵬之崔慈囘切因崔嵬之音借为崔氏之崔音催】
　　不【本鄂不韡韡之不音趺因音借为可不之不音否因可不之义借为不可之不音弗】
　　填【本填塞之填因义借为填压之填音镇因填压之音借为填久之填音尘诗仓兄填兮】
　　罢【本罢置之罢因义借为罢困之罢音疲因罢困之音借为罢辜之罢铺逼切礼以罢辜祭四方】质【本质币之质音贽因义借为交质之质音至因交质之音借为形质之质】
　　畜【本田畜之畜敕六切因音借为畜养之畜许六切因畜养之义借为六畜之畜许又切】
　　治【平声水也因音借为治理之治因治理之义借为平治之治去声】
　　乞【气也因音借为与人之乞音气因与人之义借为求人之气入声】
　　能【奴来切兽也因义借为能龞之能三足龞因能鼈之音借为能事之能音耐又为三能之能音台】凡此之类并因借而借
　　右四十三
　　语辞之借
　　序曰书者象也凡有形有象者则可以为象故有其书无形无象者则不可为象故无其书语辞是也语辞之用虽多于主义不立并从假借
　　之【菌也】　　　　也【隂也】　　　　云【云也】
　　思【虑也】　　　　邪【琅邪之地】　　　　焉【鸢也】
　　惟【思也】　　　　既【小食也】　　　　盍【覆也】
　　而【面也】　　　　　须【髭也】　　　　盖【艸覆】
　　斯【析也】　　　　然【燎也】　　　　以【薏苡实也】
　　矣【箭镞也】　　　　为【母猴也】　　　　居【蹲也】
　　且【子余切荐几也】　　　诸【辨也诗日居月诸】　　耳【人耳也】
　　哉【言之间也】　　　　兮【气也】　　　　尔【华繁也诗彼尔维何维常之华】
　　乎【气也】　　　　于【气也】　　　　旃【斾也诗舍旃舍旃】
　　乃【气也】　　　　于【乌也】　　　　己【几也】
　　每【本音梅原田之貌借为上声】夫【本丈夫也借音扶】　　其【箕也】
　　岂【铠也】　　　　员【物数也音云诗聊乐我员】　与【授也语辞借平声】承【奉也音惩楚人语辞】　　唯【本上声乃唯诺之唯借平声】害【去声灾也借音曷诗害澣害否】凡语辞惟哉乎兮于只乃有义他并假借以语辞之类虚言难象故因音而借焉
　　右四十
　　五音之借
　　宫【本宫室之宫】　　　商【本商度之商】　　　角【本头角之角】
　　徴【本徴召之徴】　　　羽【本羽毛之羽】
　　右五
　　三诗之借
　　风【本风防之风】　　　雅【本乌鸦之鸦】　　　颂【本顔容之容】
　　右三诗五音皆声也声不可象并因音而借焉右三
　　十日之借
　　甲【本戈甲】　乙【本鱼膓】　丙【本鱼尾】　丁【本虿尾】　戊【本武也】己【本几也】　庚【鬲也】　辛【被罪也】　壬【懐妊也】　癸【草本实也】右十
　　十二辰之借
　　子【人之子也】　　丑【手之械也】　　寅【膑也】　　卯【牖也】
　　辰【未详本义】　　巳【蛇属也】　　午【未详本义】　　未【木之滋也】
　　申【持简也】　　酉【卣也】　　戌【与戊戚冋意】　亥【豕属也】
　　十日十二辰惟己亥有义他并假借以日辰之类皆虚意难象故因音而借焉
　　右十二
　　方言之借
　　鲖【之为鲖音胄鲖阳县名】　　　　　歜【之为歜上音触下徂感切昌歜也昌蒲也】覃【之为覃上如字下音剡诗以我覃耜】　　　羮【之为羮上如字下音郎楚地名】
　　咎【之为咎上如字下音臯臯陶字】　　　　谷【之为谷奴走切楚人谓乳谷】
　　枹【之为枹上必茅切下音桴鼔桴也】　　　敦【之为敦音焘礼每敦一几又为敦音雕诗敦弓】右九
　　双音并义不为假借
　　陶【陶冶臯陶】　　　　　　　　雕【都聊切隼类陟交切鹘雕鸲鹆】
　　駣【徒刀切马四嵗曰駣他雕切马三嵗曰駣】　　鹞【以照切音遥雉也】
　　杷【补讶切枋也白加切收麦器】　　　　荣【永兵切桐也音营屋荣】
　　枸【音茍枸杞音矩枳枸】　　　　　　椹【知林切礼射甲革椹实食甚切桑实也】
　　校【古孝切木囚也户教切木阑也】　　　　幅【音福布帛之剂音逼行縢也】
　　防【所衘切旂幅也七消切头括髪】　　　　襢【音袒袒裼也张彦切后六服有襢衣】被【部委切寝衣也普义切春秋传翠被豹舄】　　衿【居吟切领也其鸩切结也】
　　褏【音袖袂也由救切盛服也】
　　凡此之类皆是也
　　右三十　凡此借类计五百九十八
　　论急慢声谐
　　急慢声谐者慢声为二急声为一也梵书谓二合声是矣梵人尚音有合二合三合四成声者华人尚文惟存二合诗序曰声成文谓之音知声有急慢则发而为文抑扬合度铿锵中节笺释之家全不及此至于语辞浑而无别但取言中之义不问句中之节故栁宗元极论语辞之义良繇不知急慢之节所以辞与句不相当如慢声为者焉急声为旃旃为者焉之应如者与之为诸而已之为耳之矣之为只者也之为者也者急声为也呜呼之为呜噫嘻之为嘻皆相应之辞也
　　论髙下声谐【音读附】
　　董正之董亦为督察之督者东董冻督故也改更之更亦为变革之革者更梗更【去声】革故也伊之为己【大诰曰己予惟小子】已之为亿【易曰亿丧贝又曰亿无丧有事】伊巳意亿故也非之为匪匪之为弗非匪沸弗故也眅即盼者攀眅盼故也儆类敬者京儆敬故也翻之为反庸之为用邪之为也之之为只者并此道也而之为尔尔之为汝汝之为若于之为于于之为与与之为与【音誉】亦此道也是皆一义之所起而发声有轻重耳乃若父虽甫音读若辅道虽杜老切读若导礼记大昕昕音忻读若希説文臑字音懦读若襦咢字特一切读若亭此为音读之别无非声之谐也
　　论谐声之惑
　　左氏曰止戈为武武非从止凡沚芷齿耻之类从止武从戈从亾从戈见其义从亾见其声古文歌舞之舞作振抚之抚作廊庑之庑作古并从亾今并从无于篆文亦从亾则武之从亾又何疑焉若曰武有止戈义又何必曰偃武乎亾之与止易得相紊左氏所见止之讹武于六书为谐声武戈类也武之从亾亦犹战之从单【音善】戮之从翏【音六】戢之从咠【音缉】戣之从癸皆声之谐也礼记曰祖者且也祖非从且凡置姐之类从且徂祖之类从且【音徂】祖无且义凡此之类皆不识谐声
　　论象形之惑
　　左氏曰反正为乏正无义也正乃射侯之正【音征】象其形焉正【音征】以受矢乏以藏矢其义在此或曰反正为丏【音沔】丏蔽矢短墙也正以受矢丏以蔽矢此亦反正为乏之义邪正之正无所象故正用侯正【音征】之正邪用琅邪之邪并协音而借是为假借之书也韩子曰自营厶【音私】厶非自营之义也厶于篆文作□象男子之势故又音鸟厶与□同【即了字】故□势下垂了状槌上并是象形之文若乃自营之厶与了絶之了并同音而借亦为假借之书叠古作曡祭肉之积在器也从宜祭器也从晶象积肉之形曡与丰同意丰亦爼豆之满者也扬雄以曡为古理官决罪三日得其宜乃行故从三日从宜此亦为不识象形者也何用识竒字之多乎能象熊之形许氏谓能熊属则可矣又曰贤能之能何也出象花英之形许氏谓象艸木益滋上出亦可矣又曰出进何也是皆惑象形于假借者也三代之前有左氏韩子三代之后有扬雄许慎犹不达六书之义况他人乎
　　论子母
　　立类为母从类为子母主形子主声説文眼学广韵耳学説文主母而役子广韵主子而率母説文形也礼也广韵声也乐也説文以母统子广韵以子该母説文定五百四十类为字然母能生子不能生今説文误以子为母者二百十类且如句类生拘钩类生防防半类生胖叛菐类生仆防拘当入手类钩当入金类则句为虚设防当入木类防当入米类则为虚设胖当入肉类叛当入反类则半为虚设仆当入人类防当入臣类则菐为虚设葢句半菐皆子也子不能生是为虚设夹漈作象类书总三百三十母为形之主八百七十子为声之主合千二百文而成无穷之字故去许氏二百十而取其三百三十也
　　论变更
　　对旧作对汉文以言多非诚故去口
　　隋旧作随文帝以周齐不遑宁处故去辵
　　叠旧作曡新室以三日大盛改为三田
　　旧作騧宋明以呙【音防】类祸改而为
　　形影之影旧作景葛稚川加彡于右
　　军阵之阵旧作陈王逸少去东从车
　　尼丘之山三仓合而为□【音尼】
　　章贡之水后人合而为赣【音绀】
　　荒昏二义元次山諡隋炀帝合而为【音荒】
　　鄗【火各切】本一名分而为高邑者汉光武也
　　鄚嫌近郑更为莫豳嫌近幽更而为邠此并唐明皇所更也
　　论迁革
　　雅本鸦字今复有鸦字遂以雅为雅颂之雅后人不知本音雅字
　　雇本九鳸之鳸借为雇赁之雇今复有鳸字后人不知本为雇也
　　颂本顔容借为歌颂之颂今人见颂知为歌颂之颂而已安知本是容
　　泉本货钱之钱故于篆象古刀文借为泉水之泉今人见泉知为泉水之泉而已安知本为钱字
　　徐铉奏俗书譌谬不合六书之体者二十九字
　　斖　个　暮　熟　捧　遨　回　腰　呜　欲拣　俸　影　斌　悦　艺　着　墅　蓑　赜黉　黈　麌　池　徘徊　秋千　矗
　　字音正譌【用説文切】
　　车【尺遮切】轲【康我切】辅【扶雨切】治【平声】济【子礼切】洗【苏典切】洒【先礼切】溺【而灼切】汶【亡运切】浣【胡玩切】洒【山豉切】泌【兵媚切】沤【乌切】湛【宅减切】沲【徒河切】俪【平声】譔【此縁切】谩【母官切】订【他顶切】誖【蒲没切】它【托何切】柩【巨救切】恃【时止切】铺【普胡切】钱【即浅切】荡【徒朗切】顷【去营切】峙【直离切】婢【便俾切】妇【房九切】母【莫后切】霭【于盖切】扫【苏老切】在【昨代切】燠【乌到切】暖【况袁切】罢【薄蟹切】陛【旁礼切】附【符又切】酢【仓故切】醋【在各切】打【都捉切】挤【子计切】挂【古卖切】摘【他歴切】搦【尼革切】唯【以水切】夀【直繇切】哑【于革切】趋【直离切】料【洛萧切】事【鉏史切】贾【公户切】号【胡到切】号【乎刀切】核【古哀切】椠【自琰切】梭【私闰切】盻【胡计切】散【苏旰切】盼【匹苋切】腥【苏佞切】篰【簿口切】霸【普伯切】孛【蒲妹切】曾【昨棱切】过【古禾切】造【七到切】绍【市沼切】纬【云贵切】纣【上声】缪【平声】馆【古玩切】劾【胡槩切】草【自葆切】予【余吕切】能【奴来切】示【音祈】岂【苦亥切】弟【特计切】探【它含切】懦【人朱切】鬌【直追切】【以冉切】扣【苦后切】不【方久切】负【房九切】旱【乎旰切】暵【呼旰切】统【去声】篠【徒吊切】聚【才句切】噫【于介切】紊【亡运切】簟【徒念切】徯【胡计切】尿【奴吊切】嗌【伊昔切】副【芳逼切】假【古頟切】泉【古钱切】创【楚良切作疮非】　　防【胡感切作撼非】婹【奴困切作嫩非】
　　部位杂记
　　折【艸部】卒【衣部】皁【古草为皁】嗟【言部薝】于【古文鸟字】苻【合从竹】朞【即期字】叩【元扣】砠【元从山】服【元从舟】柴【防】　拒【本歫字止部】　　糕【説文从禾玉篇从禾从示】莵【説文作防虎部】　　葸【説文无玉篇有】　　妙【本玅説文在部玉篇玅部】　　乞【古乞字借入声】
　　防画譌舛
　　卜【卜】角【□】壶【壷】令【令】玉【玉】王【王】争【争】节【节】攵【攴】在【在】旡【无】毌【毋】梁【梁】仓【仓】【轨】覀【□】防【寇】叚【段】清【淸】亡【亾】嵗【岁】卯【丣】酉【□】深【防】稽【□】县【县】既【旣】为【爲】【黍】谷【谷】吴【吴】黄【黄】用【甪】之【之】周【周】殷【殷】哉【哉】【】
　　朱子答杨元范有云大有亨享二字据説文只是一字故易中多互用亨如王用亨于岐山亦当为享如王用享于帝之云也字书音韵是经中浅事故先儒得其大者多不留意然不知如此等处不理防却枉费了无限辞説牵补而卒不得其本义亦甚害事也非但易学凡经之説无不如此独恨早衰无精力整顿得耳
　　字学
　　説文　　尔雅　　字説　　字林　　三苍
　　呉楚音辨　吕靖韵集　夏侯该韵畧　杨休之韵畧周思言音韵　李季节音谱　杜台卿韵畧　玉篇唐韵　丁度集韵
　　唐艺文志
　　音隠　　音畧　　音义　　音训　　音钞
　　释音　　辨证　　辨疑　　辨嫌　　辨惑
　　辨字　　注辨　　论字説　三顾隠客萧楚【字子荆号清节先生】
　　象形
　　日从口从一阳数　月有盈亏从日而阙之从二而反隂数遡于阳而不得其正也　田象四口十阡陌之制卜象兆从横□【古册】从五画直下象其枚数有聨缀
　　王氏只以字为象形非也　乃气生出之难公羊曰乃难辞也　象物初出有枝茎
　　指事
　　直着其事视而可知也
　　人目为见　鼻臭为齅　两户相向为门　两手丅为拜【丅古下字】　土木示为【古社字】　矢耳为聅【以矢贯耳】　刀耳为刵　王居门为闰
　　防意
　　合文以成其义
　　言欲其顺故口【音愆】为言【从二古上字从干为口□为言】止戈为武力田为男　女帚为妇　人言为信　人为为伪
　　吏于人为使　反于后为司　后口为防
　　谐声
　　本一字以定其体而附他字以谐其声
　　江河鹅鸭江河左从水以定其体而谐声在右鹅鸭右从鸟以定其体而谐声在左裠裳谐声在上箔谐声在下园圃谐声在内徽舆谐声在外徽三纠绳也故从糸从微省声若江河以工可字谐声者取其声之同母字也及草之类从艸木之类从木金之类从金土之类从土而附他字以谐声者是
　　转注
　　同意相受考老字是此説非也古之人于文有解释其意义谓之转注者本一字更有意义可转用也有一转为二声用者有再转为三声用者有至四声而皆有义者
　　长本长久字长则物莫先焉故又为长幼之长长则有余故又为长物之长
　　行本行止字行则有纵迹故又为徳行之行行则有次序故为周行之行又子路行行之行无义也以声相近而用之假借也
　　齐整齐也人意专一则齐【音斋】如故为齐戒之齐齐则适等无过不及有调适之意故为酒齐刀剑齐之齐令又为使令之令
　　乾卦名阳也故为干熯之干
　　数一二之名有数则可数故又为数往之数有数则宻矣故又为疎数之数又音促数亦宻也亦转注也凡此之类皆声转而各有义故曰转注
　　又有本其意特转声用之者以女为人妻谓之妻以女妻人曰女指所载之物统曰载【昨代切不输尔载】如此类本皆无其字时人有是语故原其意转声而用也此类字不为假借者本其意故也
　　假借
　　本无其事原它字声意而借用之亦有只借声而用之者先儒谓令长字是非也
　　能本兽之轶材者贤能之能借用之
　　豪本兽之威猛者豪杰之豪借用之俗作毫非正如碧是碧玉之碧玉之碧色者苌血化为碧故碧从石用为碧色之碧与此正同皆假借也
　　震辟歴也动物亦物之所惧故为地震之震又为震来之震
　　须髭也须无实用不可无故为须待之须又为须用之须此类并其声意借用之也
　　旃【古人止语】思【语始卒之辞】旃旗也指挥之用也故旃为指物之辞诗曰舍旃舍此也思属土五行成于土五事成于思故思为语始卒之辞思乐泮水始语也不可度思卒语也此类亦当时有是语故为文者原其字意亦因其声而用之也不然旃旟皆旗何独取于旃思私同音何独取于思
　　尊尊彛也又为尊卑之尊即酒尊字古者大酋主酒周官用此后人始有从木从缶以尊或有瓦木也如刑鼎古人亦用刑字后人始用铏
　　雅禽也【俗作鸦】又为风雅之雅【古疋字如此】
　　象兽也又为彖象之象此类只借其声用之也
　　以冰为掤也所以覆矢可以饮抑释冰忌【古人通冰字】以麋为湄居河之麋【水草荒秽处】
　　以来为防【来牟】先儒谓来本瑞麦天所来故用往来之来非也周以前有来字
　　易以盍为合以羸为累此类亦借其声而已于字无义也又以定为顁麟之定顁定古人通用
　　常为棠【棠棣借为常】害为曷【害澣】彭为旁【匪其彭】居为其【何居】此类皆古人因其声相近而借用之于字亦无义也所谓六书之体可考见者如此岂尽是防意字字可説哉尔雅飞类谓之雌雄走类谓之牝牡故雌雄字从佳羽族也鸟短尾总名隹牝牡字从牛毛属也
　　书以越字为始语诗以侯字维字为始语楚辞以蹇字羌字为始语易以若字如字为止语之辞诗以只字且字为止语楚辞则些字又日居月诸叔善射忌【音既】聊乐我员【音云】皆当时之语为文者借字声而用之
　　今所传六经之文有异于汉儒所传之文
　　营营青蝇作謍謍　　　　勿拜作扒拔也
　　噬肯作逝肯　　　　　　衣裳□□【音楚五色鲜明】
　　桃之枖枖　　　　　　　平豑东作
　　西伯□黎　　　　　　　皋陶【臯】
　　颠木有甹枿【甹木再生条也后人传写脱字遂作由説者云由枿非也当作甹见説文】
　　我兴受其防　　　　　　旁逑孱功
　　是今文有非汉儒所传之文汉儒所传之文非孔子之文欲字字而解之可乎
　　而毛类冬官作其鳞之而训如孟子而未之见左传若而人又训汝而翁又为止语殆而
　　敦【五音五义】音团聚也诗有敦瓜苦音雕与弴同弓也音对器也左传珠盘玉敦又音顿嵗在酉曰困敦又都昆切厚也
　　思【念也】又为于思之思【桑才切】今作防多髯也
　　洚【四音一义】音洪音缸音閧音绛皆水不遵道也
　　甗【三音一义】言又上声去声皆甑名也
　　谷书方谷训禄诗谷则异室训生谷旦训善
　　薰【香草】荤【臭】同一音
　　古文以赤为尺桼为七皆是借声用字
　　古易羝羊触藩累其角糸累不能进累其瓶之义亦然糸累其瓶故致倾覆不能上水今之説者未见古本又如以盍为合彭为旁繻为濡疑皆传録之误繻有衣袽当作濡
　　一二三四五六七八九十演而申之至于不可穷诘凡天地之运行四时之代谢日月星辰之进退九州万物之繁伙果不逃其数可以穷变化而行鬼神功用抑大矣世人皆云苍颉所造而曾不究其防方伏羲画卦时仰则观天而画一俯则观地而画二中则观人而画三观四方而得四观天地之气交午而得五以至六七八九十亦莫不然始于三画分为八卦九六藏于其中则知此十字非伏羲画卦时为之不可苍颉但能因此而字之如人之字育为之滋长变出他文学者当细考之不可以常字观近王荆公留心字学皆为之解释至此十字却无赞辞要之如日月星辰十干十二支金木水火土首目口耳手足山石虫鸟等正字非圣人不可作苍颉体其意以从偏傍而字之耳【云麓谩钞】
　　正始之音毕
　　朱子学校贡举私议
　　古者学校选举之法始于乡党而达于国都教之以徳行道艺而兴其贤者能者葢其所以居之者无异处所以官之者无异术所以取之者无异路是以士有定志而无外慕蚤夜孜孜唯惧徳业之不修而不忧爵禄之未至夫子所谓言寡尤行寡悔禄在其中孟子所谓修其天爵而人爵从之葢谓此也若夫三代之教艺为最下然皆犹有实用而不可阙其为法制之密又足以为治心养气之助而进于道徳之归此古之为法所以能成人材而厚风俗济世务而兴太平也今之为法不然虽有乡举而其取人之额不均又设太学利诱之一涂监试漕试附试诈冒之捷径以启其奔趋流浪之意其所以教者既不本于徳行之实而所谓艺者又皆无用之空言至于甚弊则其所谓空言者又皆怪妄无稽而适足以败壊学者之心志是以人材日衰风俗日薄朝廷州县每有一事之可疑则公卿大夫官人百吏愕眙相顾而不知所出是亦可验其为教之得失矣而议者不知其病源之所在以程试文字之不工为患而唱为混补之説以益其弊或者知其不可又欲斟酌举行崇宁州县三舍之法而使嵗贡选士于太学其説虽若贤于混补之云然果行此则士之求入乎州学者必众而今州郡之学钱粮有限将广其额则食不足将仍其旧则其势之偏选之艰而涂之狭又将有甚于前日之解额少而无所容也正使有以处之然使游其间者校计得失于旦暮锱铢之间不得宁息是又不唯无益而损莫大焉亦非计之得也葢尝思之必欲乘时改制以渐复先王之旧而善今日之俗则必如明道先生熈宁之议然后可以大正其本而尽革其末流之弊如曰未暇则莫若且均诸州之解额以定其志立徳行之科以厚其本去罢词赋而分诸经子史时务之年以齐其业又使治经者必守家法命题者必依章句答义者必通贯经文条举众説而断以己意学校则遴选实有道徳之人使专教导以来实学之士裁减解额舍选谬滥之恩以塞利诱之涂至于制科词科武举之属亦皆究其利病而颇更其制则士有定志而无奔竞之风有实行而无空言之弊有实学而无不可用之材矣此其大畧也其详则继此而遂陈之夫所以必均诸州之解额者今之士子不安于乡举而争趋太学试者以其本州解额窄而试者多太学解额濶而试者少本州只有解试一路太学则兼有舍选之捷径又可以智巧而经营也所以今日倡为混补之説者多是温福处婺之人而它州不与焉非此数州之人独多躁竞而它州之人无不亷退也乃其势驱之有不得不然者耳然则今日欲救其弊而不以大均解额为先务虽有良法岂能有所补哉故莫若先令礼部取逐州三举终塲人数【太学终塲人数解试亦合分还诸州通为人数】通比旧额都数定以若干分为率而取其若干以为新额【如以十分为率而取其一则万人终塲者以百人为额更斟酌之】又损太学解额舍选取人分数使与诸州不至大段殊絶【其见住学人分数权许仍旧】则士安其土而无奔趋流浪之意矣所以必立徳行之科者徳行之于人大矣然其实则皆人性所固有人道所当为以其得之于心故谓之徳以其行之于身故谓之行非故有所作为増益而欲为观听之美也士诚知用力于此则不唯可以修身而推之可以治人又可以及夫天下国家故古之教者莫不以是为先若舜之命司徒以敷五教命典乐教胄子皆此意也至于成周而法始大备故其人材之盛风俗之美后世莫能及之汉室之初尚有遗法其选举之目必以敬长上顺乡里肃政教出入不悖所闻为称首魏晋以来虽不及古然其九品中正之法犹为近之及至隋唐遂专以文词取士而尚徳之举不复见矣积至于今流弊已极其势不可以不变而欲变之又不可不以其渐故今莫若且以逐州新定解额之半而又折其半以为徳行之科【如解额百人则以二十五人为徳行科葢法行之初恐考察未精故且取其半而又减其半其余五十人自依常法】明立所举徳行之目【如八行之类】专委逐县令佐从实搜访于省试后保明发遣赴州守倅审实保明申部于当年六月以前以礼发遣限本年内到部拨入太学于近上斋舍安排而优其廪给仍免课试长贰以时延请询考至次年终以次差充大小职事又次年终择其尤异者特荐补官余令特赴明年省试比之余人倍其取人分数【如余人二十取一则此科十而取一葢解额中已减其半矣】殿试各升一甲其不中人且令住学以俟后举其行义有亏学术无取举者亦当议罚则士知实行之可贵而不专事于空言矣所以必罢诗赋者空言本非所以教人不足以得士而诗赋又空言之尤者其无与设教取士章章明矣然熙宁罢之而议者不以为是者非罢诗赋之不善乃专主王氏经义之不善也故元祐初议有改革而司马温公吕申公皆不欲复其欲复之者唯刘挚为最力然不过以考校之难而为言耳是其识之卑而説之陋岂足与议先王教学官人之本意哉今当直罢无可疑者如以习之者众未欲遽罢则限以三举而递损其取人之数俟其为之者少而后罢之则亦不骇于俗而其弊可革矣所以必分诸经子史时务之年者古者大学之教以格物致知为先而其考校之法又以九年知类通达强立不反为大成葢天下之事皆学者所当知而其理之载于经者则各有所主而不能通也况今乐经亡而礼经缺二戴之记已非正经而又废其一焉葢经之所以为教者已不能备而治之者类皆舍其所难而就其所易仅窥其一而不及其余则于天下之事宜有不能尽通其理者矣若诸子之学同出于圣人各有所长而不能无所短其长者固不可以不学而其所短亦不可以不辨也至于诸史则该古今兴亡治乱得失之变时务之大者如礼乐制度天文地理兵谋刑法之属亦皆当世所须而不可阙皆不可以不之习然欲其一旦而尽通则其势将有所不能而卒至于不行若合所当读之书而分之以年使天下之士各以三年而共通其三四之一则亦若无甚难者故今欲以易诗书为一科而子年午年试之周礼仪礼及二戴之礼为一科而卯年试之春秋及三传为一科而酉年试之【年分皆以省试为界义各二道】诸经皆兼大学论语孟子中庸【义各一道】论则分诸子为四科而分年以附焉【诸子则如荀杨王韩老庄之属及本朝诸家文字当别讨论分定年数兼许于当年省试中出论二道】策则诸史时务亦然【诸史则左传国语史记两汉为一科三国晋书南北史为一科新旧唐书五代史为一科通鉴为一科时务则律厯地理一科通礼新仪为一科以次分年如经子之法防各二道】则士无不通之经无不习之史而皆可为当世之用矣其治经必专家法者天下之理固不外于人之一心然圣贤之言则有渊奥尔雅而不可以臆断者其制度名物行事本末又非今日之见闻所能及也故治经者必因先儒已成之説而推之借曰未必尽是亦当究其所以得失之故而后可以反求诸心而正其缪此汉之诸儒所以专门名家各守师説而不敢轻有变焉者也但其守之太拘而不能精思明辨以求真是则为病耳然以此之故当时风俗终是淳厚近年以来习俗茍偷学无宗主治经者不复读其经之本文与夫先儒之传注但取近时科举中选之文讽诵摹仿择取经中可为题目之句以意扭揑妄作主张明知不是经意但取便于行文不暇恤也葢诸经皆然而春秋为尤甚主司不惟不知其缪乃反以为工而置之髙等习以成风转相祖述慢侮圣言日以益甚名为治经而实为经学之贼号为作文而实为文字之妖不可坐视而不之正也今欲正之莫若讨论诸经之説各立家法而皆以注疏为主如易则兼取胡瑗石介欧阳修王安石邵雍程颐张载吕大临杨时书则兼取刘敞王安石苏轼程颐杨时晁説之叶梦得呉棫薛季宣吕祖谦诗则兼取欧阳修苏轼程颐张载王安石吕大临杨时吕祖谦周礼则刘敞王安石杨时仪礼则刘敞二戴礼记则刘敞程颐张载吕大临春秋则啖助赵匡陆淳孙明复刘敞程颐胡安国大学论语中庸孟子则又皆有集解等书而苏轼王雱呉棫胡寅等説亦可采【以上诸家更加考订増损如刘彛等説恐亦可取】令应举人各占两家以上于家状内及经义卷子第一行内一般声説将来答义则以本説为主而旁通他説以辨其是非则治经者不敢妄牵己意而必有据依矣其命题所以必依章句者今日治经者既无家法其穿凿之弊已不可胜言矣而主司命题又多为新竒以求出于举子之所不意于所当断而反连之于所当连而反断之大抵务欲无理可解无説可通以观其仓卒之间趋附离合之巧其始葢出于省试上天之载无声无臭仪刑文王之一题然而当时传闻犹以为怪及今数年则无题不然而人亦不之怪矣主司既以此倡之举子亦以此和之平居讲习专务裁剪经文巧为饾饤以求合乎主司之意其为经学贼中之贼文字妖中之妖又不止于家法之不立而已也今既各立家法则此弊势当自革然恐主司习熟见闻尚仍故态却使举子愈有拘碍不容下笔愿下诸路漕司戒勅所差考试官今后出题须依章句不得妄有附益裁剪如有故违许应举人依经直答以驳其缪仍经本州及漕司陈诉将命题人重作行遣其诸州申到题目亦令礼部国子监长贰看详紏举谴罚则主司不敢妄出怪题而诸生得守家法无复敢肆妖言矣又按前贤文集策问皆指事设疑据实而问多不过百十字嘉祐治平以前尚存旧体而吕申公家传记熙宁事乃云有司发策问必先称颂时政对者因大为谀词以应之然则此风葢未逺也今亦宜为之禁使但条陈所问之疑畧如韩欧诸集之为者则亦可以观士子之实学而息其防佞之奸心矣其必使答义者通贯经文条陈众説而防以己意者其説已畧具于家法之条矣葢今日经学之难不在于治经而难于作义大抵不问题之小大长短而必欲分为两段仍作两句对偶破题又须借用它语以暗贴题中之字必极于工巧而后已其后多者三二千言别无它意不过止是反复敷衍破题两句之説而已如此不唯不成经学亦复不成文字而使学者卒嵗穷年枉费日力以从事于其间甚可惜也欲革其弊当更写卷之式明着问目之文而疏其上下文通约三十字以上次列所治之説而论其意又次旁列它説而以己意反复辨析以求至当之归但令直见圣贤本意与其施用之实不必如今日经义分段破题对偶敷衍之体每道止限五六百字以上则虽多増所治之经而答义不至枉费辞説日力亦有余矣至于旧例经义禁引史传乃王氏末流之弊而论子史者不复订以经指又俗学卑近之失皆当有以正之使治经术者通古今议论者识原本则庶乎其学之至矣其学校必选实有道徳之人使为学者师以来实学之士裁减解额舍选谬滥之恩以塞利诱之涂夫古之太学主于教人而因以取士故士之来者为义而不为利且以本朝之事言之如李荐所记元祐侍讲吕希哲之言曰仁宗之时太学之法寛简国子先生必求天下贤士真可为人师者就其中又择其尤贤者如胡翼之之徒使专教导规矩之事故当是时天下之士不逺万里来就师之其游太学者端为道艺称弟子者中心説而诚服之葢犹有古法之遗意也熙宁以来此法浸壊所谓太学者但为声利之塲而掌其教事者不过取其善为科举之文而尝得儁于塲屋者耳士之有志于义理者既无所求于学其奔趋辐辏而来者不过为解额之滥舍选之私而已师生相视漠然如行路之人间相与言亦未尝开之以徳行道艺之实而月书季考者又秪以促其嗜利茍得冒昩无耻之心殊非国家之所以立学教人之本意也欲革其弊莫若一遵仁皇之制择士之有道徳可为人师者以为学官而久其任使之讲明道义以教训其学者而又痛减解额之滥以还诸州罢去舍选之法而使为之师者考察诸州所解徳行之士与诸生之贤者而特命以官则太学之教不为虚设而彼懐利干进之流自无所为而至矣如此则待补之法固可罢去而混补者又必使与诸州科举同日引试则彼有乡举之可望者自不复来而不患其纷冗矣至于取人之数则又严为之额而许其补中之人从上几分特赴省试则其舍乡举而来赴补者亦不为甚失职矣其余监试漕试附试之类亦当痛减分数严立告赏以絶其冒滥其诸州教官亦以徳行人充而责以教导之实则州县之学亦稍知义理之教而不但为科举之学矣至于制举名为贤良方正而其实但得记诵文词之士其所投进词业亦皆无用之空言而程试论策则又仅同覆射儿戏初无益于治道但为仕宦之捷径而已词科则又习于谄谀夸大之词而竞于骈俪刻雕之巧尤非所以为教至于武举则其弊又不异于儒学之陋也欲革其弊则制科当诏举者不取其记诵文辞而取其行义器识罢去词业六论而直使待对于廷访以时务之要而不穷以隠僻难知之事词科则当稍更其文字之体使以深厚简严为主而以能辨析利害敷陈法度为工武举则亦使学官放经义论策之制参酌定议颁下武经总要等书而更加讨论补其遗逸使之诵习而立其科焉则庶乎小大之材各得有所成就而不为俗学之所病矣夫如是是以教明于上俗美于下先王之道得以复明于世而其遗风余韵又将有以及于方来与夫规规然固守末流之弊法而但欲小变一二于其间者利害相絶固有间矣草茅之虑偶及于此故敢私记其説以为当路之君子其或将有取焉
　　朱子调息箴
　　鼻端有白我其观之随时随处容与猗移静极而嘘如春沼鱼动已而吸如百虫蛰氤氲开阖其妙无穷孰其尸之不宰之功云卧天行非予敢议守一处和千二百嵗
　　【按双峯语録云门人问涵养之道须用敬否曰固是如此但工夫熟时亦不用説敬只是才静便存而今初学却须把敬来作一件事常常持守久之而熟则忘其为敬矣问明道教人且静坐是如何曰此亦为初学而言葢他从纷扰中来此心不定如野马然如何便做得功夫故教它静坐待此心宁后却做功夫然亦非教它终只静坐也故下且字先生因言调息箴亦不可无如释氏之念佛号道家之数息皆是要收此心使之专一在此若此心不存则数珠之数数息之数皆差了调息亦然人心不定者其鼻息之嘘气常长吸气常短故须有以调之息数亭匀则心亦渐定调息又胜数息　明甫见勉斋説性者万物之一原明甫曰在庐山时饶师鲁曽如此説来勉斋曰是它这事物静了看得如此　须是静方看得道理出庐山诸人如蔡元思胡伯量辈皆不肯于此着功见某有时静坐诸公皆见攻以为学禅虽宏斋亦不能不以为虑也　看道理须是涵养若此心不得其正如何看得出调息箴亦不可无葢心固气之帅然亦当持其志无暴其气也】
　　饶双峯语録云下学上达意在言表程子此语葢为读书者言读书是下学之一事葢凡下学者皆可以上达但恐下学得不是则不能上达耳且如读书则圣人所以作经之意是上面一层事其言语则只是下面一层事所以谓之意在言表若读书而能求其意则繇辞以通理而可上达若但溺心于章句训诂之间不能玩其意之所以然则是徒事于言语文辞而已决不能通其理也程子曰玩其辞不得其意者有矣又曰前儒述意以传言后学诵言而忘味此皆下学得不是而无繇上达者也问夫子所谓下学兼知行否曰夫子此章只説知惟程子引此以释忠恕违道不逺曰斯下学上达之义却是兼知行説问或问云上达而与天为一是知行俱到能如此否曰与天为一亦以知言方其未上达时与天隔几重在及其既已上达则吾心即天天即吾心但圣人之上达与学者之上达有迟速之不同圣人才学便达学者则今日格一物明日格一物久后方贯通
　　集庆路江东书院讲义
　　端礼窃闻之朱子曰为学之道莫先于穷理穷理之要必在于读书读书之法莫贵乎循序而致精而致精之本则又在于居敬而持志此不易之理也其门人与私淑之徒防稡朱子平日之训而节取其要定为读书法六条曰循序渐进曰熟读精思曰虚心涵泳曰切己体察曰着紧用力曰居敬持志其所谓循序渐进者朱子曰以二书言之则通一书而后及一书以一书言之篇章句字首尾次第亦各有序而不可乱也量力所至而谨守之字求其训句索其防未得乎前则不敢求乎后未通乎此则不敢志乎彼如是则志定理明而无疎易凌躐之患矣若奔程趂限一向趱看了则看犹不看也近方觉此病痛不是小事元来道学不明不是上面欠工夫乃是下面无根脚其循序渐进之説如此所谓熟读精思者朱子曰荀子説诵数以贯之见得古人诵书亦记徧数乃知横渠教人读书必须成诵真道学第一义徧数已足而未成诵必欲成诵徧数未足虽已成诵必满徧数但百徧时自是强五十徧时二百徧时自是强一百徧时今所以记不得説不去心下若存若亡皆是不精不熟之患今人所以不如古人处只争这些子学者观书读得正文记得注解成诵精熟注中训释文意事物名件发明相穿纽处一一认得如自己做出来底一般方能玩味反覆向上有通透处若不如此只是虚设议论非为己之学也其熟读精思之説如此所谓虚心涵泳者朱子曰庄子説吾与之虚而委蛇既虚了又要随他曲折去读书须是虚心方得圣贤説一字是一字自家只平着心去秤停他都使不得一毫杜撰学者看文字不必自立説只记前贤与诸家説便了今人读书多是心下先有个意思了却将圣贤言语来凑他底意思其有不合便穿凿之使合其虚心涵泳之説如此所谓切己体察者朱子曰入道之门是将自己个身入那道理中去渐渐相亲与己为一而今人道在这里自家在外元不相干学者读书须要将圣贤言语体之于身如克己复礼如出门如见大宾等事须就自家身上体覆我实能克己复礼主敬行恕否件件如此方有益其切己体察之説如此所谓着紧用力者朱子曰寛着期限紧着课程为学要刚毅果决悠悠不济事且如发愤忘食乐以忘忧是甚麽精神甚麽骨肋今之学者全不曽发愤直要抖擞精神如救火治病然如撑上水船一篙不可放缓其着紧用力之説如此所谓居敬持志者朱子曰程先生云涵养须用敬进学则在致知此最精要方无事时敬以自持凡心不可放入无何有之乡须是收敛在此及应事时敬于应事读书时敬于读书便自然该贯动静心无不在今学者説书多是捻合来説却不详密活熟此病不是説书上病乃是心上病葢心不专静纯一故思虑不精明须要养得虚明专静使道理从里面流出方好其居敬持志之説如此愚按此六条者乃朱子教人读书之要故其诲学者告君上举不出此而自谓其为平日艰难已试之效者也窃尝论之自孔子有博学于文约之以礼亦可以弗畔矣夫之训以顔子之善学其赞孔子循循善诱亦不过曰博我以文约我以礼而已是孔子之教顔子之学不越乎博文约礼二事岂非以学者舍是无以为用力之地欤葢盈天地间万物万事莫非文也其文出于圣人之手而存之于书者载道为尤显故观孔子责子路何必读书然后为学之语可为深戒岂非读书为博文之大而急者欤朱子曰约礼则只是这些子博文各有次序当以大而急者为先葢谓是也然则博文岂可不以读书为先而读书又岂可不守朱子之法朱子平日教人千言万语总而言之不越乎此六条而六条者总而言之又不越乎熟读精思切己体察之两条葢熟读精思即博文之功而切己体察即约礼之事然则欲学顔子之学者岂可不由是而求之哉今幸其説具存学者读书能循是六者以实用其力则何道之不可进何圣贤之不可为使朱子复生身登其门耳闻其诲未必若是之详且要也学者可不自知其幸欤世之读书其怠忽间断者固不足论其终日勤劳贪多务广终身无得者葢以读之不知法故也惟精庐初建端礼荒陋匪材夫岂其任承乏之初敢以朱子读书法首与同志讲之期相与确守焉以求共学之益使他日义精仁熟贤材軰出则朱子之训不为虚语精庐不为虚设顾不美欤
　　【存存斋铭　　　程端礼性与天道　　夫子罕言　　于易乃言】
　　【成性存存　　惟性之成　　天予其全知礼毕具　　无异愚贤　　心统性情】
　　【性体惟静　　心乘气机　　存之斯正曰惟存心　　所以存性　　其方伊何】
　　【在乎主敬　　其效伊何　　动静皆定无间无杂　　始曰存存　　虚闻静一】
　　【细微紏纷　　弗谨弗养　　千里其奔勉强安行　　圣贤是分　　效天法地】
　　【道义之门】
　　右读书分年日程余守此与友朋共读嵗嵗删修遂与崇徳呉氏义塾台州路学平江甫里书院陆氏池州建徳县学友朋冯彦思所刋及集庆江东书院友朋安西髙邮六合江浙友朋所钞及定安刘谦父所刋旧本不同此则最后刋于家塾本也览者傥矜其愚补其所未及实深望焉元统三年十一月朔程端礼书于甬东之思勉斋






　　读书分年日程卷三
