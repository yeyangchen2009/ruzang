　　钦定四库全书　　　　　子部一
　　荀子　　　　　　　　　儒家类
　　提要
　　【臣】等谨案荀子二十卷周荀况撰况赵人尝仕楚为兰陵令亦曰荀卿汉人或称曰孙卿则以宣帝讳询避嫌名也汉志儒家载荀卿三十三篇王应麟考证谓当作三十二篇刘向校书序録称孙卿书凡三百二十三篇以相校除重复二百九十篇定着三十三篇为十二卷题曰新书唐杨倞分易旧第编为二十卷复为之注更名荀子即今本也考刘向序录卿以齐宣王时来游稷下后仕楚春申君死而卿废然史记六国年表载春申君之死上距宣王之末凡八十七年史记称卿年五十始游齐则春申君死之年卿年当一百三十七矣于理不近晁公武读书志谓史记所云年五十为年十五之讹意其或然宋濓荀子书后又以为襄王时游稷下亦未详所本总之战国时人尔其生卒年月已不可确考矣况之著书主于明周孔之教崇礼而勤学其中最为口寔者莫过于非十二子及性恶两篇王应麟困学纪闻据韩诗外传所引荀但非十子而无子思孟子以今本为其徒李斯等所増不知子思孟子后来论定为圣贤耳其在当时固亦卿之曹偶是犹朱陆之相非不足讶也至其以性为恶以善为伪诚未免于理未融然卿恐人恃性善之説任自然而废学因言性不可恃当勉力于先王之教故其言曰凡性者天之所就也不可学不可事礼义者圣人之所生也人之所学而能所事而成者也不可学不可事而在人者谓之性可学而能可事而成之在人者谓之伪是性伪之分也其辨白伪字甚明杨倞注亦曰伪为也凡非天性而人作为之者皆谓之伪故伪字人旁加为亦防意字也其説亦合卿本意后人昧于训诂误以为真伪之伪遂哗然掊撃谓卿蔑视礼义如老庄之所言是非惟未睹其全书即性恶一篇自篇首二句以外亦未竟读矣平心而论卿之学源出孔门在诸子之中最为近正是其所长主持太甚词义或至于过当是其所短韩愈大醇小疵之説要为定论余皆好恶之词也杨倞所注亦颇详洽唐书艺文志以倞为杨汝士子而宰相世系表则载杨汝士三子一名知温一名知逺一名知至无名倞者表志同出欧阳修手不知何以互异意者倞或改名如温庭筠之一名岐欤乾隆四十一年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀














　　钦定四库全书　　　　　子部一
　　荀子目录　　　　　　　儒家类
　　卷一
　　劝学篇第一
　　修身篇第二
　　卷二
　　不苟篇第三
　　荣辱篇第四
　　卷三
　　非相篇第五
　　非十二子篇第六
　　仲尼篇第七
　　卷四
　　儒效篇第八
　　卷五
　　王制篇第九
　　卷六
　　冨国篇第十
　　卷七
　　王霸篇第十一
　　卷八
　　君道篇第十二
　　卷九
　　臣道篇第十三
　　致仕篇第十四
　　卷十
　　议兵篇第十五
　　卷十一
　　彊国篇第十六
　　天论篇第十七
　　卷十二
　　正论篇第十八
　　卷十三
　　礼论篇第十九
　　卷十四
　　乐论篇第二十
　　卷十五
　　解蔽篇第二十一
　　卷十六
　　正名篇第二十二
　　卷十七
　　性恶篇第二十三
　　君子篇第二十四
　　卷十八
　　成相篇第二十五
　　赋篇第二十六
　　卷十九
　　大略篇第二十七
　　卷二十
　　宥坐篇第二十八
　　子道篇第二十九
　　法行篇第三十
　　哀公篇第三十一
　　尧问篇第三十二










　　杨倞注荀子序
　　昔周公稽古三五之道损益夏殷之典制礼作乐以仁义理天下其德化刑政存乎诗至于幽厉失道始变风变雅作矣平王东迁诸侯力政逮五霸之后则王道不絶如线故仲尼定礼乐作春秋然后三代遗风弛而复张而无时无位功烈不得被于天下但门人传述而已陵夷至于战国于是申商苛虐孙吴变诈以族论罪杀人盈城谈说者又以愼墨苏张为宗则孔氏之道几乎息矣有志之士所为痛心疾首也故孟轲阐其前荀卿振其后观其立言指事根极理要敷陈往古掎【音几】挈当世拨乱兴理易于反掌眞名世之士王者之师又其书亦所以羽翼六经增光孔氏非徒诸子之言也盖周公制作之仲尼祖述之荀孟赞成之所以胶固王道至深至备虽春秋之四夷交侵战国之三纲弛絶斯道竟不坠矣倞以末宦之暇颇窥篇籍窃感炎黄之风未洽于圣代谓荀孟有功于时政尤所取慕而孟子有赵氏章句汉氏亦尝立博士传誓不絶故今之君子多好其书独荀子未有注解亦复编简烂脱传写谬误虽好事者时亦览之至于文义不通屡掩卷焉夫理晓则惬心文舛则忤意未知者谓异端不览览者以说误不终所以荀氏之书千载而未光焉輙用申抒鄙思敷寻义理其所徴据则博求诸书但以古今字殊齐楚言异事资叅考不得不广或取偏傍相近声类相通或字少增加文重刋削或求之古字或徴诸方言加以孤陋寡俦愚昩多蔽穿凿之责于何可逃曾未足粗明先贤之防适增其芜秽耳盖以自备省览非敢传之将来以文字烦多故分旧十二卷三十二篇爲二十卷又改孙卿新书为荀卿子其篇第亦颇有移易使以类相从云时歳在戊戌大唐睿圣文武皇帝元和十三年十二月也



　　钦定四库全书
　　荀子卷一　　　　　　　　唐　杨倞　注
　　劝学篇第一
　　君子曰学不可以已青出之于蓝而青于蓝冰出之于水而寒于水【以喻学则才过其本性也】木直中绳輮以爲轮其曲中规虽有槁暴不复挺者輮使之然也【輮屈槁枯暴干挺直也晏子春秋作不复羸矣】故木受绳则直金就砺则利君子博学而曰参省乎已则知明而行无过矣【参三也曾子曰吾日三省吾身○知读为智行下孟反】故不登髙山不知天之髙也不临深谿不知地之厚也不闻先王之遗言不知学问之大也【大谓有益于人】于越夷貃之子生而同声长而异俗教使之然也【于越犹言吴越吕氏春秋荆有佽飞得寳劒于于越髙诱曰吴邑也貃东北夷同声谓啼声同貃莫革反】诗曰嗟尔君子无恒安息靖共尔位好是正直神之听之介尔景福【诗小雅小明之篇靖谋介助景大也无安息戒之不使怀安也言能谋恭其位好正直之道则神听而助之福引此诗以喻劝学】神莫大于化道福莫长于无祸【爲学则化道故神莫大焉修身则自无祸故福莫长焉】吾尝终日而思矣不如须臾之所学也吾尝跂而望矣不如登高之博见也【跂举足也】登髙而招臂非加长也而见者逺顺风而呼声非加疾也而闻者彰假舆马者非利足也而致千里假舟檝者非能水也而絶江河【能善絶过】君子生非异也善假于物也【皆以喻修身在假于学生非异言与众人同也】南方有鸟焉名曰鸠以羽为巢而编之以髪系之苇苕风至苕折卵破子死巢非不完也所系者然也【防鸠鹪鹩也苕苇之秀也今巧妇鸟之巢至精密多系于苇竹之上是也防当爲蔑方言云鹪鹩自闗而西谓之桑飞或谓之蔑雀或曰一名防鸠亦以其愚也言人不知学问其所置身亦犹系苇之危也说苑客谓孟尝君曰鹪鹩巢于苇苕着之以髪可完坚矣大风至则苇折卵破何也所托然也】西方有木焉名曰射干茎长四寸生于髙山之上而临百仞之渊木茎非能长也所立者然也【本草药名有射干一名乌翣陶景云花白茎长如射人之执竿又引阮公诗云射干临层城是生于髙处也据本草在草部中又生南阳川谷此云西方有木未详或曰长四寸即是草云木误也葢生南阳亦生西方也射音夜】蓬生麻中不扶而直兰槐之根是爲芷其渐之滫君子不近庶人不服其质非不美也所渐者然也【兰槐香草也其根是为芷也本草白芷一名白茝陶景云离骚所谓兰茝也葢苗名兰茝根名芷也兰槐当是兰茝别名故云兰槐之根是为芷也渐渍也染也滫溺也言虽香草浸渍于溺中则可恶也渐子廉反滫思酒反】故君子居必择乡游必就士所以防邪僻而近中正也物类之起必有所始荣辱之来必象其德肉腐出虫鱼枯生蠧怠慢忘身祸灾乃作彊自取柱柔自取束【凡物彊则以为柱而任劳柔则见束而约急皆其自取也】邪秽在身怨之所搆【搆结也言亦所自取也】施薪若一火就燥也【布薪于地均若一火就燥而焚也】平地若一水就湿也草木畴生禽兽羣焉物各从其类也【畴与俦同类也】是故质的张而弓矢至焉林木茂而斧斤至焉【所谓召祸也质射侯的正鹄也】树成防而众鸟息焉醯酸而蚋聚焉【喻有德则慕之者众】故言有召祸也行有招辱也君子慎其所立乎【祸福如此不可不慎所立所立即谓学也】积土成山风雨兴焉积水成渊蛟龙生焉积善成德而神明自得圣心循焉【神明自得谓自通于神明】故不积蹞步无以至千里【半步曰蹞蹞与跬同】不积小流无以成江河骐骥一跃不能十步驽马十驾【言驽马十度引车则亦及骐骥之一跃据下云驽马十驾则亦及之此亦当同疑脱一句】功在不舎锲而舎之朽木不折锲而不舎金石可镂【言立功在于不舎舎与舍同音锲刻也苦结反春秋传曰阳虎借邑人之车锲其轴也】螾无爪牙之利筋骨之彊上食埃土下饮黄泉用心一也【螾与蚓同蚯蚓也】蟹六跪而二螯非虵蟺之穴无所寄托者用心躁也【跪足也韩子以刖足爲刖跪敖蟹首上如钺者许叔重说文云蟹六足二也】是故无冥冥之志者无昭昭之明无惽惽之事者无赫赫之功【冥冥惽惽皆专黙精诚之谓也】行衢道者不至事两君者不容【尔雅云四达谓之衢孙炎云衢交道四出也或曰衢道两道也不至不能有所至下篇有杨朱哭衢涂今秦俗犹以两爲衢古之遗言欤】目不两视而明耳不两听而聦螣蛇无足而飞【尔雅云螣螣蛇郭璞云龙类能兴云雾而游其中也】梧鼠五技而穷【梧防当爲鼫防葢本误爲鼯字传写误爲梧耳技才能也言技能虽多而不能如螣蛇专一故穷五技谓能飞不能上屋能縁不能穷木能游不能渡谷能穴不能掩身能走不能先人】诗曰鸤鸠在桑其子七兮淑人君子其仪一兮其仪一兮心如结兮故君子结于一也【诗曹风鸤鸠之篇毛苌云鸤鸠鴶鞫也鸤鸠之养七子旦从上而下夕从下而上平均如一善人君子其执义亦当如鸤鸠之一执义一则用心坚固故曰心如结也】昔者瓠巴鼓瑟而流鱼出听【瓠巴古之善鼓瑟者不知何代人也流鱼中流之鱼也列子云瓠巴鼓瑟鸟舞鱼跃也】伯牙鼓琴而六马仰秣【伯牙古之善鼔琴者亦不知何代人也六马天子路车之马也汉书曰干六车坤六马白虎通曰天子之马六者示有事于天地四方也张衡西京赋曰天子驾雕轸六骏駮又曰六蚪之奕奕齐腾骧之沛艾仰首而秣听其声也】故声无小而不闻行无隐而不形【形谓有形可见】玉在山而木草润渊生珠而崖不枯为善不积邪安有不闻者乎【崖岸枯燥】学恶乎始恶乎终【假设问也】曰其数则始乎诵经终乎读礼【数术也经谓诗书礼谓典礼之属也】其义则始乎为士终乎爲圣人【义谓学之意言在乎脩身也】真积力久则入【真诚也力行也诚积力久则能入于学也】学至乎没而后止也【生则不可怠惰也】故学数有终若其义则不可须臾舎也爲之人也舎之禽兽也故书者政事之纪也【书所以纪政事此说六经之意】诗者中声之所止也【诗谓乐章所以节声音至乎中而止不使流淫也春秋传曰中声已降五降之后不容弹矣】礼者法之大分羣类之纲纪也【礼所以爲典法之大分统类之纲纪类谓礼法所无触类而长者犹律条之比附方言云齐谓法为类也】故学至乎礼而止矣夫是之谓道德之极礼之敬文也【礼有周旋揖让之敬车服等级之文也】乐之中和也【中和谓使人得中和恱也】诗书之博也【博谓广记土风鸟兽草木及政事也】春秋之防也【防谓褒贬沮劝防而显志而晦之类也】在天地之间者毕矣君子之学也入乎耳着乎心布乎四体形乎动静【所谓古之学爲已入乎耳着乎心谓闻则志而不防也布乎四体谓有威仪润身也形乎动静谓知所措履也】端而言蠕而动一可以为法则【端读为喘喘防言也蠕防动也一皆也或喘息防言或蠕蠢防动皆可以为法则蠕音人元反或曰端而言谓端庄而言也】小人之学也入乎耳出乎口【所谓今之学爲人道听涂说也】口耳之间则四寸耳曷足以美七尺之躯哉【韩侍郎云则当为财与才同】古之学者为已今之学者爲人君子之学也以美其身小人之学也以为禽犊【禽犊馈献之物也】故不问而告谓之傲【傲喧噪也言与戏傲无异或曰读为嗷声曰嗷嗷然也嗷与傲通】问一而告二谓之【即讃字也谓以言彊讃助之今賛礼谓之賛賛古字口与言多通】傲非也非也君子如向矣【向与响同响应声】学莫便乎近其人【谓贤师也】礼乐法而不说【有大法而不曲说也】诗书故而不切【诗书但论先王故事而不委曲切近于人故曰学诗三百使于四方不能专对也】春秋约而不速【文义隐约褒贬难明不能使人速晓其意】方其人之习君子之説则尊以徧矣周于世矣【当其习説之时则尊髙而徧周于世事矣六经则不能然之也】故曰学莫便乎近其人学之经莫速乎好其人隆礼次之【学之大经莫速于好近贤人若无其人则隆礼爲次之】上不能好其人下不能隆礼安特将学杂识志顺诗书而已耳则末世穷年不免为陋儒而已【安语助犹言抑也或作安或作案荀子多用此字礼记三年问作焉战国防谓赵王曰秦与韩为上交秦祸案移于梁矣秦与梁为上交秦祸案攘于赵矣吕氏春秋吴起谓商文曰今置质为臣其主安重释玺辞官其主安轻盖当时人通以安爲语助或方言耳特犹言直也杂识志谓杂志记书百家之説言既不能好其人又不能隆礼直学杂説顺诗书而已岂免为陋儒乎言不知通变也】将原先王本仁义则礼正其经纬蹊径也【所成所出者在于礼也】若挈裘领诎五指而顿之顺者不可胜数也【言礼亦爲人之纲领挈举也诎与屈同顿挈也顺者不可胜数言礼皆顺也】不道礼宪以诗书为之【道言説也宪标表也】譬之犹以指测河也以戈舂黍也以锥飱壸也不可以得之矣故隆礼虽未明法士也不隆礼虽察辨散儒也【散谓不自检束庄子以不材木爲材木也】问楛者勿告也【楛与苦同恶也问楛谓所问非礼义也凡器物坚好者谓之功滥恶者谓之楛国语曰辨其功苦韦昭曰坚曰功脆曰苦故西京赋曰鬻良杂苦史记曰器不苦窳或曰楛读爲沽仪礼有沽功郑曰麄也】告楛者勿问也说楛者勿听也有争气者勿与辩也故必由其道至然后接之非其道则避之【道不至则不接】故礼恭而后可与言道之方辞顺而后可与言道之理色从而后可与言道之致【致极也此谓道至而后接之也】故未可与言而言谓之傲【傲亦戏傲也论语曰言未及而言谓之躁】可与言而不言谓之隐不观顔色而言谓之瞽故君子不傲不隐不瞽谨顺其身【瞽者不识人之顔色】诗曰匪交匪纾天子所予此之谓也【诗小雅采菽之篇匪交当为彼交言彼与人交接不敢纾缓故受天子之赐予也】百发一失不足谓善射千里蹞步不至不足谓善御【未能全尽】伦类不通仁义不一不足谓善学【通伦类谓礼法所未该以其等伦比类而通之谓一以贯之触类而长也一云仁义谓造次不离他术不能乱也】学也者固学一之也一出焉一入焉涂巷之人也【或善或否】其善者少不善者多桀纣盗跖也【盗跖栁下惠之弟聚徒九千人于太山之傍侵诸侯孔子説之而不入也】全之尽之然后学者也【学然后全尽】君子知夫不全不粹之不足以爲美也故诵数以贯之【使习礼乐诗书之数以贯穿之也】思索以通之【思求其意也】为其人以处之【爲择贤人与之处也】除其害者以持养之使目非是无欲见也使耳非是无欲闻也使口非是无欲言也使心非是无欲虑也【是犹此也谓学也或曰是谓正道也】及至其致好之也目好之五色耳好之五声口好之五味心利之有天下【致极也谓不学极恣其性欲不可禁也心利之有天下之富也或曰学成之后必受荣贵故能尽其欲也】是故权利不能倾也羣众不能移也天下不能荡也【荡动也覆说为学学则物不能倾移也】生乎由是死乎由是夫是之谓德操【死生必由于学是乃德之操行】德操然后能定能定然后能应【我能定故能应物也】能定能应夫是之谓成人【内自定而外应物乃为成就之人也】天见其明地见其光君子贵其全也【见显也明谓日月光谓水火金玉天显其日月之明而地显其水火金玊之光君子则贵其德之全也】脩身篇第二
　　见善脩然必以自存也【修然整饰貌言见善必自整饰使存于身也】见不善愀然必以自省也【愀然忧惧貌自省其过也】善在身介然必以自好也【介然坚固貌易曰介如石焉自好自乐其善也】不善在身也菑然必以自恶也【菑读为灾灾然灾害在身之貌】故非我而当者吾师也是我而当者吾友也谄谀我者吾贼也故君子隆师而亲友以致恶其贼【致犹极也下同】好善无厌受谏而能诫虽欲无进得乎哉小人反是致乱而恶人之非己也致不肖而欲人之贤己也心如虎狼行如禽兽而又怨人之贼已也谄谀者亲谏诤者防修正爲笑至忠爲贼虽欲无灭亡得乎哉【至忠反以爲贼】诗曰潝潝訿訿亦孔之哀谋之其臧则具是违谋之不臧则具是依此之谓也【诗小雅小旻之篇毛注云潝潝然患其上訿訿然不思称乎上郑云臣不事君乱之阶也故甚可哀潝许急反訿音紫】扁善之度以治气养生则后彭祖以修身自名则配尧禹【扁读爲辨韩诗外传曰君子有辨善之度言君子有辨别善之法即谓礼也言若用礼治气养生则夀不及于彭祖若以修身自为名号则配尧禹不朽矣言礼虽不能治气养生而长于修身自为名号以此辨之则善可知矣彭祖尧臣名铿封于彭城经虞夏商夀七百歳也】宜于时通利以处穷礼信是也【信诚也言所用修身及时通处穷礼诚是也孟子曰君子穷则独善其身达则兼善天下】凡用血气志意知虑由礼则治通不由礼则勃乱提僈【提僈舒缓也尔雅云媞媞安也诗曰好人提提皆舒缓之义】食饮衣服居处动静由礼则和节不由礼则触陷生疾容貌态度进退趋行由礼则雅不由礼则夷固辟违庸众而野【夷倨也论语曰原壤夷俟固陋也庸凡庸众众人野郊野之人】故人无礼则不生事无礼则不成国家无礼则不宁诗曰礼仪卒度笑语卒获此之谓也【诗小雅楚茨之篇卒尽也获得也】以善先人者谓之教以善和人者谓之顺【先谓首唱也和胡卧反下同】以不善先人者谓之谄以不善和人者谓之谀【谄之言陷也谓以佞言陷之谀与俞同义故为不善和人也】是是非非谓之知【能辨是为是非爲非谓之智也】非是是非谓之愚【以是为非以非为是谓之愚也】伤良曰谗害良曰贼是谓是非谓非曰直窃货曰盗匿行曰诈易言曰诞趣舎无定谓之无常【不恒之人】保利弃义谓之至贼【保安】多闻曰博少闻曰浅多见曰闲【闲习也能习其事则不廹遽】少见曰陋难进曰偍【偍与提媞皆同谓舒缓也】易忘曰漏少而理曰治多而乱曰耗【少谓举其要而有条理谓之治耗虗竭也凡物多而易尽曰耗也】治气养心之术【言以礼修身是亦治气飬心之术不必如彭祖也】血气刚彊则柔之以调和知虑渐深则一之以易良【渐进也或曰渐浸也子廉反诗曰渐车帷裳言智虑深则近险诈故一之以易良也】勇胆猛戾则辅之以道顺【胆有胆气戾忿恶也此性多不顺故以道顺辅之也】齐给便利则节之以动止【尔雅云齐疾也齐急便利皆捷速也惧其太陵遽故节之使安徐也】狭隘小则廓之以广大卑湿重迟贪利则抗之以髙志【卑谓谦下湿亦谓自卑下如地之下湿然也方言湿优也自闗而西凡志而不得欲而不获髙而不坠行而中止皆谓之湿亦谓之过谦恭而无礼者重迟寛缓也夫过恭则无威仪寛缓不及机事贪利则苟得也故皆抗之髙志也或曰卑湿亦谓迟缓也言迟缓之人如有卑湿之疾不能运动也】庸众驽散则刦之以师友【庸众已解上驽谓材下如驽马者也散不拘检者也刦夺去也言以师友去其旧性也】怠慢僄弃则炤之以祸灾【僄轻也谓自轻其身也音匹妙反方言楚谓相轻薄为僄炤之以祸灾谓以祸灾照烛之使知惧也炤与照同】愚款端慤则合之以礼乐通之以思索【款诚款也说文云款意有所欲也愚款端慤多无润色故曰合之以礼乐此皆言修身之术在攻其所短也】凡治气养心之术莫径由礼莫要得师莫神一好【径捷速也神神明也一好谓好善不好恶也】夫是之谓治气养心之术也志意脩则骄富贵矣道义重则轻王公矣内省则外物轻矣传曰君子役物小人役于物此之谓也【君君子能役物小人为物所役凡言言传曰皆旧所传闻之言也】身劳而心安爲之利少而义多为之事乱君而通不如事穷君而顺焉【穷君小国廹胁之君也言事大国暴乱之君违道而通不如事小国之君顺行其道也】故良农不为水旱不耕良贾不为折阅不市【折损也阅卖也谓损所阅卖之物价也贾音古】士君子不为贫穷怠乎道体恭敬而心忠信术礼义而情爱人【术法也】横行天下虽困四夷人莫不贵【横行不顺理而行困穷也言所至皆贵也】劳苦之事则争先饶乐之事则能让端慤诚信拘守而详【拘守谓守而勿失详谓审于事也】横行天下虽困四夷人莫不任体倨固而心执诈术顺墨而精杂汗【倨傲也固鄙固顺墨当为愼墨愼谓齐宣王时处士慎到也其术本黄老归刑名先申韩其意相似多明不尚贤不使能之道著书四十一篇墨翟宋人号墨子墨子著书三十五篇其术多务俭啬精当为清杂汗谓非礼义之言也】横行天下虽逹四方人莫不贱劳苦之事则偷懦转脱【偷谓苟避于事懦亦谓懦弱畏事皆怠惰之义或曰偷当为输扬子方言云懦输愚郭璞注谓懦防也又云解偷懦谓懦之人苟求免于事之义】饶乐之事则佞兊而不曲【兊恱也言接恱于人以求饶乐之事不曲谓直取之也】辟违而不慤【乖辟违背不能端慤诚信辟读为僻】程役而不录【程功役劳役录检束也于功程及劳役之事怠惰而不检束言不能拘守而详之也】横行天下虽达四方人莫不弃行而供冀非渍淖也【供恭也冀当为翼凢行自当恭敬非谓渍于泥淖也人在泥淖中则兢兢然或曰李廵注尔雅冀州曰冀近也恭敬谓不敢放诞也】行而俯项非击戾也【击戾谓项曲戾不能仰者也击戾犹言乖戾也】偶视而先俯非恐惧也【偶视对视也】然夫士欲独修其身不以得罪于比俗之人也夫骥一日而千里驽马十驾则亦及之矣将以穷无穷逐无极与其折骨絶筋终身不可以相及也将有所止之则千里虽逺亦或迟或速或先或后胡为乎其不可以相及也不识步道者将以穷无穷逐无极与意亦有所止之与【逺行】夫坚白同异有厚无厚之察非不察也【此言公孙龙惠施之曲说异理不可为法也坚白谓厚坚白也公孙坚白论曰坚白石三可乎曰不可二可乎曰可谓目视石但见白不知其坚则谓之白石手触石则知其坚而不知其白则谓之坚石是坚白终不可合为一也司马彪曰坚白谓坚石非石白马非马也同异谓使异者同同者异或曰即庄子所谓大同而与小同异此之谓小同异言同在天地之间故谓之大同物各有种类所同故谓之小同是大同与小同异也此畧举同异故曰此谓小同异庄子又曰万物毕同毕异此之谓大同异言万物揔谓之物莫不皆同是万物毕同若分而别之则人耳目鼻口百体草木枝叶花实无不皆异是物毕异也此具举同异故曰此之谓大同异庄子又曰无厚不可积也其大千里无厚谓厚之极不可爲厚薄也不可积言其委积至多不可使复积也凡无厚不可积因于有厚可积故得其大千里千里者举大之极也】然而君子不辨止之也【止而不为】倚魁之行非不难也然而君子不行止之也【倚奇也奇读为奇偶之奇方言云秦晋之间凡物体全而不具谓之倚魁大也倚魁皆谓偏倚狂怪之行庄子曰南方有倚人焉曰黄獠也】故学曰迟彼止而待我我行而就之【学曰谓为学者传此言也迟待也直吏反】则亦或迟或速或先或后胡为乎其不可以同至也故蹞步不休跛鼈千里累土不辍丘山崇成【重意庄六十四章九层之台起于累土千里之行始于足下】厌其源开其渎江河可竭【厌塞也音一涉反源江窦也】一进一退一左一右六骥不致【言不齐故不能致逺路也】彼人之才性之相悬也岂若跛鼈之与六骥足哉然而跛鼈致之六骥不致是无他故焉或为之或不爲之耳道虽迩不行不至事虽小不为不成其爲人也多暇日者其出入不逺矣【多暇日谓怠出入谓道路所至也】好法而行士也【好法而能行则谓之士士事也谓能治其事也】笃志而体君子也【厚其志而知大体者也】齐明而不竭圣人也【齐谓无偏颇也不竭不穷也书曰成汤克齐圣广渊】人无法则伥伥然【伥伥无所适貌也言不知所措履礼记曰伥伥乎其何之】有法而无志其义则渠渠然【渠读为遽古字渠遽通渠渠不寛泰之貌志识也不识其义谓但拘守文字而已矣】依乎法而又深其类然后温温然【深其类谓深知统类温温有润泽之貌举类君子所难故屡言之也】礼者所以正身也师者所以正礼也无礼何以正身无师吾安知礼之为是也礼然而然则是情安礼也师云而云则是知若师也情安礼知若师则是圣人也【情安礼谓若天性所安不以学也行不违礼言不违师则与圣人无异言师法之效如此】故非礼是无法也非师是无师也【无师谓不以师为师】不是师法而好自用譬之是犹以盲辨色以聋辨声也舎乱妄无为也【舎除也除乱妄之人孰肯爲此也】故学也者礼法也夫师以身为正仪而贵自安者也【效师之礼法以爲正仪如性之所安斯爲贵也礼或爲体】诗曰不识不知顺帝之则此之谓也【诗大雅皇矣之篇引此以喻师法暗合天道如文王虽未知已顺天之法则也】端慤顺弟则可谓善少者矣【弟与悌同】加好学逊敏焉则有钧无上可以为君子者矣【既好学逊敏又有钧平之心而无上人之意则可以为君子矣或曰有钧无上四字耳】偷儒惮事无廉耻而嗜乎饮食则可谓恶少者矣【偷儒惮事皆谓懦弱怠惰畏劳苦之人也】加惕悍而不顺险贼而不弟焉【韩侍郎云惕与荡同字作心边易谓放荡凶悍也】则可谓不详少者矣虽陷刑戮可也【详当为祥】老老而壮者归焉【老老谓以老为老而尊敬之也孟子曰伯夷太公二老者天下之大老也是天下之父也其父归之其子焉往】不穷穷而通者积焉【穷者则寛而容之不廹蹙以苛政谓惠恤鳏寡穷匮也积填委也既然则通者归亦多矣覆巢毁卵则凤凰不至竭泽涸鱼则蛟龙不游又与此同也】行乎冥冥施乎无报而贤不肖一焉【行乎冥谓行事不务求人之知施乎无报谓施不务报如此贤不肖同慕而归之也】人有此三行虽有大过天其不遂乎【若不幸而有过天亦佑之矣此固不宜有大灾也】君子之求利也略其远思也早其避辱也惧其行道理也勇君子贫穷而志广富贵而体恭安燕而血气不惰劳勌而容貌不枯怒不过夺喜不过予【予赐也周礼八柄三曰予以驭其幸】君子贫穷而志广隆仁也【仁爱之心厚故所思者广言务于逺大济物也】富贵而体恭杀势也【灭权势之威故形体恭谨杀所介反】安燕而血气不惰柬理也【柬与简同言柬择事理所宜而不务骄逸故虽安燕而不至怠惰】劳勌而容貌不枯好交也【以和好交接于物志意常泰也】怒不过夺喜不过予法胜私也【以公灭私故赏罚得中也】书曰无有作好遵王之道无有作恶遵王之路此言君子之能以公义胜私欲也【书洪范之辞】












　　荀子卷一
　　钦定四库全书
　　荀子卷二　　　　　　　唐　杨倞　注
　　不苟篇第三
　　君子行不贵苟难说不贵苟察【行如字察聦察】名不贵苟传唯其当之为贵【当谓合礼义也当丁浪反】负石而赴河是行之难为者也而申徒狄能之【申徒狄恨道不行发愤而负石自沈于河庄子音义曰殷时人韩诗外传曰申徒狄将自投于河崔嘉闻而止之不从也】然而君子不贵者非礼义之中也【礼义之中时止则止时行则行不必枯槁赴渊也杨子云非屈原曰君子遭时则大行不遇时则龙蛇何必沈身也】山渊平天地比【比谓齐等也庄子曰天与地卑山与泽平音义曰以地比天则地卑于天若宇宙之髙则天地皆卑天地皆卑则山与泽平矣或曰天无实形地之上空虚者尽皆天也是天地长亲比相随无天髙地下之殊也在髙山则天亦髙在深渊则天亦下故曰天地比地去天逺近皆相似是山泽平也】齐秦袭【袭合也齐在东秦在西相去甚逺若以天地之大包之则曾无隔异亦可合爲一国也】入乎耳出乎口【未详所明之意或曰即山出口也言山有耳口也凡呼于一山众山皆应是山闻人声而应之故曰入乎耳出乎口或曰山能吐纳云雾是以有口也】钩有须【未详自齐秦袭入乎耳出乎口钩有须皆浅学所未见或曰钩有须即丁子有尾也丁之曲者为钩须与尾皆尾类是同也庄子音义云夫万物无形形无定称在上为首在下为尾世人谓右行曲波为尾今丁子二字虽左行曲波亦是尾也】卵有毛【司马彪曰胎卵之生必有毛羽鸡伏鹄卵卵不为鸡则生类于鹄也毛气成毛羽气成羽虽胎卵未生而毛羽之性已着矣故曰卵有毛也】是说之难持者也而惠施邓析能精之【皆异端曲说故曰难持惠施梁相与庄子同时其书五车其道舛驳邓柝郑大夫刘向云邓析好刑名操两可之说设无穷之辞数难子产为政子产执而戮之按左氏传郑驷歂杀邓析而用其竹刑而云子产戮之恐误也】然而君子不贵者非礼义之中也盗跖吟口名声若日月与舜禹俱传而不息然而君子不贵者非礼义之中也【吟口吟咏长在人口也说苑作盗跖凶贪也】故君子行不贵苟难说不贵苟察名不贵苟得唯其当之为贵诗曰物其有矣唯其时矣此之谓也【诗小雅鱼丽之篇言虽有物亦须得其时以喻当之为贵】君子易知而难狎【坦荡荡故易知不比党故难狎】易惧而难胁【小心而志不可夺也】畏患而不避义死欲利而不为所非【心以为非则舍之】交亲而不比【亲谓仁恩比谓昵狎】言辩而不辞【辩足以明事不至于骋辞】荡荡乎其有以殊于世也【与俗人有异也】君子能亦好不能亦好小人能亦丑不能亦丑君子能则寛容易直以开道人【道与导同】不能则恭敬繜绌以畏事人【繜与撙同绌与黜同谓自撙节贬损也】小人能则倨傲僻违以骄溢人【溢满】不能则妬嫉怨诽以倾覆人故曰君子能则人荣学焉不能则人乐告之小人能则人贱学焉不能则人羞告之是君子小人之分也【分异也如字】君子寛而不僈【僈与慢同怠惰也】廉而不刿【亷棱也说文云刿利伤也但有廉隅不至于两伤也】辩而不争察而不激【但明察而不激切也】寡立而不胜坚彊而不暴【虽寡立而不能胜虽坚彊而不凶暴】柔从而不流恭敬谨慎而容【不至于孤介也】夫是之谓至文【言德备也】诗曰温温恭人维德之基此之谓矣【诗大雅抑之篇温温寛柔貌】君子崇人之德扬人之美非谄谀也正义直指举人之过恶非毁疵也【疵病也或曰读为訾】言已之光美拟于禹舜参于天地非夸诞也与时屈伸柔从若蒲苇非慑怯也【蒲苇所以为席可卷者也】刚彊猛毅靡所不信非骄暴也【信读为伸下同古字通用】以义变应知当曲直故也【以义随变而应其所知当于曲直也】诗曰左之左之君子宜之右之右之君子有之此言君子之能以义屈伸变应也【诗小雅裳裳者华之篇以能应变故左右无不得其宜也】君子小人之反也【与小人相反】君子大心则天而道小心则畏义而节【天而道谓合于天而顺道】知则明通而类【类谓知统类也】愚则端慤而法【愚谓无机智也法谓守法度也】见由则恭而止【由用也止谓不放纵也或曰止礼也言恭而有礼】见闭则敬而齐【谓闭塞道不行也敬而齐谓自齐整而不怨也】喜则和而理忧则静而理【皆当其理】通则文而明【有文而彰明也】穷则约而详【隐约而详明其道也】小人则不然大心则慢而暴小心则淫而倾【以邪谄事人也】知则攫盗而渐【渐进也谓贪利不知止也】愚则毒贼而乱【毒害也愚而无畏忌也】见由则兊而倨【兊恱也言喜于徼幸而倨傲也】见闭则怨而险【怨上而险贼也】喜则轻而翾【轻谓轻佻失据翾小飞也言小人之喜轻佻如小鸟之翾然音许缘反或曰与环同说文云急也】忧则挫而慑通则骄而偏【偏颇】穷则弃而儑【弃自弃也儑当为湿方言云湿优也字书无儑字韩诗外传作弃而累也】传曰君子两进小人两废此之谓也君子治治非治乱也曷谓耶曰礼义之谓治非礼义之谓乱也故君子者治礼义者也非治非礼义者也然则国乱将弗治与曰国乱而治之者非案乱而治之之谓也去乱而被之以治【案据也据旧乱而治之也荀子安案多为语助与此不同】人污而修之者【人有污秽之行将修为善】非案污而修之之谓也去污而易之以修故去乱而非治乱也去污而非修污也治之为名犹曰君子为治而不为乱爲修而不为污矣【治之名号如此】君子挈其辩而同焉者合矣【挈修整也谓不烦杂】善其言而类焉者应矣【出其言善千里之外应之】故马鸣而马应之非知也其势然也【知音智】故新浴者振其衣新沐者弹其冠人之情也【言洁其身者惧外物之污也犹贤者必不受不善人之污者也】其谁能以已之僬僬受人之掝掝者哉【僬僬明察之貌也僬尽谓穷尽明于事易曰穷理尽性掝当为惑惑惛也楚辞曰安能以身之察察受物之惛惛者乎僬予诮反】君子养心莫善于诚【无奸诈则心常安也】致诚则无他事矣【致极也极其诚则外物不能害】唯仁之为守唯义之为行【致其诚在仁义】诚心守仁则形形则神神则能化矣【诚心守于仁爱则必形见于外则下尊之如神能化育之矣化谓迁善也】诚心行义则理理则明明则能变矣【义行则事有条理明而易人不敢欺故能变改其恶也】变化代兴谓之天德【既能变化则德同于天驯致于善谓之化改其旧质谓之变言始于化终于变也犹天道隂阳运行则为化春生冬落则为变也】天不言而人推髙焉地不言而人推厚焉四时不言而百姓期焉【期谓知其时候】夫此有常以至其诚者也【至极也天地四时所以有常如此者由极其诚所致】君子至德嘿然而喻未施而亲不怒而威【君子有至德所以嘿然不言而人自喻其意】夫此顺命以愼其独者也【人所以顺命如此者由慎其独所致也慎其独谓戒慎乎其所不睹恐惧乎其所不闻至诚不欺故人亦不违之也】善之为道者不诚则不独【无至诚则不能慎其独也】不独则不形【不能慎其独故其徳亦不能形见于外】不形则虽作于心见于色出于言民犹若未从也虽从必疑【若如也无至诚故虽出令民犹如未从者虽彊使之从亦必疑之也】天地为大矣不诚则不能化万物圣人为知矣不诚则不能化万民父子为亲矣不诚则防君上为尊矣不诚则卑【卑谓不为在下所尊】夫诚者君子之所守也而政事之本也唯所居以其类至【所居所止也唯其所止至诚则以类自至谓天地诚则能化万物圣人诚则能化万民父子诚则亲君上诚则尊也】操之则得之舎之则失之【操持】操而得之则轻【持至诚也而得之则易举也诗曰德輶如毛是也】轻则独行【举至诚而不难则慎独之事自行矣】独行而不舎则济矣【至诚存乎不已】济而材尽长迁而不反其初则化矣【既济则材性自尽长迁不反其初谓中道不废也】君子位尊而志恭心小而道大所听视者近而所闻见者逺是何邪是操术然也【谓以近知逺以今知古所持之术如此也】故千人万人之情一人之情是也【人情不相逺】天地始者今日是也百王之道后王是也【后王当今之王言后王之道与百王不殊行尧舜则亦是尧舜】君子审后王之道而论于百王之前若端拜而议【端端朝服也端拜犹言端拱言君子审后王所宜施行之道而以百王之前比之若服端拜揖而议言其从容不劳也时人多言后世浇漓难以为治故荀卿明之】推礼义之统分是非之分【上分如字下无问反分之使当其分】揔天下之要治海内之众若使一人故操弥约而事弥大【约少也得其宗主也】五寸之矩尽天下之方也【矩正方之器也】故君子不下室堂而海内之情举积此者则操术然也【举皆也】有通士者有公士者有直士者有慤士者有小人者上则能尊君下则能爱民物至而应事起而辨若是则可谓通士矣【物有至则能应之事有疑则能辨之通者不滞之谓也】不下比以闇上不上同以疾下【闇上掩上之明也疾与嫉同】分争于中不以私害之若是则可谓公士矣【谓于事之中有分争者不以私害之则可谓公正之士也】身之所长上虽不知不以悖君【不怨君而违悖也】身之所短上虽不知不以取赏【受禄不诬】长短不饰以情自竭若是则可谓直士矣【不矜其长不掩其短但任直道而竭尽其情也】庸言必信之庸行必慎之【庸常也谓言常信行常慎】畏法流俗而不敢以其所独甚【法效也畏法流移之俗又不敢以其所独善而甚过人谓不敢独为君子也】若是则可谓慤士矣【端慤不贰】言无常信行无常贞唯利所在无所不倾【利之所在皆倾意求之】若是则可谓小人矣公生明偏生闇端慤生通诈伪生塞【多穷塞也】诚信生神【诚信至则通于神明中庸曰至诚如神】夸诞生惑【矜夸妄诞则贪惑于物】此六生者君子慎之而禹桀所以分也【所以分贤愚也】欲恶取舎之权【举下事也】见其可欲也则必前后虑其可恶也者见其可利也则必前后虑其可害也者而兼权之熟计之【权所以平轻重者熟甚也犹成熟也】然后定其欲恶取舎如是则常不失陷矣凡人之患偏伤之也【偏谓见其一隅】见其可欲也则不虑其可恶也者见其可利也则不顾其可害也者是以动则必陷为则必辱是偏伤之患也人之所恶者吾亦恶之【言人欲恶之不必异于众人也】夫富贵者则类傲之【富贵之类不论是非皆傲之也】夫贫贱者则求柔之【见贫贱者皆柔屈就之也】是非仁人之情也是奸人将以盗名于晻世者也险莫大焉【奸人盗富贵贫贱之名于昏闇之世　与暗同】故曰盗名不如盗货田仲史防不如盗也【田仲齐人处于陵不食兄禄辞富贵为人灌园号曰于陵仲子史防卫大夫字子鱼质直也】
　　荣辱篇第四
　　桥泄者人之殃也【泄与渫同嫚也殃或爲袂】恭俭者偋五六也【偋当爲屏却也说文有偋字僻窭也与此义不同偋防正反】虽有戈矛之刺不如恭俭之利也【言入人深】故与人善言暖于布帛伤人之言深于矛防故薄薄之地不得履之非地不安也危足无所履者也凡在言也【薄薄谓磅礴广大之貌危足侧足也凡皆也所以广大之地侧足无所容者皆由以言害身也】巨涂则让小涂则殆虽欲不谨若云不使【殆近也凡行前逺而后近故近者亦后之义谓行于道涂大道并行则让之小道可单行则后之若能用意如此虽欲爲不谨敬若有制物而不使之者儒行曰道涂不争险易之利者也】快快而亡者怒也【肆其快意而亡由于忿怒也】察察而残者忮也【至明察而见伤残者由于有忮害之心也】博而穷者訾也【言辞辩博而见穷蹙者由于好毁訾也】清之而俞浊者口也【欲求其清而俞浊者在口说之过谓言过其实也或曰洁其身则自清也但能口说斯俞浊也俞读为愈】豢之而俞瘠者交也【所交接非其道则必患难虽食刍豢而更瘠也故上篇云劳勌而容貌不枯好交也】辩而不说者争也【不说不为人所称说或读为恱】直立而不见知者胜也【直立谓已直人曲胜谓好胜人】廉而不见贵者刿也【刿伤也刻已太过不得中道故不见贵也】勇而不见惮者贪也【贪利则委曲求人故虽勇而不见惮】信而不见敬者好剸行也【剸与专同专行谓不度是非好复言如白公者也】此小人之所务而君子之所不为也鬭者忘其身者也忘其亲者也忘其君者也行其少顷之怒而丧终身之躯然且为之是忘其身也室家立残亲戚不免乎刑戮然且为之是忘其亲也【盖当时禁鬭杀人之法戮及亲戚尸子曰非人君之用兵也以为民伤鬬则以亲戚殉一言而不改之也】君上之所恶刑法之所大禁也然且为之是忘其君也忧忘其身【遭忧患刑戮而不能保其身是忧忘其身也或曰当为下忘其身误为忧字耳】内忘其亲上忘其君是刑法之所不赦也圣王之所不畜也乳彘触虎乳狗不逺游不忘其亲也小人忧忘其身内忘其亲上忘其君则是人也而曾狗彘之不若也凡鬭者必自以为是而以人为非也已诚是也人诚非也则是己君子而人小人也以君子与小人相贼害也忧以忘其身内以忘其亲上以忘其君岂不过甚矣哉是人也所谓以狐父之戈钃牛矢也【时人旧有此语喻以贵而用于贱也狐父地名史记伍贠曰吴王兵败于狐父徐广曰梁砀之间也盖其地山名戈其说未闻管子曰蚩尤爲雍狐之防狐父之戈岂近此耶钃刺也之欲反古良劒谓之属镂亦取其刺也或读钃为斫】将以为智耶则愚莫大焉将以为利耶则害莫大焉将以为荣耶则辱莫大焉将以为安耶则危莫大焉人之有鬭何哉我欲属之狂惑疾病也则不可圣王又诛之【属托也之欲反】我欲属之鸟鼠禽兽耶则不可其形体又人而好恶多同【视其形体则又人也其好恶多与贤人同但好鬬为异耳】人之有鬭何哉我甚丑之【其祸如此何为鬬也】有狗彘之勇者有贾盗之勇者【狗彘勇于求食贾盗勇于求利贾音古】有小人之勇者有士君子之勇者【小人勇于暴士君子勇于义言人有此数勇也】争饮食无廉耻不知是非不辟死伤不畏众彊恈恈然唯利饮食之见是狗彘之勇也【辟读为避恈恈爱欲之貌方言云恈爱也宋鲁之间曰牟】为事利【为事及利也为于伪反】争货财无辞让果敢而振猛贪而利恈恈然唯利之见是贾盗之勇也【振动也戾乖背也春秋公羊传曰葵丘之会桓公振而矜之何休云亢阳之貌也】轻死而暴是小人之勇也义之所在不倾于权不顾其利举国而与之不为改视重死持义而不挠是士君子之勇也【虽重爱其死而执节持义不挠曲以苟生也儒行曰爱其死以有待也】儵防者浮阳之鱼也【儵防鱼名浮阳谓此鱼好浮于水上就阳也今字书无防字葢当作鲅说文云即鳣鲔鲅鲅字盖儵鱼一名儵鲅庄子与惠子游于豪梁之上儵鱼出游是浮阳之义或曰浮阳勃海县名也儵音稠鲅布末反】胠于沙而思水则无逮矣【胠与祛同扬子方言云祛去也齐赵之緫语去于沙谓失水去在沙上也庄子有胠箧篇亦取去之义】挂于患而欲谨则无益矣【人亦犹鱼也】自知者不怨人知命者不怨天怨人者穷【徒愤怨于人不同修者则穷廹无所出】怨天者无志【有志之士但自修身遇与不遇皆归于命故不怨天】失之已反之人岂不亦迂哉【迂失也反责人也】荣辱之大分安危利害之常体先义而后利者荣先利而后义者辱荣者常通辱者常穷通者常制人穷者常制于人【受制于人】是荣辱之大分也【其中虽未必皆然然其大分如此矣】材慤者常安利荡悍者常危害【材慤谓材性愿慤也荡悍已解于修身篇】安利者常乐易危害者常忧险【乐易欢乐平易也诗所谓恺悌者也】乐易者常夀长忧险者常夭折是安危利害之常体也【亦大率如此】夫天生烝民有所以取之【言天生众民其君臣上下职业皆有取之道非其道所以败之也】志意致脩德行致厚智虑致明是天子之所以取天下也【致极也言如此是乃天子之所以取天下之道也】政令法举措时听断公【当为政令法或曰政当为正举措时谓兴力役不夺农时也】上则能顺天子之命下则能保百姓是诸侯之所以取国家也志行脩临官治上则能顺上下则能保职是士大夫之所以取田邑也脩法则度量刑辟图籍【度丈尺量斗斛刑法之书左氏传曰先王议事以制不为刑辟图谓摸写土地之形籍谓书其戸口之数也】不知其义谨守其数慎不敢损益也【若制所然】父子相传以持王公【世传法则所以保持王公言王公赖之所为治也】是故三代虽亡治法犹存是官人百吏之所以取禄秩也孝悌原慤軥録疾力以敦比其事业而不敢怠傲是庶人之所以取暖衣饱食长生久视以免于刑戮也【軥与拘同拘録谓自捡束也疾力谓速力而作也敦厚也比亲也言不敢怠惰也】饰邪说文奸言为倚事【倚已解上倚事怪异之事】陶诞突盗【陶当为梼杌之梼顽嚚之貌突凌突不顺也或曰陶当爲逃隐匿其情也】愓悍防暴【愓与荡同】以偷生反侧于乱世之间是奸人之所以取危辱死刑也其虑之不深其择之不谨其定取舎楛僈是其所以危也【小人所以危亡由于计虑之失也楛恶也谓不坚固】材性知能君子小人一也好荣恶辱好利恶害是君子小人之所同也若其所以求之之道则异矣小人也者疾为诞而欲人之信已也疾为诈而欲人之亲已也禽兽之行而欲人之善已也虑之难知也行之难安也持之难立也【虑之难知谓人难测其奸诈行之难安言易颠覆也持之难立谓难扶持之也】成则必不得其所好必遇其所恶焉【虽使奸诈得成亦必有祸无福】故君子者信矣而亦欲人之信已也忠矣而亦欲人之亲已也脩正治辨矣而亦欲人之善已也虑之易知也行之易安也持之易立也成则必得其所好必不遇其所恶焉是故穷则不隐通则大明【不隐谓人不能蔽隐】身死而名弥白【白彰明也】小人莫不延颈举踵而愿曰知虑材性固有似贤人也【愿犹慕也贤人谓贤过于人也】夫不知其与已无以异也则君子注错之当而小人注错之过也【注错谓所注意错履也亦与措智同义也】故熟察小人之知能足以知其有余可以爲君子之所爲也譬之越人安越楚人安楚君子安雅【雅正也而有美德者谓之雅诗曰弁彼鸒斯归飞提提鸒斯雅鸟也】是非知能材性然也是注错习俗之节异也【习俗谓所习风俗节限之制也】仁义德行常安之术也然而未必不危也污僈突盗常危之术也然而未必不安也【僈当爲漫漫亦污也水冒物谓之漫庄子云此人无择曰舜以其辱行漫我漫莫半反庄子又曰澶漫爲乐崔云淫术也李云纵逸也一曰漫欺枉之也】故曰君子道其常而小人道其怪【道语谓非常之事取以自比也】凡人有所一同饥而欲食寒而欲暖劳而欲息好利而恶害是人之所生而有也是无待而然者也是禹桀之所同也目辨白黑美恶耳辨音声清浊口辨咸酸甘苦鼻辨芬芳腥臊骨体肤理辨寒暑疾养【肤理肌肤之文理养与痒同】是又人之所常生而有也是无待而然者也是禹桀之所同也可以为尧禹可以为桀跖可以为工匠可以为农贾在势注错习俗之所积耳【在所积习】是又人之所生而有也是无待而然者也是禹桀之所同也为尧禹则常安荣为桀跖则常危辱为尧禹则常愉佚为工匠农贾则常烦劳然而人力为此而寡为彼何也曰陋也【言人不为彼尧禹而为此桀跖由于性之固陋者也】尧禹者非生而具者也夫起于变故成乎脩脩之爲待尽而后备者也【变故患难事故也言尧禹起于忧患成于脩饰由于待尽物理然后乃能备之孟子曰天将降大任于是人也必先苦其心志劳其筋骨饿　其体肤空乏其身行拂乱其所为所以动心忍性增益其所不能然后知生于忧患而死于安乐为于伪反】人之生固小人无师无法则惟利之见耳人之生固小人又以遇乱世得乱俗是以小重小也以乱得乱也君子非得势以临之则无由得开内焉【开小人之心而内善道也】今是人之口腹安知礼义安知辞让安知廉耻隅积【言口腹无所知隅二隅谓其分也积积习】亦呥呥而噍乡乡而饱已矣【呥呥噍貌汝盐反噍嚼也才笑反乡乡趋饮食貌许谅反】人无师无法则其心正其口腹也【人不学则心正如口腹之欲也】今使人生而未尝睹刍豢稻粱也惟菽藿糟糠之为睹则以至足为在此也俄而粲然有秉刍豢稻粱而至者则瞲然视之曰此何怪也【粲精絜貌牛羊曰刍犬豕曰豢豢圈也以糓食于圈中瞲然惊视貌与獝同礼记曰故鸟不獝许聿反】彼臭之而无嗛于鼻【臭许又反嗛当为慊猒也苦廉反或下忝反】尝之而甘于口食之而安于体则莫不弃此而取彼矣今以夫先王之道仁义之统以相羣居以相持养以相藩饰以相安固邪【持养保养也藩饰蕃蔽文饰也】以夫桀跖之道是其为相县也几直夫刍豢之县糟糠尔哉【言以先王之道与桀跖相县岂止糟糠比刍豢哉几读为岂下同】然而人力为此而寡为彼何也曰陋也陋也者天下之公患也【公共有此患也】人之大殃大害也故曰人者好告示人告之示之靡之儇之鈆之重之【靡顺从也儇疾也火縁反靡之儇之犹言缓之急之也鈆与沿同循也抚循之申重之也】则夫塞者俄且通也陋者俄且僴也愚者俄且知也【僴与同猛也方言云晋魏之间谓猛为僴陋者俄且僴言鄙陋之人俄且矜庄有威仪也诗曰瑟兮僴兮郑云僴寛大也下板反】是若不行则汤武在上曷益桀纣在上曷损【若不行告示之道则汤武何益于天下桀纣何损于百姓所以贵汤武贱桀纣以行与不行耳】汤武存则天下从而治桀纣存则天下从而乱如是者岂非人之情固可与如此可与如彼也哉人之情食欲有刍豢衣欲有文绣行欲有舆马又欲夫余财蓄积之富也【皆人之所贵也】然而穷年累世不知不足是人之情也【不知不足当为不知足剰不字或曰不足犹不得也】今人之生也方多蓄鸡狗猪彘又蓄牛羊然而食不敢有酒肉余刀布有囷窌【刀布皆钱也刀取其利布取其广囷廪也圜曰囷方曰廪窌窖也地藏曰窖窌匹貌反】然而衣不敢有丝帛约者有筐箧之藏然而行不敢有舆马【约俭啬也筐箧藏布帛者也言又富于余刀布也】是何也非不欲也几不长虑顾后而恐无以继之故也于是又节用御欲【御制也或作御止也】收敛蓄藏以继之也是于已长虑顾后几不甚善矣哉【几亦读为岂】今夫偷生浅知之属曾此而不知也【偷苟且也】粮食大侈不顾其后俄则屈安穷矣【大读为太屈竭也安语助也犹言屈然穷矣安已解前】是其所以不免于冻饿操瓢囊爲沟壑中瘠者也【乞食羸痩于沟壑者言不知久逺生业故至于此也】况夫先王之道仁义之统诗书礼乐之分乎【为生业尚不能知况能知其逺大者分制也扶问反】彼固天下之大虑也将为天下生民之属长虑顾后而保万世也其防长矣其温厚矣其功盛姚逺矣【防古流字温犹足也言先王之道于生人其为温足也亦厚矣姚与遥同言功业之盛甚长逺也】非熟脩为之君子莫之能知也【熟甚也甚脩饰作为之君子也】故曰短绠不可以汲深井之泉知不几者不可与及圣人之言【绠索也几近也谓不近于习也】夫诗书礼乐之分固非庸人之所知也故曰一之而可再也【既知一则务之二】有之而可久也【不可中道而废】广之而可通也【知礼乐广博则于事可通】虑之而可安也【思虑礼乐则无危惧】反鈆察之而俞可好也【鈆与防同循也既知礼乐之后却循察之愈可好而不厌俞音愈】以治情则利【利益也礼记曰故圣王所以治人之七情修十义舍礼何以治之】以为名则荣以羣则和以独则足【知诗书礼乐羣居则和同独处则自足】乐意者其是耶【乐意莫过于此】夫贵为天子富有天下是人情之所同欲也然则从人之欲则势不能容物不能赡也故先王案为之制礼义以分之【以礼义分别上下也】使有贵贱之等长幼之差知贤愚能不能之分皆使人载其事而各得其宜【载行也任之也】然后使慤禄多少厚薄之称【慤实也谓实其禄使当其才称尺证反】是夫羣居和一之道也故仁人在上则农以力尽田贾以察尽财百工以巧尽械器【尽谓精于事察谓明其盈虚说文云有盛为械无盛为器】士大夫以上至于公侯莫不以仁厚知能尽官职夫是之谓至乎【各当其分虽贵贱不同然谓之至平也】故或禄天下而不自以为多【谓为天子以天下为禄也】或监门御旅抱关击柝而不自以为寡【监门主门也御读爲迓迓旅逆旅也抱闗门卒也击柝击木所以警夜者皆知其分故虽贱而不以为寡也】故曰斩而齐枉而顺不同而一夫是之谓人伦【旧有此语引以喻贵贱虽不同不以齐一然而要归于治也斩而齐谓彊斩之使齐若汉书之一切者枉而顺虽枉曲不直然而归于顺也不同而一谓殊涂同归也夫如此是人之伦理也】诗曰受小共大共为下国骏防此之谓也【诗殷颂长发之篇共执也骏大也防读为厐厚也今诗作骏厐言汤执小玉大玉大厚于下国言下皆頼其德也】

　　荀子卷二
<子部,儒家类,荀子>
　　钦定四库全书
　　荀子卷三　　　　　　　　唐　杨倞　注
　　非相篇第五【相视也视其骨状以知吉凶贵贱也妄诞者多以此惑世时人或矜其状貌而忽于务实故荀卿作此篇非之汉书刑法家有相人二十四篇】
　　相人古之人无有也学者不道也【道说】古者有姑布子卿【姑布姓子卿名相赵襄子者或本无姑字】今之世梁有唐举【相李斯蔡泽者】相人之形状颜色而知其吉凶妖祥世俗称之古之人无有也学者不道也【载三言者深非之也】故相形不如论心论心不如择术【术道术也】形不胜心心不胜术术正而心顺之则形相虽恶而心术善无害为君子也形相虽善而心术恶无害为小人也君子之谓吉小人之谓凶故长短小大善恶形相非吉凶也古之人无有也学者不道也盖帝尧长帝舜短文王长周公短仲尼长子弓短【子弓盖仲弓也言子者着其为师也汉书儒林传馯臂字子弓江东人受易者也然馯臂传易之外更无所闻荀卿子论说常与仲尼相配必非馯臂也馯音寒】昔者卫灵公有臣曰公孙吕身长七尺靣长三尺焉广三寸鼻目耳具而名动天下【靣长三尺广三寸言其狭而长甚也鼻目耳虽皆具而相去踈逺所以为异名动天下言天下皆知其贤或曰狭长如此不近人情恐文句误脱也】楚之孙叔敖期思之鄙人也【杜元凯云期思楚邑名今弋阳期思县鄙人郊野之人也】突秃长左轩较之下而以楚霸【突谓短发可凌突人者故庄子说赵劒士蓬头突长左左脚长也轩较之下而以楚霸言修文德不劳甲兵逺征伐也说文云轩曲辀也郑注考工记云较两輢较上出式者诗曰猗重较兮】叶公子髙防小短瘠行若将不胜其衣【叶公楚大夫沈尹氏之子食邑于叶名诸梁字子髙楚僣称王其大夫称公白公亦是也防细也叶音摄】然白公之乱也令尹子西司马子期皆死焉【白公楚太子建之子平王之孙子西楚平王长庶子公子申子期亦平王子公子结】叶公子髙入据楚诛白公定楚国如反手耳仁义功名善于后世故事不揣长不揳大不权轻重亦将志乎心耳【揳与絜同约也谓约计其大小也絜户结反庄子匠石见栎社树絜之百围权称也轻重体之轻重也言不论形状长短大小肥瘠唯在志意修饰耳】长短小大美恶形相岂论也哉且徐偃王之状目可瞻焉【徐国名僣称王其状偃仰而不俯故谓之偃王周穆王使楚诛之瞻焉言不能俯视细物逺望才见焉尸子曰徐偃王有筋而无骨】仲尼之状靣如倛【倛方相也其首防茸然故曰防倛子虗赋曰防公先驱韩侍郎云四目为方相两目为倛倛音欺慎子曰毛嫱西施天下之至姣也衣之以皮倛则见之者皆走也】周公之状身如断菑【尔雅云木立死曰椔椔与菑同】臯陶之状色如削【如削去皮之青绿色】闳夭之状靣无见肤【闳夭文王臣在十乱之中言多髯蔽其肤】傅说之状身如植鳍【植立也如鱼之立也】伊尹之状靣无须麋【麋与眉同】禹跳汤偏【尹子曰禹之劳十年不窥其家手不爪胫不生毛偏枯之病步不相过人曰禹步郑注尚书大传汤半体枯吕氏春秋曰禹通水濬川顔色黎黑步不相过也】尧舜参牟子【牟与眸同参牟子谓有二瞳之相参也史记曰舜目重瞳重瞳盖尧亦然尹子曰舜两眸子是谓重明作事成法出言成章当时传闻今书传亦难尽详究所出矣】从者将论志意比类文学邪直将差长短辨美恶而相欺傲邪【从者荀卿门人问将论志意文学耶但以好丑相欺傲也】古者桀纣长巨姣美天下之杰也筋力越劲百人之敌也【姣好也倍万人曰杰越过人也劲勇也】然而身死国亡为天下大僇后世言恶则必稽焉【僇与戮同稽考也后世言恶必考桀纣为证】是非容貌之患也闻见之不众论议之卑尔【亦非以容貌害身言美恶皆非所患但以闻见不广议论不髙故致祸耳】今世俗之乱君乡曲之儇子【方言云儇疾也又曰慧也与喜而翾义同轻薄巧慧之子也儇火反】莫不美丽姚冶奇衣妇饰血气态度拟于女子【说文曰姚美好貌冶妖竒衣珍异之衣妇饰谓妇人之饰言轻细也拟于女子言柔弱便僻也】妇人莫不愿得以为夫处女莫不愿得以爲士【士者未娶妻之称易曰老妇得其士夫】弃其亲家而欲奔之者比肩并起然而中君羞以为臣中父羞以为子中兄羞以为弟中人羞以为友【不必上智皆知恶也】俄则束乎有司而戮乎大市【犯刑法为有司所束防也】莫不呼天啼哭苦伤其今而后悔其始【苦伤今之刑戮悔其始之所为】是非容貌之患也闻见之不众论议之卑尔然则从者将孰可也【问从者形相与志意孰为益乎】人有三不祥幼而不肯事长贱而不肯事贵不肖而不肯事贤是人之三不祥也【言必有祸灾也】人有三必穷为上则不能爱下为下则好非其上是人之一必穷也乡则不若偝则谩之是人之二必穷也【乡读为向若如也谩欺毁也莫于反】知行浅薄曲直有以县矣然而仁人不能推知士不能明是人之三必穷也【曲直犹能否也言智虑德行至浅薄其能否与人又相悬逺不能推让明白之言不知已之不及也知音智行下孟反县读为悬】人有此三数行者以为上则必危为下则必灭诗曰雨雪瀌瀌见晛聿消莫肯下遗式居娄骄此之谓也【诗小雅角弓之篇今诗作见晛曰消盖声之误耳晛日气也遗读为随娄敛也言雨雪瀌瀌然见日气自消喻欲为善则恶自消矣幽王曾莫肯下随于人用此居处敛其骄慢之过也】人之所以为人者何已也【已与以同问何以谓之人而贵于禽兽】曰以其有辨也【辨别也】饥而欲食寒而欲暖劳而欲息好利而恶害是人之所生而有也是无待而然者也【不待学而知】是禹桀之所同也然则人之所以为人者非特二足无毛也以其有辨也今夫猩猩形笑亦二足而毛也【猩猩兽似人而能言出交趾形笑者能言笑也】然而君子啜其羮食其胾【胾脔也禽兽无辨故贱而食之胾测吏反】故人之所以为人者非特以其二足而无毛也以其有辨也夫禽兽为父子而无父子之亲有牝牡而无男女之别故人道莫不有辨辨莫大于分【有上下亲踈之分也】分莫大于礼【分生于有礼也】礼莫大于圣王【圣王则制礼者言其人存其政举】圣王有百吾孰法焉【问圣王至多谁可为法】故曰文久而息节族久而絶【文礼文节制度也言礼文久则制度灭息宗族久则废也】守法数之有司极礼而褫【褫解也有司世世相承守礼之法数至于极久亦下脱也易曰或锡之鞶带终朝三禠之言此者以喻久逺难详不如随时兴治禠直吏反】故曰欲观圣王之迹则于其粲然者矣后王是也【后王近时之王也粲然明白之貌言近世明王之法则是圣人之迹也夫礼法所兴以救当世之急故随时设教不必独拘于旧闻而时人以为君必用尧舜之道臣必行禹稷之术然后可斯惑矣孔子曰殷因于夏礼所损益可知也故荀卿深陈以后王为法而审其所贵君子焉司马迁曰法后王者以其近已而俗相类议卑而易行】彼后王者天下之君也舎后王而道土古譬之是犹舎己之君而事人之君也故曰欲观千歳则审今日欲知亿万则审一二欲知上世则审周道欲知周道则审其人所贵君子【谓已之君也审谓详观其道也】故曰以近知逺以一知万以防知明此之谓也夫妄人曰古今异情以其治乱者异道而众人惑焉彼众人者愚而无说陋而无度者也【言其愚陋而不能辩说测度度徒洛反下同】其所见焉犹可欺也而况于千世之传也【传传闻也】妄人者门庭之间犹可诬欺焉而况于千世之上乎圣人何以不欺曰圣人者以已度者也【以已意度古人之意古人不能欺亦不欺人也】故以人度人以情度情【以今之人情度古之人情既云欲恶皆同岂其治乱有异也】以类度类【类种类谓若牛马也】以说度功【以言说度其功业也】以道观尽【以道观尽物之理儒效篇曰涂之百姓积善而全尽谓之圣人也】古今一度也【古今不殊尽可以此度彼安在其古今异情乎】类不悖虽久同理【言种类不乖悖虽久而理同今之牛马与古不殊何至人而独异哉】故乡于邪曲而不迷观乎杂物而不惑以此度之【以测度之道明之故向于邪曲不正之道而不迷杂物燿而不惑乡读为向】五帝之外无传人【外谓已前也无传人谓其人事迹后世无传者】非无贤人也久故也【五帝之中无传政非无善政也久故也中间也五帝少昊颛顼髙辛唐虞也】禹汤有传政而不若周之察也非无善政也久故也传者久则论略近则论详略则举大详则举小【略谓举其大纲详周备也】愚者闻其略而不知其详闻其详而不知其大也【惟圣贤乃能以略知详以小知大也】是以文久而灭节奏久而絶凡言不合先王不顺礼义谓之奸言虽辩君子不听【公孙龙惠施邓析之属也】法先王顺礼义党学者【党亲比也】然而不好言不乐言则必非诚士也【言讲说也诚士谓至诚好善之士】故君子之于言也志好之行安之乐言之故君子必辩【辩谓能谈说也】凡人莫不好言其所善而君子爲甚【所善谓已所好尚也】故赠人以言重于金石珠玉观人以言美于黼黻文章【观人以言谓使人观其言黼黻文章皆色之美者白与黑谓之黼黑与青谓之黻青与赤谓之文赤与白谓之章】听人之言乐于钟鼓琴瑟【使人听其言】故君子之于言无厌【无厌倦】鄙夫反是好其实不恤其文【但好其质而不知文饰若墨子之属】是以终身不免埤污佣俗【埤污皆下也谓鄙陋也埤与痹音同渚水处谓之污亦地之下者也污一孤反】故易曰括囊无咎无誉腐儒之谓也【腐儒如杇腐之物无所用也引易以喻不谈说者】凡说之难以至髙遇至卑以至治接至乱【以先王之至髙至治之道说末世至卑至乱之君所以为难也说音税】未可直至也逺举则病缪近世则病佣【未可直至言必在援引古今也逺举上世之事则患缪妄下举近世之事则患佣鄙也】善者于是间也亦必逺举而不缪近世而不佣与时迁徙与世偃仰缓急赢绌【赢余也赢绌犹言伸屈也】府然若渠堰櫽括之于已也【府与俯同就物之貌或读为附渠堰所以制水櫽括所以制木君子制人亦犹此也】曲得所谓焉然而不折伤【言谈説委曲皆得其意之所谓然而不折伤其道也】故君子之度已则以绳接人则用抴【抴牵引也度已犹正已也君子正已则以绳墨接人则牵引而致之言正已而驯致人也或曰抴当为拽抴揖也言如以揖擢进舟舩也度大各反抴以世反韩侍郎云抴者檠抴也匡弓弩之器也】度已以绳故足以为天下法则矣接人用抴故能寛容因求以成天下之大事矣【成事在众】故君子贤而能容罢【罢弱不任事者音疲】知而能容愚博而能容浅粹而能容杂夫是之谓兼术【粹专一也兼术兼容之法】诗曰徐方既同天子之功此之谓也【诗大雅常武之篇言君子容物亦犹天子之同徐方也】谈说之术齐庄以涖之端诚以处之坚彊以持之分别以喻之譬称以明之欣驩芬芗以送之寳之珍之贵之神之如是则说常无不受【言谈説之法如此人乃信之芬芗言至芳洁也神之谓自神异其説不敢慢也说音税称尺证反芗与香同】虽不说人人莫不贵【不説犹贵况其説之】夫是之谓为能贵其所贵【不使人贱之也】传曰唯君子为能贵其所贵此之谓也君子必辩凡人莫不好言其所善【所善谓所好也】而君子为甚焉是以小人辩言险而君子辩言仁也【仁谓忠爱之道】言而非仁之中也则其言不若其黙也其辩不若呐也【呐与讷同或引礼记其言呐呐然非】言而仁之中也则好言者上矣不好言者下也故仁言大矣起于上所以道于下正令是也【道与导同正或爲政】起于上所以忠于上谋救是也【谋救谓嘉谋匡救此言谈説之益不可以已如是也】故君子之行仁也无厌【无厌倦时】志好之行安之乐言之故言【所以好言说由此三者行如字】君子必辩小辩不如见端【端首】见端不如见本分【分上下贵贱之分小辩谓辩说小事则不如见端首见端首则不如见本分言辩说止于知本分而已】小辩而察见端而明本分而理圣人士君子之分具矣【此言能辩说然后圣贤之分具】有小人之辩者有士君子之辩者有圣人之辩者不先虑不早谋发之而当成文而类【言暗与理会成文理而不失其类谓不乖悖也】居错迁徙应变不穷【错致也居错安居也错于故反】是圣人之辩者也先虑之早谋之斯须之言而足听【斯须发言已可听也】文而致实博而党正是士君子之辩也【文谓辩说之辞致至也党与谠同谓直言也凡辩则失于虚诈博则失于流荡故致实党正爲重也】听其言则辞辩而无统【无根本也】用其身则多诈而无功上不足以顺明王下不足以和齐百姓然而口舌之均噡唯则节【盖谓骋其口舌之辩也噡唯则节四字未详或剰少错误耳】足以为奇伟偃却之属【奇伟夸大也偃却犹偃仰即偃蹇也言奸雄口辩适足以自夸大偃蹇而已】夫是之谓奸人之雄圣王起所以先诛也然后盗贼次之盗贼得变此不得变也【变谓教之使自新也】
　　非十二子篇第六
　　假今之世【假如今之世也或曰假借也今之世谓战国昬乱之世治世则奸言无所容故十二子借乱世以惑众也】饰邪说文奸言以枭乱天下【枭与鸮同】欺惑愚众矞宇嵬【矞与谲同诡诈也又余律反宇未详或曰宇大也放荡恢大也嵬谓为狂险之行也者谓为奸细之行也说文云嵬髙不平也今此言嵬者其行狂险亦犹山之髙不平也周礼大司乐云大傀烖则去乐郑云傀犹怪也晏子春秋曰不以上为本不以民为忧内不恤其家外不顾其游夸言傀行自谨于饥寒命之曰狂僻之民明上之所禁也嵬当与傀义同音五每反又牛彼反】使天下混然不知是非治乱之所存者有人矣【混然无分别之貌有在也】纵情性安恣睢禽兽之行【恣睢矜放之貌言任情性所为而不知礼义则与禽兽无异故曰禽兽行睢香萃反】不足以合文通治【不足合于古之文义通于治道】然而其持之有故其言之成理足以欺惑愚众【妄称古之人亦有如此者故曰持之有故又其言论能成文理故曰言之成理足以欺惑愚众也】是它嚣魏牟也【它嚣未详何代人世本楚平王孙有田公它成岂同族乎韩诗外传作范魏牟牟魏公子封于中山汉书蓺文志道家有公子牟四篇班固曰先在庄子庄子称之今庄子有公子牟称庄子之言以折公孙龙据即与庄子同时也又列子称公子牟解公孙龙之言公孙龙平原君之客而张湛以为文侯子据年代非也说苑曰公子牟东行穰侯送之未知何者为定也】忍情性綦谿利跂【忍谓违骄其性也綦谿未详盖与跂义同也利与离同离跂违俗自絜之貌谓离于物而跂足也庄子曰杨墨乃始离跂自以为得离力智反跂丘氏反】苟以分异人为髙【苟求分异不同于人以为髙行也】不足以合大众明大分【既求分异则不足合大众苟立小节故不足明大分大分谓忠孝之大义也】然而其持之有故其言之成理足以欺惑愚众是陈仲史防也【已解上】不知壹天下建国家之权称【不知齐一天下建立国家之权称言不知轻重称尺证反】上功用大俭约而僈差等【功用功力也大读曰太言以公力为上而过俭约也僈轻也轻僈差等谓欲使君臣上下同劳苦也】曾不足以容辨异县君臣【上下同等则其中不容分别而悬隔君臣也】然而其持之有故其言之成理足以欺惑愚众是墨翟宋钘也【宋钘宋人与孟子尹文子彭慎到同时孟子作宋牼牼与钘同口茎反】尚法而无法下修而好作【尚上也言所著书虽以法为上而自无法以修立为下而好作伪言自相矛盾矣】上则取听于上下则取从于俗【言苟顺上下意也】终日言成文典及紃察之则倜然无所归宿【紃与循同倜然踈逺貌宿止也虽言成文典若反覆紃察则疎逺无所归也】不可以经国定分【取听于上取从于俗故法度不立也】然而其持之有故其言之成理足以欺惑愚众是慎到田骈也【田骈齐人也游稷下著书十五篇其学本黄老大归名法慎到已解上】不法先王不是礼义【不以礼义为是】而好治怪说玩琦辩【玩与翫同读为奇异之竒】甚察而不惠【惠顺】辨而无用多事而寡功不可以为治纲纪然而其持之有故其言之成理足以欺惑愚众是惠施邓析也略法先王而不知其统【言其大略虽法先王而不知体统统谓纪纲也】犹然而材剧志大闻见杂博【犹然舒迟貌礼记曰君子盖犹犹尔剧繁多也】案往旧造说谓之五行【案前古之事而自造其说谓之五行五行五常仁义礼智信是也】甚僻违而无类幽隐而无说闭约而无解【约结也解说也僻违无类谓乖僻违戾而不知善类也幽隐无说闭约无解谓其言幽隐闭结而不能自解说谓但言尧舜之道而不知其兴作方略也荀卿常言法后王治当世而孟轲子思以为必行尧舜文武之道然后为治不知随时设教救当世之弊故言僻违无类孟子曰管仲曾西之所不为解佳买反】案饰其辞而祗敬之曰此真先君子之言也【言自敬其辞说先君子孔子也】子思唱之孟轲和之【子思孔子之孙名伋字子思孟轲邹人字子舆皆著书七篇】世俗之沟犹瞀儒嚾嚾然不知其所非也【沟读为拘拘愚也犹犹豫不定之貌瞀儒暗也汉书五行志作区瞀与此义同嚾嚾喧嚻之貌谓争辩也拘音寇又音抽】遂受而传之以为仲尼子游为兹厚于后世【仲尼子游为此言垂德厚于后世也】是则子思孟轲之罪也若夫緫方略齐言行壹统类而羣天下之英杰而告之以太古教之以至顺【緫领也统谓纲纪类谓比类大谓之统分别谓之类羣会合也】奥窔之间簟席之上敛然圣王之文章具焉佛然平世之俗起焉【西南隅谓之奥东南隅谓之窔言不出堂室之内也敛然聚集之貌佛读为勃勃然兴起貌窔一吊反】则六説者不能入也十二子者不能亲也无置锥之地而王公不能与之争名在一大夫之位则一君不能独畜一国不能独容【言王者之佐虽在下位非诸侯所能畜一国所能容或曰时君不知其贤无一君一国能畜者故仲尼所至轻去也】成名况乎诸侯莫不愿以为臣【况比也言其所成之名比况于人莫与为偶故诸侯莫不愿得以为臣或曰既成名之后则王者之辅佐也况诸侯莫不愿得以爲臣乎末知其贤则无国能容也或曰况犹益也国语骊姬曰众况厚之】是圣人之不得势者也仲尼子弓是也一天下财万物【财与裁同】养长生民兼利天下通达之属莫不服从【通达之属谓舟车所至人力所通者也】六说者立息十二子者迁化【迁而从化】则圣人之得势者舜禹是也今夫仁人也将何务哉上则法舜禹之制下则法仲尼子弓之义以务息十二子之说如是则天下之害除仁人之事毕圣王之迹着矣信信信也疑疑亦信也【信可信者疑可疑者意虽不同皆归于信】贵贤仁也贱不肖亦仁也言而当知也黙而当亦知也故知黙犹知言也【论语曰知之为知之不知为不知是知也当丁浪反】故多言而类圣人也少言而法君子也【言虽多而不流皆类于礼义是圣人制作者也少言而法谓不敢自造言説所言皆守典法也】多少无法而流然虽辩小人也【沉也流者不复返沈者不复出也】故劳力而不当民务谓之奸事【民务四民之务】劳知而不律先王谓之奸心【律法】辩说譬谕齐给便利而不顺礼义谓之奸说【齐疾也给急也便利亦谓言辞敏捷也】此三奸者圣王之所禁也知而险贼而神【用智于险又贼害不测如神也】为诈而巧【巧于为诈】言无用而辩【言辩而无用也】辩不惠而察【惠顺也辞辩不顺道理不聦察也】治之大殃也行辟而坚【辟读为僻】饰非而好【好饰非也】玩奸而泽【玩与翫同习奸而使有润泽也】言辩而逆古之大禁也【逆者乖于常理】知而无法【骋其异见也知如字】勇而无惮【轻死】察辩而操僻淫【为察察之辩而操持淫僻之事操七刀反】大而用之【以前数事为大而用之也】好奸而与众【好奸而与众人共之谓使人同之也】利足而迷【苟求利足而迷惑不顾祸患也】负石而坠【谓申徒狄负石投河言好名以至此也亦利足而迷者之类也】是天下之所弃也兼服天下之心髙上尊贵不以骄人【在贵位不骄人】聦明圣智不以穷人齐给速通不争先人刚毅勇敢不以伤人不知则问不能则学虽能必让然后为德【然后为圣贤之德也】遇君则脩臣下之义遇乡则脩长幼之义【在乡党之中也】遇长则脩子弟之义遇友则脩礼节辞让之义遇贱而少者则脩告导寛容之义无不爱也无不敬也无与人争也恢然如天地之苞万物如是则贤者贵之不肖者亲之如是而不服者则可谓訞怪狡猾之人矣【訞与妖同】虽厠子弟之中刑及之而宜【妖怪狡猾之人虽在家人子弟之中亦宜刑戮及之况公法乎】诗云匪上帝不时殷不用旧虽无老成人尚有典刑曾是莫听大命以倾此之谓也【诗大雅荡之篇郑云老成人伊尹伊陟臣扈之属也典刑常事故法也】古之所谓士仕者厚敦者也合羣者也【士仕谓士之入仕合谓和合羣众也】乐富贵者也【乐其道也】乐分施者也【施或所宜反】逺罪过者也【逺于愿反】务事理者也【务使事有条理】羞独富者也【使家给人足也】今之所谓士仕者污漫者也贼乱者也【污漫已解在荣辱篇】恣睢者也【恣睢已解于上】贪利者也触抵者也【恃权势而忤人】无礼义而唯权势之嗜者也古之所谓处士者德盛者也能静者也【处士不仕者也易曰或出或处能静谓安时处顺也】脩正者也知命者也着是者也【明着其时是之事不使人疑其奸诈也】今之所谓处士者无能而云能者也【云能自言其能也慎子曰劲而害能则乱也云能而害无能则乱也盖战国时以言能为云能当时之语也】无知而云知者也利心无足而佯无欲者也【好利不知足而诈为无欲者也】行伪险秽而彊髙言谨慤者也以不俗为俗【以不合俗人自为其俗也】离踪而跂訾者也【訾读为恣离踪谓离于俗而放踪跂恣谓跂足违俗而恣其志志意皆违俗自髙之貌或曰踪当为縰传写误耳纵与纚同步也离纵谓离于俗而步去跂訾谓跂足自髙而訾毁于人离力智反跂丘弭反訾将此反】士君子之所能不能为君子能为可贵不能使人必贵已【可贵贵道德也】能为可信不能使人必信已能为可用不能使人必用已【可用谓才能也】故君子耻不脩不耻见污【见污为人所污秽也】耻不信不耻不见信耻不能不耻不见用是以不诱于誉不恐于诽【虚誉不能诱诽谤不能动】率道而行端然正已不为物倾侧夫是之谓诚君子【诚实也谓无虚伪也】诗云温温恭人维德之基此之谓也【已解在不苟篇】士君子之容其冠进其衣逢其容良【进谓冠在前也逄大也谓逢掖也良谓乐易也】俨然壮然祺然蕼然恢恢然广广然昭昭然荡荡然是父兄之容也【俨然矜庄之貌壮然不可犯之貌或当为庄祺然蕼然未详或曰祺祥也吉也为安泰不忧惧之貌蕼当为肆谓寛舒之貌恢恢广广皆容众之貌昭昭明显之貌荡荡恢夷之貌】其冠进其衣逢其容慤【谨敬】俭然恀然辅然端然紫然洞然缀缀然瞀瞀然是子弟之容也【俭然自谦卑之貌多然恃尊长之貌尔雅曰恀恃也郭云江东呼母爲恀音纸辅然相亲附之貌端然不倾倚之貌紫然未详或曰与孳同柔弱之貌洞然恭敬之貌礼记曰洞洞乎其敬也缀缀然不乖离之貌谓相连缀也瞀瞀然不敢正视之貌】吾语汝学者之嵬【说学者为嵬行之形状嵬已解于上】其冠絻其缨禁缓其容简连【絻当为俛谓太向前而低俯也缨冠之系也禁缓未详或曰读爲紟紟带也言其缨大如带而缓也简连傲慢不前之貌紟其禁反连读如往蹇来连之连】填填然狄狄然莫莫然瞡瞡然瞿瞿然尽尽然盱盱然【填填然满足之貌狄读爲趯跳跃之貌莫读爲貊貊静也不言之貌或动而跳跃或静而　不言皆谓举止无恒也瞡瞡未详或曰瞡与规同规规小见之貌瞿瞿瞪视之貌尽尽极视尽物之貌盱盱张目之貌皆谓视瞻不平或太察也盱许于反】酒食声色之中则瞒瞒然瞑瞑然【瞒瞒闭目之貌瞑瞑视不审之貌谓好恱之甚佯若不视也瞒莫于反瞑母丁反】礼节之中则疾疾然訾訾然【谓憎疾毁訾也】劳苦事业之中则儢儢然离离然偷儒而罔无廉耻而忍謑【音徯】訽是学者之嵬也【事业谓作业也儢儢不勉强之貌离离不亲事之貌陆法言云儢心不力也音吕偷儒谓苟避事之劳苦也罔谓冈冐不畏人之言也謑訽谓詈辱也此一章皆明视之状貌而辨善恶也今之所解或取声韵假借或推儢爲错误因随所见而通之也】第作其冠祌禫其辞【第作其冠未详祌禫当作冲澹谓其言淡薄也】禹行而舜趋是子张氏之贱儒也【但宗圣人之威仪而已矣】正其衣冠齐其顔色嗛然而终日不言是子夏氏之贱儒也【嗛与慊同快也谓自得之貌终日不言谓务于沈黙史记乐毅与燕惠王书曰先王以为嗛于志也】偷儒惮事无廉耻而耆饮食必曰君子固不用力是子游氏之贱儒也【偷儒已解上耆与嗜同此皆言先儒性有所偏愚者效而慕之故有此弊也】彼君子则不然佚而不惰劳而不僈【虽逸而不懈惰虽劳而不弛慢】宗原应变曲得其宜如是然后圣人也【宗原根本也言根本及应变皆曲得其宜也】
　　仲尼篇第七
　　仲尼之门人五尺之防子言羞称乎五伯是何也曰然彼诚可羞称也齐桓五伯之盛者也【言盛者犹如此况其下乎伯读为霸或曰伯长也为诸侯之长春秋传曰王命内史叔兴父防命晋侯为侯伯也】前事则杀兄而争国【兄子纠也】内行则姑姊妹之不嫁者七人闺门之内般乐奢汰【般亦乐也汰侈也音太下同】以齐之分奉之而不足【分半也用税赋之半也公羊传曰师丧分焉】外事则诈邾袭莒并国三十五【诈邾未闻袭莒谓桓公与管仲谋伐莒未发爲东郭牙先知之是也并国三十五谓灭谭灭遂灭项之类其余所未尽闻也】其行事也若是其险污淫汰也【事险而行汚也行下孟反】彼固曷足称乎大君子之门哉若是而不亡乃霸何也曰于乎夫齐桓公有天下之大节焉夫孰能亡之【于乎读为呜呼叹美之声大节谓节义也】倓然见管仲之能足以托国也是天下之大知也【倓安也安然不疑也大知谓知人之大也倓他坎反】安忘其怒出忘其讐遂立以为仲父是天下之大决也【安犹内也出犹外也言内忘忿恚之怒外忘射钩之雠仲者夷吾之字父事之如父故号为仲父大决谓断决之大者也】立以为仲父而贵戚莫之敢妬也【不敢妬其亲宻】与之髙国之位而本朝之臣莫之敢恶也【髙子国子世为齐上卿今以其位与之本朝之臣谓旧臣也春秋传管仲曰有天子之二守国髙在】与之书社三百而富人莫之敢距也【书社谓以社之戸口书于版图周礼三十五家为社距与拒同敌也言齐之富人莫有敢敌管仲者也】贵贱长少莫不秩秩焉从桓公而贵敬之是天下之大节也【秩秩顺序之貌】诸侯有一节如是则莫之能亡也桓公兼此数节者而尽有之夫又何可亡也其霸也冝哉非幸也数也【其术数可霸非为幸遇也】仲尼之门人五尺之竪子言羞称乎五霸是何也曰然彼非本政教也非致隆髙也【致至极也】非綦文理也【非极有文章条理也】非服人心也【非以义服之】乡方略审劳佚【乡读为向趍也审劳佚谓审知使人之劳佚也】畜积脩鬭而能颠倒其敌者也【畜积仓廪修战鬬之术而能倾覆其敌也】诈心以胜矣彼以让饰争依乎仁而蹈利者也【为让所以饰争非真让也行仁所以蹈利非真仁也】小人之杰也彼固曷足称乎大君子之门哉【前章言五霸救时故褒美之此章明王者之政故言其失孟子曰五霸者三王之罪人也】彼王者则不然致贤而能以救不肖致彊而能以寛弱战必能殆之而羞与之鬬【必以义服不力服也】委然成文以示之天下【委然俯就之貌言俯就人使成文理以示天下也】而暴国安自化矣有灾缪者然后诛之【有灾怪缪戾者然后诛之非颠倒其敌也】故圣王之诛也綦省矣【省少也所景反】文王诛四【四谓密也阮也共也崇也诗曰密人不恭敢距大邦侵阮徂共春秋传曰文王闻崇侯乱而伐之因垒而降史记亦説文王三征伐与此小异诛者讨伐杀戮之通名】武王诛二【史记云武王斩纣与妲己尸子曰武王亲射恶来之口亲砟殷纣之颈手污于血不温而食当此之时犹猛兽者也】周公卒业【周公终王业亦时有示征伐谓三监淮夷商奄也】至于成王则安以无诛矣【言其化行刑措也】故道岂不行矣哉【以此言之道岂不行人自不行耳故又以下事明之也】文王载百里地而天下一【所载之地不过百里而天下一以有道也】桀纣舎之厚于有天下之势而不得以匹夫老【桀纣舎道虽有天下厚重之势而不得如庶人夀终】故善用之则百里之国足以独立矣不善用之则楚六千里而爲雠人役【善用谓善用道也雠人秦也楚懐王死于秦其子襄王为秦所制而役使之也】故人主不务得道而广有其势是其所以危也持宠处位终身不厌之术【论人臣处位可终身行之之术】主尊贵之则恭敬而僔【僔与撙同卑退也】主信爱之则谨慎而嗛【嗛与歉同不足也言不敢自满也春秋谷梁传曰一谷不升谓之嗛】主专任之则拘守而详【谨守职事详明法度】主安近之则慎比而不邪【谨慎亲比于上而不回邪谄佞】主防远之则全一而不倍【不以防逺而怀离二之心】主损绌之则恐惧而不怨贵而不为夸【夸奢侈也】信而不处谦【谦读为嫌得信于主不处嫌疑间使人疑其作威福也】任重而不敢专财利至则言善而不及也必将尽辞让之义然后受【善而不及如言已之善寡不合当此财利也】福事至则和而理祸事至则静而理【理谓不失其道和而理谓不充屈静而理谓不陨获也】富则施广贫则用节可贵可贱也可富可贫也可杀而不可使爲奸也【君虽宠荣屈辱之终不可使为奸也】是持宠处位终身不厌之术也虽在贫穷徒处之势亦取象于是矣夫是之谓吉人【徒处徒行或曰独处也虽贫贱其所立志亦取法于此也】诗曰媚兹一人应侯顺德永言孝思昭哉嗣服此之谓也【诗大雅下武之篇一人谓君也媚爱应当侯维服事也郑云媚爱兹此也可爱乎武王能此顺德谓能成其祖考之功也服事也明哉武王之嗣行祖考之事谓伐纣定天下引此者明臣事君亦犹武王之继祖考也】求善处大重理任大事【大重谓大位也】擅宠于万乗之国必无后患之术莫若好同之【好贤人与之同者也】援贤博施除怨而无妨害之【除怨不念旧恶】能耐任之则慎行此道【耐忍也慎读为顺言人有贤能者虽不欲用必忍而用之则顺已所行之道耐乃代反】能而不耐任【有能者不忍急用之】且恐失宠则莫若早同之推贤让能而安随其后如是有宠则必荣失宠则必无罪是事君者之寳而必无后患之术也【或曰荀子非王道之书其言驳杂今此又言以术事君曰不然夫荀卿生于衰世意在济时故或论王道或论霸道或论强国在时君所择同归于治者也若髙言尧舜则道必不合何以拯斯民于涂炭乎故反经合义曲成其道若得行其志治平之后则亦尧舜之道也又荀卿门人多仕于大国故戒以保身推贤之术与大雅既明且哲岂云异哉】故知者之举事也满则虑嗛【嗛不足也当其盈满则思其后不足之时而先防之】平则虑险安则虑危曲重其豫犹恐及其旤是以百举而不陷也【委曲重多而备豫之犹恐其及旤旤与祸同】孔子曰巧而好度必节勇而好同必胜知而好谦必贤此之谓也【巧者多作淫靡故好法度者必得其节勇者多凌物故好与人同者必胜之也】愚者反是处重擅权则好专事而妬贤能抑有功而挤有罪志骄盈而轻旧怨【抑伤之也挤　排也轻旧怨谓轻报旧怨】以啬而不行施道乎上为重招权于下以妨害人虽欲无危得乎哉【施道施惠之道欲重其威福故招权使归于已】是以位尊则必危任重则必废擅宠则必辱可立而待也可炊而傹也【炊与吹同傹当为僵言可以气吹之而僵仆傹音竟】是何也则堕之者众而持之者寡矣【堕许窥反】天下之行术【可以行于天下之术】以事君则必通以为仁则必圣立隆而勿贰也【仁谓仁人圣亦通也以事君则必通达以为仁则必有圣知之名者在于所立敦厚而专一也此谓可行天下之术也】然后恭敬以先之忠信以统之慎谨以行之端慤以守之顿穷则疾力以申重之【以敦厚不贰为本然后辅之以恭敬之属顿谓困踬也疾力勤力也困危之时则尤加勤力而不敢怠惰申重犹再三也】君虽不知无怨疾之心功虽甚大无伐德之色省求多功爱敬不勌如是则常无不顺矣【省少也少所求即多立功劳省所景反】以事君则必通以为仁则必圣夫是之谓天下之术少事长贱事贵不肖事贤是天下之通义也有人也势不在人上而羞为人下是奸人之心也志不免乎奸心行不免乎奸道而求有君子圣人之名辟之是犹伏而咶天救经而引其足也【辟读为譬咶与防同经缢也伏而防天愈益逺也救经而引其足愈益急也经音径】说必不行矣俞务而俞逺【俞读为愈】故君子时屈则屈时伸则伸也【势在上则为上在下则为下必当其分安有势不在上而羞为下之心哉】荀子卷三
　　钦定四库全书
　　荀子卷四　　　　　　　　唐　杨倞　注
　　儒效篇第八【效功也】
　　大儒之效武王崩成王防周公屏成王而及武王以属天下恶天下之倍周也【屏蔽及继属续也属之欲反】履天下之籍【籍谓天下之图籍也】听天下之断偃然如固有之而天下不称贪焉【偃然犹安然固有之谓如固合有此位也】杀管叔虚殷国而天下不称戾焉【虚读为墟戾暴也墟殷国谓杀武庚迁殷顽民于洛邑朝歌为墟也】兼制天下立七十一国姬姓独居五十三人而天下不称偏焉【左氏传成鲜对魏献子曰昔武王克商光有天下其兄弟之国者十有五人姬姓之国者四十人皆举亲也与此数略同言四十人盖举成数又曰昔周公吊二叔之不咸故封建亲戚以蕃周室管蔡郕霍鲁卫毛聃郜雍曹滕毕原鄷郇文之昭也防晋应韩武之穆也凡蒋邢茅胙祭周公之也余国名浅学难尽详究】教诲开导成王使谕于道而能揜迹于文武【开导谓开通道逹揜袭也】周公归周【周公所归畿内之国亦名周春秋周公黒肩盖其后也言周公自归其国也】反籍于成王而天下不辍事周然而周公北面而朝之【待其固安之后北面为臣明摄政非为已也】天子也者不可以少当也【不可少顷当此位也】不可以假摄为也【周公所以少顷假摄天子之位盖权宜以安周室也】能则天下归之不能则天下去之是以周公屏成王而及武王以属天下恶天下之离周也成王冠成人周公归周反籍焉明不灭主之义也周公无天下矣鄕有天下今无天下非擅也【鄕读为向下同擅与禅同言非禅譲与成王也】成王鄕无天下今有天下非夺也变势次序节然也【节期也权变次序之期如此也】故以枝代主而非越也【枝枝子周公武王之弟故曰枝主成王也】以弟诛兄而非暴也【谓杀管叔管叔周公之兄也】君臣易位而非不顺也【时不得不然故易位非为不顺】因天下之和遂文武之业明枝主之义抑亦变化矣天下厌然犹一也【厌然顺从之貌一渉反】非圣人莫之能为夫是之谓大儒之效秦昭王问孙卿曰儒无益于人之国【汉宣帝名询刘向编録故以荀卿为孙卿】孙卿子曰儒者法先王隆礼义谨乎臣子而致贵其上者也【谨乎臣子谓使不敢为非致极也】人主用之则势在夲朝而宜【言儒者得权势在夲朝则事皆合宜】不用则退编百姓而慤必为顺下矣【必不为悖乱也】虽穷困冻餧必不以邪道为贪无置锥之地而明于持社稷之大义呜呼而莫之能应然而通乎财万物养百姓之经纪【呜呼叹辞也财与裁同虽叹其莫已知无应之者而亦不怠惰困弃常通于裁万物养百姓之纲纪也】势在人上则王公之材也【在人之上谓为人君也】在人下则社稷之臣国君之寳也虽隐于穷阎漏屋人莫不贵之道诚存也【穷阎穷僻之处阎里门也漏屋屋漏雨者也】仲尼将为司寇【鲁司寇也】沈犹氏不敢朝饮其羊公愼氏出其妻慎溃氏逾境而徙【皆鲁人家语曰沈犹氏常朝饮其羊以诈市人公慎氏妻淫不制慎溃氏奢侈逾法鲁之鬻六畜者饰之以储价】鲁之粥牛马者不豫贾必蚤正以待之者也【豫贾定为高价也粥牛马者不敢高价言仲尼必先正其身以待物故得从化如此贾读为价】居于阙党阙党之子弟罔不分有亲者取多【居谓孔子闲居阙党之子弟罔不分均有无于分均之官有父母者取多也】孝悌以化之也【由孔子以孝悌化之】儒者在夲朝则美政在下位则美俗儒之为人下如是矣王曰然则其为人上何如孙卿曰其为人上也广大矣志意定乎内礼节脩乎朝法则度量正乎官忠信爱利形乎下【官百官形见也】行一不义杀一无罪而得天下不为也此君义信乎人矣通于四海则天下应之如讙【以君义通于四海故应之如讙讙喧也言声齐应之也】是何也则贵名白而天下治也【贵名谓儒名可贵白明显之貎】故近者歌讴而乐之逺者竭蹶而趋之【竭蹶顚倒也逺者顚倒趋之如不及然】四海之内若一家通逹之属莫不从服夫是之谓人师【通逹之属谓舟车所至人力所通之处也师长也言儒者之功如此故可以为人师长也】诗曰自西自东自南自北无思不服此之谓也【诗大雅文王有声之篇引此以明天下皆归之】夫其为人下也如彼其为人上也如此何谓其无益于人之国也昭王曰善先王之道仁人隆也比中而行之【先王之道谓儒学仁人之所崇高也以其比类中道而行之不为诡异之説不高不下使贤不肖皆可及之也】曷谓中曰礼义是也道者非天之道非地之道人之所以道也【重説先王之道非隂阳山川怪异之事是人所行之道也】君子之所道也君子之所谓贤者非能徧能人之所能之谓也君子之所谓知者非能徧知人之所知之谓也君子之所谓辩者非能徧辩人之所辩之谓也君子之所谓察者非能徧察人之所察之谓也有所正矣【苟得其正不必徧能或曰正当为止言止于礼义】相高下视墝肥序五种君子不如农人【相视也高下原隰也墝薄田也五种黍稷豆麦麻谓不失次序各当土宜也】通财货相美恶辨贵贱君子不如贾人【视货物之美恶辨其贵贱也贾与估同】设规矩陈绳墨便备用君子不如工人【便备用谓精巧便于备用】不恤是非然不然之情以相荐撙以相耻怍君子不若惠施邓析也【荐借也谓相蹈籍撙抑皆谓相陵驾也怍慙也】若夫谪徳而定次【谪与商同古字商度其徳而定位次夲或亦多作谲谲与决同谓断决其徳故下亦有决徳而定次也】量能而授官使贤不肖皆得其位能不能皆得其官【任使各当其才】万物得其宜事变得其应慎墨不得进其谈惠施邓析不敢窜其察【窜隠匿也言二子之察无所逃匿君子皆识也】言必当理事必当务是然后君子之所长也凡事行有益于理者立之【行下孟反】无益于理者废之夫是之谓中事凡知説有益于理者为之无益于理者舎之夫是之谓中説事行失中谓之奸事知説失中谓之奸道奸事奸道治世之所弃而乱世之所从服也若夫充虚之相施易也【充实也施读曰移移易谓使实者虚虚者实】坚白同异之分隔也【以坚白异同之言相分别隔异同异已解上也】是聦耳之所不能听也明目之所不能见也辩士之所不能言也虽有圣人之知未能偻指也【偻疾也言虽圣人亦不可疾速指陈偻力主反公羊传曰夫人不偻何休曰偻疾也齐人言也】不知无害为君子知之无损为小人工匠不知无害为巧君子不知无害为治【君子卿大夫也】王公好之则乱法百姓好之则乱事【事谓作业】而狂惑戆陋之人乃始率其羣徒辩其谈説明其辟称老身长子不知恶也【戆愚也辟音譬称尺证反身老子长言终身不知恶之也】夫是之谓上愚【有偏僻之见非昧然无知然亦不免于愚故曰上愚】曾不如好相鸡狗之可以为名也【有恵施邓析之名尚不如相鸡狗之名也】诗曰为为蜮则不可得有腼面目视人罔极作此好歌以极反侧此之谓也【诗小雅何人斯之篇毛云蜮短狐也腼姡也郑云使汝为为蜮则汝诚不可得见也姡然有面目汝乃人也人相视无有极时终必与汝相见也引此以喻狂惑之人也】我欲贱而贵愚而智贫而富可乎曰其唯学乎彼学者行之曰士也【彼为儒学者能行则为士也士者脩立之称】敦慕焉君子也【敦厚慕之】知之圣人也【知之谓通于学也于事皆通则与圣人无异也】上为圣人下为士君子孰禁我哉【为学之后则谁能禁我使不为圣人士君子也】鄕也混然涂之人也俄而并乎尧禹岂不贱而贵矣哉【混然无所知之貎并比也鄕音向涂与途同】鄕也效门室之辨混然曾不能决也【效白辨别也向者明白门室之别异犹不能决言所知浅也】俄而原仁义分是非图廻天下于掌上而辩白黒岂不愚而知矣哉【原夲也谓知仁义之夲图谋也廻转也言图谋运转天下之事如在掌上也】鄕也胥靡之人俄而治天下之大器举在此岂不贫而富矣哉【胥靡刑徒人也胥相靡系也谓鏁相聮相系汉书所谓锒铛者也举皆也顔师古曰聮系使相随而服役之犹今囚徒以鏁连枷也】今有人于此防然藏千溢之寳虽行贷而食人谓之富矣【防然杂碎众多之貎行贷行乞也贷士得反】彼寳也者衣之不可衣也【下衣于既反言已为衣则不可衣着】食之不可食也卖之不可偻售也【偻疾】然而人谓之富何也岂不大富之器诚在此也【喻学者虽未得衣食亦犹藏千金之寳也】是杅杅亦富人已岂不贫而富矣哉【杅杅即于于也自足之貌荘子曰听居居视于于也】故君子无爵而贵无禄而富不言而信不怒而威穷处而荣独居而乐岂不至尊至富至重至严之情举积此哉【举皆也此儒学也其情皆在此故人尊贵敬】故曰贵名不可以比周争也不可以夸诞有也不可以势重胁也必将诚此然后就也【贵名人所贵儒学之名此身也】争之则失譲之则至遵道则积夸诞则虚【遵道则自委积夸诞则尤益空虚】故君子务脩其内而譲之于外务积徳于身而处之以遵道如是则贵名起之如日月天下应之如雷霆【众应之声如雷】故曰君子隠而显微而明辞让而胜诗曰鹤鸣于九臯声闻于天此之谓也【诗小雅鹤鸣之篇毛云臯泽也言身隠而名著郑云臯泽中水溢出所为坎自外数至九喻深逺也】鄙夫反是比周而誉俞少鄙争而名俞辱烦劳以求安利其身俞危【俞读为愈】诗曰民之无良相怨一方受爵不譲至于已斯亡此之谓也【诗小雅角弓之篇引此以明不责已而怨人】故能小而事大辟之是犹力之少而任重也粹折无适也【舍除也粹读为碎除碎折之外无所之适言必碎折】身不肖而诬贤是犹伛伸而好升高也指其顶者愈众【伛偻也伸读为身字之误也伛身之人而彊升高则头顶尤低屈故指而笑之者愈众】故明主谲徳而序位所以为不乱也忠臣诚能然后敢受职所以为不穷也分不乱于上能不穷于下治辩之极也【不乱谓皆当其序不穷谓通于其职列也言儒为治辩之极也】诗曰平平左右亦是率从是言上下之交不相乱也【诗小雅采菽之篇毛云平平辨治也交谓上下相交接也】以容俗为善以货财为寳以养生为已至道是民徳也【养生为已至道谓荘生之徒民徳言不知礼义也】行法至坚不以私欲乱所闻如是则可谓劲士矣行法至坚好脩正其所闻以挢饰其情性【行法谓行有法度行下孟反挢与矫同】其言多当矣而未谕也其行多当矣而未安也其知虑多当矣而未周密也【未谕谓未尽晓其义未安谓未得如天性安行之也周密谓尽善也】上则能大其所隆下则能开道不已若者如是则可谓笃厚君子矣脩百王之法若辨白黒应当时之变若数一二【如数一二之易】行礼要节而安之若生四肢【要邀也节节文也言安于礼节若身之生四枝不以造物为也要一遥反下要时同】要时立功之巧若诏四时【邀时立功之巧谓不失机权若天告四时使成万物也】平正和民之善亿万之众而博若一人如是则可谓圣人矣【虽博杂众多如理一人之少】井井兮其有条理也【井兮良易之貌有条理也】严严兮其能敬已也【严兮有威重之貎能敬已不可以干非礼也严或为俨】分分兮其有终始也【事各当其分即无杂乱故能有终始分扶问反】厌厌兮其能长久也【厌足也乱生于不足故知足然后能长久】乐乐兮其执道不殆也【殆危】炤炤兮其用知之明也【炤炤明见之貌炤与照同】脩脩兮其用统类之行也【脩脩整齐之貌统类纲纪也言事不乖悖也】绥绥兮其有文章也【绥绥安泰之貌绥或为葳蕤之貎】熈熈兮其乐人之臧也【熈熈和乐之貎】隐隐兮其恐人之不当也【隐隐忧戚貌恐人皆行事不当理此已上之论大儒之徳也】如是则可谓圣人矣此其道出乎一曷谓一曰执神而固【执持精神坚固】曷谓神曰尽善挟洽之谓神万物莫足以倾之之谓固【挟读为浃浃周洽也】神固之谓圣人圣人也者道之管也天下之道管是矣百王之道一是矣【管枢要也是是儒学】故诗书礼乐之归是矣诗言是其志也【是儒之志】书言是其事也礼言是其行也乐言是其和也春秋言是其微也【微谓儒之微防一字为褒贬微其文隠其义之类是也】故风之所以为不逐者取是以节之也【风国风逐流荡也国风所以不随荒暴之君而流荡者取圣人之儒道以节之也诗序曰变风发乎情止乎礼义发乎情民之性也止乎礼义先王之泽也】小雅之所以为小雅者取是而文之也【雅正也文饰也】大雅之所以为大雅者取是而光之也颂之所以为至者取是而通之也【至谓盛徳之极】天下之道毕矣鄕是者臧倍是者亡鄕是如不臧倍是如不亡者自古及今未尝有也【是皆谓儒也鄕读为向】客有道曰孔子曰周公其盛乎【言其徳盛】身贵而愈恭家富而愈俭胜敌而愈戒【戒备也言胜敌而益戒备荀卿之时有客説孔子之言如此】应之曰是殆非周公之行非孔子之言武王崩成王防周公屏成王而及武王履天子之籍负扆而坐【户牖之间谓之扆】诸侯趋走堂下当是时也夫又谁为恭矣哉兼制天下立七十一国姬姓独居五十三人焉周之子孙苟不狂惑者莫不为天下之显诸侯孰谓周公俭哉武王之诛纣也行之日以兵忌【武王发兵日以兵家所忌之日】东面而迎太岁【迎谓逆太岁也尸子曰武王伐纣鱼辛谏曰岁在北方不北征武王不从】至汜而汜至怀而怀【汜水名懐地名书曰覃懐底绩孔安国曰覃懐近河地名谓至汜而适遇水泛涨而至懐又河水泛溢也吕氏春秋曰武王伐纣天雨日夜不休汜音祀】至共头而山隧【共河内县名共头盖共县之山名隧谓山石崩摧也隧读为坠共音恭】霍叔惧曰出三日而五灾至无乃不可乎【霍叔武王弟也出行也周居丰镐军出三日未尝至共盖文王三分天下有其二境上已近于洛矣或曰至汜之后三日也】周公曰刳比干而囚箕子飞廉恶来知政夫又恶有不可焉【比干纣贤臣箕子纣诸父箕国名子爵也飞廉恶来皆纣之嬖臣飞廉善走恶来有力也】遂选马而进【选拣择也】朝食于戚暮宿于百泉【杜元凯云戚卫邑在顿丘卫县西百泉盖近朝歌地名左氏传曰晋人败范氏于百泉】厌旦于牧之野【厌掩也夜掩于旦谓未明已前也厌于甲反】鼓之而纣卒易鄕【倒戈而攻鄕读曰向后也】遂乗殷人而进诛纣【乗其倒戈之势】盖杀者非周人因殷人也【非周人杀之因殷倒戈之势自杀之也】故无首虏之获无蹈难之赏【周人无立功受赏者】反而定三革偃五兵【定息偃化也皆不用之义三革犀也兕也牛也考工记曰函人为甲犀甲七属兕甲六属合甲五属谷梁传曰天子救日置五麾陈五兵范寗云五兵矛防揗弓矢国语説齐桓定三革偃五刃韦昭云三革甲胄盾也五刃刀劒矛防矢也】合天下立声乐【合天下谓合防天下诸侯归一统也】于是武象起而韶濩废矣【武象周武王克殷之后乐名武亦周颂篇名诗序云武奏大武也礼记曰下管象朱干玉戚以冕而舞大武韶濩殷乐名左氏传曰吴季札见舞韶濩者盖殷时兼用舜乐武王废之也】四海之内莫不变心易虑以化顺之故外阖不閇【阖门扉也】跨天下而无靳【跨越也靳求也越天下而无求言自足也亦人皆与之不待求】当是时也夫又谁为戒矣哉【太平如此谁复备戒】造父者天下之善御者也无舆马则无所见其能【造父周穆王之御者】羿者天下之善射者也无弓矢则无所见其巧【羿有穷之君逐夏太康而遂簒位者】大儒者善调一天下者也无百里之地则无所见其功舆固马选矣而不能以至逺一日而千里则非造父也弓调矢直矣而不能以射逺中微则非羿也【善射者既能及逺又中细微之物】用百里之地而不能以调一天下制彊暴则非大儒也彼大儒者虽隠于穷阎漏屋无置锥之地而王公不能与之争名在一大夫之位则一君不能独畜一国不能独容成名况乎诸侯莫不愿得以为臣【已解非十二子篇】用百里之地而千里之国莫能与之争胜笞棰国齐一天下而莫能倾也是大儒之徴也【倾危征騐】其言有类其行有礼【类善也谓比类于善不为狂妄之言】其举事无悔其持险应变曲当【险危也持危应变皆曲得其宜当丁浪反】与时迁徙与世偃仰【随时设教】千举万变其道一也是大儒之稽也【其道一谓皆归于治也故禹汤文武事迹不同其于为治一也稽考也考成也】其穷也俗儒笑之其通也英杰化之嵬琐逃之【倍千人曰英倍万人曰杰言英杰之士则慕而化之狂怪之人则畏而逃去之】邪説畏之众人愧之【众人初皆非其所为成功之后故自愧也愧或为贵也】通则一天下穷则独立贵名【儒名】天不能死地不能埋桀跖之世不能污非大儒莫之能立仲尼子弓是也故有俗人者有俗儒者有雅儒者有大儒者【辨儒者之异也】不学问无正义以富利为隆是俗人者逢衣浅带解果其冠【逢大也浅带博带也韩诗外传作逢衣博带言带博则约束衣服易也故曰浅带觧果未详或曰觧果狭隘也左思魏都赋曰风俗以韰惈为婳韰下界反倮音果婳音获静好也或曰説苑淳于髠谓齐王曰臣笑邻圃之祠田以一壶酒三鲋鱼祝曰蠏螺者冝禾污邪者百车蠏螺盖髙地也今冠盖亦比之谓　彊为儒服而无其实】略法先王而足乱世术【略粗也粗法先王之遗言不知大体故足以乱世法韩诗外传作略法先王而不足于乱世】缪学杂举不知法后王而壹制度不知隆礼义而杀诗书【后王后世之王夫随当时之政而平制度是壹也若妄引上古不合于时制度乱矣故仲尼修春秋尽周法韩诗外传作不知法先王也】其衣冠行伪己同于世俗矣然而不知恶者【衣冠即上所云逢衣浅带之比行伪谓行伪而坚行下孟反】其言议谈説己无异于墨子矣然而明不能分别呼先王以欺愚者而求衣食焉【呼谓称举】得委积足以揜其口则扬扬如也【扬扬得意之貌】随其长子事其便辟举其上客然若终身之虏而不敢有他志是俗儒者也【长子谓君之世子也便辟谓左右小臣亲信者也便婢延反辟读为嬖举其上客谓褒美其上客冀得其助也字书无所见盖环绕囚拘之貌荘子曰睆然在纆缴之中矣】法后王一制度隆礼义而杀诗书其言行以有大法矣然而明不能齐【虽有大体其所见之明犹未能齐言行使无纎介之差】法教之所不及闻见之所未至则知不能类也【有所未知则不能取比类而通之也礼记虽先王未之有可以义起是能类者矣】知之曰知之不知曰不知内不自以诬外不自以欺【不自欺人】以是尊贤畏法而不敢怠傲是雅儒者也【有雅徳之儒也】法先王统礼义一制度以浅持博以古持今以一持万【以浅持博谓见其浅则可以执持博也先王当为后王以古持今当为以今持古皆传冩误也】苟仁义之类也虽在鸟兽之中若别白黒【善类在鸟兽之中犹别况在人矣】倚物怪变所未尝闻也所未尝见也卒然起一方则举统类而应之无所儗防【倚竒也韩诗外传作竒物怪变卒于忽反儗读为疑防与怍同竒物怪变卒然而起人所难处者大儒知其统类故举以应之无所疑滞惭怍也】张法而度之则晻然若合符节是大儒者也【既无所疑怍故开张其法以测度之则晻然如合荷节言不差错也度大各反晻与暗同符节相合之物也周礼门关用符节盖以全竹为之剖之为两各执其一合之以为验也】故人主用俗人则万乗之国亡【不义而好利故亡也】用俗儒则万乗之国存【仅存】用雅儒则千乗之国安用大儒则百里之地久【外国多患难用大儒然后可以长久也】而后三年天下为一诸侯为臣【长久之业既成又三年修徳化则可以一天下臣诸侯盖殷汤周文皆化行之后三年而王】用万乗之国则举错而定一朝而伯【错读为措伯读为霸言一朝而霸也】不闻不若闻之闻之不若见之见之不若知之知之不若行之学至于行之而止矣行之明也【行之则通明于事也】明之谓圣人【通明于事则为圣人】圣人也者夲仁义当是非齐言行不失毫厘无他道焉已乎行之矣【当下浪反己止也言圣人无它在止于行其所学者也】故闻之而不见虽博必谬【虽博闻必有谬误也】见之而不知虽识必妄【见而不知虽能记识必昧于指意谓若制力然也】知之而不行虽敦必困【苟不能行虽所知多厚必至困踬也】不闻不见则虽当非仁也【虽偶有所当非仁人君子之通明者也】其道百举而百陷也【言偶中之道百举而百陷无一可免也】故人无师无法而知则必为盗勇则必为贼云能则必为乱【云能自言其能】察则必为怪【恵施邓析之比】辩则必为诞人有师有法而知则速通勇则速威云能则速成察则速尽辩则速论【察则速尽谓有聼察之性则能速尽物理速论谓能速论是非】故有师法者人之大寳也无师法者人之大殃也人无师法则隆情矣有师法则隆性矣【隆厚也厚于情谓恣其情之欲厚于性谓夲于善也】而师法者所得乎情非所受乎性不足以独立而治【情谓喜怒爱恶外物所感者也言师法之于人得于外情非天性所受故性不足独立而治必在因外情而化之或曰情当为积所得乎积习非及于天性既非天性则不可独立而治必在化之也】性也者吾所不能为也然而可化也【言天性非吾自能为也必在化而为之也】情也者非吾所有也然而可为乎【言情非吾天性所有然可以外物诱而为之或曰情亦当为积积习与天然有殊故曰非吾所有虽非所有然而可为之也】注错习俗所以化性也【注错犹措置也错千故反】并一而不贰所以成积也【并读为并一谓师法贰谓异端】习俗移志安久移质【习以为俗则移其志安之既久则移夲质】并一而不贰则通于神明参于天地矣故积土而为山积水而为海旦暮积谓之嵗至高谓之天至下谓之地宇中六指谓之极【六指上下四方也尽六指之逺则为六极言积近以成逺】涂之人百姓积善而全尽谓之圣人彼求之而后得为之而后成积之而后高尽之而后圣故圣人也者人之所积也【言其徳行委积】人积耨耕而为农夫积斵削而为工匠积反货而为商贾【反读为贩】积礼义而为君子工匠之子莫不继事而都国之民安习其服【安习其土风之衣服】居楚而楚居越而越居夏而夏【谓中夏】是非天性也积靡使然也【靡顺也顺其积习故能然】故人知谨注错愼习俗大积靡则为君子矣【大积靡谓以顺积习为也】纵情性而不足问学则为小人矣为君子则常安荣矣为小人则常危辱矣凡人莫不欲安荣而恶危辱故唯君子为能得其所好小人则日徼其所恶【徼与邀同招也于宵反】诗曰维此良人弗求弗迪维彼忍心是顾是复民之贪乱宁为荼毒此之谓也【诗大雅桑柔之篇迪进也言厉王有此善人不求而进用之忍害为恶之人反顾念而重复之故天下之民贪乱安然为荼毒之行由王使之然也】人论【论人之善恶论卢困反】志不免于曲私而冀人之以己为公也行不免于污漫而兾人之以己为脩也【污秽也漫欺诳也漫莫叛反】其愚陋沟瞀而冀人之以己为知也是众人也【沟音寇愚也沟瞀无知也众人谓众庶也】志忍私然后能公行忍情性然后能脩【忍谓矫其性行下孟反】知而好问然后能才【其智虑不及常好问然后能有才艺】公脩而才可谓小儒矣【皆矫其不及故为小儒也】志安公行安脩知通统类如是则可谓大儒矣大儒者天子之三公也【其才堪王者之佐也】小儒者诸侯大夫士也众人者工农商贾也礼者人主之所以为羣臣寸尺寻丈检式也人伦尽矣【检束也式法也度也尺寸寻丈所以知长短也检束所以制放佚大儒可为天子三公小儒可为诸侯大夫礼可以揔统羣臣人主之柄也伦读为论或曰伦等也言人道盖尽于礼也】君子言有坛宇行有防表道有一隆【累土为坛宇屋边也防隄表标也言有坛宇谓有所尊高也行有防表谓有标凖也一隆谓厚于一不以异端乱之也】言道徳之求不下于安存【此道徳或当为政治以下有道徳之求故误重写耳故下云诸侯问政不及安存则不告也谓人以政治来求则以安存国家已上之事语之】言志意之求不下于事【以脩其志意来求则语为士已上之事】言道徳之求不二后王【道徳教化也人以教化来求则言当时之切所宜施行之事不二后王师告而以逺古也舍后王而言逺古是二也】道过三代谓之荡【道过三代已前事以久逺则为浩荡难信也】法二后王谓之不雅【雅正也其治法不论当时之事而广説逺古则为不正也】高之下之小之臣之不外是矣【臣当为巨虽高下小大不出此坛宇防表也】是君子之所以骋志意于坛宇宫庭也【宫谓之室庭门屏之内也君子虽骋志意论説不出此坛宇宫庭之内也是时百家异説多妄引前占以乱当世故荀卿屡有此言之也】故诸侯问政不及安存则不告也匹夫问学不及为士则不教也百家之説不及先王则不听也【百家杂説不及先王之道妄起异端则君子不听之也】夫是之谓君子言有坛宇行有防表




　　荀子卷四
　　钦定四库全书
　　荀子卷五　　　　　　　　唐　杨倞　注
　　王制篇第九
　　请问为政曰贤能不待次而举【不以官之次序若傅説起于版筑为相也】罢不能不待顷而废【顷湏臾也】元恶不待教而诛【不教而杀谓之虐惟元恶不教而诛之也】中庸民不待政而化【中庸民易与为善故教则化之不待政成之后也】分未定也则有昭缪也【缪读为穆父昭子穆言为政当分未定之时则为之分别使贤者居上不肖者居下如昭穆之分别然不问其世族也】虽王公士大夫之子孙也不能属于礼义则归之庶人虽庶人之子孙也积文学正身行能属于礼义则归之卿相士大夫【属系也之欲反】故奸言奸説奸事奸能遁逃反侧之民职而教之湏而待之【反侧不安之民也职而教之谓使各当教其夲事也湏而待之谓湏暇之而待其迁善也】勉之以庆赏惩之以刑罚安职则畜不安职则弃【畜养也弃谓投四裔之比也】五疾上收而养之材而事之【五疾瘖聋跛躄防者侏儒各当其材使之谓若蒙瞽修声聋瞆司火之属】官施而衣食之兼覆无遗【官为之施设所职而与之衣食】才行反时者死无赦夫是之谓天德王者之政也【天徳天覆之徳】听政之大分以善至者待之以礼以不善至者待之以刑两者分别则贤不肖不杂是非不乱贤不肖不杂则英杰至是非不乱则国家治若是名声日闻天下愿令行禁止王者之事毕矣【愿谓人人皆愿矣】凡听【论听政也】威严猛厉而不好假道人【厉刚烈也假道谓以寛和假借道引人也】则下畏恐而不亲周闭而不竭【隐闭其情不竭尽也】若是则大事殆乎弛小事殆乎遂【弛废也遂因循也春秋传曰遂继事也下既隐情不敢论説则大事近于弛废小事近于因循言不肯革弊也】和解调通好假道人而无所凝止之【和解调通则寛和不拒下也凝定也凝止谓定止其不可也】则奸言并至尝试之説锋起【尝试之説谓假借以事试为之也荘子曰尝试论之锋起谓如锋刃齐起言鋭而难拒也】若是则听大事烦是又伤之也【听大谓所听之事多也伤伤政也】故法而不议则法之所不至者必废【议谓讲论也虽有法度而不能讲论则不周治故法所不至者必废也】职而不通则职之所不及者必队【虽举当其职而不能通明其类则职所不及者必队队与坠同】故法而议职而通无隐谋无遗善而百事无过非君子莫能故公平者职之衡也中和者听之防也【听听政也衡所以知轻重防所以辨曲直言君子用公平中和之道故能百事无过中和谓寛猛得中也】其有法者以法行无法者以类举听之尽也【类谓比类】偏党而无经听之辟也【无经谓无常法也辟读为僻】故有良法而乱者有之矣有君子而乱者自古及今未尝闻也传曰治生乎君子乱生乎小人此之谓也【其人存则其政举其人亡则其政息】分均则不偏【分均谓贵贱敌也分扶问反】势齐则不一众齐则不使【此皆名无差等则不可相制也】有天有地而上下有差明王始立而处国有制【制亦谓差等】夫两贵之不能相事两贱之不能相使是天数也【天之数也】势位齐而欲恶同物不能澹则必争【澹读为赡既无等级则皆不知纪极故不能足也】争则乱乱则穷矣【物穷竭也】先王恶其乱也故制礼义以分之使有贫富贵贱之等足以相兼临者是养天下之夲也【使物有余而不穷竭】书曰维齐非齐此之谓也【书吕刑言维齐一者乃在不齐以谕有差等然后可以为治也】马骇舆则君子不安舆【马骇于车中也】庶人骇政则君子不安位【骇政不安上之政也】马骇舆则莫若静之庶人骇政则莫若恵之【恵恩惠也】选贤良举笃敬兴孝悌收孤寡补贫穷如是则庶人安政矣庶人安政然后君子安位传曰君者舟也庶人者水也水则载舟水则覆舟此之谓也故君人者欲安则莫若平政爱民矣欲荣则莫若隆礼敬士矣欲立功名则莫若尚贤使能矣是君人者之大节也三节者当则其余莫不当矣三节者不当则其余虽曲当由将无益也【曲当谓委曲皆当当丁浪反】孔子曰大节是也小节是也上君也大节是也小节一出焉一入焉中君也【谓一得一失也】大节非也小节虽是也吾无观其余矣成侯嗣公聚敛计数之君也【成侯嗣公皆衞君也史记衞声公卒子成侯立成侯卒子平侯立平侯卒子嗣君立韩子曰衞嗣公重如耳爱泄姬而恐其皆因爱重以雍己也乃贵薄疑以敌如耳尊魏妃以偶泄姬曰以是相参也又使过客闗市赂之以金后召闗市问其有客过与汝金汝廻遣之闗市大恐以嗣公为明察此皆计数之类也】未及取民也【未及谓其才未及取也民谓得民心】子产不取民者也未及为政者也【礼记曰子产犹人之母能食之不能教之也】管仲为政者也未及脩礼者也【言未及教化也】故脩礼者王为政者彊取民者安聚敛者亡故王者富民覇者富士【士卒伍也】仅存之国富大夫亡国富筐箧实府库筐箧已富府库已实而百姓贫夫是之谓上溢而下漏【如器之上溢下漏空虚可立而待也】入不可以守出不可以战则倾覆灭亡可立而待也故我聚之以亡敌得之以彊聚敛者召寇肥敌亡国危身之道也故明君不蹈也王夺之人覇夺之舆彊夺之地【人谓贤人舆谓国也彊国之术则夺人地也】夺之人者臣诸侯夺之舆者友诸侯夺之地者敌诸侯臣诸侯者王友诸侯者覇敌诸侯者危用彊者【用彊力胜人非知彊道者】人之城守人之出战而我以力胜之也则伤人之民必甚矣伤人之民甚则人之民恶我必甚矣人之民恶我甚则日欲与我鬬人之城守人之出战而我以力胜之则伤吾民必甚矣伤吾民甚则吾民之恶我必甚矣吾民之恶我甚则日不欲为我门人之民日欲与我鬭吾民日不欲为我鬭是彊者之所以反弱也地来而民去累多而功少【累忧累也】虽守者益所以守者损是以大者之所以反削也【守者谓地也守国以地为夲故曰守者所以守者谓所以守地之人也】诸侯莫不懐交接怨而不忘其敌【交接连结也既以力胜而不义故诸侯皆欲相连结怨国而不忘与之为敌夲多作壊交接言壊其与已交接之道也】伺彊大之间承彊大之敝也知彊大之敝此彊大之殆时也【殆危也】知彊大者不务彊也【知彊大之术者不务以力胜也】虑以王命全其力凝其德【虑计也以用也其计虑常用王命谓不敢擅侵暴也凝定也定其徳谓不轻举也】力全则诸侯不能弱也德凝则诸侯不能削也天下无王覇主则常胜矣是知彊道者也【无王覇之主则彊国常胜主或衍字】彼覇者不然辟田野实仓廪便备用【备用足用也左传曰无重器备】案谨募选阅材伎之士【案发声谨严也募招也谨募犹重募也选阅择拣也材伎武艺过人者犹汉之材官也】然后渐庆赏以先之【渐进也言进勉以庆赏也】严刑罚以紏之存亡继絶衞弱禁暴而无兼并之心则诸侯亲之矣【并读为并下同】脩友敌之道以敬接诸侯则诸侯説之矣【説读为悦下同】所以亲之者以不并也并之见则诸侯疏之矣【见贤徧反】所以説之者以友敌也臣之见则诸侯离矣故明其不并之行信其友敌之道【行下孟反信谓使人不疑】天下无王覇主则常胜矣是知覇道者也【无王者则覇主常胜也】闵王毁于五国【史记齐闵王四十年乐毅以燕赵楚魏秦破齐闵王出奔莒也】桓公刼于鲁荘【公羊传柯之盟齐桓公为鲁荘公之臣曹刿所刼也】无他故焉非其道而虑之以王也【不行其道而以计虑为王所以危亡也】彼王者不然仁眇天下义眇天下威眇天下【眇尽也尽天下皆怀其仁感其义畏其威】仁眇天下故天下莫不亲也义眇天下故天下莫不贵也威眇天下故天下莫敢敌也以不敌之威辅服人之道【其道可以服人】故不战而胜不攻而得甲兵不劳而天下服是知王道者也知此三具者欲王而王欲覇而覇欲彊而彊矣王者之人【王者之佐】饰动以礼义【所脩饰及举动必以礼义也】听防以类【所听防之事皆得其善类谓轻重得中也】明振毫末【振举也言细防必见也】举措应变而不穷夫是之谓有原是王者之人也【原夲也知为政之夲】王者之制【説王者制度也】道不过三代法不贰后王【论王道不过夏殷周之事过则久远难信法不贰后王言以当世之王为法不离贰而远取之】道过三代谓之荡法贰后王谓之不雅【并已解上】衣服有制宫室有度人徒有数【人徒谓士卒胥徒也】防祭械用皆有等宜【械器也皆有等级各当其宜】声则凡非雅声者举废【举皆】色则凡非旧文者举息【谓染防尽缋之事也】械用则凡非旧器者举毁【旧谓三代故事】夫是之谓复古是王者之制也【谓三代故事则是复古必不远举也】王者之论【论谓论説赏罚也卢困反】无德不贵无能不官无功不赏无罪不罚朝无幸位民无幸生【幸徼幸也】尚贤使能而等位不遗【不遗言各当其材位等级之位也】析愿禁悍而刑罚不过【析分异也分其愿慤之民使与凶悍之民异也悍凶暴也刑罚不过但禁之而已不刻深也】百姓晓然皆知夫为善于家而取赏于朝也为不善于幽而防刑于显也夫是之谓定论是王者之论也【定论不易之论论不易则人知所劝也】王者之等赋政事财万物所以养万民也【等赋赋税有等所以为等赋及政事裁制万物皆为养人非贪利也财与裁同】田野什一【什税一也】闗市几而不征【几呵察也但呵察奸人而不征税也礼记几作讥】山林泽梁以时禁发而不税【石絶水为梁所以取鱼也非时则禁及时则发礼记曰祭鱼然后渔人入泽梁草木零落然后入山林也】相地而衰政【相视也衰差也政为之轻重政或读为征衰初危反】理道之远近而致贡【理条理也贡任土所贡也谓若百里赋纳緫二百里纳铚之类也】通流财物粟米无有滞留【贸迁有无化居不使有滞积也】使相归移也四海之内若一家【归读为馈移转也言通商及转输相救无不丰足虽四海之广若一家也】故近者不隐其能远者不疾其劳【不隐其能谓竭其才力也不疾苦其劳谓奔走来王也】无幽间隐僻之国莫不趋使而安乐之【幽深也间隔也言无有深隔之国不为王者趋使而安乐政教也】夫是之谓人师是王者之法也【师长也言为政如此乃可以长久也师者亦使人法效之者也】北海则有走马吠犬焉然而中国得而畜使之【海谓荒晦絶远之地不必至海水也走马吠犬今北之大犬也】南海则有羽翮齿革曾青丹干焉然而中国得而财之【翮大鸟羽齿象齿革犀兕之革曽青铜之精可绘画及化黄金者出蜀山越崖丹干丹砂也盖一名丹干干读为矸胡旦反或曰丹丹砂也玕当为玕尚书禹贡雍州球琳琅玕孔云石而似玉者尔雅云西北方之美者有球琳琅玕焉皆出西方此云南方盖南方亦有也】东海则有紫紶鱼盐焉然而中国得而衣食之【紫紫具也紶未详书亦无紶字当为蜐郭璞江赋曰石蜐应节而葩注云石蜐形春则生花盖亦蚌蛤之属今案夲草谓之石决明陶云俗传是紫具附石生大者如手明耀五色内亦含珠古以具为货故曰衣食之蜐居怯反】西海则有皮革文旄焉然而中国得而用之【禹贡梁州贡熊罴狐狸织皮孔云贡四兽之皮织皮今之也旄旄牛尾文旄谓染之为文彩者也】故泽人足乎木山人足乎鱼农夫不斵削不陶冶而足械用工贾不耕田而足菽粟故虎豹为猛矣然君子剥而用之故天之所覆地之所载莫不尽其美致其用【物皆尽其美而来为人用也】上以饰贤良下以养百姓而安乐之【饰谓车服养谓衣食】夫是之谓大神【能变通裁制万物故曰大神也】诗曰天作高山大王荒之彼作矣文王康之此之谓也【诗周颂天作之篇荒大也康安也言天作此高山使兴云雨大王自豳迁焉则能尊大之彼大王作此都文王又能安之】以类行杂【得其统类则不患于杂也】以一行万【行于一人则万人可治也皆谓得其枢要】始则终终则始若环之无端也舍是天下以衰矣【始谓类与一也终谓杂与万也言以此道为治终始不穷无休息则天下得其次序舍此则乱也衰初危反】天地者生之始也礼义者治之始也君子者礼义之始也【始犹夲也言礼义夲于君子也】为之贯之积重之致好之者君子之始也【言礼义以君子为夲君子以习学为夲贯习也积重之谓学使委积重多也致极也好之言不倦也】故天地生君子君子理天地君子者天地之参也万物之揔也民之父母也【参谓与之相参共成化育也揔领也要也】无君子则天地不理礼义无统上无君师下无父子夫是之谓至乱君臣父子兄弟夫妇始则终终则始与天地同理与万世同久夫是之谓大夲【始则终终则始谓一世始言上下尊卑人之大夲有君子然后可以长久也】故丧祭朝聘师旅一也【此已下明君子礼义之始为之制丧祭朝聘之礼所以齐一民各当其道不使淫放也下一之义皆同】贵贱杀生与夺一也【使民一于沮劝】君君臣臣父父子子兄兄弟弟一也【使人一于恩义】农农士士工工商商一也【使人一于职业】水火有气而无生草木有生而无知【生谓滋长知谓性识】禽兽有知而无义人有气有生有知亦且有义故最为天下贵也【亦且者言其中亦有无义者也】力不若牛走不若马而牛马为用何也曰人能羣彼不能羣也人何以能羣曰分【无分则争争则不能羣也】分何以能行曰以义故义以分则和【言分义相湏也义谓裁防也】和则一一则多力多力则彊彊则胜物故宫室可得而居也【物不能害所以安居】故序四时裁万物兼利天下无他故焉得之分义也【以有分义故能治天下也】故人生不能无羣羣而无分则争争则乱乱则离离则弱弱则不能胜物故宫室不可得而居也不可少顷舍礼义之谓也能以事亲谓之孝能以事兄谓之悌能以事上谓之顺能以使下谓之君【能以皆谓能以礼义也】君者善羣也【善能使人为羣也】羣道当则万物皆得其宜六畜皆得其长羣生皆得其命【安其性命】故养长时则六畜育杀生时则草木殖【杀生斩伐】政命时则百姓一贤良服圣王之制也【时谓有常服谓为之任使也】草木荣华滋硕之时则斧斤不入山林不夭其生不絶其长也鼋鼍鱼鼈防鳣孕别之时【别谓生育与母分别也国语里革谏鲁公曰鱼方别孕韦昭曰自别于雄而怀子也】罔罟毒药不入泽不夭其生不絶其长也【毒药毒鱼之药周礼雍氏禁泽之酖者】春耕夏耘秋收冬藏四者不失时故五谷不絶而百姓有余食也污池渊沼川泽谨其时禁【污停水之处谨严也】故鱼鼈优多而百姓有余用也【用谓食足之外可用贸易也】斩伐养长不失其时故山林不童而百姓有余材也【山无草木曰童】圣王之用也【用财用也】上察于天下错于地【顺天时以养地财也错千故反】塞备天地之间加施万物之上【言圣王之用使天地万物皆得其所】防而明短而长狭而广【言用礼义故所守者近所及者远也】神明博大以至约【言用礼义治化虽神明博大原其夲至简约也】故曰一与一是为人者谓之圣人【一与一动皆一也是此也以此为人者则谓之圣人也】序官【谓王者序官之法也】宰爵知賔客祭祀飨食牺牲牢之数【宰膳宰爵主掌也飨食飨宴也周礼膳夫之属有庖人兽人皆掌牺牲一曰爵官爵也言膳宰之官爵掌牺牲之事者也】司徒知百宗城郭立器之数【百宗百揆也城郭谓其小大也立器所立之器用也周礼大司徒之职掌建邦土地之图与其民之数立器言五方器械异制皆知其数不使作竒伎之器也】司马知师旅甲兵乘白之数【周礼二千五百人为师五百人为旅四井为邑四邑为丘四丘为甸亦谓之乘以其治田则谓之甸出长毂一乘则谓之乘每一乘又有甲士三人歩卒七十二人自谓甸徒犹今之白丁也或曰白当为百百人也】脩宪命【脩宪法之命所以表示人也谓若以乐德教国子中和祗庸孝友之类也】审诗商【诗商当为诛赏字体及声之误故乐论篇曰其在序官也脩宪命审诛赏其徒属之功过者或曰诗谓四方之歌謡商谓商声哀思之音如寗戚之悲歌也】禁淫声【周礼大司乐禁其淫声慢声郑云淫声郑卫之音也】以时顺脩【谓不失其时而顺之脩之】使夷俗邪音不敢乱雅大师之事也【夷俗谓蛮夷之乐雅正声也大师乐官之长大读为太】脩堤梁【堤所以防水梁桥也】通沟浍【沟浍皆所以通水周礼十夫之田有沟沟上有畛千夫有浍浍上有道郑云沟广深各四尺浍广二防深二仞也】行水潦【行廵行也下孟反】安水藏【使水归其壑安谓不使漏泄藏才浪反】以时决塞【旱则决之水则塞之不使失其时也】岁虽凶败水旱使民有所耘艾司空之事也【艾读为刈】相高下视肥墝序五种【高下原隰也五种黍稷豆麻麦观其地所宜而种之墝若交反】省农功【省观也观其勤惰而劝之】谨畜藏【谨严】以时顺脩使农夫朴力而寡能治田之事也【使农夫敦朴于力穑禁其他能也治田田畯也】脩火宪【不使非时焚山泽月令二月无焚山林郑注周礼宪表也主表其刑禁也】养山林薮泽草木鱼鼈百索【百索上所索百物也】以时禁发【禁谓为之厉禁发谓许民采取】使国家足用而财物不屈虞师之事也【屈竭也虞师周礼山虞泽虞也】顺州里【使之和顺】定防宅【防谓市内百姓之居宅谓邑内居也定其分界不使相侵夺也】养六畜【劝人养之也】间树艺【树艺种树及桑柘也间之使疏宻得宜也】劝教化趋孝悌【劝之使从教化趋之使敦孝悌趋读为促】以时顺脩使百姓顺命安乐处乡乡师之事也【乡师公卿也周礼乡老二乡公一人乡大夫每乡卿一人】论百工【论其巧拙月令曰物勒工名以攷其成功苟有不当必行其罪也】审时事【考工记曰天有时地有材有美工有巧合此四者然后可以为良月令曰监工日号毋悖于时皆审其时之事也】辨功苦【功谓器之精好者若谓滥恶者韦昭曰功坚苦脆也】尚完利【完坚也利谓便于用若车之利转之类也】便备用使雕琢文采不敢专造于家工师之事也【专造私造也】相阴阳【相视也阴阳谓数也】占祲兆【占占候也祲阴阳相侵之赤黒之祲是其类也兆谓兆或曰兆萌兆谓望其云物知嵗之吉防也】鑚陈卦【鑚谓以火荆华灼之也陈卦谓揲蓍布卦也】主禳择五卜【禳择禳除不祥择取吉事也五卜洪范所谓曰雨曰霁曰防曰驿曰克言兆之形也】知其吉防妖祥伛巫跛击之事也【击读为觋男巫也古者以废疾之人主卜筮巫祝之事故曰伛巫跛觋觋胡厯反】脩采清【脩其采清之事采谓采去其秽清谓使之清洁皆谓除道路秽恶也周礼蜡氏掌除骴凡国之大祭祀令州里除不蠲也】易道路【脩而平之】谨盗贼【谨严禁也周礼野庐氏曰职有相翔者诛之】平室律【平均布也室逆旅之室平其室之法皆不使容奸人若今五家为保也】以时顺脩使賔旅安而货财通治市之事也【此皆周礼野庐氏之职今云治市盖七国时设官不同治市之官兼掌道路不必全依周礼制据当时掌事言之】抃急禁悍【抃当为折急当为愿已解上也】防淫除邪戮之以五刑使暴悍以变奸邪不作司冦之事也夲政教立法则兼听而时稽之【稽计也考也周礼太宰嵗终则令百官府各正其治受其防而诏王废置三嵗则大计也】度其功劳论其庆赏以时慎脩使百吏免尽而众庶不偷冡宰之事也论礼乐正身行广教化美风俗兼覆而调一之辟公之事也全道德致隆高綦文理一天下振毫末使天下莫不顺比从服天王之事也故政事乱则冡宰之罪也国家失俗则辟公之过也天下不一诸侯俗反则天王非其人也具具而王具具而覇具具而存具具而亡用万乘之国者威彊之所以立也名声之所以美也敌人之所以屈也国之所以安危臧否也制与在此亡乎人王覇安存危殆灭亡制与在我亡乎人夫威彊未足以殆邻敌也名声未足以悬天下也则是国未能独立也岂渠得免夫累乎天下胁于暴国而党为吾所不欲于是者日与桀同事同行无害为尧是非功名之所就也非存亡安危之所堕也功名之所就存亡安危之所堕必将于愉殷赤心之所诚以其国为王者之所亦王以其国为危殆灭亡之所亦危殆灭亡殷之日案以中立无有所偏而为纵横之事偃然案兵无动以观夫暴国之相卒也案平政教审节奏砥砺百姓为是之日而兵剸天下劲矣案脩仁义伉隆髙正法则选贤良养百姓为是之日而名声剸天下之美矣权者重之兵者劲之名声者美之夫尧舜者一天下也不能加毫末于是矣权谋倾覆之人退则贤良知圣之士案自进矣刑政平百姓和国俗节则兵劲城固敌国案自屈矣务夲事积财物而勿忘栖迟薛越也是使羣臣百姓皆以制度行则财物积国家案自富矣三者体此为天下服暴国之君案自不能用其兵矣何则彼无与至也彼其所与至者必其民也其民之亲我欢若父母好我芳若芝兰反顾其上则若灼黥若仇讐彼人之情性也虽桀跖岂有肯为其所恶贼其所好者哉彼以夺矣故古之人有以一国取天下者非往行之也脩政其所莫不愿如是而可以诛暴禁悍矣故周公南征而北国怨曰何独不来也东征而西国怨曰何独后我也【重意书仲虺之诰初征自葛东征西夷怨南征北狄怨曰奚独后予】就能有与是鬭者与安以其国为是者王殷之日安以静兵息民慈爱百姓辟田野实仓廪便备用安谨募选阅材伎之士然后渐赏庆以先之严刑罚以防之择士之知事者使相率贯也是以厌然畜积脩饰而物用之足也兵革器械者彼将日日暴露毁折之中原我今将修饰之拊循之掩盖之于府库货财栗米者彼将日日栖迟薛越之中野我今将畜积并聚之于仓廪材伎股肱健勇爪牙之士彼将日日拙顿竭之于仇敌我今将来致之并阅之砥砺之于朝廷如是则彼日积我日积完彼日积贫我日积富彼日积劳我日积佚君臣上下之间者彼将厉厉焉日日相离疾也我今将顿顿焉日日相亲爱也以是待其安以其国为是者覇立身则从佣俗事行则遵佣故进退贵贱则举佣士之所以接下之人百姓者则庸寛惠如是者则安存立身则轻楛事行则蠲疑进退贵贱则举佞悦之所以接下之人百姓者则好取侵夺如是者危殆立身则防暴事行则倾覆进退贵贱则举幽险诈故人之所以接下之人百姓者则好用其死力矣而慢其功劳好用其借敛矣而忘其夲务如是者灭亡此五等者不可不善择也王覇安存危殆灭亡之具也善择者制人不善择者人制之善择之者王不善择之者亡夫王者之与亡者制人之与人制之也是其为相悬也亦远矣








　　荀子卷五
　　钦定四库全书
　　荀子卷六　　　　　　　　唐　杨倞　注
　　富国篇第十
　　万物同宇而异体【同生宇内形体有异】无宜而有用【虽于人无常定之宜皆有可用人之理必在理得其道使之不争然后可以富国也】为人数也人伦并处同求而异道同欲而异知【伦类也并处羣居也其在人之法数则以类羣居也同求异道谓或求为善或求为恶此人之性也】生也皆有可也知愚同所可异也知愚分【可者遂其意之谓也】势同而知异行私而无祸纵欲而不穷则民心奋而不可説也【祸患也穷极也奋谓起而争竞也説读为悦若纵情性而无分则民心奋起争竞而不可悦服也】如是则知者未得治也知者未得治则功名未成也【功名之立由于任智】功名未成则羣众未悬也【有功名者居上无功名者居下然后羣众悬隔若未有功名则羣众齐等】羣众未悬则君臣未立也【既无悬隔则未有君臣之位也】无君以制臣无上以制下天下害生纵欲【无上下相制则天下之害生于各纵其欲也】欲恶同物欲多而物寡寡则必争矣【同物谓饮食男女人之大欲存焉死亡贫苦人之大恶存焉是贤愚同有此情也无君上之制各恣其欲则物不能赡故必争之也】故百技所成所以养一人也【技功也一人君上也言百工所成之众物所以养一人是物多而所奉者寡故能治也】而能不能兼技【虽能者亦不兼其技功使有分也谓梓匠轮舆各安其业则治杂之则乱】人不能兼官【皆使专一于分不二事也谓若防典乐稷播种之类】离居不相待则穷羣而无分则争【不相待遗弃也穷谓为物所困也此言不羣则不可羣而无分亦不可也】穷者患也争者祸也救患除祸则莫若明分使羣矣【此已上皆明有分则能羣然后可以富国也】彊胁弱也知惧愚也民下违上少陵长不以徳为政【徳谓教化使如分义】如是则老弱有失养之忧而壮者有分争之祸矣【老弱不能以自存故忧失养壮者以力相胜故有分争也】事业所恶也功利所好也职业无分【事业谓劳役之事人之所恶职业谓官职及四人之业也必使各供其职各从所务若无分则莫不恶劳而好逸也】如是则人有树事之患而有争功之祸矣【树立也若无分则人人患于树立己事而争人之功以此为祸也】男女之合夫妇之分【合配也分谓人各有偶也】防姻聘内送逆无礼【妇之父为防婿之父为姻言防姻者皆以二人之命也聘问名也内读为纳纳币也送致女逆亲迎也】如是则人有失合之忧而有争色之祸矣【失合谓防其配偶也】故知者为之分也【知如字知者谓知治道者乂读为智皆通】足国之道【明富国之术也】节用裕民而善藏其余【裕谓优饶也善藏其余谓虽有余不耗损而善藏之】节用以礼裕民以政【以礼谓用不过度以政谓取之有道也】彼裕民故多余【人得优饶务于力作故多余也】裕民则民富民富则田肥以易【易谓耕垦平易】田肥以易则出实百倍【所出谷实多也】上以法取焉而下以礼节用之【法取谓什一也以礼节用谓不妄耗费也】余若丘山不时焚烧无所藏之【以言多之极也】夫君子奚患乎无余【以墨子忧不足】故知节用裕民则必有仁义圣良之名而且有富厚邱山之积矣【名实皆美】此无他故焉生于节用裕民也不知节用裕民则民贫民贫则田以秽【贫则力不足耕耨失时也】田以秽则出实不半【不得其半】上虽好取侵夺犹将寡获也而或以无礼节用之则必有贪利紏譑之名而且有空虚穷乏之实矣【紏察也譑发人罪也譑音矫】此无他故焉不知节用裕民也康诰曰覆乎天若徳裕乃身此之谓也【覆如天又顺于德是乃所以寛裕汝身言百姓足君孰与不足也】礼者贵贱有等长防有差贫富轻重皆有称者也【称尺证反】故天子袾裷衣冕【袾古朱字裷字与衮同尽龙于衣谓之衮朱衮以朱为质也衣冕犹服冕也】诸侯裷衣冕【谓上公也周礼公之服自衮冕而下如王之服也】大夫裨冕【衣禆衣而服冕谓祭服也天子六服大裘为上其余为裨裨之言卑也以事尊卑服之诸侯已下亦服焉鷩冕絺冕皆是也】士皮弁服【皮弁谓以白鹿皮为冠象上古也素积为裳用十五升布为之积犹辟也辟蹙其腰中故谓之素积也】徳必称位位必称禄禄必称用由士以上则必以礼乐节之众庻百姓则必以法数制之【君子用德小人用刑】量地而立国【谓若王制天子之县内九十三国也】计利而畜民【谓若周制计一乡地利所出畜万二千五百家】度人力而授事【谓若一夫受田百亩】使民必胜事事必出利利足以生民皆使衣食百用出入相揜【百用杂用养生送死之类出出财也入入利也揜覆盖也出入相揜谓量入为出使覆盖不乏絶也】必时藏余谓之称数【足用有余则以时藏之此之谓有称之术数也】故自天子通于庻人事无大小多少由是推之故曰朝无幸位民无幸生此之谓也【上下所为之事皆以称数推之故无徼幸之徒无德而禄谓之幸位惰防而食谓之幸生也】轻田野之税平闗市之征【平犹除也谓讥而不征也】省商贾之数【省减也谓使农夫众也】罕兴力役无夺农时如是则国富矣夫是之谓以政裕民【此以政优饶民之术也】人之生不能无羣羣而无分则争争则乱乱则穷矣【穷困】故无分者人之大害也有分者天下之夲利也【本当为大】而人君者所以管分之枢要也【枢户枢也】故美之者是美天下之夲也【美谓美其有分】安之者是安天下之夲也贵之者是贵天下之夲也古者先王分割而等异之也【以分割制之以等差异之】故使或美或恶或厚或薄或佚或乐或劬或劳【美谓褒宠恶谓刑戮厚薄贵贱也在位则佚乐百姓则劬劳也】非特以为淫泰夸丽之声将以明仁之文通仁之顺也【仁谓人也言为此上事不惟使人瞻望自为夸大之声将以明仁人乃得此文饰言至贵也通仁人乃得此顺从言不违其志也】故为之雕琢刻镂黼黻文章【玉谓之雕亦谓之琢木谓之刻金谓之镂白与黒谓之黼黒与青谓之黻青与赤谓之文赤与白谓之章】使足以辨贵贱而已不求其观【不求使人观望也古乱反】为之钟鼔管磬琴瑟竽笙使足以辨吉凶合欢定和而已不求其余【和谓和余谓过度而作郑卫者也】为之宫室台榭使足以避燥湿养德辨轻重而已不求其外【德谓君上之德轻重尊卑也外谓峻宇雕墙之类也】诗曰雕琢其章金玉其相亹亹我王纲纪四方此之谓也【诗大雅棫朴之篇相质也亹亹劝勉之貎言雕琢为文章又以金玉为质勉力为善所以纪纲四方也与诗义小异也】若夫重色而衣之重味而食之重财物而制之合天下而君之【重多也直用反】非特所以为淫泰也固以为王天下治万变材万物【材与裁同】养万民兼制天下者为莫若仁人之善也夫故其知虑足以治之其仁厚足以安之其德音足以化之得之则治失之则乱百姓诚頼其知也故相率而为之劳苦以务佚之以养其知也【知读为智】诚美其厚也故为之出死防亡以覆救之以养其厚【厚谓恩厚也出死谓出身致死防犹判也言判其死亡也覆盖蔽也防丁乱反】诚美其德也故为之雕琢刻镂黼黻文章以藩饰之以养其德【有德者宜备藩衞文饰也】故仁人在上百姓贵之如帝【天帝也】亲之如父母为之出死防亡而愉者【愉欢】无他故焉其所是焉诚美其所得焉诚大其所利焉诚多【是谓可其意也言百姓所得者多故亲爱之也】诗曰我任我辇我车我牛我行既集盖云归哉此之谓也【诗小雅黍苗之篇引此以明百姓不惮勤劳以奉上郑云集犹成也盖犹皆也转餽之役有负任者有挽辇者有将车者有牵傍牛者事既成召伯则皆告之云可以归矣】故曰君子以德小人以力【君子以德抚下故百姓以力事上也】力者德之役也【力为德所使役】百姓之力待之而后功【百姓虽有力待君上所使然后有功也】百姓之羣待之而后和百姓之财待之而后聚百姓之势待之而后安百姓之寿待之而后长【皆明待君上之德化然后无争夺相杀】父子不得不亲兄弟不得不顺男女不得不欢少者以长老者以养故曰天地生之圣人成之此之谓也【古者有此语引此以明之也】今之世而不然厚刀布之敛以夺之财重田野之税以夺之食苛闗市之征以难其事【苛暴也征亦税也苛闗市之征出入卖买皆有税也使货不得通流故曰难其事也】不然而已矣【不惟如此而已】有掎挈伺诈权谋倾覆以相颠倒以靡之【有读为又掎摭其事挈举其过伺候其罪诈伪其辞颠倒反覆也靡尽也败也或曰靡读为縻縻散也尽也】百姓晓然皆知其污漫暴乱而将大危亡也【污漫皆秽行也漫莫半反】是以臣或弑其君下或杀其上粥其城倍其节而不死其事者无他故焉人主自取之【粥其城谓以城降人以为已利节忠节也此皆由丄无恩德故下亦倾覆也】诗曰无言不讐无德不报此之谓也【诗大雅抑之篇】兼足天下之道在明分掩地表亩【掩地谓耕田使地相掩表明也谓明其经界使有畔也】刺殖谷【刺絶也屮古草字也】多粪肥田是农夫众庶之事也守时力民【守时敬授人时力民使之疾力】进事长功【进其事业长其功利】和齐百姓使民不偷是将率之事也【将率犹主领也若今宰守】高者不旱下者不水寒暑和节而五谷以时熟是天下之事也【是天下丰穰之事非由人力也】若夫兼而覆之兼而爱之兼而制之嵗虽凶败水旱使百姓无冻馁之患则是圣君贤相之事也墨子之言昭昭然为天下忧不足夫不足非天下之公患也【非公共之患也】特墨子之私忧过计也今是土之生五谷也人善治之则亩数盆一嵗而再获之【盖当时以盆为量考工记曰盆实二鬴墨子曰子墨子弟子仕于衞而反子曰何故反曰与我言而不当曰待汝以千盆授我五百盆故去之获读为获】然后枣李一夲数以盆鼔【一夲一株也鼓量也礼记曰献米者操量鼔数以盆鼓谓数度以盆量也言然后谓除五谷之外更有此果实】然后荤菜百疎以泽量【荤辛菜也疎与防同以泽量言满泽也犹俗量牛马然后义与上同也】然后六畜禽兽一切而剸车【剸与专同言一兽满一车也】鼋鼍鱼鼈防鳣以时别一而成羣【别谓生育与母分别也以时别谓不及其生使得成遂也一而成羣言每一类皆得成羣也】然后飞鸟鳬鴈若烟海【远望如烟之覆海皆言多也】然后昆虫万物生其间【昆虫蚳防蜩范之属也除大物之外其间又有昆虫万物郑云昆明也得阳而出得隂而藏之虫也】可以相食养者不可胜数也夫天地之生万物也固有余足以食人矣麻葛茧丝鸟兽之羽毛齿革也固有余足以衣人矣【衣去声】夫有余不足非天下之公患也特墨子之私忧过计也天下之公患乱伤之也胡不尝试相与求乱之者谁也我以墨子之非乐也则使天下乱墨子之节用也则使天下贫非将隳之也説不免焉【非将隳毁墨子论説不免如此】墨子大有天下小有一国【天子诸侯】将蹙然衣麤食恶忧戚而非乐【墨子言乐无益于人故作非乐篇无乐则人情忧戚故曰忧戚而非乐也】若是则瘠瘠则不足欲不足欲则赏不行【瘠奉养薄也奉养既薄则不能足其欲欲既不足则赏何能行乎言皆由不顾赏也夫赏以富厚故人劝勉有功劳者而与之麄衣恶食是常道废也荘子説墨子曰其生也勤其死也薄其道大觳郭云觳无润也义与瘠同觳苦角反】墨子大有天下小有一国将少人徒省官职【省所景反】上功劳苦与百姓均事业齐功劳【谓君臣并耕而食饔飡而治】若是则不威不威则赏罚不行【上下悬隔故得以法临驭若君臣齐等则威不立矣】赏不行则贤者不可得而进也罚不行则不肖者不可得而退也【赏罚所以进贤而退不肖】贤者不可得而进也不肖者不可得而退也则能不能不可得而官也【不可置于列位而废置也】若是则万物失宜事变失应上失天时下失地利中失人和【赏罚不行贤愚一贯故有斯】天下敖然若烧若焦【敖读为若烧若焦言万物寡少如被烧焚然】墨子虽为之衣褐带索嚽菽饮水恶能足之乎【嚽与啜同恶与乌同】既以伐其夲竭其原而焦天下矣故先王圣人为之不然知为人主上者不美不饰之不足以一民也不富不厚之不足以管下也【管犹包也】不威不彊之不足以禁暴胜悍也故必将撞大钟击鸣鼔吹笙竽弹琴瑟以塞其耳必将錭琢刻镂黼黻文章以塞其目【錭与雕同】必将刍豢稻粱五味芬芳以塞其口【塞犹充也】然后众人徒备官职渐庆赏【渐进】严刑罚以戒其心使天下生民之属皆知己之所愿欲之举在于是也故其赏行【举皆也于是犹言是于言生民所愿欲皆在是于也説苑亦作是于也】皆知己之所畏恐之举在于是也故其罚威【其罚可畏】赏行罚威则贤者可得而进也不肖者可得而退也能不能可得而官也若是则万物得宜事变得应上得天时下得地利中得人和则财货浑浑如泉源【浑浑水流貌如泉源言不絶也浑户夲反】汸汸如河海【汸读为滂水多貌也】暴暴如丘山【暴暴卒起之貌言物多委积高大如邱山也】不时焚烧无所藏之夫天下何患乎不足也故儒术诚行则天下大而富使有功【大读为泰优泰也使谓为上之使可使则有功者也】撞钟击鼓而和诗曰钟鼔喤喤磬筦将将降福穰穰降福简简威仪反反既醉既饱福禄来反此之谓也【诗周颂执竞之篇毛云喤喤将将皆声和貌穰穰众也简简大也郑云反反顺习之貌反复也】故墨术诚行则天下尚俭而弥贫非鬭而日争【墨子有非政篇非政则非鬭也既上失天时下失地利则物出必寡虽尚俭而民弥贫物不能赡虽以鬭为非日日争竞也】劳苦顿萃而愈无功愀然忧戚非乐而日不和【説文云顿下首也萃与顇同上下不能相制虽劳苦顿萃犹将无益也郑注礼记云愀然变动貌】诗曰天方荐瘥防乱多民言无嘉憯莫惩嗟此之谓也【诗小雅节南山之篇荐重也瘥病也憯曾也惩止也嗟奈何荐或作荐】事养民【下也以上所操持之事下就于民而养之谓施小惠】拊循之唲呕之【拊与抚同抚循慰悦也唲呕婴儿语声也唲于佳反呕与讴同】冬日则为之饘粥夏日则与之麮【麸煑麦饭也丘举反】以偷取少顷之誉焉是偷道也可以少顷得奸民之誉然而非长久之道也事必不就功必不立是奸治者也【奸人为治偷取其誉】傮然要时务民【傮然尽人力貌説文云傮终也要时趋时也务勉强也谓以劳役彊民也傮子牢反要一饶反】进事长功【益上之功利也】轻非誉而恬失民【恬安也言不顾下之毁誉而安然忘于失民也】事进矣而百姓疾之【事虽长进而百姓怨】是又不可偷偏者也【言亦不可苟且偏为此劳苦民之事也】徒壊堕落必反无功【虽苟求功利旋即毁壊堕落必反无成功也】故垂事养誉不可以遂功而忘民亦不可皆奸道也【以用】故古人为之不然使民夏不宛暍【使民谓役使民也宛读曰蕴暑气也诗曰蕴隆虫虫暍伤暑也或曰宛当为奥篆文宛字与奥字略相似遂误耳奥与六反热也】冬不冻寒急不伤力缓不后时【皆谓量民之力不使有所伤害】事成功立上下俱富而百姓皆爱其上人归之如流水亲之欢如父母为之出死防亡而愉者无他故焉忠信调和均辨之至也【均平均辨明察】故君国长民者欲趋时遂功则和调累解速乎急疾忠信均辨説乎赏庆矣必先脩正其在我者然后徐责其在人者威乎刑罚【自故君国长民以下其义未详亦恐脱误或曰累解婴累解释也言君长人欲趋时遂功者若和调而使婴累解释则民速乎急疾言效上之急不后时也若忠信均辨则民悦乎庆赏若先责已后责人则民畏乎刑罚累音类解佳买切説读为悦】三德者诚乎上则下应之如影向【三德谓调和解累忠信均辨正己而后责人也诚乎上谓上诚意行之也向读为响或曰三德即忠信调和均辨也】虽欲无明达得乎哉书曰乃大明服惟民其勑懋和若有疾此之谓也【书康诰懋勉也言君大明以服下则勉力为调和而疾速以明效上之急也】故不教而诛则刑繁而邪不胜教而不诛则奸民不惩诛而不赏则勤属之民不劝【属谓着于事业之欲反或读为厉】诛赏而不类则下疑俗俭而百姓不一【不类不以其类谓赏不当功罚不当罪俭当为险险谓徼幸免罪苟且求赏也】故先王明礼义以一之致忠信以爱之尚贤使能以次之爵服庆赏以申重之【申亦重也再令曰申】时其事轻其任以调齐之【时其事谓使人趋时不夺之也轻其任谓量力而使也】潢然兼覆之养长之如保赤子【潢与防同潢然水大至之貌也】若是故奸邪不作盗贼不起而化善者劝勉矣【化善化而为善者也】是何耶则其道易【平易可行】其塞固其政令一【其所充塞民心者固】其防表明【隄防标表明白易识】故曰上一则下一矣上二则下二矣辟之若木枝叶必类夲此之谓也【辟读为譬古草字】不利而利之不如利而后利之之利也不爱而用之不如爱而后用之之功也利而后利之不如利而不利者之利也爱而后用之不如爱而不用者之功也利而不利也爱而不用也者取天下矣利而后利之爱而后用之者保社稷也不利而利之不爱而用之者危国家也观国之治乱臧否至于疆易而端已见矣【易与场同端首也见贤遍反】其候徼支缭【候斥候徼廵也支缭支分缭绕言委曲廵警也】其竟关之政尽察【竟与境同尽察极察言无不察也】是乱国已【乱国多盗贼奸人故用苛察之政也】入其境其田畴秽都邑路是贪主已【路谓无城郭墙垣主贪财民贫力不足故路也】观其朝廷则其贵者不贤观其官职则其治者不能观其便嬖则其信者不慤是闇主已【便嬖左右小臣宠幸者也信者不慤所亲信者不愿慤也主闇故奸人多容也】凡主相臣下百吏之俗其于货财取与计数也湏熟尽察【俗谓风俗取谓赋敛与谓赐与计数计算也湏待也熟精熟也尽察极察也其于计数货财必待精熟极察然后行言不简易急于贪利者也】其礼义节奏也芒轫僈楛是辱国已【礼义节奏谓行礼义之节文芒昧也或读为荒言不习熟也轫柔也亦怠惰之义僈与慢同楛不坚固也辱国言必见凌辱也】其耕者乐田其战士安难其百吏好法其朝廷隆礼其卿相调议是治国已【安难不逃难也】观其朝廷则其贵者贤观其官职则其治者能观其便嬖则其信者慤是明主已凡主相臣下百吏之俗其于货财取与计数也寛饶简易【不汲汲于货财也】其于礼义节奏也陵谨尽察是荣国已【陵侵陵言深于礼义也谨严也言不敢慢易也】贤齐则其亲者先贵能齐则其故者先官【虽举在至公而必先亲故所谓故旧不遗则民不偷】其臣下百吏污者皆化而脩悍者皆化而愿躁者皆化而慤是明主之功已【躁暴急之人也】观国之彊弱贫富有征验【征验言其验先见也】上不隆礼则兵弱上不爱民则兵弱已诺不信则兵弱庆赏不渐则兵弱【渐进】将率不能则兵弱【率与帅同】上好攻取功则国贫【民不得安业也】上好利则国贫【赋敛重也】士大夫众则国贫【所谓三百赤芾】工商众则国贫【农桑者少也】无制数度量则国贫【不为限量则物耗费】下贫则上贫下富则上富【百姓足君孰与不足】故田野县鄙者财之夲也垣仓廪者财之末也【垣筑墙四周以藏谷也窖也掘地藏谷也谷藏曰仓米藏曰廪匹教反】百姓时和事业得叙者货之源也等赋府库者货之流也【时和得天之和谓嵗丰也事业得叙耕稼得其次序上不夺农时也等赋以差等制赋货财皆钱谷通名别而言之则防未布帛曰财钱布贝曰货也】故明主必谨养其和节其流开其源而时斟酌焉【节谓薄敛开谓劝课时斟酌谓赋敛赈防丰荒有制也】潢然使天下必有余而上不忧不足如是则上下俱富交无所藏之是知国计之极也【交无所蔵言上下不相隐】故禹十年水汤七年旱而天下无菜色者十年之后年谷复熟而陈积有余【无食菜之色也】是无他故焉知夲末源流之谓也故田野荒而仓廪实百姓虚而府库满夫是之谓国蹷【蹷倾倒也】伐其夲竭其源而并之其末然而主相不知恶也则其倾覆灭亡可立而待也以国持之而不足以容其身夫是之谓至贪是愚主之极也【以一国扶持之至坚固也而无所容其身者贪也】将以求富而防其国将以求利而危其身古有万国今有十数焉是无他故焉其所以失之一也【皆以贪失之也】君人者亦可以觉矣【以此自觉悟也】百里之国足以独立矣【此言无道则虽大必至灭亡有道则虽小足以独立也】凡攻人者非以为名则案以为利也不然则忿之也【凡攻伐者不求讨乱征暴之名则求货财土地之利不然则以忿怒不出此三事也为于伪反】仁人之用国将脩志意正身行【用为也行下孟反】伉隆髙【伉举也举崇高远大之事】致忠信期文理【期当为綦极文理谓其有条贯也】布衣紃屦之士诚是则虽在穷阎漏屋而王公不能与之争名【紃绦也谓编麻为之麄防之屦也或读为穿王公不能与之争名过王公也】以国载之则天下莫之能隐匿也【载犹任也以国委任贤士则天下莫能隐匿言其国声光大也】若是则为名者不攻也【伐有道秪成恶名故不攻也】将辟田野实仓廪便备用上下一心三军同力与之远举极战则不可【违举县君于远也极战若战也彼暴国欲与我如此则不可也】境内之聚也保固视可【其境内屯聚则保其险固视其可进谓观衅而动也】午其军取其将若拨防【午读为迕遇也周礼笾人职云朝事之笾其实防蕡郑云防麦今河间以此煑穜麦卖之名曰防据郑之説防麦之牙蘖也至脆弱故以喻之若拨防如以手拨防也防与丰同】彼得之不足以药伤补败【药犹医也彼纵有所得不足以药其所伤补其所败言所获不如所亡也】彼爱其爪牙畏其仇敌若是则为利者不攻也【爱已之爪牙畏与我为仇敌为于伪反】将脩小大彊弱之义以持慎之【慎读为顺修小事大弱事彊之义守持此道以顺大国】礼节将甚文珪璧将甚硕货赂将甚厚【文谓敬事之威仪也珪璧所用聘好之物硕大也】所以説之者必将雅文辩慧之君子也【所使行人往説之者则用文雅礼让之士説音税】彼苟有人意焉夫谁能忿之若是则忿之者不攻也为名者否为利者否为忿者否【否不攻也为于伪反】则国安于盘石寿于旗翼【盘石盘薄大石也旗读为箕箕翼二十八宿名言寿比于星也荘子曰傅説得之乘东维骑箕尾而比于列宿亦其类也或曰礼记百年曰期頥郑云期要也頥养也】人皆乱我独治人皆危我独安人皆失防之我独按起而制之【或曰按然后也】故仁人之用国非特将持其有而已也又将兼人【不惟持其所有而已】诗曰淑人君子其仪不忒其仪不忒正是四国此之谓也【曹风鸤鸠之篇】持国之难易【论守国难易之法也】事彊暴之国难使彊暴之国事我易事之以货宝则货宝单而交不结约信盟誓则约定而畔无日【约以定随即畔之无日言不过一日文子作约定而反无日】割国之锱铢以赂之则割定而欲无厌【十黍之重为铢八两为锱此谓以地赂彊国割地必不多与故以锱铢言之厌一占反韩诗外传作割国之疆以赂之】事之弥烦其侵人愈甚必至于资单国举然后已【单尽也国举谓尽举其国与人也】虽左尧而右舜未有能以此道得免焉者也辟之是犹使处女婴寳珠佩寳玉【婴系于颈也寳谓珠玉中可寳者也】负戴黄金而遇中山之盗虽为之逄防视诎要挠腘君卢屋妾由将不足以免之【逄防古之善射者诎与屈同要读为腰挠曲也腘曲脚中古获反卢当为庐由与犹同言处女如善射者之视物谓微眇不敢正视也既微视又屈腰挠腘言俯伏畏惧之甚也君庐屋妾谓处女自称是君庐屋之妾犹言箕箒妾卑下之辞也虽畏惧卑辞如此犹不免刼夺也】故非有一人之道也【谓不能齐一其人同力以拒大国也】直将巧繁拜请而畏事之【但巧为繁多拜请以畏事也】则不足以持国安身故明君不道也【耻辱如此虽得免祸亦不足以为持国安身之术故明君不言也】必将修礼以齐朝正法以齐官平政以齐民然后节奏齐于朝【齐整也节奏礼之节文也谓上下皆有礼】百事齐于官【百事皆有法度】众庶齐于下【上政均平故民齐一】如是则近者竞亲远方致愿【致极也极愿来附也】上下一心三军同力名声足以暴炙之【名声如日暴火炙炎赫也】威彊足以捶笞之拱揖指麾而彊暴之国莫不趋使譬之是犹乌获与焦侥搏也【乌获秦之力人举千钧者焦侥短人长三尺者搏鬭也】故曰事彊暴之国难使彊暴之国事我易此之谓也








　　荀子卷六
<子部,儒家类,荀子>
　　钦定四库全书
　　荀子卷七　　　　　　　　唐　杨倞　注
　　王霸篇第十一
　　国者天下之制利用也【天下用之利者无过于国制衍字耳】人主者天下之利势也【势之最利者也】得道以持之则大安也大荣也积美之源也不得道以持之则大危也大累也有之不如无之【有国不如无国】有也及其綦也索为匹夫不可得也【綦谓穷极之时】齐湣宋献是也【湣与闵同齐湣王为淖齿所杀宋献宋君谥也为齐湣王所灭吕氏春秋云宋康王此云献国灭之后其臣子各私为谥故与此不同也】故人主天下之利势也然而不能自安也安之者必将道也【必将以道守之】故用国者义立而王信立而霸权谋立而亡三者明主之所谨择也【所宜谨愼择之】仁人之所务白也【白明白也】挈国以呼礼义而无以害之【挈提举也言挈提一国之人皆使呼召礼义言所务皆礼义也无以害之谓不以他事害礼义也】行一不义杀一无罪而得天下仁者不为也栎然扶持心国且若是其固也【栎然落石貎其所持心持国不行不义不杀无罪落然如石之固也】之所与为之者之人则举义士也【举皆也所与为政之人则皆用义士谓若伊吕之比者也】之所以为布陈于国家刑法者则举义法也【谓若周穆王训夏赎刑之类也】主之所极然帅羣臣而首向之者则举义志也【志意也主所极信率羣臣归向之者则皆义之志意谓不懐不义之意也或曰志记也旧典之有义者谓若六经也】如是则下仰上以义矣是綦定也【綦当为基基本也言以义为本仰鱼亮反】綦定而国定国定而天下定仲尼无置锥之地诚义乎志意加义乎身行【仲尼诚能义乎志意又加之以义行言志意及立身立行皆以义行下孟反】着之言语【以义着言语谓所论说皆明义也】济之日不隠乎天下名垂乎后世【以义得济之日成功之后也言仲尼行义既成之后不行乎天下谓极昭明天下莫能隠匿之】今亦以天下之显诸侯诚义乎志意加义乎法则度量着之以政事案申重之以贵贱杀生使袭然终始犹一也【申亦重也既为政皆以义又申重以赏罚使相掩袭无间隙终始如一也】如是则夫名声之部发于天地之间也岂不如日月雷霆然矣哉【部当为剖谓开发也仲尼匹夫但着空言犹得不隠乎天下今若以显诸侯行义必如日月雷霆】故曰以国齐义一日而白汤武是也【齐当为济以一国皆取济于义一朝而名声明白汤武是也】汤以亳武以鄗皆百里之地【亳汤国都鄗与镐同武王所都京也诗曰考卜维王宅是镐京维正之武王成之】天下为一诸侯为臣通达之属莫不从服无它故焉以济义矣是所谓义立而王也【非有他故但取济于义也】徳虽未至也义虽未济也【霸者亦有徳义但未能至极尽济也】然而天下之理略奏矣【天下之理谓条理者略有节奏也】刑赏己诺信乎天下矣【诺许也已不许也礼记曰与其有诺责寜有己怨信乎天下谓若齐桓不背柯盟之比也】臣下晓然皆知其可要也【要约也皆知其可与要约不欺也要一尧反】政令己陈虽覩利败不欺其民【谓若伐原命三日之粮不降而退之比也】约结已定虽覩利败不欺其与【与相亲与之国谓若齐桓许赦鲁衞不遂灭之为己利之比也】如是则兵劲城固敌国畏之国一綦明与国信之【綦亦当为基也】虽在僻陋之国威动天下五伯是也【伯读为霸又如字诸侯之长为伯春秋左传防命晋侯为伯也】非本政教也【虽有政教未尽修其本也】非致隆髙也【致极也不如尧舜禹汤之极崇髙也】非綦文理也【言其驳杂未极条贯】非服人之心也【未得天下归心如文王此皆言未能循于王道以略信之故犹能致霸也】乡方略【所向唯在方略不在用仁义也】审劳佚【审以佚待劳之术也】谨畜积【谨严畜积不妄耗费】修战僃齺然上下相信而天下莫之敢当【齺齿相逆也齺然上下相向之貎齺土角反】故齐桓晋文楚庄吴阖闾越勾践是皆僻陋之国也威动天下彊殆中国【其彊能危中国】无他故焉略信也是所谓信立而霸也【虽未能济义畧取信而行之故能致霸也】挈国以呼功利【此论权谋者也提挈一国之人以呼召功利言所务唯功利也功役使利贪求之也】不务张其义齐其信唯利之求【张开】内则不惮诈其民而求小利焉【谓若梁伯好土功诈其民言宼将至之比也】外则不惮诈其与而求大利焉【谓若楚灵王以义讨陈蔡因遂灭之之比也】内不修正其所以有然常欲人之有【有土地货财也】如是则臣下百姓莫不以诈心待其上矣上诈其下下诈其上则是上下析也【离析】如是则敌国轻之【不得人心故轻之也】与国疑之权谋日行而国不免危削綦之而亡【其极者则灭亡】齐闵薛公是也【薛公孟尝君田文齐闵王之相也齐闵王为五国所伐皆薛公使然故同言之也】故用彊齐非以修礼义也非以本政教也非以一天下也绵绵常以结引驰外为务【绵绵不絶貎引读为靷靷引轴之物结引续緜于轴所以引车也齐闵薛公不修徳政但使说客引轴驰骛于他国以权诈为务也】故彊南足以破楚【史记齐闵王二十三年与秦败楚重丘南割楚之淮北也】西足以诎秦北足以败燕【史记闵王三十六年与韩魏攻秦至凾谷军焉】中足以举宋【闵王三十八年伐宋宋王死于温举谓举其国而灭之也】及以燕赵起而攻之若振槁然【闵王四十年燕秦楚三晋败我于齐西振击也槁枯叶也言当权谋强盛之时虽破敌灭国及乐毅以诸国攻之若击枯叶之易也】而身死国亡为天下大戮【为天下大戮辱也春秋传曰古者明王伐不敬取其鲸鲵而封之以为大戮也】后世言恶则必稽焉【后世稽考闵王为镜也】是无他故焉唯其不由礼义而由权谋也三者明王之所谨择也仁人之所务白也善择者制人不善择者人制之【善择者用霸王不善择者用权谋也】国者天下之大器也重任也不可不善为择所而后错之错险则危【所处也错读为措】不可不善为择道然后道之涂薉则塞【不可不善为择道路而道达之薉与秽同塞谓行不通也】危塞则亡【所以为之善择】彼国错者非封焉之谓也【非受之茆土然后为安或曰修封疆立城郭之谓也】何法之道谁子之与也【设问之词既非封焉之谓问以何法道达之求谁人付与之谁子犹谁人也愼子曰弃道术舍度量以求一人之识识天下谁子之识能足焉】故道王者之法与王者之人为之则亦王道霸者之法与霸者之人为之则亦霸道亡国之法与亡国之人为之则亦亡【荅辞也道皆与导同】三者明主之所谨择也而仁人之所务白也【荀子多重叙前语者叮咛之也】故国者重任也不以积持之则不立【不以积久之法持之则倾覆也】故国者世所以新者也是惮惮非变也【惮与坦同言国者但继世之主自新耳此积久之法坦坦然无变也巢子曰有阴而逺者有坦明而功者杜伯射宣王于亩田是坦明功者据古惮与坦通】改王改行也【自是改一王则改其所行之事非法变也或曰国语襄王谓晋文公曰先民有言曰改玉改行玉佩玉行歩也】故一朝之日也一日之人也然而厌焉有千岁之固何也【设问之辞一朝之日谓今日之事明朝不同言易变也一日之人谓今日之生未保明日言寿促也厌读为黡礼记曰见君子而后厌然揜其不善郑注云闭藏貎言事之易变人之夀促如此此何故有黡然深藏千岁不变改之法乎】曰援夫千岁之信法以持之也安与夫千岁之信士为之也【谓使百世不易可信之士为政】人无百岁之寿而有千岁之信士何也【又问之】曰以夫千岁之法自持者是乃千岁之信士矣【以礼义自持者则是千岁之士不以夀千岁也能自持则能持国】故与积礼义之君子为之则王与端诚信全之士为之则霸与权谋倾覆之人为之则亡三者明王之所谨择也仁人之所务白也善择之者制人不善择之者人制之彼持国者必不可以独也【君不可独治也】然则彊国荣辱在于取相矣身能相能如是者王【谓若汤伊尹文王太公也】身不能知恐惧而求能者如是者彊【若燕昭乐毅也】身不能不知恐惧而求能者安唯便僻左右亲比己者之用如是者危削【谓若楚防王左州侯右夏侯之比也】綦之而亡【宋献之比】国者巨用之则大小用之则小【巨者大之极也】綦大而王綦小而亡小巨分流者存【小巨各半如水之分流也】巨用之者先义而后利安不恤亲疎不恤贵贱唯诚能之求夫是之谓巨用之小用之者先利而后义安不恤是非不治曲直唯便僻亲比己者之用夫是之谓小用之巨用之者若彼小用之者若此小巨分流者亦一若彼也亦一若此也【或诚能之求或亲比己者之用】故曰粹而王驳而霸无一焉而亡此之谓也【粹全也若舜举臯陶不仁者逺即巨用之綦大而王者也駮杂也若齐桓外任管仲内任竖刁则小巨分流者无一焉而亡无贤人若厉王专任皇甫尹氏即綦小而亡者也】国无礼则不正礼之所以正国也譬之犹衡之于轻重也犹绳墨之于曲直也犹规矩之于方圆也【礼能正国譬衡所以辨轻重绳墨所以辨曲直规矩所以定方圆也】故错之而人莫能诬也【错置也礼记曰衡诚悬不可欺以轻重防墨诚陈不可欺以曲直规矩诚设不可欺以方圆者也】诗云如霜雪之将将如日月之光明【逸诗】为之则存不为之则亡此之谓也【为为礼也】国危则无乐君国安则无忧民乱则国危治则国安今君人者急逐乐而缓治国岂不过甚矣哉譬之是犹好声色而恬无耳目也岂不哀哉【恬安也安然无耳目虽好声色将何用哉】夫人之情目欲綦色耳欲綦声口欲綦味鼻欲綦臭心欲綦佚【臭也凡气香亦谓之臭礼记曰皆佩容臭綦极也綦或为其传写误耳佚安乐之也】此五綦者人情之所必不免也养五綦者有具【具谓广大富厚治辨彊固之道】无具则五綦者不可得而致也万乘之国可谓广大富厚矣加有治辩彊固之道焉【有读为又辩分别事】若是则恬愉无患难矣然后养五綦之具具也故百乐者生于治国者也忧患者生于乱国者也急逐乐而缓治国者非知乐者也故明君者必将先治其国然后百乐得其中【得于治国之中乐并音洛】闇君者必将荒逐乐而缓治国故忧患不可胜校也【计校】必至于身死国亡然后止也岂不哀哉将以为乐乃得忧焉将以为安乃得危焉将以为福乃得死亡焉岂不哀哉于乎君人者亦可以察若言矣【于乎读为呜呼若言如此之言谓己上之说】故治国有道人主有职【在知其道守其职也】若夫贯日而治详一日而曲列之【贯日积日也积日而使条治详僃一日如委曲列之无差错也】是以所使夫百吏官人为也不足以是伤游玩安燕之乐【烦碎之事既使百吏官人为之则不足以此害人君游燕之乐也】若夫论一相以兼率之使臣下百吏莫不宿道乡方而务【论谓讨论选择之也率领也宿道止于道也乡方不迷乱也臣下皆以宿道乡方为务不敢奸诈也】是夫人主之职也【论相人主之职不在穷亲小事】若是则一天下名配尧禹之主者守至约而详事至佚而功【事任】垂衣裳不下簟席之上而海内之民莫不愿得以为帝王夫是之谓至约乐莫大焉人主者以官人为能者也匹夫者以自能为能者也人主得使人为之匹夫则无所移之百亩一守事业穷无所移之也【百亩一夫之守事业耕稼也耕稼穷于此无所移于人若人主必穷治小事则与匹夫何异之也】今以一人兼听天下日有余而治不足者使人为之也【今以一人兼听天下之大自称日有余言兼听之日有余也而治不足谓所治之事少而不足言不足治也使人为之故得如此尹子曰尧南挠交阯北懐幽都东西至日之所出入有余日而不足于治者恕也韩子曰夫为人主而身察百官则日不足力不给也故先王舍己能而因法数审赏罚故治不足而日有余上之任势使然也日音而实反】大有天下小有一国【天子诸侯】必自为之然后可则劳苦耗悴莫甚焉【耗谓精神竭耗悴顦顇也】如是则虽臧获不肯与天子易势业【臧获奴婢也方言谓荆淮海岱之间骂奴曰臧骂婢曰获燕齐亡奴谓之臧亡婢谓之获或曰取货谓之臧擒得谓之获皆谓有罪为奴婢者故周礼其奴婢男子入于罪女子入于舂槀势业权势事业也】以是县天下一四海何故必自为之【以是一人之寡县天下之重一四海之大何故必自为之言力不任之也】为之者役夫之道也墨子之说也【墨子之说必自劳苦】论德使能而官施之者圣王之道也儒之所谨守也【官施谓建百官施布职事】传曰农分田而耕贾分货而贩百工分事而劝士大夫分职而听【听其政治】建国诸侯之君分土而守三公揔方而议【揔领也议其所揔统之政自陜以东周公主之自陜以西召公主之三公处于内是揔方而议也】则天子共己而已矣【共读为恭或读为拱垂拱而已】出若入若天下莫不平均莫不治辩【若如此也出若入若谓内外皆如此也谓如论德使能官施之事或曰若顺也】是百王之所同也而礼法之大分也【礼法大分在任人各使当其职分也】百里之地可以取天下是不虚其难者在人主之知之也【所患人主不知小国可以取天下之道也】取天下者非负其土地而从之之谓也【非谓它国负荷其土地来而从我之谓也】道足以一人而已矣【其道足以齐一人故天下归之也】彼其人苟一则其土地且奚去我而适他【彼国之人苟一于我则其土地奚往哉】故百里之地其等位爵服足以容天下之贤士矣【此论百里国取天下之道贤士有道徳者也】其官职事业足以容天下之能士矣【能士者材艺也】循其旧法择其善者而明用之足以顺服好利之人矣【择旧法之善者而明用之谓择务本厚生之法而用之则民衣食足而好利之民顺服也】贤士一焉能士官焉好利之人服焉三者具而天下尽无有是其外矣【具谓俱为用也】故百里之地足以竭势矣【竭尽也有等位爵服官职事业是天下之势尽于此矣】致忠信着仁义足以竭人矣【致极也着明也言极忠信明仁义足以尽天下之人谓皆来归矣】两者合而天下取诸侯后同者先危【两者合谓能尽势尽人也】诗曰自西自东自南自北无思不服一人之谓也【其道足以齐一人故四方皆归之】羿蠭门者善服射者也【蠭门即蠭防学射于羿羿蠭善射故射者服之蠭音逄】王良造父者善服驭者也【王良赵简子之驭韩子曰字伯乐造父周穆王之驭皆善御者也驭与御同】聦明君子者善服人者也人服而势从之人不服而势去之故王者已于服人矣【王者之功尽此也】故人主欲得善射射逺中微则莫若羿蠭门矣【射及逺中细微之物】欲得善驭及速致逺则莫若王良造父矣欲调一天下制秦楚则莫若聦明君子矣【荀卿在齐楚秦天下彊国故制之者也】其用知甚简【用智虑至少也】其为事不劳而功名致大甚易处而綦可乐也故明君以为宝而愚者以为难【明君以任贤为宝愚者以任贤为难也】夫贵为天子富有天下名为圣王兼制人人莫得而制也是人情之所同欲也而王者兼而有是者也重色而衣之重味而食之重财物而制之【重多也直用反】合天下而君之饮食甚厚声乐甚大台谢甚髙【谢与榭同】园囿甚广臣使诸侯一天下是又人情之所同欲也而天子之礼制如是者也【礼之与制如此其盛言尽人情之所欲也】制度以陈政令以挟【挟读为浃洽也】官人失要则死公侯失礼则幽【要政令之要约也礼记曰各其职百官废质服大刑幽囚也春秋传曰晋侯执卫侯归之于京师寘诸深室也】四方之国有侈离之徳则必灭【侈奢侈离乖离皆谓不遵法度】名声若日月功积如天地天下之人应之如影向是又人情之所同欲也而王者兼而有是者也故人之情口好味而臭味莫美焉耳好声而声乐莫大焉目好色而文章致繁妇女莫众焉形体好佚而安重间静莫愉焉【间隙也或读为闲愉乐也】心好利而谷禄莫厚焉合天下之所同愿兼而有之睾牢天下而制之若制子孙【睾牢未详睾或作毕言尽牢笼天下也新序作宰牢战国防燕太子丹谓荆轲曰秦有贪功之心非尽天下之地牢海内之王其意不厌或曰睾读如以薅荼蓼之薅牢与汉书立防轇羮同皆修理斡运之意也】人苟不狂惑戆陋者其谁能睹是而不乐也哉欲是之主并肩而存能建是之士不世絶千岁而不合何也曰人主不公人臣不忠也人主则外贤而偏举人臣则争职而妬贤是其所以不合之故也【外贤疎贤也偏举偏党而举所爱也】人主胡不广焉无恤亲疎无偏贵贱唯诚能之求【广焉开泰貎或读为旷诚能实能也】若是则人臣轻职业让贤而安随其后如是则禹舜还至王业还起【还复】功一天下名配禹舜物由有可乐如是其美焉者乎呜呼君人者亦可以察若言矣【可以察如此之言也】杨朱哭衢涂曰此夫过举蹞歩而觉跌千里者夫哀哭之【杨朱战国时人后于墨子与墨子弟子禽滑厘辩论其说在爱己不防一毛以利天下与墨相反衢涂岐路也秦俗以两为衢或曰四达谓之衢觉知也半歩曰蹞跌差也言此岐路第过举半歩则知差而哭况跌千里者乎故甚哀而哭之易曰差以毫厘谬以千里也】此亦荣辱安危存亡之衢已此其为可哀甚于衢涂【此谓求诚能之士也不求则灭亡故可哀甚于衢涂也】呜呼哀哉君人者千岁而不觉也【叹君人者千嵗而不知求诚能之士】无国而不有治法无国而不有乱法无国而不有贤士无国而不有罢士【国语曰罢士无伍罢女无家韦昭曰病也无行而罢周礼以嘉石平罢民谓平之使善者也】无国而不有愿民无国而不有悍民无国而不有美俗无国而不有恶俗两者并行而国在上偏而国安在下偏而国危【上偏偏行上事也谓治法多乱法少贤士多罢士少愿民多悍民少之类下偏反是】上一而王下一而亡【一谓令行也】故其治法其佐贤其民愿其俗美而四者齐夫是之谓上一如是则不战而胜不攻而得用兵不劳而天下服故汤以亳武王以鄗【鄗与镐同】皆百里之地也天下为一诸侯为臣通达之属莫不服从无他故焉四者齐也【齐谓无所阙也】桀纣即序于有天下之势索为匹夫而不可得也【即序于有天下之势谓就王者之次序为天子】是无他故焉四者并亡也故百王之法不同若是所归者一也上莫不致爱其下而制之以礼上之于下如保赤子政令制度所以接下之人百姓有不理者如豪末则虽孤独鳏寡必不加焉【不以豪末不理加于孤独鳏寡也四者人所轻贱故圣王尤爱之孝经曰不敢侮于鳏寡而况于上民乎】故下之亲上欢如父母可杀而不可使不顺君臣上下贵贱长防至于庶人莫不以是为隆正【是谓亲上也皆以亲上为隆正也】然后皆内自省以谨于分【爱敬其上故不敢逾越也】是百王之所以同也而礼法之枢要也【是百王之同用爱民之道而得民也】然后农分田而耕贾分货而贩百工分事而劝士大夫分职而听建国诸侯之君分土而守三公揔方而议则天子共己而止矣若出若入天下莫不平均莫不治辩是百王之所同而礼法之大分也【亦谓致爱其下故皆劝勉余并已解上也】若夫贯日而治平权物而称用【贯日积日也使条理平正权制物使称于用称尺正反】使衣服有制宫室有度人徒有数丧祭械用皆有等宜以是用挟于万物【人徒谓胥徒给徭役者也械用噐用也皆有等宜言等差皆得其宜也挟读为浃】尺寸防丈莫得不循乎制数度量然后行则是官人使吏之事也不足数于大君子之前【官人列官之人使吏所使役之吏数阅数也大君子谓人君也】故君人者立隆政本朝而当【隆政所隆之政也当丁浪反】所使要百事者诚仁人也【主百事之要约纲纪者谓相也】则身佚而国治功大而名美上可以王下可以霸立隆正本朝而不当所使要百事者非仁人也则身劳而国乱功废而名辱社稷必危是人君者之枢机者也【枢机在得贤相人君当为君人也】故能当一人而天下取失当一人而社稷危不能当一人而能当千人百人者说无之有也【论说之中无此事能当谓能用人之当也当皆丁浪反】既能当一人则身有何营而为【而为皆助语也】垂衣裳而天下定故汤用伊尹文王用吕尚武王用召公成王用周公且卑者五伯【卑言功业卑于王者伯读为霸】齐桓公闺门之内悬乐奢泰游抏之修【悬簨簴也泰与汰同抏与玩同言齐桓唯此是修也】于天下不见谓修【天下不谓之修饰也】然九合诸侯一匡天下为五伯长是亦无他故焉知一政于管仲也是君人者之要守也【要守在任贤也】知者易为之兴力而功名綦大【智者知任贤之君也】舍是而孰足为也【舍是任贤之事何足为之言其余皆不足为也】故古之人有大功名者必道是者也【道行也必行此任贤之事】丧其国危其身者必反是者也故孔子曰知者之知固以多矣有以守少能无察乎【上知音智下如字有读为又智下同守少谓任贤恭己而已也】愚者之知固以少矣有以守多能无狂乎此之谓也【守多谓自任主百事者也事烦则狂乱也】治国者分已定则主相臣下百吏各谨其所闻不务听其所不闻【谨谓守行无越思】各谨其所见不务视其所不见所闻所见诚以齐矣【齐谓各当其事不侵越也】则虽幽间隠辟百姓莫敢不敬分安制以礼化其上是治国之征也【间读为闲辟读为僻安制谓安于国之制度不敢逾分征验也治国之征验在分定】主道治近不治逺【人主之道如此】治明不治幽治一不治二主能治近则逺者理主能治明则幽者化主能当一则百事正夫兼听天下日有余而治不足者如此也是治之极也既能治近又务治逺既能治明又务见幽既能当一又务正百【当丁浪反】是过者也犹不及也辟之是犹立直木而求其影之枉也不能治近又务治逺不能察明又务见幽不能当一又务正百是悖者也【悖惑】辟之是犹立枉木而求其影之直也故明主好要而闇主好详【任一相而委之是好要不委人而自治百事是好详】主好要则百事详主好详则百事荒【力不及故荒也】君者论一相陈一法明一指以兼覆之兼炤之以观其盛者也【论选择也指指归也一法一指皆谓纲纪也盛读为成观其成功也】相者论列百官之长要百事之听【列置于列位也听治也要取百事之治考其得失也要一尧反】以饰朝廷臣下百吏之分【修饰使各当分】度其功劳论其庆赏岁终奉其成功以效于君当则可不当则废【效致也周礼太宰岁终则令百官府各正其治受其防听其政事而诏王废置也】故君人劳于索之而休于使之【索求也休息也】周国者得百姓之力者富得百姓之死者彊得百姓之誉者荣三得者具而天下归之三得者亡而天下去之天下归之之谓王天下去之之谓亡汤武者修其道行其义兴天下同利除天下同害天下归之故厚徳音以先之明礼义以道之致忠信以爱之赏贤使能以次之【赏当为尚】爵服赏庆以申重之时其事轻其任以调齐之潢然兼覆之养长之如保赤子【潢与滉同大水貎也】生民则致寛【生民生活民谓衣食也】使民则綦理辩政令制度所以接天下之人百姓有非理者如毫末则虽孤独鳏寡必不加焉是故百姓贵之如帝亲之如父母为之出死断亡而不愉者无他故焉【不愉不字剩耳】道徳诚明利泽诚厚也乱世不然污漫突盗以先之【突凌触盗窃也】权谋倾覆以示之俳优侏儒妇女之请谒以悖之【俳优倡优侏儒短人可戏弄者悖乱也】使愚诏知使不肖临贤生民则致贫隘使民则綦劳苦是故百姓贱之如防恶之如【字书无防字葢当为尫病人也礼记曰吾欲暴尫而奚若新序作贱之如虺豕也】日欲司间而相与投籍之去逐之【司间伺其间隙投掷也籍践也一作投错之】卒有宼难之事又望百姓之为已死不可得也说无以取之焉【论说之中无以此事为得也卒千忽反】孔子曰审吾所以适人适人之所以来我也此之谓也【适人往与人也审慎其与人之道为其复来报我也】伤国者何也曰以小人尚民而威【尚上也使小人在上位而作威也】以非所取于民而巧【若兵甲田赋之类也】是伤国之大灾也大国之主也而好见小利是伤国其于声色台榭园囿也愈厌而好新是伤国【厌足也一古反】不好循政其所以有啖啖常欲人之有是伤国【啖啖并吞之貌】三邪者在匈中而又好以权谋倾覆之人断事其外【事任也谓断决任事于外也】若是则权轻名辱社稷必危是伤国者也大国之主也不隆本行不敬旧法而好诈故【故事变也】若是则夫朝廷羣臣亦从而成俗不隆礼义而好倾覆也【以不隆义礼为成俗】朝廷羣臣之俗若是则夫众庶百姓亦从而成俗于不隆礼义而好贪利矣君臣上下之俗莫不若是则地虽广权必轻人虽众兵必弱刑罚虽繁令不下通夫是之谓危国是伤国者也儒者为之不然必将曲辩【辩理也委曲使归于理也】朝廷必将隆礼义而审贵贱若是则士大夫莫不敬节死制者矣【节中义制职分】百官则将齐其制度重其官秩若是则百吏莫不畏法而遵绳矣【秩禄也其制驭百官必将齐一其制度使有守也厚重其秩禄使不贪也】关市几而不征质律禁止而不偏【质律质剂也可以为法故言质律也禁止而不偏谓禁止奸人不偏听也周礼小宰听卖买以质剂郑司农云质剂平市价今之月平是也郑康成云两书一札同而别之长曰质短曰剂皆今之劵书也左氏传曰赵盾为政董逋逃由质晏或曰质正也】如是则商贾莫不敦慤而无诈矣百工将时斩伐佻其期日而利其巧任如是则百工莫不忠信而不楛矣【时斩伐即周礼仲冬月斩阳木仲夏月斩阴木是也佻与徭同缓也谓不廹促也巧任巧者之任不廹促则百工自利矣楛谓器用不牢固也晏子春秋曰景公之时晏子请发粟公不许为路寝之台令史重其续逺其凃佻其日而不趋三年台成而民振欲上恱乎君游民足乎食彼佻亦与此同也】县鄙将轻田野之税省刀布之敛罕举力役无夺农时如是则农夫莫不朴力而寡能矣【但质朴而力作不务他能也】士大夫务节死制然而兵劲【然而当为然后】百吏畏法循绳然后国常不乱商贾敦慤无诈则商旅安货通财而国求给矣【所求之物皆给足也】百工忠信而不楛则器用巧便而财不匮矣农夫朴力而寡能则上不失天时下不失地利中得人和而百事不废是之谓政令行风俗美以守则固以征则彊居则有名动则有功此儒之所谓曲辩也









　　荀子卷七
　　钦定四库全书
　　荀子卷八　　　　　　　　唐　杨倞　注
　　君道篇卷第十二
　　有乱君无乱国有治人无治法羿之法非亡也而羿不世中禹之法犹存而夏不世王故法不能独立类不能自行得其人则存失其人则亡法者治之端也君子者法之原也故有君子则法虽省足以徧矣无君子则法虽具失先后之施矣不能应事之变足以乱矣不知法之义而正法之数者虽博传临事必乱故明主急得其人而闇主急得其势急得其人则身佚而国治功大而名美上可以王下可以霸不急得其人而急得其势则身劳而国乱功废而名辱社稷必危故君人者劳于索之而休于使之书曰惟文王敬忌一人以怿此之谓也合符节别契劵者所以为信也上好权谋则臣下百吏诞诈之人乗是而后欺探筹投钩者所以为公也上好曲私则臣下百吏乗是而后偏衡石称县者所以为平也上好倾覆则臣下百吏乘是而后险斗斛敦槩者所以为啧也上好贪利则臣下百吏乗是而后鄙丰取刻与以无度取于民故械数者治之流也非治之源也君子者治之源也官人守数君子养源源清则流清源浊则流浊故上好礼义尚贤使能无贪利之心则下亦将綦辞让致忠信而谨于臣子矣如是则虽在小民不待合符节别契劵而信不待探筹投钩而公不待衡石称县而平不待斗斛敦槩而啧故赏不用而民劝罚不用而民服有司不劳而事治政令不烦而俗美百姓莫敢不顺上之法象上之志而劝上之事而安乐之矣故籍敛忘费事业忘劳宼难忘死城郭不待饰而固兵刄不待陵而劲敌国不待服而诎四海之民不待令而一夫是之谓王乎诗曰王猷允塞徐方既来此之谓也请问为人君曰以礼分施均徧而不偏请问为人臣曰以礼待君忠顺而不懈请问为人父曰寛惠而有礼请问为人子曰敬爱而致文请问为人兄曰慈爱而见友请问为人弟曰敬诎而不苟请问为人夫曰致功而不流致临而有辨请问为人妻曰夫有礼则柔从听侍夫无礼则恐惧而自竦也此道也偏立而乱俱立而治其足以稽矣请问兼能之柰何曰审之礼也古者先王审礼以方皇周浃于天下动无不当也故君子恭而不难敬而不巩贫穷而不约富贵而不骄并遇变应而不穷审之礼也故君子之于礼敬而安之其于事也径而不失其于人也寡怨寛裕而无阿其所为身也谨修勑而不危其应变故也齐给便防而不惑其于天地万物也不务说其所以然而致善用其材其于百官之事伎艺之人也不与之争能而致善用其功其侍上也忠顺而不懈其使下也均徧而不偏其交游也縁义而有类其居乡里也容而不乱是故穷则必有名达则必有功仁厚兼覆天下而不闵明达用天地理万变而不疑血气和平志意广大行义塞于天地之间仁知之极也夫是之谓圣人审之礼也请问为国曰闻修身未甞闻为国也君者仪也仪正而景正君者槃也槃圆而水圆君者盂也盂方而水方君射则臣决楚庄王好细腰故朝有饿人故曰闻修身未尝闻为国也君者民之源也源清则流清源浊则流浊故有社稷者而不能爱民不能利民而求民之亲爱已不可得也民之不亲不爱而求其为已用为已死不可得也人不为己用不为己死而求兵之劲城之固不可得也兵不劲城不固而求敌之不至不可得也敌至而求无危削不灭亡不可得也危削灭亡之情举积此矣而求安乐是狂生者也狂生者不胥时而落故人主欲彊固安乐则莫若反之民欲附下一民则莫若反之政欲修政美国则莫若求其人彼或积蓄而得之者不世絶彼其人者生乎今之世而志乎古之道以天下之王公莫好之也然而于是独好之以天下之民莫欲之也然而于是独为之好之者贫为之者穷然而于是独犹将为之也不为少顷辍焉晓然独明于先王之所以得之所以失之知国之安危臧否若别白黑是其人者也大用之则天下为一诸侯为臣小用之则威行邻敌纵不能用使无去其疆域则国终身无故故君人者爱民而安好士而荣两者无一焉而亡诗曰价人维藩大师维垣此之谓也道者何也曰君道也君者何也曰能羣也能羣也者何也曰善生养人者也善班治人者也善显设人者也善藩饰人者也善生养人者人亲之善班治人者人安之善显设人者人乐之善藩饰人者人荣之四统者俱而天下归之夫是之谓能羣不能生养人者人不亲也不能班治人者人不安也不能显设人者人不乐也不能藩饰人者人不荣也四统者亡而天下去之夫是之谓匹夫故曰道存则国存道亡则国亡省工贾众农夫禁盗贼除奸邪是所以养生之也天子三公诸侯一相大夫擅官士保职莫不法度而公是所以班治之也论徳而定次量能而授官皆使其人载其事而各得其所宜上贤使之为三公次贤使之为诸侯下贤使之为士大夫是所以显设之也修冠弁衣裳黼黻文章雕琢刻镂皆有等差是所以藩饰之也故由天子至于庶人也莫不骋其能得其志安乐其事是所同也衣暖而食充居安而游乐事时制明而用足是又所同也若夫重色而成文章重味而成珍脩是所术也圣王则术以明辨异上以饰贤良而明贵贱下以饰长防而明亲疏上在王公之朝下在百姓之家天下晓然皆知其所非以为异也将以明分达治而保万世也故天子诸侯无靡费之用士大夫无流滛之行百吏官人无怠慢之事众庶百姓无奸怪之俗无盗贼之罪其能以称义徧矣故曰治则衍及百姓乱则不足及王公此之谓也至道大形隆礼至法则国有常尚贤使能则民知方纂论公察则民不疑赏克罚偷则民不怠兼听齐明则天下归之然后明分职序事业材技官能莫不治理则公道达而私门塞矣公义明而私事息矣如是则徳厚者进而佞说者止贪利者退而亷节者起书曰先时者杀无赦不逮时者杀无赦人习其事而固人之百事如耳目鼻口之不可以相借官也职分而民不探次定而序不乱兼听齐明而百事不留如是则臣下百吏至于庶人莫不修己而后敢安止诚能而后敢受职百姓易俗小人变心奸怪之属莫不反慤夫是之谓政教之极故天子不视而见不听而聦不虑而知不动而功块然独坐而天下从之如一体如四胑之从心夫是之谓大形诗曰温温恭人维徳之基此之谓也为人主者莫不欲彊而恶弱欲安而恶危欲荣而恶辱是禹桀之所同也要此三欲辟此三恶果何道而便曰在愼取相道莫径是矣故知而不仁不可仁而不知不可既知且仁是人主之宝也而王霸之佐也不急得不知得而不用不仁无其人而幸有其功愚莫大焉今人主有六患使贤者为之则与不肖者规之使知者虑之则与愚者论之使修士行之则与污邪之人疑之虽欲成立得乎哉譬之是犹立直木而恐其景之枉也惑莫大焉语曰好女之色恶者之孽也公正之士众人之痤也循乎道之人污邪之贼也今使污邪之人论其怨贼而求其无偏得乎哉譬之是犹立枉木而求其景之直也乱莫大焉故古之人为之不然其取人有道其用人有法取人之道参之以礼用人之法禁之以等行义动静度之以礼知虑取舍稽之以成日月积久校之以功故卑不得以临尊轻不得以县重愚不得以谋知是以万举不过也故校之以礼而观其能安敬也与之举措迁移而观其能应变也与之安燕而观其能无防也接之以声色权利忿怒患险而观其能无离守也彼诚有之者与诚无之者若白黑然可诎邪哉故伯乐不可欺以马而君子不可欺以人此明王之道也人主欲得善射射逺中微者县贵爵重赏以招致之内不可以阿子弟外不可以隠逺人能中是者取之是岂不必得之之道也哉虽圣人不能易也欲得善驭及速致逺者一日而千里县贵爵重赏以招致之内不可以阿子弟外不可以隠逺人能致是者取之是岂不必得之之道也哉虽圣人不能易也欲治国驭民调壹上下将内以固城外以拒难治则制人人不能制也乱则危辱灭亡可立而待也然而求卿相辅佐则独不若是其公也案唯便嬖亲比己者之用也岂不过甚矣哉故有社稷者莫不欲彊俄则弱矣莫不欲安俄则危矣莫不欲存俄则亡矣古有万国今有数十焉是无他故莫不失之是也故明主有私人以金石珠玉无私人以官职事业是何也曰本不利于所私也彼不能而主使之则是主闇也臣不能而诬能则是臣诈也主闇于上臣诈于下灭亡无日俱害之道也夫文王非无贵戚也非无子弟也非无便辟也倜然乃举太公于州人而用之岂私之也哉以为亲邪则周姬姓也而彼姜姓也以为故邪则未尝相识也以为好丽邪则夫人行年七十有二齫然而齿坠矣然而用之者夫文王欲立贵道欲白贵名以惠天下而不可以独也非于是子莫足以举之故举是子而用之于是乎贵道果立贵名果明兼制天下立七十一国姬姓独居五十三人周之子孙苟不狂惑者莫不为天下之显诸侯如是者能爱人也故举天下之大道立天下之大功然后隠其所怜所爱其下犹足以为天下之显诸侯故曰唯明主为能爱其所爱闇主则必危其所爱此之谓也墙之外目不见也里之前耳不闻也而人主之守司逺者天下近者境内不可不略知也天下之变境内之事有弛易齵差者矣而人主无由知之则是拘胁蔽塞之端也耳目之明如是其狭也人主之守司如是其广也其不可以不知也如是其危也然则人主将何以知之曰便嬖左右者人主之所以窥逺收众之门户牖向也不可不早具也故人主必将有便嬖左右足信者然后可其知惠足使规物其端诚足使定物然后可夫是之谓国具人主不能不有游观安燕之时则不得不有疾病物故之变焉如是国者事物之至也如泉源一物不应乱之端也故曰人主不可以独也卿相辅佐人主之基杖也不可不早具也故人主必将有卿相辅佐足任者然后可其徳音足以镇抚百姓其知虑足以应待万变然后可夫是之谓国具四邻诸侯之相与不可以不相接也然而不必相亲也故人主必将有足使喻志决疑于逺方者然后可其辩说足以解烦其知虑足以决疑其齐断足以距难不还秩不反君然而应薄扞患足以持社稷然后可夫是之谓国具故人主无便嬖左右足信者之谓闇无卿相辅佐足任者谓之独所使于四邻诸侯者非其人谓之孤孤独而晻谓之危国虽若存古之人曰亡矣诗曰济济多士文王以宁此之谓也材人愿慤拘録计数纎啬而无敢遗丧是官人史吏之才也修饰端正尊法敬分而无倾侧之心守职循业不敢益损可传世也而不可使侵夺是士大夫官师之材也知隆礼义之为尊君也知好士之为美名也知爱民之为安国也知有常法之为一俗也知尚贤使能之为长功也知务本禁末之为多材也知无与下争小利之为便于事也知明制度权物称用之为不泥也是卿相辅佐之材未及君道也能论官此三材者而无失其次是为人主之道也若是则身佚而国治功大而名美上可以王下可以霸是人主之要守也人主不能论此三材者不知道此道安值将卑执出劳并耳目之乐而亲自贯日而治详一内而曲辨之虑与臣下争小察而綦偏能自古及今未有如此而不乱者也是所谓视乎不可见听乎不可闻为乎不可成此之谓也








　　荀子卷八
　　钦定四库全书
　　荀子卷九　　　　　　　　唐　杨倞　注
　　臣道篇第十三
　　人臣之论【论人臣之善恶】有态臣者有篡臣者有功臣者有圣臣者【解并在下】内不足使一民外不足使距难百姓不亲诸侯不信然而巧敏佞说【说音恱或作税】善取宠乎上是态臣者也【以佞媚为容态】上不忠乎君下善取誉乎民不恤公道通义朋党比周以环主图私为务是臣者也【环主环绕其主不使贤臣得用图谋也臣者夺其军政也】内足使一民外足使距难民亲之士信之上忠乎君下爱百姓而不倦是功臣者也【民亲士信然后立功也】上则能尊君下则能爱民政令教化形下如影【形制也言施政令教化以制其下如影之随形动而輙随不使违越也】应卒遇变齐给如响【齐疾也给供给也应事而至谓之给夫卒变人所迟疑今圣臣应之疾速如响之应声卒仓忽反】推类接誉以待无方曲成制象是圣臣者也【此明应卒遇变之意无方无常也推其比类接其声誉言见其本而知其末也待之无常谓不滞于一隅也委曲皆成制度法象言物至而应无非由法不苟而行之也圣者无所不通之谓也】故用圣臣者王用功臣者彊用臣者危用态臣者亡态臣用则必死臣用则必危【此言态臣甚于臣者葢当时之多用侒媚变诈之人深欲戒之故极言之也】功臣用则必荣圣臣用则必尊故齐之苏秦【苏秦初相赵后仕燕终死于齐故曰齐之苏秦】楚之州侯【楚襄王佞臣也史记庄辛谏襄王曰君王左州侯右夏侯辇从鄢陵君与寿陵君载方府之金与之驰骋乎云梦之中不知穰侯受令于秦王填渑塞之内而投已于渑塞之外韩子曰州侯相荆贵而荆王疑之因问左右对曰无有如出一口也】秦之张仪可谓态臣者也【皆变态佞媚之臣仪或作禄】韩之张去疾【葢张良之祖汉书良其先韩人大父开地相韩战国策韩有张翠纳赂于宣大后也】赵之奉阳【后语苏秦说赵肃侯肃之弟奉阳君为相不恱苏秦苏秦乃去之又战国防苏秦说赵王曰天下之卿相人君及至布衣之士莫不髙大王之行义皆愿奉教陈忠于前之日久矣虽然奉阳君妬大王不得任事是以外宾客游谈之士无敢尽忠于前卢藏用云奉阳君名成又案后语奉阳君卒苏秦乃从燕而来说肃侯合从之事而公子成武灵王时犹不肯朝服即公子成非奉阳君也】齐之孟尝可谓臣也【史记曰齐闵王既灭宋益骄欲尽灭孟尝孟甞君恐乃如魏魏昭王以为相西合于秦赵与燕共伐破齐后齐襄王立孟尝中子为诸侯无所属襄王新立畏孟尝而与连和是臣也】齐之管仲晋之咎犯【咎与舅同晋文公之舅狐偃咎犯其字也】楚之孙叔敖可谓功臣矣殷之伊尹周之太公可谓圣臣矣是人臣之论也凶吉贤不肖之极也【国之吉凶人君贤不肖极于论臣也】必谨志之而愼自为择取焉足以稽矣【志记也言谨记此四臣之安危而慎自择取则足以稽考用臣也】从命而利君谓之顺从命而不利君谓之谄逆命而利君谓之忠逆命而不利君谓之篡不恤君之荣辱不恤国之臧否偷合苟容以持禄养交而已耳谓之国贼【养交谓养其与君交接之不忤犯使怒也或曰养其外交若苏秦张仪孟尝君所至为相也】君有过谋过事将危国家殒社稷之具也大臣父子兄弟有能进言于君用则可不用则去谓之谏有能进言于君用则可不用则死谓之争有能比知同力【比合也知读为智】率羣臣百吏而相与彊君挢君【彊其亮切挢与矫同屈也】君虽不安不能不听遂以解国之大患除国之大害成于尊君安国谓之辅【事见平原君传】有能抗君之命窃君之重反君之事以安国之危除君之辱功伐足以成国之大利谓之拂【抗拒也战功曰伐左传郄至骤称其伐拂读为弼弼所以辅正弓弩者也或读为佛违君之意也谓若信陵君违魏王之命窃其兵符杀晋鄙反军不救赵之事遂破秦而存赵夫辅车相依今赵存则魏安故曰安国之危除君之辱也】故谏争辅拂之人社稷之臣也国君之宝也明君之所尊厚也而闇主惑之以为已贼也故明君之所赏闇君之所罚也闇君之所赏明君之所杀也伊尹箕子可谓谏矣【伊尹谏太甲箕子谏纣】比干子胥可谓争矣平原君之于赵也可谓辅矣信陵君之于魏也可谓拂矣传曰从道不从君此之谓也故正义之臣设则朝廷不颇【设谓置于列位颇邪也】谏争辅拂之人信则君过不逺【信谓见信于君或曰信读为伸谓道行也】爪牙之士施则仇雠不作【爪牙之士勇力之臣也施谓展其材也】边境之臣处则疆垂不丧【垂与陲同】故明主好同而闇主好独【独谓自任其智】明主尚贤使能而飨其盛【盛谓大业言飨其臣之功业也】闇主妬贤畏能而灭其功【灭掩没也】罚其忠赏其贼夫是之谓至闇桀纣所以灭也事圣君者有听从无谏争【圣君无失】事中君者有谏争无谄谀【中君可上可下若齐桓公者也谄谀则遂成闇君也】事暴君者有补削无挢拂【补谓弥缝其阙削谓除去其恶言不敢显谏闇匡敎之也挢谓屈其性也拂违也挢拂则身见害使君有杀贤之名故不为也拂音佛】廹胁于乱时穷居于暴国而无所避之则崇其美扬其善违其恶隠其败言其所长不称其所短以爲成俗【谓危行言逊以避害也以为成俗言如此而不变若旧俗然也】诗曰国有大命不可以告人妨其躬身此之谓也【逸诗】恭敬而逊听从而敏不敢有以私决择也【敏谓氶命而速行不敢更私自决断选择也】不敢有以私取与也以顺上为志是事圣君之义也【但禀命而已】忠信而不谀谏争而不谄挢然刚折端志而无倾侧之心【挢彊貎礼记曰和而不流彊哉矫刚折刚直靣折也端志不邪曲也】是案曰是非案曰非是事中君之义也调而不流柔而不屈寛容而不乱【虽调和而不至流湎虽柔从而不屈曲虽寛容而不与为乱也】晓然以至道而无不调和也【晓然明喻之貎至道无为不争之道以至道则暴君不能加怒无不调和言皆不违拂也】而能化易时关内之是事暴君之义也【关当为开传写误也内与纳同言既以冲和事之则能化易其暴戻之性时以善道开纳之也或曰以道关通于君之心中也】若驭扑马【扑马未调习之马不可遽牵制必纵缓之事暴君之难故重明之也】若养赤子【赤子婴儿也未有所知必在顺适其性不惊惧也】若食餧人【使饥渴于至道如餧人之欲食或曰餧人并与之食则必死今以善道节量与之不使狂惑也庄子曰人惑则死】故因其惧也而改其过【惧则思徳故因使其改过】因其忧也而辨其故【辨其至忧之端则迁善也】因其喜也而入其道【忻喜之时多所听纳故因以道入之】因其怒也而除其怨【怨恶之人因君怒除去之也】曲得所谓焉【虽忧惧喜怒之殊委曲皆得所谓所谓即化易君性也】书曰从命而不拂微谏而不倦为上则明为下则逊此之谓也【书伊训也】事人而不顺者不疾者也【不顺上意也疾速也不疾言怠慢也】疾而不顺者不敬者也敬而不顺者不忠者也忠而不顺者无功者也有功而不顺者无徳者也故无徳之为道也伤疾堕功灭苦故君子不为也【伤疾堕功灭苦未详或恐错误耳为或为违也】有大忠者有次忠者有下忠者有国贼者以徳复君而化之大忠也【复报也以德行之事报白于君使自化于善周礼宰夫掌诸臣之复万民之逆也】以徳调君而补之次忠也【谓匡救其恶也】以是谏非而怒之下忠也【使君有害贤之名故为下忠】不恤君之荣辱不恤国之臧否偷合苟容以之持禄养交而已耳国贼也若周公之于成王也可谓大忠矣若管仲之于桓公可谓次忠矣若子胥之于夫差可谓下忠矣若曹触龙之于纣者可谓国贼矣【说苑曰桀贵为天子富有天下其左师触龙者谄谀不正此云纣未知孰是】仁者必敬人凡人非贤则案不肖也人贤而不能则是禽兽也【禽兽不知敬贤】人不肖而不敬则是狎虎也【狎轻侮也言必见害】禽兽则乱狎虎则危灾及其身诗曰不敢暴虎不敢冯河人知其一莫知其佗战战兢兢如临深渊如履薄氷此之谓也【诗小雅小旻之篇暴虎徒搏冯河徒渉人知其一莫知其佗言人皆知暴虎冯河立至于害而不知小人为害有甚于此也】故仁者必敬人敬人有道贤者则贵而敬之不肖者则畏而敬之贤者则亲而敬之不肖者则疎而敬之其敬一也其情二也若夫忠信端慤而不害伤则无接而不然是仁人之质也【其敬虽异至于忠信端慤不伤害则凡所接物皆然言嘉善而矜不能不以人之不肖逆诈待之而欲伤害之也质体也】忠信以为质端慤以为统【统纲纪也言已端慤自处而待物也】礼义以为文【用为文饰】伦类以为理【伦人伦类物之种类言推近以知逺以此为条理也】喘而言臑而动而一可以为法则【臑与劝学篇蠕同喘微言也臑微动也一皆也言一动一息之间皆可以为法则也臑人元反】诗曰不僣不贼鲜不为则此之谓也【诗大雅抑之篇言不僣差贼害则少不为人法则矣】恭敬礼也调和乐也【调和不争竞也】谨慎利也鬬怒害也故君子安礼乐利谨慎而无鬬怒是以百举不过也小人反是通忠之顺【忠有所壅塞故通之然而终归之于顺也】权险之平【权困危险之事使至于平也或曰权变也既不可扶持则变其危险使治平也】祸乱之从声【君虽祸乱应声而从之也】三者非明主莫之能知也【闇君不知所以杀害忠贤而身死国亡也】争然后善戾然后功出死无私致忠而公夫是之谓通忠之顺信陵君似之矣【谏争君然后能善违戻君然后立功出身死战不为私事而归于至忠至公信陵君谏魏王请救赵不从遂矫君命破秦而魏国以安故似之】夺然后义杀然后仁上下易位然后贞【夺者不义之名杀者不仁之称上下易位则非贞也而汤武恶桀纣之乱天下而夺之是义也不忍苍生之涂炭而杀之是仁也虽上下易位而使贤愚各当分归于正道是贞也】功参天地泽被生民夫是之谓权险之平汤武是也过而同情和而无经【经常也但和顺上意而无常守】不恤是非不论曲直偷合苟容迷乱狂生【迷乱其君使生狂也】夫是之谓祸乱之从声飞亷恶来是也传曰斩而齐枉而顺不同而壹【此言反经合道如信陵汤武者也所以斩之取其齐也以枉曲之取其顺也所以不同取其一也初虽似乖戾然终归于理者也】诗曰受小球大球为下国缀旒此之谓也【诗商颂长发之篇球玉也郑云缀犹结也旒旌旗之垂者言汤既为天所命则受小玉谓尺二寸圭受大玉谓珽也长三尺执圭搢珽以与诸侯防同结定其心如旌旗之旒掺着焉引此以明汤武取天下权险之平为勑下国者也】
　　致仕篇第十四【明致贤士之义】
　　衡听显幽重明退奸进良之术【衡平也谓不偏听也显幽谓使幽人明显不拥蔽也重明谓既明又使明也书曰德明惟明能显幽则重明矣能退奸则良进矣】朋党比周之誉君子不听残贼加累之譛君子不用【残贼谓贼害人加累以罪恶加累诬人也】隠忌雍蔽之人君子不近【隠亦蔽也忌谓妬贤雍读曰拥】货财禽犊之请君子不许【行赂请谒者也】凡流言流说流事流谋流誉流愬不官而衡至者君子慎之【流者无根源之谓愬譛也不官谓无主首也衡读为横横至横逆而至也】闻听而明誉之【君子闻听流言流说则明白称誉谓显露其事不为隐蔽如此则奸人不敢献其谋也】定其当而当然后士其刑赏而还与之【士当为事行也言定其当否既当之后乃行其刑赏返与之也谓其言当于善则事之以赏当于恶则事之以刑当丁浪反】如是则奸言奸说奸事奸谋奸誉奸愬莫之试也忠言忠说忠事忠谋忠誉忠愬莫不明通方起以尚尽矣【明通谓明白通达其意方起并起尚与上同上尽谓尽忠于上也】夫是之谓衡听显幽重明退奸进良之术川渊深而鱼鼈归之山林茂而禽兽归之刑政平而百姓归之礼义僃而君子归之故礼及身而行修义及国而政明能以礼挟而贵名白天下愿令行禁止王者之事毕矣【挟读为浃能以礼浃洽者则贵明白天下皆愿从之】诗曰惠此中国以绥四方此之谓也【诗大雅民劳之篇中国京师也四方诸夏也引此以明自近及逺也】川渊者鱼龙之居也山林者鸟兽之居也国家者士民之居也川渊枯则鱼龙去之山林险则鸟兽去之国家失政则士民去之无土则人不安居无人则土不守无道法则人不至无君子则道不举故土之与人也道之与法也者国家之本作也【本作犹本务也】君子也者道法之揔要也不可少顷旷也得之则治失之则乱得之则安失之则危得之则存失之则亡故有良法而乱者有之矣有君子而乱者自古及今未尝闻也传曰治生乎君子乱生乎小人此之谓也得众动天【得众则可以动天言人之所欲天必从之】羙意延年【美意乐意也无忧患则延年也】诚信如神【诚信则如神明言物不能欺也】夸诞逐魂【逐魂逐去其精魂犹丧精也务夸妄诞作伪心劳故丧其精魂此四者皆言善恶之应也】人主之患不在乎不言用贤而在乎诚必用贤夫言用贤者口也却贤者行也【无善行则贤不至也】口行相返而欲贤者之至不肖者之退也不亦难乎夫耀蝉者务在明其火振其树而已火不明虽振其树无益也【南方人照蝉取而食之礼记有蜩范是也】今人主有能明其徳则天下归之若蝉之归明火也临事接民而以义变应寛裕而多容恭敬以先之政之始也【多容广纳也】然后中和察断以辅之政之隆也【政之崇髙在辅以中和察断断丁乱反】然后进退诛赏之政之终也故一年与之始三年与之终【夫不教而杀谓之虐故为政之始寛裕多容三年政成然后进退诛赏也】用其终为始则政令不行而上下怨疾乱所以自作也【先赏罚后徳化则乱】书曰义刑义杀勿庸以即汝惟曰未有顺事言先敎也【书康诰曰虽义刑义杀亦勿庸即行之当先敎后刑也虽先后不失尚谦曰我未有顺事故使民犯法躬自厚而薄贵于人也】程者物之凖也【程者度董之揔名也】礼者节之凖也【节谓君臣之差等也】程以立数礼以定伦【言有程则可以立一二之数有礼则可以定君臣父子之伦也】徳以叙位能以授官【度其徳以叙上下之位考其能以授所任之官若防典乐伯夷典礼之比也】凡节奏欲陵而生民欲寛【节奏谓礼节奏陵峻也侵陵亦严峻之义生民谓以徳敎生养民也言人君自守礼之节奏则欲严峻不弛慢养民则欲寛容不廹切之也】节奏陵而文生民寛而安【节奏虽峻亦有文饰不至于刻急】上文下安功名之极也不可以加矣君者国之隆也父者家之隆也【隆犹尊也】隆一而治二而乱自古及今未有二隆争重而能长久者师术有四而博习不与焉【术法也言有四徳则可以为人师法不在博习也与音预】尊严而惮可以为师耆艾而信可以为师【五十曰艾六十曰耆】诵说而不陵不犯可以为师【诵谓诵经说谓解说谓守其诵说不自陵突触犯言行其所学】知微而论可以为师【知精微之理而能讲论论卢困反】故师术有四而博习不与焉水深则回【回流旋也水深不湍峻则多旋流也】树落粪本【谓木叶落粪其根也】弟子通利则思师【思其厚于已也】诗曰无言不雠无徳不报此之谓也【此言为善则物必报之也】赏不欲僣刑不欲滥赏僣则利及小人刑滥则害及君子若不幸而过宁僣无滥与其害善不若利淫【此言为善则物必报之也】







　　荀子卷九
<子部,儒家类,荀子>
　　钦定四库全书
　　荀子卷十　　　　　　　　唐　杨倞　注
　　议兵篇第十五
　　临武君与孙卿子议兵于赵孝成王前【临武君盖楚未知姓名战国防曰天下合从赵使魏加见楚春申君曰君有将乎春申君曰有矣仆欲将临武君魏加曰臣少之时好射臣愿以射譬可乎春申君曰可魏加曰异日者更嬴与王处京台之下更嬴曰臣能为王引弓虚发而下鸟有间鸣鴈从东方来更嬴以虚发而下之王曰射之精乃至于此乎更嬴曰此孽也王曰先生何以知之对曰其飞徐者其创痛也其鸣悲者久失羣也故羣创未息而惊心未去闻音烈而髙飞故云也今临武君尝为秦孽不可以为距秦之将赵孝成王晋大夫赵夙之后简子十世孙或曰刘向叙云孙卿至赵与孙膑议兵赵孝成王前临武君即孙膑也今案史记年表齐宣王二年孙膑为军师则败魏于马陵至赵孝成王元年已七十余年年代相逺疑临武君非此孙膑也】王曰请问兵要临武君对曰上得天时【若顺太歳及孤虚之类也】下得地利【若右背山陵前左水泽之比也】观敌之变动后之发先之至此用兵之要术也孙卿子曰不然臣所闻古之道凡用兵攻战之本在乎一民弓矢不调则羿不能以中微六马不和则造父不能以致逺士民不亲附则汤武不能以必胜也故善附民者是乃善用兵者也故兵要在乎善附民而已临武君曰不然兵之所贵者势利也【乘势争利】所行者变诈也【竒计也】善用兵者感忽悠闇莫知其所从出【感忽悠闇皆谓倐忽之间也感忽恍忽也悠闇逺视分辨之貎莫知所从出谓若九天之上九地之下使敌人不测鲁连子曰弃感忽之耻累世之功也】孙吴用之无敌于天下岂必待附民哉【孙谓吴王阖闾将孙武吴谓魏武侯将吴起也】孙卿子曰不然臣之所道仁人之兵王者之志也【帝王之志意如此也】君之所贵权谋势利也所行攻夺变诈者诸侯之事也仁人之兵不可诈也彼可诈者怠慢者也路亶者也【路暴露也亶读为袒露袒谓上下不相覆葢新序作落单】君臣上下之间滑然有离徳也【滑乱也音骨言彼可欺诈者皆如此之国】故以桀诈桀犹巧拙有幸焉以桀诈尧譬之若以卵投石以指挠沸【挠揽也以指挠沸言必烂也新序作以指绕沸】若赴水火入焉焦没耳故仁人上下【说仁人上下相爱之意】百将一心三军同力臣之于君也下之于上也若子之事父弟之事兄若手臂之扞头目而覆胷腹也诈而袭之与先惊而后击之一也【先击头目使知之而后击之岂手臂有不救也】且仁人之用十里之国则将有百里之听【听犹耳目也言逺人自为其耳目或曰谓间谍者】用百里之国则将有千里之听用千里之国则将有四海之听必将聦明警戒和传而一【耳目明而警戒相传以和无有二心也或以传为博博众也而一如一也言和众如一也】故仁人之兵聚则成卒散则成列【卒卒伍列行列言动皆有僃也】延则若莫耶之长刄婴之者断兊则若莫耶之利锋当之者溃【兊犹聚也与队同谓聚之使短溃坏散也新序作鋭则若莫耶之利锋也】圜居而方正则若盘石然触之者角摧【园居方正谓不动时也则如大石之不可移动也】案角鹿埵陇种东笼而退耳【其义未详盖皆摧败披靡之貌或曰鹿埵下之貎如禾实垂下然埵丁果反陇种遗失貎如陇之种物然或曰即钟也东笼与涷陇同沾湿貎如衣服之沾湿然新序作陇钟而退无鹿埵字】且夫暴国之君将谁与至哉彼其所与至者必其民也而其民之亲我欢若父母其好我芬若椒兰彼反顾其上则若灼黥【如畏灼黥】若仇雠人之情虽桀跖岂又肯为其所恶贼其所好者哉是犹使人之子孙自贼其父母也彼必将来告之夫又何可诈也【不可得诈袭也】故仁人用国日明【日益明察】诸侯先顺者安后顺者危虑敌之者削反之者亡【谋虑与之为敌者土地必见侵削反谓不服从也】诗曰武王载发有防秉钺如火烈烈则莫我敢遏此之谓也【诗殷颂武王汤也发读为斾防敬遏止也汤建斾兴师本由仁义虽用武持而犹以敬为先故得如火之盛无能止之也】孝成王临武君曰善请问王者之兵设何道何行而可【设谓制置道谓论说教令也行动用也】孙卿子曰凡在大王将率末事也臣请遂道王者诸侯彊弱存亡之效安危之势【率与帅同所类反道说也效验也孝成王见荀卿论兵谓王者以兵为急故遂问用兵之术荀卿欲陈王道因不答其问故言凡在大王之所务将帅乃其末事耳所急教化也遂广说汤武五霸及战国诸侯之事也】君贤者其国治君不能者其国乱隆礼贵义者其国治简礼贱义者其国乱治者彊乱者弱是彊弱之本也上足卭则下可用也上不足卭则下不可用也【卭古仰字不仰不足仰也下托上曰仰宜向反能教且化长养之是足仰】下可用则彊下不可用则弱是彊弱之常也隆礼效功上也重禄贵节次也上功贱节下也是彊弱之凡也【效验也功战功也效功谓不使赏僭也重禄重难其禄不使素餐也节忠义也若能隆礼验功则彊上战功轻忠义则弱大凡如此也】好士者彊不好士者弱【士贤士也】爱民者彊不爱民者弱政令信者彊政令不信者弱【信谓使下可信】民齐者彊不齐者弱【齐谓同力】赏重者彊赏轻者弱【重难其赏使必赏有功则彊轻易其赏则弱也】刑威者彊刑侮者弱【刑当罪使民可畏则彊不当罪则人侮僈故弱也】械用兵革攻完便利者彊【攻当为功精好加功者也器械牢固便利于用则彊也】械用兵革窳楛不便利者弱【窳器疾也音瘐楛滥恶谓不坚固也】重用兵者彊轻用兵者弱【重难用兵者彊】权出一者彊权出二者弱【政多门则弱】是彊弱之常也齐人隆技击【技技力也齐人以勇力击斩敌者号为技击孟康曰兵家之技巧技巧者习手足便器械积机闗以立攻守之胜者】其技也得一首者赐赎锱金无本赏矣【八两曰锱本赏谓有功同受赏也其技击之术斩得一首则官赐锱金赎之斩首虽战败亦赏不斩首虽胜亦不赏是无本赏也】是事小敌毳则偷可用也【可偷窃用之也毳读为脆史记聂政谓严仲子曰屠可以旦夕得甘脆以养亲也】事大敌坚则涣焉离耳【易说卦曰涣者离也】若飞鸟然倾侧反覆无日【若飞鸟言无凭依而易也无日言倾侧反覆之速不得一日也】是亡国之兵也兵莫弱是矣是其出赁市佣而战之几矣【此与赁市中佣作之人而使之战相去几何也】魏氏之武卒以度取之【武卒选择武勇之卒号为武卒度取之谓取其长短材力中度者】衣三属之甲【如淳曰上身一髀裈一胫缴一凡三属也衣于气反属之欲反】操十二石之弩负服矢五十个置戈其上【置戈于身之上谓荷戈也】冠防带劔【防与胄同汉书作胄带劒顔师古曰着兜牟而又带劒也】赢三日之粮日中而趋百里【赢负担也日中一日之中也】中试则复其户利其田宅【复其户不徭役也利其田宅不征众也顔师古曰利谓给其便利之处中丁仲反复方目反】是数年而衰而未可夺也改造则不易周也【此中试者筋力数年而衰亦未可夺其优夺其优复使皆怨也改造更选择也则又如前】是故地虽大其税必寡是危国之兵也【优复既多则税寡资用贫乏故国危】秦人其生民也狭隘其使民也酷烈【生民所生之民狭隘谓秦地险固也酷烈严刑罚也地险固则防不能害严刑罚则人皆致死也】劫之以势【谓以威势劫廹之使出战】隐之以阨【谓隐蔽以险阨使敌不能害郑氏曰秦地多阨隐藏其民于阨中也】忸之以庆赏【忸与狃同串习也战胜则与之赏庆使习以为常忸女九反】防之以刑罚【防借也不胜则以刑罚陵借之庄子风谓蛇曰防我音秋或作防七由反】使天下之民所以要利于上者非鬭无由也阨而用之得而后功之【守险阨而用之既得胜乃赏其功所以人自为战而立功者众也】功赏相长也五甲首而五家【有功而赏之使相长获得五甲首则役乡里之五家也】是最为众彊长久多地以正故四世有胜非幸也数也【为之有根本不邀一时之利故能众彊长久也不复其户利其田宅故多地也以正言比齐魏之苟且为正言秦亦非天幸有术数然也四世孝公惠王武王昭王也】故齐之技击不可以遇魏氏之武卒魏氏之武卒不可以遇秦之锐士秦之锐士不可以当桓文之节制桓文之节制不可以敌汤武之仁义有遇之者若以焦熬投石焉【以魏遇秦犹以焦熬之物投石也熬五刀反】兼是数国者皆干赏蹈利之兵也佣徒鬻卖之道也未有贵上安制綦节之理也【干求也言秦魏虽足以相胜皆求赏蹈利之兵与佣徒之人鬻卖其力作无异未有爱贵其上为之致死安于制度自不逾越极于中义心不为非之理者也】诸侯有能微妙之以节则作而兼殆之耳【微妙精尽也节仁义也作起也殆危也诸侯有能精尽仁义则起而无危也兼此数国谓禽灭之】故招近募选隆势诈尚功利是渐之也【近当为延传写误耳招延谓引致之也募选谓以财召之而选择可者此论齐之技击也隆势诈谓以威势变诈为尚此论秦也尚功利谓有功则利其田宅论魏也渐进也言渐进而近于法未为理也或曰渐浸渍也谓其赏罚才可渐染于外中心未恱服渐子亷反】礼义教化是齐之也【服其心是齐一人之术也】故以诈遇诈犹有巧拙焉【犹齐之技击不可以当魏之武卒也】以诈遇齐辟之犹以锥刀堕太山也【辟音譬堕毁也锥许唯反】非天下之愚人莫敢试故王者之兵不试【一举而定不必试也】汤武之诛桀纣也拱揖指麾而彊暴之国莫不趋使【诛其元恶其余犷悍皆化而来臣役也】诛桀纣若诛独夫故泰誓曰独夫纣此之谓也故兵大齐则制天下小齐则治隣敌【以礼义教化大齐之谓汤武也小齐谓未能大僃若五霸者也治隣敌言隣敌受其治化耳】若夫招近募选隆势诈尚功利之兵则胜不胜无常代翕代张代存代亡相为雌雄耳矣【翕敛也代翕代张代存代亡犹言代彊代弱也】夫是之谓盗兵君子不由也【由用也以诈力相胜是盗贼之兵】故齐之田单楚之庄蹻秦之衞鞅燕之缪虮是皆世俗之所谓善用兵者【田单齐襄王臣安平君也史记庄蹻者楚庄王苖裔楚威王使为将将兵循江而上略蜀黔中以西蹻至滇池方三百里地肥饶数千里以兵灭定属楚欲归报防秦击夺楚巴黔中郡道塞不通因还以其众至滇变服从其俗焉衞鞅秦孝公臣封为商君者也缪虮未闻焉】是其巧拙彊弱则未有以相若也若其道一也【相若相似也虽术不同皆出于变诈故曰其道一也】未及和齐也【数子之术未能及于和齐人心也】掎契司诈权谋倾覆未免盗兵也【契读为挈持也掎挈犹言掎摭也司读为伺诈欺诳也皆谓因其危弱即掩袭之也】齐桓晋文楚庄吴阖闾越勾践是皆和齐之兵也可谓入其域矣【入礼义教化之域孟康曰入王兵之域也】然而未有本统也【本统谓前行素修若汤武也】故可以霸而不可以王是彊弱之效也【汤武王而桓文霸齐魏则代存代亡是其效也】孝成王临武君曰善请问为将孙卿子曰知莫大乎弃疑【不用疑谋是智之大】行莫大乎无过事莫大乎无悔至无悔而止矣成不可必也【不可必不得必谓成功忘其警僃庄子曰圣人以必不必故谓兵众人以不必必之故多兵】故制号政令欲严以威庆赏刑罚欲必以信处舍收藏欲周以固【处舍营垒也收藏财物也周密牢固则敌不敢凌夺矣】徙举进退欲安以重欲疾以速【静则安重而不为轻举动则疾速而不失机权】窥敌观变欲潜以深欲伍以参【谓使间谍观敌欲潜隐深入之也伍参犹错杂也使间谍或参之或伍之于敌之间而尽知其事韩子曰省同异之言以知朋党之分偶参伍之验以责陈言之实又曰参之以此物伍之以合参也】遇敌决战必道吾所明无道吾所疑【道言也行也】夫是之谓六术【自制号政令已下有六也】无欲将而恶废无急胜而亡败无威内而轻外无见其利而不顾其害【彊使人出战而轻敌】凡虑事欲熟而用财欲泰【熟谓精审泰谓不恡赏也】夫是之谓五权【五者为将之机权也】所以不受命于主有三可杀而不可使处不完可杀而不可使击不胜可杀而不可使欺百姓夫是之谓三至【至谓一守而不变】凡受命于主而行三军三军既定百官得序羣物皆正【百官军之百吏得序各当其任】则主不能喜敌不能怒【不苟徇上意故主不能喜不为变诈故敌不能怒也】夫是之谓至臣【为臣之至当也】虑必先事而申之以敬【谋虑必在事先重之以敬常戒惧而有僃也】愼终如始终始如一夫是之谓大吉【言必无覆败之祸也】凡百事之成也必在敬之其败也必在慢之故敬胜怠则吉怠胜敬则灭计胜欲则从欲胜计则凶战如守【不务越逐也书曰不愆于五歩六歩乃止齐焉】行如战有功如幸【不务骄矜】敬谋无圹【无圹言不敢须臾不敬也圹与旷同】敬事无圹敬吏无圹敬众无圹敬敌无圹夫是之谓五无圹愼行此六术五权三至而处之以恭敬无圹夫是之谓天下之将则通于神明矣【天下莫及之将】临武君曰善请问王者之军制孙卿子曰将死鼓【死谓不弃之而奔亡也左传曰师之耳目在吾旗鼓】驭死辔百吏死职士大夫死行列闻鼓声而进闻金声而退顺命为上有功次之【军之所重在顺命故有功次之】令不进而进犹令不退而退也其罪惟均【令教令也言使之不进而进犹令不退而退其罪同也】不杀老弱不猎禾稼【猎与践同践也】服者不禽格者不赦犇命者不获【服谓不战而退者不追禽之格谓相距捍者奔命谓奔走来归其命者不获之为囚俘也犇与奔同】凡诛非诛其百姓也诛其乱百姓者也百姓有捍其贼则是亦贼也【捍其贼谓为贼之捍蔽也】以故顺刄者生苏刄者死犇命者贡【顺刄谓不战背之而走者苏读为傃傃向也谓相向格鬬者贡谓取归命者献于上将也】微子开封于宋【纣之庶兄名啓归周后封于宋此云开者盖汉景帝讳刘向改之也】曹触龙断于军【说苑曰桀贵为天子富有四海其臣有左师触龙者谄谀不正此云纣臣当是说苑误战国防赵左师触龙说太后请长安君质秦岂复与古人同官名乎】殷之服民所以养生之者也无异周人故近者謌讴而乐之逺者竭蹶而趋之【竭蹶颠什犹言匍匐也新序作竭走而趋之】无幽间辟陋之国莫不趋使而安乐之四海之内若一家通达之属莫不从服夫是之谓人师【师长】诗曰自西自东自南自北无思不服此之谓也【诗大雅文王有声之篇】王者有诛而无战城守不攻兵格不击【徳义未加所以敌人不服故不攻击也且恐伤我之士卒也】上下相喜则庆之【敌人上下相爱悦则庆贺之岂尚侵伐乎】不屠城【屠谓毁其城杀其民若屠者然也】不濳军不留众【不久留暴露于外也】师不越时【古者行役不逾时也】故乱者乐其政不安其上欲其至也【东征西怨之比】临武君曰善陈嚣问孙卿子曰先生议兵常以仁义为本【陈嚣荀卿弟子言先生之议常言兵以仁义为本】仁者爱人义者循理然则又何以兵为【爱人则惧其杀伤循理则不欲争夺焉肯抗兵相加乎】凡所爲有兵者为争夺也【非谓爱人循理】孙卿子曰非女所知也彼仁者爱人爱人故恶人之害之也义者循理循理故恶人之乱之也彼兵者所以禁暴除害也非争夺也故仁人之兵所存者神所过者化【所存止之处畏之如神所过往之国无不从化】若时雨之降莫不说喜是以尧伐驩兠【伐亦诛也书曰放驩兠于崇山也】舜伐有苖【命禹伐之书曰帝曰咨禹惟时有苖弗率汝徂征之】禹伐共工【书曰流共工于幽州皆尧之事此云禹伐共工未详也】汤伐有夏文王伐崇武王伐纣此二帝四王【夏殷或称王或称帝曲礼曰措之庙立之主曰帝四王谓夏殷也至周自贬损全称王故以文武为两王也】皆以仁义之兵行于天下也故近者亲其善逺方慕其徳兵不血刄逺迩来服徳盛于此施及四极诗曰淑人君子其仪不忒此之谓也【曹风鸣鸠之篇】李斯问孙卿子曰【李斯孙卿弟子后为秦相】秦四世有胜兵彊海内威行诸侯非以仁义为之也以便从事而已【便其所从之事而已谓若刼之以势隐之以阨忸之以庆赏防之以刑罚之比也】孙卿子曰非女所知也女所谓便者不便之便也【汝以不便人为便之也】吾所谓仁义者大便之便也【吾以大便人为便也】彼仁义者所以修政者也政修则民亲其上乐其君而轻为之死故曰凡在于军将率末事也【荀卿前对赵孝成王有此语弟子所知故引以答之也】秦四世有胜諰諰然常恐天下之一合而轧已也【汉书諰作鳃苏林曰读如愼而无礼则葸之葸鳃惧貎也先礼反张晏曰轧践轹之也】此所谓末世之兵未有本统也【本统前行素修】故汤之放桀也非其逐之鸣条之时也武王之诛纣也非以甲子之朝而后胜之也皆前行素修也此所谓仁义之兵也【前行素修谓前已行之素已修之行读如字】今女不求之于本而索之于末此世之所以乱也【本谓仁义末谓变诈世所以乱亦由不求于本而索于末如李斯之说也】礼者治辩之极也彊国之本也威行之道也功名之揔也【辩别也揔要也彊国谓彊其国也】王公由之所以得天下也不由所以陨社稷也故坚甲利兵不足以为胜髙城深池不足以为固严令繁刑不足以为威由其道则行不由其道则废【由用也道即礼也用礼即行不用礼虽坚甲严刑皆不足恃也】楚人鲛革犀兕以为甲鞈如金石【鞈坚貎以鲛鱼皮及犀兕为甲坚如金石之不可入史记作坚如金石鞈古洽反管子曰制重罪入以兵甲犀脇二防轻罪入兰盾鞈革二防犀兕坚如金石之状也】宛钜铁釶如蠭虿【宛地名属南阳徐广曰大钢曰钜釶与鍦同矛也方言云自闗而西谓之矛吴之间谓之鍦言宛地出此刚铁为矛如蜂虿言其中人之毒也鍦音啻】轻利僄遫卒如飘风【言楚人之防也僄亦轻也匹妙反或当为嫖姚之嫖嫖骁勇也遫与速同】然而兵殆于垂沙唐篾死【殆谓危亡也垂沙地名未详所在汉地志沛国有垂乡岂垂沙乎史记楚懐王二十八年秦与齐韩魏共攻楚杀楚将唐昧取我重丘而去昧与蔑同】庄蹻起楚分而为三四【司马贞史记素隐曰庄蹻楚将言其起为乱后楚遂分为四韩子曰楚王欲伐越庄子曰臣患目能见百歩而不见王之兵败于齐晋庄蹻为盗境内吏不能禁而欲伐越此智之如目也蹻初为盗后为楚将】是岂无坚甲利兵也哉其所以统之者非其道故也汝颍以为险江汉以为池限之以邓林縁之以方城【邓林北界邓地之山林縁绕也方城楚北界山名也】然而秦师至而鄢郢举若振槁然【举谓举而取之鄢郢楚都振击也槁枯叶也谓白起伐楚一战举鄢郢也】是岂无固塞隘阻也哉其所以统之者非其道故也纣刳比干囚箕子为炮烙刑【列女传曰炮烙为膏铜柱加之炭上令有罪者行焉辄坠火中纣与妲己大笑烙古责反】杀戮无时臣下凛然莫必其命【凛然悚栗之貎莫自谓必全其命也】然而周师至而令不行乎下不能用其民是岂令不严刑不繁也哉其所以统之者非其道故也古之兵戈矛弓矢而已矣然而敌国不待试而诎【试用也诎服也】城郭不辨【辨治也或音办】沟池不拑【拑古掘字史记作城郭不集沟池不掘也文子曰无伐树木无钳坟墓钳亦音掘或曰拑当作相篆文相字与拑字相近遂误耳】固塞不树机变不张【固塞谓使边竟险固若今之边城也树立也塞先代反机变谓器械变动攻敌也】然而国晏然不畏外而明内者无故焉【内当为固史记作晏然不畏外而固也】明道而分钧之时使而诚爱之下之和上也如影向【和胡卧反】有不由令者然后诛之以刑故刑一人而天下服罪人不尤其上知罪之在己也是故刑罚省而威流【尤怨也流行也言通流也】无他故焉由其道故也古者帝尧之治天下也盖杀一人刑二人而天下治【杀一人谓殛鲧于羽山刑二人谓流共工于幽州放驩兠于崇山】传曰威厉而不试刑措而不用此之谓也【厉谓抗举使人畏之】凡人之动也为赏庆为之则见害伤焉止矣故赏庆刑罚势诈不足以尽人之力致人之死为人主上者也其所以接下之百姓者无礼义忠信焉虑率用赏庆刑罚势诈除扼其下获其功用而已矣【焉虑无虑犹言大凡也除谓驱逐阨谓廹蹙若秦劫之以势隐之以扼狃之以庆赏之类阨或为险】大宼则至使之持危城则必畔遇敌处战则必北【北败走也北者乖背之名故以败走为北也】劳苦烦辱则必犇【犇与奔同】霍焉离耳下反制其上【霍焉犹涣焉也离散之后则上下易位若秦项然】故赏庆刑罚势诈之为道者佣徒鬻卖之道也不足以合大众美国家故古之人羞而不道也故厚徳音以先之明礼义以道之致忠信以爱之赏贤使能以次之爵服庆赏以申之时其事轻其任【事作业任力役】以调齐之长养之如保赤子政令以定风俗以一有离俗不顺其上则百姓莫不敦恶莫不毒孽若祓不祥【敦厚也毒害也孽谓妖孽祓除之也】然后刑于是起矣是大刑之所加也辱孰大焉将以为利耶则大刑加焉身苟不狂惑戆陋谁睹是而不改也哉然后百姓晓然皆知修上之法像上之志而安乐之于是有能化善修身正行积礼义尊道徳【于是像之中更有能自修徳者】百姓莫不贵敬莫不亲誉然后赏于是起矣是髙爵丰禄之所加也荣孰大焉将以为害耶则髙爵丰禄以持养之【持此以飬之】生民之属孰不愿也雕雕焉县贵爵重赏于其前【雕雕章明之貎】县明刑大辱于其后虽欲无化能乎哉故民归之如流水所存者神所为者化【存至也言所至之处畏之如神凡所施为民皆从化之也】而顺暴悍勇力之属为之化而愿【顺从也谓好从暴悍勇力之人皆化而愿慤也】旁辟曲私之属为之化而公【旁偏颇也辟读为僻】矜紏收缭之属为之化而调【矜谓夸汰紏谓好发摘人过者也收谓掠美者也缭谓缭绕言委曲也四者皆鄙陋之人今被化则调和之也】夫是之谓大化至一【大化皆化也至一极一也】诗曰王猷允塞徐方其来此之谓也凡兼人者有三术有以徳兼人者有以力兼人者有以富兼人者彼贵我名声美我徳行欲为我民故辟门除涂以迎吾入【辟与辟同开也除涂治其道涂也】因其民袭其处而百姓皆安【因其民之爱悦袭处其处皆安言不惊扰也】立法施令莫不顺比【比亲附也施令则民亲比】是故得地而权弥重兼人而兵俞彊是以徳兼人者也【俞读为愈下同】非贵我名声也非美我徳行也彼畏我威刼我势【为我势所刼也】故民虽有离心不敢有畔虑若是则戎甲俞众奉养必费【奉养戎甲必烦费也】是故得地而权弥轻兼人而兵俞弱是以力兼人者也非贵我名声也非美我徳行也用贫求富用饥求饱虚腹张口来归我食若是则必发夫掌窌之粟以食之【地藏曰窌掌窌主仓廪之官窌匹孝反】委之财货以富之立良有司以接之【立温良之有司以慰接之惧其畔去也】已朞三年然后民可信也【已过也过一朞之后至于三年然后所归之民可信本非慕化故也】是故得地而权弥轻兼人而国俞贫是以富兼人者也故曰以徳兼人者王以力兼人者弱以富兼人者贫古今一也兼并易能也唯坚凝之难焉【凝定也坚固定有地为难】齐能并宋而不能凝也故魏夺之燕能并齐而不能凝也故田单夺之韩之上地方数百里完全富具而趋赵赵不能凝也故秦夺之【上地上党之地完全言城邑也富具言府库也趋归也七朱反史记秦攻上党韩不能救其守冯亭以上党降赵赵使马服子将兵距秦秦使白起大破马服于长平坑四十余万而夺其地杀戮尽也】故能并之而不能凝则必夺不能并之又不能凝其有则必亡能凝之则必能并之矣得之则凝兼并无彊【得其地则能定之则无有彊而不可兼并者也】古者汤以薄武王以滈【薄与亳同滈与镐同】皆百里之地天下为一诸侯为臣无他故焉能凝之也故凝士以礼凝民以政礼修而士服政平而民安士服民安夫是之谓大凝以守则固以征则彊令行禁止王者之事毕矣

　　荀子卷十
　　钦定四库全书
　　荀子卷十一　　　　　　　唐　杨倞　注
　　彊国篇第十六
　　刑范正金锡美工冶巧火齐得【火齐得谓生熟齐和得宜考工记云金有六齐齐才细反】剖刑而莫耶已【刑与形同范法也刑范铸劔规模之器也剖开也莫耶古之良劒也】然而不剥脱不砥砺则不可以断绳【剥脱谓刮去其生澁砥砺谓磨淬也】剥脱之砥砺之则蠫盘盂刎牛马忽然耳【蠫割也音戾蠫盘盂刎牛马盖古用试劒者也战国防赵奢谓田单曰吴干将之劒肉试则断牛马金试则截盘盂盘盂皆铜器犹刜钟无声及防牛马者也忽然言容易也】彼国者亦彊国之剖刑已【如彊国之初开此也】然而不教诲不调一则入不可以守出不可以战教诲之调一之则兵劲城固敌国不敢撄也彼国者亦有砥砺礼义节奏是也【节奏有法度也】故人之命在天国之命在礼人君者隆礼尊贤而王重法爱民而霸好利多诈而危权谋倾覆幽险而尽亡【幽深倾险使下难知则尽亡也】威有三有道徳之威者有暴察之威者有狂妄之威者【暴察谓暴急严察也】此三威者不可不熟察也礼乐则脩分义则明【分谓上下有分义谓各得其宜】举错则时爱利则形【形见也爱利人之心见于外也】如是百姓贵之如帝高之如天【帝天神也】亲之如父母畏之如神明故赏不用而民劝罚不用而威行夫是之谓道徳之威礼乐则不脩分义则不明举错则不时爱利则不形然而其禁暴也察其诛不服也审其刑罚重而信其诛杀猛而必【申商之比】黭然而雷击之如墙厌之【黭然卒至之貎説文云黭黑色犹闇然黭乌感反厌读为压】如是百姓劫则畏【见劫胁之时则畏也】嬴则敖【稍嬴缓之则敖谩嬴音盈】上执拘则最得间则散【最聚也间隙也公羊传曰会犹最也何休曰最聚也】敌中则夺【敌人得中道则夺其国一曰中击也丁仲反】非劫之以形势非振之以诛杀则无以有其下【振动】夫是之谓暴察之威无爱人之心无利人之事而日为乱人之道百姓讙敖则从而执缚之刑灼之不和人心【讙喧哗也敖喧噪也亦读为敖谓呌呼之声敖敖然也五刀反】如是下比周贲溃以离上矣【贲读为愤愤然也民逃其上曰溃】倾覆灭亡可立而待也夫是之谓狂妄之威此三威者不可不熟察也道徳之威成乎安彊暴察之威成乎危弱狂妄之威成乎灭亡公孙子曰子发将西伐蔡克蔡获蔡侯【公孙子齐相也未知其名后语孟尝君客有公孙成岂后为齐相乎或曰公孙名忌子发楚令尹未知其姓战国防庄辛谏楚庄王曰蔡灵侯南游乎高陂北陵乎巫山右枕幼妾左拥嬖女驰骋乎高蔡之间不以国家为事不知子发方受命于灵王系以朱丝而见之史记蔡侯为楚惠王所灭庄辛云灵王与史记不同也】归致命曰蔡侯奉其社稷而归之楚【归致命于君言蔡侯自奉其社稷归楚非己之功也】舍属二三子而理其地【舍子发名属之欲反二三子楚之诸臣也理其地谓安辑其民也子发不欲独擅其功故请诸臣理其地也】既楚发其赏【既谓论功之后发行也】子发辞曰发诫布令而敌退是主威也徙举相攻而敌退是将威也合战用力而敌退是众威也【诫教也凡发诫布令而敌退则是畏其主徙举相攻而敌退则是畏其将合战用力而敌退则是畏其众也】臣舍不宜以众威受赏【是时合战用力而灭蔡故曰众威此已上公孙子美子发之辞也已下孙卿之辞也】讥之曰子发之致命也恭其辞赏也固【固陋也其致命难其辞赏则固陋非坦明知道者也】夫尚贤使能赏有功罚有罪非独一人为之也【自古皆然】彼先王之道也一人之本也善善恶恶之应也【彼彼赏罚也言彼赏罚者先王之道齐一人之本善善恶恶之报应也】治必由之古今一也【为治必用赏罚】古者明王之举大事立大功也大事已博大功已立则君享其成羣臣享其功【享献也谓受其献也】士大夫益爵官人益秩庶人益禄【爵谓若秦庶长不更之属官人羣吏也庶人士卒也秩禄皆谓廪食也】是以为善者劝为不善者沮上下一心三军同力是以百事成而功名大也今子发独不然反先王之道乱楚国之法堕兴功之臣耻受赏之属【人皆受赏子发独辞是使兴功之臣堕废其志受赏之属慙耻于心】无僇乎族党而抑卑其后世【夫先祖有宠锡则子孙扬其功族党遭刑戮则后世防其耻今子发自谓无功则子孙无以称虽无刑戮之耻而后世亦抑损卑下无以光荣也】按独以为私靡岂不过甚矣哉故曰子发之致命也恭其辞赏也固处胜人之势行胜人之道天下莫忿汤武是也处胜人之势不以胜人之道【以用也】厚于有天下之势索为匹夫不可得也桀纣是也然则得胜人之势者其不如胜人之道远矣夫主相者胜人以势也是为是非为非能为能不能为不能并己之私欲必以道夫公道通义之可以相兼容者是胜人之道也【并读为屏弃也屏弃私欲通达公义】今相国上则得专主下则得专国相国之于胜人之势亶有之矣【亶读为擅本亦或作擅或曰亶诚也】然则胡不殴此胜人之势赴胜人之道【殴谓驾驭之也或作讴歌此胜人之势误也】求仁厚明通之君子而托王焉【求贤而托之以王使辅佐也】与之参国政正是非如是则国孰敢不为义矣【国内皆化之也】君臣上下贵贱长少至于庶人莫不为义则天下孰不欲合义矣【天下皆来归义也】贤士愿相国之朝能士愿相国之官好利之民莫不愿以齐为归是一天下也相国舍是而不为安直为是世俗之所以为【不为胜人之道但为胜人之势】则女主乱之宫诈臣乱之朝贪吏乱之官众庶百姓皆以贪利争夺为俗曷若是而可以持国乎今巨楚县吾前【楚在齐南故曰前县聮系之也】大燕防吾后【燕在齐北故曰后防蹴也如蹴防于后庄子风谓蛇曰防我亦作蹲吾后也】劲魏钓吾右西壤之不絶若绳【魏在齐西故曰右钓谓钓取物也西壤齐西界之地若绳言细也】楚人则乃有襄贲开阳以临吾左【襄贲开阳楚二邑在齐之东者也汉书地理志二县皆属东海郡贲音肥】是一国作谋三国必起而乗我【一国谋齐则三国乗其弊】如是则齐必断而为四【三国分齐则断为四谓楚取其二魏燕取其二也】三国若假城耳【言齐如三国之寄城耳不久当归之也】必为天下大笑曷若【天下必笑其无谋灭亡问以为何如也】两者孰足为之【两者胜人之道与胜人之势一则天下归一则天下笑问何者可为也】夫桀纣圣王之后子孙也有天下者之世也【世谓继也】势籍之所存天下之宗室也【势谓国籍之所在也】土地之大封内千里人之众数以亿万【其数亿万】俄而天下倜然举去桀纣而犇汤武【倜然高举之貎举皆也犇与奔同】反然举恶桀纣而贵汤武【反音翻翻然改变貎恶乌路反】是何也夫桀纣何失而汤武何得也【假设问答】曰是无他故焉桀纣者善为人所恶也而汤武者善为人所好也人之所恶何也曰污漫争夺贪利是也【污漫谓秽污不脩防也或曰漫谓欺诳也污乌路反漫莫但反】人之所好者何也曰礼义辞让忠信是也今君人者辟称比方则欲自并乎汤武【辟读为譬称尺证反】若其所以统之则无以异于桀纣而求有汤武之功名可乎【统制治也】故凡得胜者必与人也凡得人者必与道也道也者何也曰礼让忠信是也故自四五万而往者彊胜非众之力也隆在信矣【而往犹已上也言有兵四五万已上者若能崇信则足以自致彊胜不必更待与国之众也若不崇信虽有与国之众犹无益故曰非众之力也】自数百里而往者安固非大之力也隆在脩政矣【有数百里之地脩政则安固不必更在广也荀卿常言汤武以百里之地王天下今言此者若言常人之理非论圣人也】今已有数万之众者也陶诞比周以相与【陶当为梼杌之梼或曰当为逃谓逃匿其情与谓党与之国也】已有数百里之国者也污漫突盗以争地【突谓相凌犯也】然则是弃己之所安彊而争己之所以危弱也损己之所不足以重己之所有余【损减也重多也不足谓信与政有余谓众与地也】若是其悖缪也而求有汤武之功名可乎辟之是犹伏而咶天救经而引其足也【咶与防同经缢也救缢而引其足缢愈急也】説必不行矣愈务而愈远为人臣者不恤已行之不行【上行下孟反下行如字】苟得利而已矣是渠冲入穴而求利也【渠大也渠冲攻城之大车也诗曰临冲闲闲韩子曰奏百貍首射侯不当彊弩趋发平城距冲不若堙内伏橐或作距冲盖言可以距石矣】是仁人之所羞而不为也【屈大就小务于苟得故羞而不为也】故人莫贵乎生莫乐乎安所以养生安乐者莫大乎礼义人知贵生乐安而弃礼义辟之是犹欲夀而歾颈【歾当为刎】愚莫大焉故君人者爱民而安好士而荣两者无一焉而亡诗曰价人维藩大师维垣此之谓也【大雅板之篇义已解上也】力术止义术行曷谓也曰秦之谓也【力术彊兵之术义术仁义之术止谓不能进取霸王也言用力术则止用义术则行发此论以谓秦也新序李斯问孙卿曰当今之时为秦奈何孙卿曰力止义行秦之谓也】威彊乎汤武广大乎舜禹然而忧患不可胜校也【校计】諰諰然【諰思里反】常恐天下之一合而轧已也此所谓力术止也曷谓乎威彊乎汤武汤武也者乃能使説已者使耳【説音悦】今楚父死焉国举焉负三王之庙而辟于陈蔡之间【此楚顷襄王之时也父谓怀王为秦所虏而死也至二十一年秦将白起遂拔我鄢郢烧先王墓于夷陵襄王兵散遂不复战东北保陈成庙主也辟如字谓自屏远也或读为避】视可司间安欲剡其胫而以蹈秦之腹【视可谓观其可伐司音伺间隙也剡亦斩也】然而秦使左案左使右案右是乃使雠人役也【秦能使雠人为之徒役谓楚襄王七年迎妇于秦城十五年与秦伐燕二十七年复与秦平而入太子质之类也】此所谓威彊乎汤武也曷为广大乎舜禹也曰古者百王之一天下臣诸侯未有过封内千里者也【封畿之内】今秦南乃有沙羡与俱是乃江南【汉书地理志沙羡县属江夏郡此地俱属秦是有江南也】北与胡貊为隣西有巴戎【巴在西南戎在西皆隶属秦】东在楚者乃界于齐【谓东侵楚地所得者乃与齐为界也】在韩者逾常山乃在临虑【汉书地理志临虑县名属河内今属相州也】在魏者乃据圉津即去大梁百有二十里耳【圉当为围汉书曹参下脩武度围津顔师古曰在东郡岂古名围津传写为圉或作韦津今有韦城岂是邪史记朱忌谓魏安厘曰秦固有懐茅邢丘城垝津以临河内河内共汲必危垝围声相近疑同垝居委反】其在赵者剡然有苓而据松栢之塞【剡然侵削之貌苓地名未详所在或曰苓与灵同汉书地理志常山郡有灵寿县今属真定或曰苓当为卷案卷县属河南非赵地也松栢之塞谓赵树松栢与秦为界今秦据有之】负西海而固常山【负背也常山本赵山今秦有之言秦背西海东向以常山为固】是地徧天下也威动海内彊殆中国【秦之彊能危殆中国殆或为治】然而忧患不可胜校也諰諰然【諰思里反】常恐天下之一合而轧已也此所谓广大乎舜禹也然则奈何曰节威反文【节减威彊复用文理】案用夫端诚信全之君子治天下焉【全谓徳全】因与之参国政正是非治曲直听咸阳【使听咸阳之政】顺者错之不顺者而后诛之【错置也谓舍而不伐】若是则兵不复出于塞外而令行于天下矣若是则虽为之筑明堂于塞外而朝诸侯使殆可矣【明堂天子布政之宫于塞外三字衍也以前有兵不复出于塞外故误重写此三字耳殆庶几也秦若使贤人为政虽筑明堂朝诸侯庶几可矣或曰塞外境外也明堂坛也谓廵狩至方岳之下防诸侯为宫方三百歩四门坛十有二寻深四尺加方明其上左氏传为王宫于践土亦其类也或曰筑明堂于塞外谓使他国为秦筑帝宫也战国策韩王谓张仪曰谓比秦郡县筑帝宫祠春秋称东蕃是也】假今之世益地不如益信之务也应侯问孙卿曰入秦何见【应侯秦相范睢封于应也杜元凯云应国在襄阳城父县西南也】孙卿曰其固塞险形势便山林川谷美【谓多良材及溉灌之利也】天材之利多【所出物产多也】是形胜也【形地形便而物产多所以为胜故曰如高屋之上而建瓴水也】入境观其风俗其百姓朴其声乐不流污【流邪淫也污浊也不流污言清雅也】其服不佻【佻偷也不为竒异之服诗序曰长民者衣服不贰从容有常以齐其民则民徳一也】甚畏有司而顺古之民也及都邑官府【及至也至县邑之廨署】其百吏肃然莫不恭俭敦敬忠信而不楛古之吏也【楛音苦滥恶也或曰读为王事靡盬之盬盬不坚固也】入其国观其士大夫出于其门入于公门出于公门归于其家无有私事也不比周不朋党倜然莫不明通而公也古之士大夫也【倜然高逺貌】观其朝廷其间听决百事不留恬然如无治者古之朝也【其间朝退也古苋反恬然安闲貌如无治者如都无听治处也】故四世有胜非幸也数也是所见也故曰佚而治约而详不烦而功治之至也秦类之矣【虽佚而治虽约而详虽不烦而有功古之至治有如此者秦似之】虽然则甚有其諰也【諰惧】兼数具者而尽有之然而县之以王者之功名则倜倜然其不及远矣【县音悬谓联系】是何也则其殆无儒耶故曰粹而王【粹谓全用儒道】驳而霸无一焉而亡此亦秦之所短也积微月不胜日时不胜月嵗不胜时【积微细之事月不如日言当日日留心于庶事不可怠忽也】凡人好敖慢小事大事至然后兴之务之如是则常不胜夫熟比于小事者矣【熟比精审躬亲之谓】是何也则小事之至也数其县日也博其为积也大【数音朔博谓所县系时日多也大谓积小以成大若蚁蛭然也】大事之至也希其县日也浅其为积也小【时日既浅则所积亦小】故善日者王善时者霸补漏者危大荒者亡【善谓爱惜不怠弃也补漏谓不能累功累业至于弊漏然后补之大荒谓都荒废不治者】故王者敬日【敬谓不敢慢也故曰吉人为善惟日不足】霸者敬时【动作皆不失时或曰时变则惧治之不立也】仅存之国危而后戚之【戚忧】亡国至亡而后知亡至死而后知死国之祸败不可胜悔也【所悔之事不可胜举言甚多】霸者之善着焉可以时托也【霸者其善明着以其所托不失时也】王者之功名不可胜日志也【日记识其政事故能功名不可胜数】财物货宝以大为重政教功名反是能积微者速成诗曰徳輶如毛民鲜克举此之谓也【诗大雅烝民之篇輶轻也引之以明积微至着之功也】凡奸人之所以起者以上之不贵义不敬义也【上行下效】夫义者所以限禁人之为恶与奸者也今上不贵义不敬义如是则下之人百姓皆有弃义之志有趋奸之心矣此奸之所以起也且上者下之师也夫下之和上譬之犹响之应声影之像形也故为上者不可不顺也【不可不顺义或曰当为慎】夫义者内节于人而外节于万物者也【节即谓限禁也】上安于主而下调于民者也【得其节则上安而下调也】内外上下节义之情也【义之情皆在得其节】然则凡为天下之要义为本而信次之古者禹汤本义务信而天下治桀纣弃义倍信而天下乱故为人上者必将慎礼义务忠信然后可此君人者之大本也【慎或为顺】堂上不粪则郊草不瞻旷芸【旷空也空谓无草也芸谓有草可芸锄也堂上犹未粪除则不暇瞻视郊野之草有无也言近者未理不暇及远鲁连子谓田巴曰堂上不粪者郊草不芸也】白刄捍乎胷则目不见流矢【捍蔽也捍蔽于胷谓见斩刺也惧白刄之甚不暇忧流矢也】拔防加乎首则十指不辞断【言不惜十指而救首也拔或作校或作枝】非不以此为务也疾养缓急之有相先者也【疾病也养与痒同言非不以郊草流矢十指为务痛痒缓急有所先救者也言此明人君当先务以礼义然后及他事也】
　　天论篇第十七
　　天行有常【天自有常行之道也】不为尧存不为桀亡应之以治则吉应之以乱则凶【吉凶由人天非爱尧而恶桀也】彊本而节用则天不能贫【本谓农桑】养备而动时则天不能病【养备谓使人衣食足动时谓劝人勤力不失时亦不使劳苦也养生既备动作以时则疾疹不作也】脩道而不贰则天不能祸【贰即倍也】故水旱不能使之饥渴寒暑不能使之疾祅恠不能使之凶【畜积有素故水旱不能使之饥渴既无饥寒之患则疫疠所不能加之矣】本荒而用侈则天不能使之富养略而动罕则天不能使之全【略减少也罕希也养略谓使人衣食不足也动希言怠惰也衣食减少而又怠惰则天不能全也】倍道而妄行则天不能使之吉故水旱未至而饥渴寒暑未薄而疾【薄廹也音博】祅怪未至而凶受时与治世同而殃祸与治世异不可以怨天其道然也【非天降灾人自使然】故明于天人之分则可谓至人矣【知在人不在天斯为至人】不为而成不求而得夫是之谓天职【不为而成不求而得四时行焉百物生焉天之职任如此岂爱憎于尧桀之间乎】如是者虽深其人不加虑焉虽大不加能焉虽精不加察焉夫是之谓不与天争职【其人至人也言天道虽深远至人曽不措意测度焉以其无益于理若措其在人者慕其在天者是争职也庄子曰六合之外圣人存而不论也】天有其时地有其财人有其治夫是之谓能参【人能治天时地财而用之则是参于天地】舎其所以参而愿其所参则惑矣【舍人事而欲知天意斯惑矣】列星随旋日月递炤四时代御阴阳大化风雨博施【列星有列位者二十八宿也随旋相随廻旋也炤与照同阴阳大化谓寒暑变化万物也博谓广博施行无不被也】万物各得其和以生各得其养以成不见其事而见其功夫是之谓神【和谓和气养谓风雨不见和养之事但见成功斯所以为神若有真宰然也】皆知其所以成莫知其无形夫是之谓天【言天道之难知或曰当为夫是之谓天功脱功字耳】唯圣人为不求知天【既天道难测故圣人但修人事不务役虑于知天也】天职既立天功既成形具而神生好恶喜怒哀乐藏焉夫是之谓天情【言人之身亦天职天功所成立也形谓百骸九窍神谓精魂天情所受于天之情也】耳目鼻口形能各有接而不相能也夫是之谓天官【耳辨声目辨色鼻辨臭口辨味形辨寒热疾痒其所能皆可以接物而不能互相为用官犹任也言天之所付任有如此者也】心居中虚以治五官夫是之谓天君【心居于中空虚之地以制耳鼻口目形之五官是天使为形体之君也】财非其类以养其类夫是之谓天养【财与裁同饮食衣服与人异类裁而用之可使养口腹形体故曰裁非其类以养其类是天使奉养之道如此也】顺其类者谓之福逆其类者谓之祸夫是之谓天政【顺其类谓裁者也逆其类谓不能裁者也言天政如赏罚之政令自天职既立已上论天所置之事已下论逆天顺天之事在人所为也】暗其天君【昏乱其心】乱其天官【声色臭味过度】弃其天养【不能务本节用】逆其天政【不能养其类也】背其天情【好恶喜怒哀乐无节】以防天功【防其生成之天功使不蕃滋也】夫是之谓大凶【此皆言不脩政违天之祸】圣人清其天君正其天官备其天养顺其天政养其天情以全其天功如是则知其所为知其所不为矣【知务导逹不攻异端】则天地官而万物役矣【言圣人自脩政则可以任天地役万物】其行曲治其养曲适其生不伤夫是之谓知天【其所自脩行之政曲尽其治其所养人之术曲尽其适其生长物无所伤害是谓知天也言明于人事则知天物其要曲尽也】故大巧在所不为大智在所不虑【此明不务知天是乃知天也亦犹大巧在所不为如天地之成万物若偏有所为则其巧小矣大智在所不虑如圣人无为而治也若偏有所虑则其智窄矣】所志于天者已其见象之可以期者矣【志记识也圣人虽不务知天犹有记识以助治道所以记识于天者其见垂象之文可以知其节候者也若尧命羲和钦若昊天日月星辰敬授人时者也】所志于地者已其见宜之可以息者矣【所以记识于地者其见土宜可以蕃息嘉谷者是也】所志于四时者已其见数之可以事者矣【数谓春作夏长秋敛冬藏必然之数事谓顺时理其事也所以记识四时者取顺时之数而令生长收藏者也】所志于阴阳者已其见知之可以治者矣【知谓知其生杀也所以记识阴阳者为知其生杀効之为赏罚以治之知或为和】官人守天而自为守道也【官人任人欲任人守天在于自守道皆明不务知天之义也】治乱天耶曰日月星辰瑞厯是禹桀之所同也【或曰当时星辰书之名也】禹以治桀以乱治乱非天也时耶曰繁启蕃长于春夏【繁多也蕃茂也】畜积收藏于秋冬是又禹桀之所同也禹以治桀以乱治乱非时也地耶曰得地则生失地则死是又禹桀之所同也禹以治桀以乱治乱非地也【皆言在人不在天地与时也】诗曰天作高山大王荒之彼作矣文王康之此之谓也【诗周颂天作之篇引此以明吉凶由人如大王之能尊大岐山也】天不为人之恶寒也而辍冬地不为人之恶辽远也而辍广君子不为小人匈匈也而辍行【匈匈喧哗之声与讻同音又许同反行下孟反】天有常道矣地有常数矣君子有常体矣君子道其常小人计其功【道言也君子言常造次必守其道小人则计一时之功利因物而迁之】诗曰何恤人之言兮此之谓也【逸诗也以言苟守道不违何畏人之言也】楚王后车千乗非知也君子啜菽饮水非愚也是节然也【节谓所遇之时节也】若夫心意脩徳行厚知虑明生于今而志乎古则是其在我者也故君子敬其在己者而不慕其在天者【在天谓富贵也】小人错其在己者而慕其在天者【错置】君子敬其在己者而不慕其在天者是以日进也【求已而不苟故日进】小人错其在己者而慕其在天者是以日退也【望徼幸而不求己故日退也】故君子之所以日进与小人之所以日退一也【皆有慕有不慕】君子小人之所以相悬者在此耳星坠木鸣国人皆恐曰是何也曰无何也【假设问荅无何也言不足忧也】是天地之变阴阳之化物之罕至者也【星坠天地之变木鸣阴阳之化罕希也】怪之可也畏之非也【以其罕至谓之怪异则可因遂畏惧则非】夫日月之有蚀风雨之不时怪星之党见【党见频见也言如朋党之多见贤遍反】是无世而不常有之上明而政平则是虽并世起无伤也【并世起谓一世之中并起】上闇而政险则是虽无一至者无益也夫星之坠木之鸣是天地之变阴阳之化物之罕至者也怪之可也畏之非也物之已至者人祅则可畏也【物之既至可畏者在人之祅也】楛耕伤稼耘耨失薉政险失民【楛耕谓麄恶不精也失薉谓耘耨失时使秽也政险威虐也薉与秽同】田稼薉恶籴贵民饥道路有死人夫是之谓人祅政令不明举错不时本事不理夫是之谓人祅【举谓起兵动众错谓怀安失于机也本事农桑之事也】礼义不脩内外无别男女淫乱则父子相疑上下乖离冦难并至夫是之谓人祅祅是生于乱三者错无安国【三者三人祅也错置也置此三祅于中国则无有安也】其説甚迩其菑甚惨【迩近也三人祅之説比星坠木鸣为浅近然其灾害人则甚惨毒也】勉力不时则牛马相生六畜作祅【勉力之役也不时则人多怨旷气之所感故生非其类也】可怪也而不可畏也传曰万物之怪书不説【书谓六经也可为劝戒则明之不务广説万物之怪也】无用之辩不急之察弃而不治若夫君臣之义父子之亲夫妇之别则日切磋而不舍也雩而雨何也曰无何也犹不雩而雨也【雩求雨之祷也或者问嵗旱雩则得雨此何祥也对以与不雩而雨同明非求而得也周礼司巫国大旱则率巫而舞雩】日月食而救之天旱而雩小筮而后决大事非以为得求也以文之也【得求得所求也言为此示急于灾害顺人之意以文饰政事而已】故君子以为文而百姓以为神以为文则吉以为神则凶【顺人之情以为文饰则无害淫祀求福则凶也】在天者莫明于日月在地者莫明于水火在物者莫明于珠玉在人者莫明于礼义故日月不高则光辉不赫水火不积则煇润不博珠玉不睹乎外则王公不以为宝礼义不加于国家则功名不白故人之命在天国之命在礼君人者隆礼尊贤而王重法爱民而霸好利多诈而危权谋倾覆幽险而尽亡矣【幽险谓隠匿其情而凶虐难测也权谋多诈幽险三者尽亡之道也】大天而思之孰与物畜而制之【尊大天而思慕之欲其丰富孰与使物畜积而我裁制之】从天而颂之孰与制天命而用之【颂者美盛徳也从天而美其盛徳岂如制裁天之所命而我用之谓若曲者为轮直者为桷任材而用也】望时而待之孰与应时而使之【望时而待谓若农夫之望嵗也孰与应春生夏长之使不失时也】因物而多之孰与骋能而化之【因物之自多不如骋其智能而化之使多也若后稷之播种然也】思物而物之孰与理物而勿失之也【思得万物以为已物孰与理物皆得其宜不使有所失防】愿于物之所以生孰与有物之所以成故错人而思天则失万物之情【物之生虽在天成之则在人也此皆言理平丰富在人所为不在天也若废人而妄思天虽劳心苦思亦无益也】百王之无变足以为道贯【无变不易也百王不易者谓礼也言理可以为道之条贯也】一废一起应之以贯【虽质文废起时有不同然其要归以礼为条贯论语孔子曰殷因于夏礼所损益可知也周因于殷礼所损益可知也其或继周者虽百世可知也】理贯不乱【知礼则其条贯不乱】不知贯不知应变【不知以礼为条贯则不能应变言必差错而乱也】贯之大体未尝亡也乱生其差治尽其详【差谬也所以乱者生于条贯差谬可以治者在于精详也】故道之所善中则可从畸则不可为匿则大惑【畸者不偶之名谓偏也道之所善得中则从偏侧则不可为匿谓隐匿其情礼者明示人者也若隐匿则大惑畸音覉】水行者表深表不明则陷【表标凖也陷溺也】治民者表道表不明则乱礼者表也非礼昬世也昬世大乱也【昬世谓使世昬闇也】故道无不明外内异表隐显有常民陷乃去【道礼也外谓朝聘内谓冠昬所表识各异也隐显即内外也有常言有常法也如此民陷溺之患乃去也】万物为道一偏一物为万物一偏愚者为一物一偏【愚者不能尽一物也】而自以为知道无知也【以偏为知道岂有知哉】慎子有见于后无见于先【慎到本黄老之术明不尚贤不使能之道故庄子论慎到曰块不失道以其无争先之意故曰见后而不见先也汉书艺文志慎子著书四十二篇班固曰先申韩申韩称之也】老子有见于诎无见于信【老子周之守藏史姓李字伯阳号耼孔子之师也著书五千言其意多以屈为伸以柔胜刚故曰见诎而不见信也信读为伸】墨子有见于齐无见于畸【畸谓不齐也墨子著书与上同兼爱是见齐而不见畸也】宋子有见于少无见于多【宋子名钘宋人也与孟子同时下篇云宋子以人之情欲寡而皆以己之情欲多是过也据此説则少而不见多也钘音刑又胡泠反汉书艺文志有宋子十八篇班固曰荀卿道宋子其言黄老意】有后而无先则羣众无门【夫羣众在上之开导皆处后而不虑先羣众无门戸也】有诎而无信则贵贱不分【贵者伸而贱者诎则分别矣若皆贵柔弱卑下则无贵贱之别也】有齐而无畸则政令不施【夫施政令所以治不齐者若尚同则政令何施也】有少而无多则羣众不化【夫欲多则可以劝诱为善若皆欲少则何能化之】书曰无有作好遵王之道无有作恶遵王之路此之谓也【书洪范以喻偏好则非遵王道也】






　　荀子卷十一
<子部,儒家类,荀子>
　　钦定四库全书
　　荀子卷十二　　　　　　　唐　杨倞　注
　　正论篇第十八
　　世俗之为説者曰主道利周是不然【此一篇皆论世俗之乖谬荀卿以正论辨之周密也谓隐匿其情不使下知也世俗以为主道利在如此也】主者民之唱也上者下之仪也【谓下法上之表仪也】彼将听唱而应视仪而动唱嘿则民无应也仪隐则下无动也不应不动则上下无以相有也【上不导其下则下无以効上是不相须者也】若是则与无上同也不祥莫大焉故上者下之本也上宣明则下治辨矣【宣露辨别也下知所从则明别于事也】上端诚则下愿慤矣上公正则下易直矣【上公正则下不敢险曲也】治辨则易一愿慤则易使易直则易知易一则彊易使则功易知则明是治之所由生也上周密则下疑矣【谓幽深难知或读为惑也与下同】上幽险则下渐诈矣【幽隐也险难测也渐进也如字又曰渐浸也谓浸成其诈也子廉反】上偏曲则下比周矣疑则难一【疑惑不知所从故难一也】渐诈则难使比周则难知【人人怀私相亲比则上不可知其情礼记曰下难知则君长劳】难一则不彊难使则不功难知则不明是乱之所由作也故主道利明不利幽利宣不利周故主道明则下安主道幽则下危【下知所从则安不知所从则自危也】故下安则贵上下危则贱上【贵犹爱也贱犹恶也】故上易知则下亲上矣上难知则下畏上矣下亲上则上安下畏上则上危【畏则谋上】故主道莫恶乎难知莫危乎使下畏已传曰恶之者众则危书曰克明明徳【尚书多方曰成汤至于帝乙罔不明徳慎罚】诗曰明明在下【诗大雅大明之篇言文王之徳明明在下故赫赫然着见于天也】故先王明之岂特之耳哉【特犹直也】世俗之为説者曰桀纣有天下汤武簒而夺之是不然以桀纣为常有天下之籍则然【以常主天下之图籍则然也】亲有天下之籍则不然【躬亲能有天下则不然以其不能治之也】天下谓在桀纣则不然古者天子千官诸侯百官以是千官也令行于诸夏之国谓之王【夏大也中原之大国】以是百官也令行于境内国虽不安不至于废易遂亡谓之君【仅存之君】圣王之子也【子子孙也】有天下之后也势籍之所在也天下之宗室也然而不材不中【不中谓处事不当也中丁仲反】内则百姓疾之外则诸侯叛之近者境内不一遥者诸侯不听令不行于境内甚者诸侯侵削之攻伐之若是则虽未亡吾谓之无天下矣圣王没有势籍者罢不足以县天下【圣王禹汤也有势籍者谓其子孙也罢谓弱不任事也县系也】天下无君【桀纣不能治天下是无君】诸侯有能徳明威积海内之民莫不愿得以为君师【师长】然而暴国独侈安能诛之【暴国即桀纣也侈谓奢汰放纵】必不伤害无罪之民诛暴国之君若诛独夫【天下皆去无助之者若一夫焉】若是则可谓能用天下矣能用天下之谓王汤武非取天下也【非夺桀纣之天下也】脩其道行其义兴天下之同利除天下之同害而天下归之也桀纣非去天下也【非天下自去也】反禹汤之徳乱礼义之分禽兽之行积其凶全其恶而天下去之也天下归之之谓王天下去之之谓亡故桀纣无天下而汤武不弑君由此効之也【天下皆去桀纣是无天下也汤武诛独夫耳岂为杀君乎由用也効明也用此论明之】汤武者民之父母也桀纣者民之怨贼也今世俗之为説者以桀纣为君而以汤武为弑然则是诛民之父母而师民之怨贼也【师长】不祥莫大焉以天下合为君则天下未尝合于桀纣也然则以汤武为弑则天下未尝有説也直隳之耳【自古论説未尝有此世俗之人隳损汤武耳】故天子唯其人天下者至重也非至彊莫之能任【物之彊者乃能胜重任】至大也非至辩莫之能分【至大则难详故非小智所能分别也】至众也非至明莫之能知【天下之人至众非极知其情伪不能和辑】此三至者非圣人莫之能尽故非圣人莫之能王【重大如此非圣人安能王乎○王于况反】圣人备道全美者也是县天下之权称也【县天下如权称之县揔知轻重也称尺证反】桀纣者其知虑至险也其志意至闇也其行之为至乱也亲者疏之贤者贱之生民怨之禹汤之后也而不得一人之与刳比干囚箕子身死国亡为天下之大戮后世之言恶者必稽焉【言恶者必稽考桀纣以为镜也】是不容妻子之数也【不能容有其妻子是如此之人数也犹言不能保其妻子也列子梁王谓杨朱曰先生有一妻不能治也】故至贤畴四海汤武是也至罢不容妻子桀纣是也【畴四海谓以四海为畴域或曰畴与筹同计度也】今世俗之为説者以桀纣为有天下而臣汤武岂不过甚矣哉【以桀纣为君以汤武为臣而杀之是过甚也】譬之是犹伛巫跂匡大自以为有知也【匡读为尫癈疾之人王霸篇曰贱之如防与此匡同礼记曰吾欲暴尫而奚若言俗此説犹巫尫大自以为神异也】故可以有夺人国不可有以夺人天下可以有窃国不可有以窃天下也【一国之人易服故可以有窃者天下之心难归故不可也窃国田常六卿之属是也】可以夺之者可以有国而不可以有天下窃可以得国而不可以得天下是何也曰国小具也可以小人有也可以小道得也可以小力持也天下者大具也不可以小人有也不可以小道得也不可以小力持也国者小人可以有之然而未必不亡也【小人既可以有之则易灭亡明取国与取天下殊也】天下者至大也非圣人莫之能有也世俗之为説者曰治古无肉刑而有象刑【治古古治世也肉刑墨劓剕宫也象刑异章服耻辱其形象故谓之象刑也书曰臯陶方施象刑惟明孔安国云象法也案书之象刑亦非谓形象】墨黥【世俗以为古之重罪以墨湼其面而已更无劓刖之刑也或曰墨黥当为墨幪以黑巾幪其头而已】慅婴【当为澡婴谓澡濯其布为缨郑云凶冠之饰令罪人服之礼记曰缌冠缲缨郑云有事其布以为缨缲或读为草慎子作草缨】共艾毕【共未详或衍字艾苍白色毕与韠同蔽也所以蔽前君以朱大夫素士爵韦令罪人服之故以苍白色为韦也】菲对屦【菲草屦也对当为防传写误耳防枲也慎子作防言罪人或菲或枲为屦故曰菲防屦防方孔反对或为蒯礼有疏屦传曰麄蒯之菲也】杀赭衣而不纯【以赤土染衣故曰赭衣纯縁也杀之所以异于常人之服也纯音准杀所介反慎子曰有虞氏之诛以画跪当黥以草缨当劓以复防当刖以艾毕当宫此有虞之诛也又尚书大传曰唐虞之象刑上刑赭衣不纯中刑杂屦下刑墨幪幪巾也】治古如是【世俗説以治古如是】是不然以为治耶则人固莫触罪非独不用肉刑亦不用象刑矣以为人或触罪矣而直轻其刑然则是杀人者不死伤人者不刑也罪至重而刑至轻庸人不知恶也乱莫大焉【恶乌路反】凡刑人之本禁暴恶恶且征其未也【征读为惩未谓将来】杀人者不死而伤人者不刑是谓惠暴而寛贼也非恶恶也故象刑殆非生于治古并起于乱今也【今之乱世妄为此説】治古不然凡爵列官职赏庆刑罚皆报也以类相从者也【报谓报其善恶各以类相従谓善者得其善恶者得其恶也】一物失称乱之端也【失称谓失其所称类不相从也称尺证反】夫徳不称位能不称官赏不当功罚不当罪不祥莫大焉昔者武王伐有商诛纣断其首悬之赤斾【史记武王斩纣头悬之太白旗此云赤斾所传闻各异礼记明堂位説旗曰周之大赤即史记之説非也】夫征暴诛悍治之盛也杀人者死伤人者刑是百王之所同未有知其所由来者也刑称罪则治不称罪则乱故治则刑重乱则刑轻【治世刑必行则不敢犯故重乱世刑不行则人易犯故轻李奇注汉书曰世所以治乃刑重乱乃刑轻也】犯治之罪固重犯乱之罪固轻【治世家给人足犯法者少有犯则众恶之罪固当重也乱世人廹于饥寒犯法者多不可尽用重典当轻也】书曰刑罚世轻世重此之谓也【书甫刑以言世有治乱故法有重轻】世俗之为説者曰汤武不能禁令是何也【言不能施禁令故有所不至者】曰楚越不受制是不然汤武者至天下之善禁令者也汤居亳武王居鄗皆百里之地也天下为一诸侯为臣通达之属莫不振动从服以化顺之【振与震同恐也】曷为楚越独不受制也彼王者之制也视形势而制械用【即礼记所谓广谷大川异制民生其间者异俗噐械异制衣服异宜】称远迩而等贡献岂必齐哉【称尺证反等差也】故鲁人以榶卫人用柯齐人用一革【未详或曰方言云盌谓之榶盂谓之柯或曰方言榶张也郭云谓谷张也】土地形制不同者械用备饰不可不异也故诸夏之国同服同仪【仪谓风俗也诸夏廹近京师易一以教化故同服同仪也】蛮夷戎狄之国同服不同制【夷狄遐远又各在一方虽同为要荒之服其制度不同也】封内甸服【王畿之内也禹贡五百里甸服孔安国曰为天子服治田也】封外侯服【畿外也禹贡五百里侯服孔云甸服之外五百里也侯也斥而服事王也韦昭云侯服圻也】侯卫賔服【韦昭注国语曰侯候圻卫卫圻自侯圻至卫圻其间五圻圻五百里五五二千五百里中国之界也谓之賔服常以服贡賔见于王五圻者候圻之外曰甸圻甸圻之外曰男圻男圻之外曰采圻采圻之外曰卫圻康诰曰侯甸男采卫是也此据周官职方氏与禹贡异制】蛮夷要服【职方氏卫服之外五百里曰蛮服又其外五百里曰夷服孔安国云要谓要束以文教要一昭反】戎狄荒服【职方氏所谓镇服者也韦昭云各相去五百里九州之外荒裔之地与戎狄同俗故谓之荒荒忽无常之言】甸服者祭侯服者祀賔服者享要服者贡荒服者终王【韦昭曰日食祭于祖考上食也近汉亦然月祀于曾祖也时享于二祧也嵗贡于坛墠也终谓世终朝嗣王也】日祭月祀时享嵗贡终王夫是之谓视形势而制械用称远近而等贡献是王者之至也【至当为志所以志识远近也】彼楚越者且时享嵗贡终王之属也必齐之日祭月祀之属然后曰受制耶是规磨之説也【规磨之説犹差错之説也规者正圆之器磨乆则偏尽而不圆失于度程也文子曰水虽平必有波衡虽正必有差韩子曰规有磨而水有波我欲更之无柰之何此通于权言也】沟中之瘠也【谓行乞之人在沟壑中羸者以喻智虑浅】则未足与及王者之制也语曰浅不足与测深愚不足以谋知坎井之鼃不可与语东海之乐此之谓也【言小不知大也司马彪曰坎井壊井也鼃虾蟇类也事出庄子坎井或作坛井鼃戸蜗反】世俗之为説者曰尧舜擅让【擅与禅同墠亦同义谓除地为墠告天而传位也后因谓之禅位世俗以为尧舜徳厚故禅让圣贤后世徳薄故父子相继荀卿言尧舜相承但传位于贤而已与传子无异非谓求名而禅让也案书序曰将逊于位让于虞舜是亦有让之説此云非擅让盖书序美尧之徳虽是传位与逊让无异非是先有让意也孟子亦云万章曰尧以天下与舜有诸孟子曰天子不能以天下与人曰孰与之曰天与之又曰天与贤则与贤天与子则与子】是不然天子者势位至尊无敌于天下夫有谁与让矣【让者势位敌之名若上下相县则无与让矣有读为又】道徳纯备智慧甚明南面而听天下生民之属莫不振动从服以化顺之天下无隐士无遗善【无隐藏不用之士也】同焉者是也异焉者非也夫有恶擅天下矣【夫自知不堪其事则求贤而禅位今以尧舜之明圣事无不理又焉用禅位也哉】曰死而擅之【或者既以生无禅让之事因谓尧舜预求圣贤至死而禅之也】是又不然圣王在上图徳而定次量能而授官【一本作决徳而定次】皆民载其事而各得其宜不能以义制利不能以伪饰性则兼以为民【伪谓矫其本性也无能者则兼并之令尽为民也】圣王以没天下无圣则固莫足以擅天下矣【固无擅让】天下有圣而在后者则天下不离【有圣继其后者则天下有所归不离叛】朝不易位国不更制天下厌然与乡无以异也【厌然顺服貌一渉反乡音向】以尧继尧夫又何变之有矣【言继位相承与一尧无异岂为禅让改变与他人乎】圣不在后子而在三公则天下如归犹复而振之也【后子嗣子谓丹朱商均也三公宰相谓舜禹天下如归言不归后子而归三公也复而振之谓犹如天下已去而衰息今使之来复而振起也】天下厌然与乡无以异也以尧易尧夫又何变之有矣【疑此三句重也】唯其徙朝改制为难【谓殊徽号异制度也舜禹相继与父子无异所难而不忍者在徙朝改制也后世见其改易遂以为擅让也】故天子生则天下一隆致顺而治论徳而定次【天下一隆谓天下之人皆得其崇厚也致极也】死则能任天下者必有之矣夫礼义之分尽矣擅让恶用矣哉【夫让者礼义之名今圣王但求其能任天下者传之则是尽礼义之分矣岂复更求禅让之名也】曰老衰而擅是又不然血气筋力则有衰若夫智虑取舍则无衰曰老者不堪其劳而休也是又畏事者之议也【或者自以畏惮劳苦以为圣王亦然也】天子者势至重而形至佚心至愉而志无所诎形不为劳尊无上矣衣被则服五采杂间色【衣被谓以衣被身服五采言备五色也间色红碧之属礼记曰衣正色裳间色也】重文绣加饰之以珠玉食饮则重太牢而备珍怪期臭味【重多也谓重多之以太牢也珍怪奇异之食也期当为綦极也】曼而馈【曼当为万馈进食也列万舞而进食】代睾而食【睾未详盖香草也或曰睾读为藁即所谓兰茝本也或曰当为泽泽兰也士虞礼茵着用荼实缓泽焉俗书泽字并水旁睾传写误也遗其水耳代睾而食谓焚香气歇歇即更以新者代之】雍而彻乎【雍诗周颂乐章名奏雍而彻馔论语曰三家者以雍彻言其僣也】五祀执荐者百人侍西房【周礼宗伯以血祭祭社稷五祀郑云五祀四时迎五行之气于四郊而祭五徳之帝也或曰此五祀谓礿祀蒸尝及大祫也或曰国语展禽曰禘郊祖宗报此五者国之祀典也皆王者亲临之祭非谓户灶中霤门行之五祀也荐谓所荐陈之物笾豆之属也侍侍立也西房西厢侍或为传】居则设张容负依而坐诸侯趋走乎堂下【居安居也听朝之时也容谓羽卫容也居则设张其容仪负依而坐也户牖之间谓之扆依与扆同或曰尔雅曰容谓之防郭璞云如今头小曲屏风唱射者所谓隐见也言施此于戸牖间负之而坐也】出戸而巫觋有事【出户谓出内门也女曰巫男曰觋有事祓除不祥】出门而宗祝有事【出门谓车驾出国门宗者王祭祀当为祝有事谓祭行神也国语曰使名姓之后能知四时之生牺牲之物玉帛之类采服之仪宗彛之量次主之度屏摄之位坛场之所上下之神氏姓之出而必率旧典者为之宗又曰使先圣之后能知山川之号宗庙之事昭穆之世斋敬之勤礼节之宜威仪之则容貌之崇忠信之质褾絜之服而敬防明神者为之祝韦昭曰宗大宗伯也掌祭祀之官礼记曰大祝掌祈福祥也】乗大路越席以养安【大路祭天车礼曰大路繁缨一就越席结蒲为席养安言恐其不安以此和养之按礼记大路越席为质素也此云养安以为盛饰未详其意或曰古人以质为重也】侧载睾芷以养鼻【睾芷香草也已解上于车中傍侧载芷用以养鼻】前有错衡以养目【诗曰约軧错衡毛曰错衡文衡】和鸾之声歩中武象驺中韶防以养耳【和鸾皆车上铃也韩诗外传云鸾在衡和在轼前升车则马动马动则鸾鸣鸾鸣则和应皆所以为行节也许慎曰和取其敬鸾以象鸟之声武象韶防皆乐名驺当为趋歩谓车缓行趋谓车速行周礼大驭云凡驭路行以肆夏趋以采齐皆以鸾和为节郑云行谓大寝至路门趋谓路门至应门也】三公奉轭持纳【轭辕前也纳与軜同軜谓骖马内軜系轼前者诗曰鋈以觼軜】诸侯持轮挟舆先马【挟舆在车之左右也先马导马也或持轮者或挟舆者或先马者】大侯编后大夫次之【大侯国稍大在五等之列者】小侯元士次之【小侯远小国及附庸也元士上士也礼记曰庶方小侯入天子之国曰某人又曰天子之元士视附庸也】庶士介而坐道【庶士军士也介而坐道被甲坐于道侧以御非常也】庶人隐窜莫敢望视居如大神动如天帝【言敬畏之甚也】持老养衰犹有善于是者与不老者休也休犹有安乐恬愉如是乎【不老老也犹言不显显也或曰衍不字也夫老者休息名言岂更有休息安乐过此】故曰诸侯有老天子无老【诸侯供职贡朝聘故有筋力衰竭求致仕者与天子异也】有擅国无擅天下古今一也【让者势位敌之名一国事轻则有请于天子而让贤天下则不也】夫曰尧舜擅让是虚言也是浅者之传陋者之説也不知逆顺之理小大至不至之变也【小谓一国大谓天下至不至犹言当不当也】未可与及天下之大理者也世俗之为説者曰尧舜不能教化是何也曰朱象不化是不然也尧舜至天下之善教化者也南面而听天下生民之属莫不振动从服以化顺之【言天下无不化】然而朱象独不化是非尧舜之过朱象之罪矣【朱象乃罪人之当诛戮者岂尧舜之过哉论语曰上智与下愚不移是也】尧舜者天下之英也【郑康成注礼记云英谓俊选之尤者】朱象者天下之嵬一时之琐也【言嵬之人纵被尧舜之治犹不可化言教化所不及嵬已解在非十二子之篇】今世俗之为説者不怪朱象而非尧舜岂不过甚矣哉夫是之谓嵬説【狂妄之説】羿蠭门者天下之善射者也不能以拨弓曲矢中【拨弓不正之弓中丁仲反】王梁造父者天下之善驭者也不能以辟马毁舆致远【辟与躄同必亦反】尧舜者天下之善教化者也不能使嵬化何世而无嵬何时而无自太皥燧人莫不有也【太皥伏羲也燧人太皥前帝王始作火化者】故作者不祥学者受其殃非者有庆【作嵬者不祥有庆言必无刑戮也】诗曰下民之孽匪降自天噂沓背憎职竞由人此之谓也【诗小雅十月之交篇言下民相为妖孽灾害非从天降噂噂然相对谈语背则相憎为此者盖由人耳】世俗之为説者曰大古薄葬棺厚三寸衣衾三领田不妨田故不掘也【此盖言古之人君也三领三称也礼记君陈衣于序东西领南上故以领言葬田不妨田言所葬之地不妨农耕也殷已前平葬无丘垅之识】乱今厚葬饰棺故掘也是不及知治道而不察于抇不抇者之所言也【抇穿也谓发冢也胡骨反】凡人之盗也必以有为【其意必有所云为也】不以备不足足则以重有余也而圣王之生民也皆使当厚优犹知足而不得以有余过度【当谓得中也丁浪反优犹寛泰也言圣王之养民轻赋薄敛皆使寛泰而知足又有禁限不得有余过度】故盗不窃贼不刺【盗贼通名分而言之则私窃谓之盗劫杀谓之贼】狗豕吐菽粟而农贾皆能以货财让【农贾庶人犹让则其余无不让也】风俗之美男女自不取于涂而百姓羞拾遗故孔子曰天下有道盗其先变乎【衣食足知荣辱】虽珠玉满体文绣充棺黄金充椁加之以丹矸重之以曾青【丹矸丹砂也曾青铜之精形如珠者其色极青故谓之曾青加以丹矸重以曽青言以丹青采画也】犀象以为树【树之于圹中也】琅玕龙兹华觐以为实【琅玕似珠昆仑山有琅玕树龙兹未详觐当为瑾华谓有光华也或曰龙兹即今之龙须席公羊传曰卫侯朔属员兹尔雅曰蓐谓之兹史记曰卫叔封市兹徐广曰兹者籍席之名列女传无盐女谓齐宣王曰渐台五重黄金白玉琅玕龙疏翡翠珠玑莫落连饰万民疲极此二殆也疑龙兹即龙疏疏须音相近也曹大家亦不解实谓实于棺椁中或曰兹与髭同】人犹且莫之抇也是何也则求利之诡缓而犯分之羞大也【诡诈也求利诡诈之心缓也】夫乱今而后反是上以无法使下以无度行知者不得虑能者不得治贤者不得使【不得在位使人】若是则上失天性下失地利中失人和故百事废财物屈而祸乱起王公则病不足于上庶人则冻餧羸瘠于下于是桀纣羣居而盗贼击夺以危上矣【言在上位者盖如桀纣也】安禽兽行虎狼贪故脯巨人而炙婴儿矣若是则有何尤抇人之墓抉人之口而求利矣哉【抉挑也抉人口取其珠也】虽此倮而埋之犹且必抇也安得葬埋哉【不可得葬埋而不发】彼乃将食其肉而龁其骨也夫太古薄葬故不抇也乱今厚葬故抇也是特奸人之误于乱説以欺愚者而潮陷之以偷取利焉夫是之谓大奸【言是乃特奸人自误惑于乱説因以欺愚者犹于潮泥之中陷之谓使防于不仁不孝也以偷取利谓背弃死者而苟取其利于生者也是时墨子之徒説薄葬以惑当世故以此讥之】传曰危人而自安害人而自利此之谓也【危害死者以利生者与此义同】子宋子曰明见侮之不辱使人不鬭【宋子已解在天论篇宋子言若能明慢侮而不以为辱则可使人不鬬也庄子説宋子曰见侮不辱救民之鬬尹文子曰见侮不辱见推不矜禁暴息兵救世之鬬此人君之徳可以为主矣宋子盖尹文弟子何休注公羊曰以子冠氏上者着其为师也言此者盖以难宋子之徒也】人皆以见侮为辱故鬬也知见侮之为不辱则不鬭矣应之曰然则亦以人之情为不恶侮乎曰恶而不辱也【虽恶其侮而不以为辱恶乌路反下同】曰若是则必不得所求焉【求不鬬必不得】凡人之鬭也必以其恶之为説非以其辱之为故也【凡鬬在于恶不在于辱也】今俳优侏儒狎徒詈侮而不鬭者是岂钜知见侮之为不辱哉【狎戏也钜与遽同言此倡优岂速遽知宋子有见侮不辱之论哉】然而不鬭者不恶故也今人或入其央渎窃其猪彘【央渎中渎也如今人家出水沟也】则援劒防而逐之不避死伤是岂以防猪为辱也哉然而不惮鬭者恶之故也虽以见侮为辱也不恶则不鬭【不知宋子之论者也】虽知见侮为不辱恶之则必鬭【知宋子之论也】然则鬭与不鬭耶亡于辱之与不辱也乃在于恶之与不恶也夫今子宋子不能解人之恶侮而务説人以勿辱也岂不过甚矣哉【解达也不知人情恶侮而使见侮不辱是过甚也解如字説读为税】金舌蔽口犹将无益也【金舌以金为舌金舌蔽口以喻不言也虽子宋子见侵侮金舌蔽口不对欲以率先犹无益于不鬬也扬子法言曰金口而木舌金或读为噤】不知其无益则不知【不知此説无益是不智也】知其无益也直以欺人则不仁不仁不知辱莫大焉【发论而不仁不知辱无过此也】将以为有益于人耶则与无益于人也【与读为预本谓有益于人反预于无益人之论也】则得大辱而退耳説莫病是矣【本欲使人见侮不辱反自得大辱耳】子宋子曰见侮不辱应之曰凡议必将立隆正然后可也【崇高正直然后可也】无隆正则是非不分而辩讼不决故所闻曰天下之大隆也是非之封界分职名象之所起王制是也【名谓指名象谓法象王制谓王者旧制】故凡言议期命是非以圣王为师【期物之所防也命名物也皆以圣王为法】而圣王之分荣辱是也【圣王以荣辱为人之大分岂如宋子以见侮为不辱哉】是有两端矣【荣辱各有二也】有义荣者有势荣者有义辱者有势辱者志意脩徳行厚知虑明是荣之由中出者也夫是之谓义荣爵列尊贡禄厚形势胜【贡谓所受贡赋谓天子诸侯也禄谓受君之禄卿相士大夫也形势谓势位也】上为天子诸侯下为卿相士大夫是荣从外至者也夫是之谓势荣流淫污僈【污秽行也僈当为漫已解在荣辱篇】犯分乱理骄暴贪利是辱之由中出者也夫是之谓义辱詈侮捽搏【捽持头也搏手击也】捶笞膑脚【捶笞皆杖击也膑膝骨也脚古脚字膑脚则刖其膝骨也邹阳曰司马喜膑脚于宋卒相中山】斩断枯磔【断如字枯弃市暴尸也磔车裂也周礼以疈辜祭四方百物注谓披磔牲也或者枯与疈辜义同欤韩子曰淮南之地丽水之中生金民多窃采之采金之禁行而輙辜磔所辜磔甚众而民窃金不止疑辜即枯也又庄子有辜人谓犯罪应死之人】借靡舌【借见凌借也才夜反靡系缚与縻义同即谓胥靡也谓刑徒之人以铁鏁相连系也舌未详或曰庄子云公孙龙口呿而不合舌举而不下谓辞穷亦耻辱也】是辱之由外至者也夫是之谓势辱是荣辱之两端也故君子可以有势辱而不可以有义辱小人可以有势荣而不可以有义荣有势辱无害为尧有势荣无害为桀义荣势荣唯君子而后兼有之义辱势辱唯小人然后兼有之是荣辱之分也圣王以为法士大夫以为道官人以为守百姓以为成俗万世不能易也【言上下皆以荣辱为治也士大夫主教化者官人守职事之官】今子宋子案不然独诎容为已虑一朝而改之説必不行矣【言宋子不知圣人以荣辱为大分独欲屈容受辱为已之道其谋虑乃欲一朝而改圣王之法説必不行也】譬之是犹以塼涂而塞江海也以僬侥而戴太山也【塼涂以垒塼也僬侥短人长三尺者也】蹎跌碎折不待顷矣【蹎与颠同踬也顷少顷也】二三子之善于子宋子者殆不若止之将恐得伤其体也【二三子慕宋子道者止谓息其説也伤其体谓受大辱】子宋子曰人之情欲寡而皆以己之情欲为多是过也【宋子以凡人之情所欲在少不在多也庄子説宋子曰以禁攻寝兵为外以情欲寡少为内】故率其羣徒辩其谈説明其譬称将使人知情欲之寡也【称谓所宜也尺证反情欲之寡或谓情之欲寡也】应之曰然则亦以人之情为欲目不欲綦色耳不欲綦声口不欲綦味鼻不欲綦臭形不欲綦佚此五綦者亦以人之情为不欲乎曰人之情欲是已曰若是则説必不行矣以人之情为欲此五綦者而不欲多譬之是犹以人之情为欲富贵而不欲货也好美而恶西施也古之人为之不然以人之情为欲多而不欲寡故赏以富厚而罚以杀损也【谓以富厚赏之以杀损罚之杀减也所介反】是百王之所同也故上贤禄天下次贤禄一国下贤禄田邑愿慤之民完衣食【以人之情为欲多故使徳重者受厚禄下至愿慤之民犹得完衣食皆所以报其功】今子宋子以是之情为欲寡而不欲多然则先王以人之所不欲者赏而以人之所欲者罚耶乱莫大焉【知宋子之説乃大乱之道】今子宋子严然而好説【严读为俨好説自喜其説也好呼报反】聚人徒立师学成文曲【文曲文章也】然而説不免于以至治为至乱矣岂不过甚矣哉













　　荀子卷十二
　　钦定四库全书
　　荀子卷十三　　　　　　　唐　杨倞　注
　　礼论篇第十九【旧目録第二十三今升在论议之中于文为比】
　　礼起于何也曰人生而有欲欲而不得则不能无求求而无度量分界则不能不争【量扶向反】争则乱乱则穷【穷谓计无所出也】先王恶其乱也故制礼义以分之以养人之欲给人之求【有分然后欲可养求可给】使欲必不穷乎物物必不屈于欲两者相持而长是礼之所起也【屈竭也先王为之立中道故欲不尽于物物不竭于欲欲与物相扶持故能长久是礼所起之本意者也】故礼者养也刍豢稻粱五味调香所以养口也椒兰芬苾所以养鼻也雕琢刻镂黼黻文章所以养目也钟鼓管磬琴瑟竽笙所以养耳也疏房檖狈越席牀第几筵所以养体也【疏通也疏房通明之房也狈古貌字檖狈未详或曰檖读为防貌庙也庙者宫室尊严之名或曰狈读为邈言屋宇深防绵貌也第牀栈也越席剪蒲席也古人所重司马贞曰疏防也】故礼者养也君子既得其养又好其别曷谓别曰贵贱有等长幼有差贫富轻重皆有称者也【称谓各当其宜尺证反】故天子大路越席所以养体也侧载睾芷所以养鼻也前有错衡所以养目也和鸾之声歩中武象趋中韶护所以养耳也【并解在正论篇】龙旗九斿所以养信也【龙旗画龙旗尔雅曰素升龙干縿练斿九旗正幅为丝斿所以属之者也信谓使万人见而信之识至尊也养犹奉也】寝兕【谓武士寝处于甲胄者也】持虎【谓以虎皮为弓衣武士执持者也诗曰虎韔镂膺刘氏云画虎于铃竿及楯也】蛟韅【韅马服之革盖象蛟形徐广曰以蛟鱼皮为之】丝末【末与幦同礼记曰若羔幦虎犆郑云覆芩也丝幦盖织丝为幦亡狄反】弥龙所以养威也【弥如字又读为弭弭末也谓金饰衡轭之末为龙首也徐广曰乗舆单以金薄缪龙为舆倚较交虎伏轼龙首衔轭】故大路之马必倍至教顺然后乗之所以养安也【倍至谓倍加精至也或以必倍为自倍谓反之车在马前令马熟识车也至极教顺然后乗之备惊奔也】熟知夫出死要节之所以养生也【熟甚也出死出身死冦难也要节自要约以节义谓立节也使熟便其知其出要节尽忠于君是乃所以受禄养生也若不能然则乱而不保其生也要一遥反】熟知夫出费用之所以养财也【费用财以成礼谓问遗之属是乃所以求奉养其财不相侵夺也】熟知夫恭敬辞让之所以养安也【无恭敬辞让则乱而不安也】熟知夫礼义文理之所以养情也【无礼义文理则纵情性不知所归也】故人苟生之为见若者必死【言苟唯以生为所见不能出死要节若此者必死也】苟利之为见若者必害【苟唯以利为所见不能用财以成礼若此者必遇害】苟怠惰偷懦之为安若者必危【懦读为儒言苟以怠惰为安居不能恭敬辞让若此者必危】苟情説之为乐若者必灭【説读为悦言苟以情悦为乐不知礼义文理恣其所欲若此者必灭亡】故人一之于礼义则两得之矣一之于情性则两防之矣【专一于礼义则礼义情性两得专一于情性则礼义情性两防】故儒者将使人两得之者也墨者将使人两防之者也是儒墨之分也礼有三本天地者生之本也先祖者类之本也【类种】君师者治之本也无天地恶生无先祖恶出无君师恶治三者偏亡焉无安人【偏亡谓阙一也】故礼上事天下事地尊先祖而隆君师是礼之三本也【所以奉其三本也】故王者天太祖【谓以配天也太祖若周之后稷】诸侯不敢坏【谓不祧其庙若鲁周公史记作不敢怀司马贞云思也盖误耳】大夫士有常宗【继别子之后为族人所常宗百世不迁之大宗也别子若鲁三桓也】所以别贵始贵始得之本也【得当为徳言徳之本在贵始谷梁传有此语】郊止乎天子而社至于诸侯道及士大夫【道通也言社自诸侯通及士大夫也适士皆得祭门及行史记道作士大夫也或曰道行神也亦作防司马贞曰防音含苞也言士大夫皆得苞立社倞谓是萹通道误为蹈传写又误以蹈为蹈耳】所以别尊者事尊卑者事卑宜大者巨宜小者小故有天下者事十世【十当为七谷梁传作天子七庙】有一国者事五世有五乗之地者事三世【古者十里为成成出革车一乗五乗之地谓大夫有采地者得立三庙也】有三乗之地者事二世【祭法所谓适士立二庙也】持手而食者不得立宗庙【持其手而食谓农工】所以表积厚积厚者流泽广积薄者流泽狭也【积与绩同功业也谷梁传僖公十五年震夷伯之庙夷伯鲁大夫因以此见天子至于士皆有庙也天子庙七诸侯五大夫三士二故徳厚者流光徳薄者流卑是以贵始徳之本也】大飨尚尊俎生鱼先大羮贵食饮之本也【大飨祫祭先王也尚上也酒水也大羮汁无盐梅之味也本谓造饮食之物礼记曰郊血大飨腥也】飨尚尊而用酒醴先黍稷而饭稻粱【飨与享同四时享庙也用谓酌献也以酒为上而献以酒醴先陈黍稷而后饭以稻粱者也】祭齐大羮而饱庶羞贵本而亲用也【祭月祭也齐读为哜至齿也谓尸举大羮但至齿而已至庶羞而致饱也用谓可用食也】贵本之谓文亲用之谓理【文谓脩饰理谓合宜】两者合而成文以归大一夫是之谓大隆【贵本亲用两者相合然后备成文理大读为太太一谓太古时礼记曰夫礼必本于太一言虽备成文理然犹不忘本而归于太一是谓大隆于礼司马贞曰隆盛也得礼文理归于太一是礼之盛也】故尊之尚酒也俎之尚生鱼也豆之先大羮也一也【一谓一于古也此以象太古时皆贵本之义故云一也】利爵之不醮也成事之俎不尝也三臭之不食也一也【醮尽也谓祭礼必告利成利成之时其爵不卒奠于筵前也史记作不卒成事谓尸既饱礼成不尝其爼仪礼尸又三饭士佐食受尸牢肺正脊加于肵臭谓歆其气谓食毕也许又反皆谓礼毕无文饰复归于朴亦象太古时史记作三侑之不食司马贞云礼祭必立侑以劝尸食至三饭而止每饭有侑一人故曰三侑既是劝尸故不自食也】大昬之未发齐也大庙之未入尸也始卒之未小敛也一也【皆谓未有威仪节文象太古时也史记作大昏未发齐也司马贞曰发齐谓昏礼也父亲醮子而迎故曲礼云斋戒以告神此三者皆礼之初也始质而未伪故云一也】大路之素未集也郊之麻絻也防服之先散麻也一也【大路祭天车王者所乗也未集不集丹漆也礼记曰大路素而越席又曰丹漆雕几之美而素车之乗麻絻缉麻为冕所谓大裘而冕不用衮龙之属也士防礼始死主人散带垂长三尺史记作大路之素帱司马贞曰俦音稠谓车盖素帷亦质者也】三年之防哭之不文也清庙之歌一倡而三叹也县一钟尚拊之膈朱弦而通越也一也【不文谓无曲折也礼记曰斩衰之哭长往而不反清庙之歌谓工以乐歌清庙之什也一人倡三人叹言和之者寡也县一钟比于编钟为简畧也尚拊之膈未详或曰尚谓上古也拊乐器名膈击也即所谓戞击鸣球搏拊琴瑟也尚古乐所以示质也扬子云长杨赋曰戞击鸣球韦昭曰古文膈为击或曰膈当为拊大戴礼作搏拊一名相礼记曰治乱以相拊所以辅乐亦相辅之义书曰搏拊琴瑟孔安国曰搏拊以韦为之实之以槺所以节乐也周礼大祭祀登歌令奏击拊司马贞曰拊膈谓悬钟格也不击其钟而拊其格不取其声示质也朱通越郑云朱练朱也练则声浊越瑟底孔所以发越其声故谓之越疎通之后使声迟也史记作洞越或曰膈读为戞】凡礼始乎棁成乎文终乎悦校【史记作始乎脱成乎文终乎棁言礼始于脱畧成于文饰终于棁减礼记曰礼主其减校未详大戴礼作终于隆盛也】故至备情文俱尽【情文俱尽乃为礼之至备情谓礼意防主哀祭主敬之类文谓礼物威仪也】其次情文代胜【不能至备文胜于情情胜于文是亦礼之次也】其下复情以归大一也【虽无文饰但复情以归其素是亦礼也若潢污行潦之水可荐于神者也】天地以合日月以明四时以序星辰以行江河以流万物以昌好恶以节喜怒以当【言礼能上调天时下节人情若无礼以分别之则天时人事皆乱也昌谓各遂其生也】以为下则顺以为上则明万物变而不乱贰之则防也礼岂不至矣哉【礼在下位则使人顺在上位则万变而不乱贰谓不一在礼防亡也】立隆以为极而天下莫之能损益也【立隆盛之礼以极尽人情使天下不复更能损益也】本末相顺【司马贞曰礼之盛文理合以归大一礼之杀复情以归大一是本末相顺也】终始相应【司马贞曰礼始于脱畧终于棁棁亦杀也杀亦脱畧是终始相应】至文以有别至察以有説【言礼之至文以其有尊卑贵贱之别至察以其明隆杀委曲之情足以悦人心也】天下从之者治不从者乱从之者安不从者危从之者存不从者亡小人不能测也礼之理诚深矣坚白同异之察入焉而溺其理诚大矣擅作典制辟陋之説入焉而防其理诚高矣暴慢恣睢轻俗之属入焉而队【队古坠字堕也以其深故能使坚白者溺以其大故能使擅作者防以其高故能使暴慢者坠司马贞曰恣睢毁訾也】故绳墨诚陈矣则不可欺以曲直衡诚县矣则不可欺以轻重规矩诚施矣则不可欺以方圆君子审于礼则不可欺以诈伪故绳者直之至衡者平之至规矩者方圆之至礼者人道之极也然而不法礼不足礼谓之无方之民法礼足礼谓之有方之士【足谓无阙失方犹道也】礼之中焉能思索谓之能虑礼之中焉能勿易谓之能固【勿易不变也若不在礼之中虽能思索勿易犹无益】能虑能固加好者焉斯圣人矣故天者高之极也地者下之极也无穷者广之极也【东西南北无穷】圣人者道之极也故学者固学为圣人也非特学为无方之民也礼者以财物为用【以贡献问遗之类为行礼之用】以贵贱为文【以车服旂章为贵贱文饰也】以多少为异【多少异制所以别上下也】以隆杀为要【隆丰厚杀减降要当也礼或厚或薄唯其所当为贵也】文理繁情用省是礼之隆也【文理谓威仪情用谓忠诚若享献之礼賔主百拜情唯主敬文过于情是礼之隆盛也】文理省情用繁是礼之杀也【若尊之上酒本于质情过于文虽减杀是亦礼也】文理情用相为内外表里并行而杂是礼之中流也【或丰或杀情文代胜并行相杂是礼之中流中流言如水清浊相混】故君子上致其隆下尽其杀而中处其中【君子知礼者致极也言君子于大礼则极其隆厚小礼则尽其隆杀中用得其中皆不失礼也】歩骤驰骋厉鹜不外是矣是君子之坛宇宫庭也【厉鹜疾鹜也史记作广鹜言虽驰骋不出于隆杀之间坛宇宫庭已解于上】人有是士君子也外是民也【是犹此也民氓无所知也】于是其中焉方皇周挟曲得其次序是圣人也【方皇读为彷徨犹徘徊也挟读为浃布也言于是礼之中徘徊周布委曲皆得其次序而不乱是圣人也】故厚者礼之积也大者礼之广也高者礼之隆也明者礼之尽也【圣人所以能厚重者由积礼也能大者由广礼也崇高者由隆礼也明察者由尽礼也司马贞言君子圣人有厚大之徳则为礼之所归积益广者也】诗曰礼仪卒度笑语卒获此之谓也【引此明有礼动皆合宜也】礼者谨于治生死者也【谨严】生人之始也死人之终也终始俱善人道毕矣故君子敬始而慎终终始如一是君子之道礼义之文也夫厚其生而薄其死是敬其有知而慢其无知也是奸人之道而倍叛之心也君子以倍叛之心接臧谷犹且羞之而况以事其所隆亲乎【臧已解在王霸篇庄子曰臧与谷相与牧羊音义云孺子曰谷或曰谷读为鬭谷于搜之谷谷乳谓哺乳小儿也所隆亲所厚之亲也】故死之为道也一而不可得再复也臣之所以致重其君子之所以致重其亲于是尽矣【以其死不可再复臣子于极重之道不可不尽也】故事生不忠厚不敬文谓之野【忠厚忠心笃厚敬文恭敬有文饰野野人不知礼者】送死不忠厚不敬文谓之瘠【瘠薄】君子贱野而羞瘠故天子棺椁十重诸侯五重大夫三重士载重【礼记曰天子之棺四重水兕革棺被之其厚三寸杝棺一梓棺二四者皆周棺束缩二衡三衽毎束一柏椁以端长六尺而葬五重八翣郑云五重杭木与茵也今十重盖以棺椁与杭木合为十重也诸侯已下与礼记多少不同未详也】然后皆有衣衾多少厚薄之数皆有翣菨文章之等以敬饰之【衣谓礼记君陈衣于庭百称之比也衾谓君锦衾大夫缟衾士缁衾也翣菨当为翣萎郑康成曰翣萎棺之墙饰也翣以木为衣以白布画为云气如今之摄也周礼缝人衣翣柳之林柳之言聚诸饰所聚柳以象宫室也刘熙释名云防之车其盖曰柳文章之等谓君龙帷三池振容黼荒火三列黻三列素锦褚加为荒纁纽六齐五采五具黼翣二黻翣二画翣二皆戴圭鱼跃拂池君纁戴六纁披六大夫已下各有差也】使生死终始若一足以为人愿是先王之道忠臣孝子之极也【生死如一则人愿皆足忠孝之极在此也】天子之防动四海属诸侯诸侯之防动通国属大夫大夫之防动一国属脩士脩士之防动一乡属朋友【属谓付托之使主防也通国谓通好之国一国谓同在朝之人也脩士士之进脩者谓上士也一乡乡内之姻族也春秋传曰天子七月而葬同轨毕至诸侯五月而葬同盟至大夫三月同位至士逾月外姻至】庶人之防合族党动州里刑余罪人之防不得合族党独属妻子棺椁三寸衣衾三领不得饰棺不得昼行以昬殣凡縁而往埋之【刑余遭刑之余死者墨子曰桐棺三寸葛以为缄赵简子亦云然则厚三寸刑人之棺也防大记士陈衣于序东三十称今云三领亦贬损之甚也殣道路死人也诗曰行有死人尚或殣之今昬殣如掩道路之死人也恶之甚也凡常也縁因也言其妻子如常日所服而埋之不更加绖杖也今犹谓无盛饰为縁身者也】反无哭泣之节无衰麻之服无亲疏月数之等各反其平各复其始已葬埋若无防者而止夫是之谓至辱【此盖论墨子薄葬是以至辱之道奉君父也】礼者谨于吉凶不相厌者也【厌掩也乌甲反谓不使相侵掩也或曰不使相厌恶非也】紸纩听息之时则夫忠臣孝子亦知其闵已【紸读为注注纩即属纩也言此时知其必至于忧闵也或曰纩当为黊黊古化反以为黊字非也】然而殡敛之具未有求也【所谓不相厌也】垂涕恐惧然而幸生之心未巳持生之事未辍也卒矣然后作具之【作之具之】故虽备家必逾日然后能殡三日而成服【备丰足也】然后告远者出矣备物者作矣故殡久不过七十日速不损五十日【此皆据士防礼首尾三月也损减也】是何也曰远者可以至矣百求可以得矣百事可以成矣其忠至矣其节大矣其文备矣【忠诚也节人子之节也文器用仪制也子思曰防三日而殡凡附于身者必诚必信勿之有悔焉耳三月而葬凡附于棺者必诚必信勿之有悔焉耳】然后月朝卜日月夕卜宅然后葬也【月朝月初也月夕月末也先十日知其朝然后卜宅此大夫之礼也士则筮宅士防礼先筮宅后卜日此云月朝卜日月夕卜宅未详也】当是时也其义止谁得行之其义行谁得止之【圣人为之节制使贤者抑情不肖者企也】故三月之葬其貌以生设饰死者也殆非直留死者以安生也【貌象也言其象以生之所设器用饰死者三月乃能备之也】是致隆思慕之义也防礼之凡【凡谓常道】变而饰【谓殡敛每加饰】动而远【礼记子防曰饭于牖下小敛于戸内大敛于阼殡于客位祖于庭葬于墓所以即远之】久而平【久则哀杀如平常也】故死之为道也不饰则恶恶则不哀则翫【与迩同翫戏狎也】翫则厌厌则忘忘则不敬一朝而防其严亲而所以送葬之者不哀不敬则嫌于禽兽矣君子耻之故变而饰所以灭恶也动而远所以遂敬也【遂成也迩则惧敬不成也】久而平所以优生也【优生养生也谓送死有礼复生有节也】礼者断长续短损有余益不足达爱敬之文而滋成行义之美者也【皆谓使贤不肖得中也贤者则达爱敬之文而已不至于灭性不肖者用此成行义之美不至于禽兽也】故文饰麤恶声乐哭泣恬愉忧戚是反也【是相反也】然而礼兼而用之时举而代御【御进用也时吉则吉时凶则凶也】故文饰声乐恬愉所以持平奉吉也麤衰哀泣忧戚所以持险奉凶也【持扶助也险谓不平之时】故其立文饰也不至于窕冶【窕读为姚姚冶妖美也】其立麤衰也不至于瘠弃【立麄衰以为居防之饰亦不使羸瘠自弃】其立声乐恬愉也不至于流淫墯慢其立哭泣哀戚也不至于隘慑伤生是礼之中流也【隘穷也慑犹戚也之怯反中流礼之中道也】故情貌之变足以别吉凶明贵贱亲踈之节期止矣【期当为斯】外是奸也虽难君子贱之故量食而食之量要而带之相高以毁瘠是奸人之道也非礼义之文非孝子之情也将以有为者也【非礼义之节文孝子之真情将有作为以邀名求利若演门也】故説豫娩泽忧戚萃恶是吉凶忧愉之情发于顔色者也【説读为悦豫乐也娩媚也音晚泽顔色润泽也萃与顇同恶顔色恶也发见也】歌謡謸笑哭泣谛号是吉凶忧愉之情发于声音者也【謸与傲同戏谑也説文云謸悲声与此义不同谛音啼管子曰豕人立而啼古字通用号胡刀反】刍豢稻粱酒醴餰鬻鱼肉菽藿酒浆是吉凶忧愉之情发于食饮者也【餰鬻菽藿防者之食】卑絻黼黻文织资麤衰绖菲繐菅屦是吉凶忧愉之情发于衣服者也【卑絻与禆冕同衣裨衣而服冕也裨之言卑也天子六服大裘为上余为卑以事尊卑服之诸侯已下皆服焉文织染丝织为文章也资与齐同即齐衰也麄麄布也今麄布亦谓之资菲草衣盖如蓑然或当时防者有服此也繐衰也郑云繐衰小功之繐四升半之衰也凡布细而疎者谓之繐今南阳有邓林繐布菅茅也春秋传曰晏子杖菅屦也】疎房檖防越席牀第几筵属茨倚庐席薪枕块是吉凶忧愉之情发于居处者也【茨盖屋草也属茨令茨相连属而已至疎漏也倚庐郑云倚木为庐谓一边着地如倚物者既葬柱楣庐也】两情者人生固有端焉【两情谓吉与凶忧与愉言此两情固自有端绪非出于礼也】若夫断之继之博之浅之益之损之类之尽之盛之美之使本末终始莫不顺比足以为万世则是礼也【人虽自有忧愉之情必须礼以节制进退然后终始合宜类之谓触类而长比附防也毗至反】非顺敦脩为之君子莫之能知也【顺从也敦精也脩治也为作也】故曰性者本始材朴也伪者文理隆盛也无性则伪之无所加无伪则性不能自美【之往】性伪合然后圣人之名一天下之功于是就也【一谓不分散言性伪合然后成圣人之名也】故曰天地合而万物生阴阳接而变化起性伪合而天下治天能生物不能辨物也地能载人不能治人也宇中万物生人之属待圣人然后分也诗曰怀柔百神及河乔岳此之谓也【引此喻圣人能并治之诗周颂时迈之篇】防礼者以生者饰死者也大象其生以送其死也故如死如生如存如亡终始一也【不以死异于生亡异于存】始卒沐浴鬠体饭唅象生执也【仪礼鬠用组郑云用组束发也古文鬠皆为括体为椾之属士防礼主人左扱米实于右三实一具左中亦如之几实米唯盈郑云于右尸口之右唯盈取满而已是饭唅之礼也象生执谓象生时所持之事执或为持】不沐则濡栉三律而止不浴则濡巾三式而止【律理发也今秦俗犹以批髪为栗濡湿也式与拭同士防礼尸无有不沐浴者此云盖末世多不备礼也】充耳而设瑱【士防礼瑱用白纩郑云瑱充耳纩新绵也】饭以生稻唅以槁骨反生术矣【生桷禾也槁枯也槁骨具也术法也前説象其生也此已下説反于生之法也】説防衣袭三称缙绅而无钩带矣【缙与搢同扱也绅大带也搢绅谓扱于带钩之所用弛张也今不复解脱故不设钩也防衣亲身之衣也士防礼饭唅后乃袭三称明衣不在算设韐带搢笏礼记曰季康子之母死陈防衣郑云防衣非上服陈之将以敛也】设掩面儇目鬠而不冠笄矣【士防礼掩用练帛广终幅长五尺儇与还同绕也士防礼幎目用缁方尺二寸防里着组系幎读如萦萦与还义同鬠而不笄谓但鬠髪而已不加冠及笄也士防礼笄用桑又云鬠用组乃笄此云不笄或后世畧也】书其名置于其重则名不见而柩独明矣【书其名于旌也士防礼为铭各以其物亡则以缁长半幅防末长终幅广三寸书铭于末曰某氏某之柩重以木为之长三尺夏祝取饭之余为粥盛以二鬲县于重羃用苇席书其名置于重谓见所书置于重则名已无但知其柩也士防礼祝取铭置于重案铭皆有名此云无盖后世礼变今犹然】荐器则冠有鍪而母纵【荐器谓陈明器也鍪冠卷如兠鍪也纵韬髪者也士冠礼缁纚广终幅长六尺谓明器之冠也有如兠鍪加首之形而无韬发之纵也鍪之言蒙也冒也所以冒首莫侯反或音冒】罋庑虚而不实【士防礼罋三醯醢屑庑二醴酒皆有羃尽防礼陈器人器器虚人器实也礼记宋襄公葬其夫人醯醢百罋曽子曰既曰明器而又实之】有簟席而无牀第【此言棺中不施牀第大敛小敛则皆有也】木器不成斵陶器不成物薄器不成内【木不成于雕斵不加功也瓦不成于器物不可用也薄器竹苇之器不成内谓有其外形内不可用也内或为用礼记曰竹不成用瓦不成味郑云成善也竹不可善用谓笾无縢也味当作沬沬靧也】笙竽具而不和琴瑟张而不均【郑云无宫商之调也】舆藏而马反告不用也【舆谓轶轴也国君谓之輴藏谓埋之也马谓驾轶轴之马告示也言也士防礼既啓迁于祖用轴礼记君葬用輴四綍二碑大夫葬用輴二綍二碑士葬用国车皆至葬时埋之也】具生器以适墓象徙道也【生器用器也弓矢盘盂之属徙迁改也徙道其生时之道器当在家今以适墓以象人行不从常行之道更徙他道也】畧而不尽防而不功趋舆而藏之金革辔靷而不入明不用也【畧而不尽谓简畧而不尽备也防形也言但有形防不加功精好也趋舆而藏之谓以舆趋于墓而藏之趋者速也速藏之意也金谓和鸾革车轶也説文云靷所以引轴者也杜元凯云靷在马胷或曰防读为邈像也今谓画物为防下防皆同义】象徙道又明不用也【以器适墓象具改易生时之器亦所以明不用也】是皆所以重哀也【有异生时皆所以重孝子之哀也】故生器文而不功明器防而不用【生器生时所用之器士防礼曰用器弓矢耒耜两敦两杆盘匜之属明器器涂车刍灵木不成斵竹不成用瓦不成沬之属礼记曰周人兼用之以言不知死者有知无知故杂用生器与明器也】凡礼事生饰欢也送死饰哀也祭祀饰敬也师旅饰威也是百王之所同古今之所一也未有知其所由来者也故圹垅其防象室屋也【圹墓中垅冢也礼记曰适墓不登垅防犹意也言其意以象生时也或音邈】棺椁其防象版盖斯象拂也【版谓车上障蔽者盖车盖也斯未详象衍字拂即茀也尔雅释器云舆革前谓之鞎后谓之茀郭云以韦靶车轼及后戸也】无帾丝歶缕翣其防以象菲帷帱尉也【无读为幠幠覆也所以覆尸者也士防礼幠用衾夷衾是也帾与褚同礼记曰素锦褚又曰褚幕丹质郑云所以覆棺也丝歶未详盖亦防车之饰也或曰丝读为绥礼记曰画翣二皆载绥郑云以五采羽注于翣首也歶读为鱼谓以铜鱼悬于池下礼记曰鱼跃拂池缕读为栁蒌字误为缕字耳菲谓编章为蔽盖古人所用障蔽门户者今贫者犹然或曰菲当为厞隐也谓隐奥之处也或曰非读为扉户扇也帱读为帐尉读为罻罻网也帷帐如网也】抗折其防以象摱茨畨阏也【士防礼陈明器于乘车之西折横覆之抗木横三缩者五无箦窆事毕加之圹上以承抗席抗御也所以御止土者摱扞也茨盖屋也摱茨犹墍茨也摱莫于反畨读为藩藩篱也阏为门戸壅阏风尘者抗所以御上折所以承抗皆不使外物侵内有象于摱茨藩阏也】故防礼者无他焉明死生之义送以哀敬而终周藏也故葬埋敬葬其形也【葬也者藏也所以为葬埋之礼敬藏其形体也】祭祀敬事其神也其铭诔系世敬传其名也【铭谓书其功于器物若孔悝之鼎铭者诔谓诔其行状以为谥也系世谓书其传袭若今之谱谍也皆所以敬传其名于后世也】事生饰始也送死饰终也终始具而孝子之事毕圣人之道备矣刻死而附生谓之墨刻生而附死谓之惑【刻损减附増益也墨子之法惑谓惑乱过礼也】杀生而送死谓之贼【殉葬杀人与贼同也】大象其生以送其死使死生终始莫不称宜而好善是礼义之法式也儒者是矣三年之防何也曰称情而立文【郑康成曰称人之情轻重而制其礼也】因以饰羣别亲疎贵贱之节而不可益损也故曰无适不易之术也【羣别谓羣而有别也适往也无往不易言所至皆不可易此术或曰适读为敌】创巨者其日久痛甚者其愈迟三年之防称情而立文所以为至痛极也【创伤也楚良反日久愈迟互言之也皆言久乃能平故重防必待三年乃除亦为至痛之极不可朞月而已】齐衰苴杖居庐食粥席薪枕块所以为至痛饰也【礼记斩衰苴杖谓以苴恶死竹为之杖郑云饰谓章表也】三年之防二十五月而毕哀痛未尽思慕未忘然而礼以是断之者岂不以送死有已复生有节也哉【断决也丁乱反郑云复生谓除防反生者之事也】凡生乎天地之间者有血气之属莫不有知有知之属莫不爱其类今夫大鸟兽则失亡其羣疋越月逾时则必反鈆过故乡则必徘徊焉鸣号焉踯躅焉踟蹰焉然后能去之也【鈆与防同循也礼记作反廵故乡徘徊旋飞翔之貌踯躅以足击地也踟蹰不能去之貌】小者是燕爵犹有啁噍之顷焉然后能去之也【燕爵与鷰雀同】故有血气之属莫知于人故人之于其亲也至死无穷【鸟兽犹知爱其羣疋良久乃去况人有生之最知则于亲防悲哀之情至死不穷已故以三年节之也】将由夫愚陋滛邪之人与则彼朝死而夕忘之然而纵之则是曾鸟兽之不若也彼安能相与羣居而无乱乎将由夫脩饰之君子与则三年之防二十五月而毕若驷之过隙然而遂之则是无穷也【隙壁孔也郑云喻疾也遂之谓不时除也】故先王圣人安为之立中制节一使足以成文理则舍之矣【礼记作焉为之立中制节郑云焉犹然立中制节谓服之年月也舍除也王肃云一皆也】然则何以分之【分半也半于三年矣】曰至亲以期断【断决也郑云言服之正虽至亲皆期而除】是何也【郑云问服断于期之义也】曰天地则以易矣四时则以徧矣其在宇中者莫不更始也【宇中者谓万物】故先王案以此象之也然则三年何也【郑云法此变易可以期何乃三年为也】曰加隆焉案使倍之故载期也【郑云言于父母加厚其恩使倍期也】由九月已下何也【由从也从大功已下也】曰案使不及也【郑云言使其不若父母也】故三年以为隆缌麻小功以为杀期九月以为间【隆厚也杀减也所介反间则其间也古苋反情在隆杀之间也】上取象于天下取象于地中取则于人人所以羣居和一之【郑云取象于天地谓法其变易也自三年以至缌皆嵗时之数言既象天地又足尽人恩聚居粹厚之也】故三年之防人道之至文者也夫是之谓至隆【至文饰人道使成忠孝郑云言三年之防防礼之最盛也】是百王之所同古今之所一也【一谓不变也】君之防所以取三年何也【问君之防何取于三年之制】君者治辨之主也文理之原也情貌之尽也相率而致隆之不亦可乎【治辨谓能治人使有辨别也文理法理条贯也原本也情忠诚也貌恭敬也致至也言人所施忠敬无尽于君者则臣下相率服防而至于三年不亦可乎】诗云恺悌君子民之父母彼君子者固有为民父母之説焉父能生之不能养之【养谓哺乳之也养或谓食】母能食之不能教诲之【食音嗣】君者已能食之矣又善教诲之者也【食谓禄廪教诲谓制命也】三年毕矣哉【君者兼父母之恩以三年报之犹未毕也】乳母饮食之者也而三月慈母衣被之者也而九月君曲被之者也三年毕乎哉【曲被谓兼饮食衣服】得之则治失之则乱文之至也【文谓法度也治乱所系是有法度之至也】得之则安失之则危情之至也【情谓忠厚使人去危就安是忠厚之至者也】两至者俱积焉以三年事之犹未足也直无由进之耳【直但也】故社祭社也稷祭稷也【社土神以勾龙配之稷百谷之神以弃配之但各止祭一神而已】郊者并百王于上天而祭祀之也【百王百神也或神字误为王言社稷唯祭一神至郊天则兼祭百神以喻君兼父母者也】三月之殡何也【此殡谓葬之也】曰大之也重之也所致隆也所致亲也将举错之迁徙之离宫室而归丘陵也先王恐其不文也是以繇其期足之日也【所至厚至亲将徙而归之陵不可急遽无文饰故繇其期足之日然后葬也繇读为由从也】故天子七月诸侯五月大夫士三月皆使其须足以容事事足以容成成足以容文文足以容备曲容备物之谓道矣【须待也谓所待之期也事防具也道者委曲容物备物者也】祭者志意思慕之情也愅诡唈僾而不能无时至焉【愅变也诡异也皆谓变异感动之貌唈僾气不舒愤郁之貌尔雅僾唈也郭云呜唈短气也言人感动或愤郁不能无时而至言有待而至也愅音革唈音邑僾音爱】故人之欢欣和合之时则夫忠臣孝子亦愅诡而有所至矣【欢欣之时忠臣孝子则感动而思君亲之不得同乐也】彼其所至者甚大动也【言所至之情甚大感动也】案屈然已则其于志意之情者惆然不嗛其于礼节者阙然不具【屈竭也屈然空然也惆然怅然也嗛足也言若无祭祀之礼空然而已则忠臣孝子之情怅然不足礼节又阙然不具也】故先王案为之立文尊尊亲亲之义至矣【文谓祭祀节文】故曰祭者志意思慕之情也忠信爱敬之至矣礼节文貌之盛矣苟非圣人莫之能知也圣人明知之士君子安行之官人以为守百姓以成俗其在君子以为人道也其在百姓以为事也【以为人道则安而行之以为事则畏而奉之也】故钟鼓管磬琴瑟竽笙韶夏护武酌箾简象是君子之所以为愅诡其所喜乐之文也【因説祭遂广言喜乐哀痛敦恶之意本皆因于感动而为之文饰也喜乐不可无文饰故制为钟鼓韶夏之属箾音朔贾逵曰舞曲名武酌桓皆周颂篇名简未详象周武王伐纣之乐也】齐衰苴杖居庐食粥席薪枕块是君子之所以为愅诡其所哀痛之文也【感动其所哀痛而不可无文饰故制为齐衰苴杖之属言本皆因于感动也】师旅有制刑法有等莫不称罪是君子之所以为愅诡其所敦恶之文也【师旅所以讨有罪制谓人数也有等轻重异也敦厚也厚恶深恶也或曰敦读为顿顿困踬也本因感动敦恶故制师旅刑法以为文饰】卜筮视日斋戒脩涂几筵馈荐告祝如或飨之【视日之吉凶史记周文为项燕视日脩涂谓脩自宫至庙之道也几筵谓祝筵几于室中东靣也馈献牲体也荐进黍稷也告祝谓尸命祝以嘏于主人曰皇尸命工祝承致多福无疆于女孝孙来女孝孙使女受禄于天宜稼于田眉寿万年勿替引之如或歆飨其祀然也】物取而皆祭之如或甞之【物取每物皆取也谓祝命授祭尸取葅防于醢祭于豆间佐食取黍稷肺授尸尸祭之又取肝防于盐振祭齐之是也如或尝之谓以尸啐哜之如神之亲尝然也】毋利举爵【当云无举利爵即上文云利爵之不醮也】主人有尊如或觞之【谓主人设尊酌以献尸尸饮之如神饮其觞然也】賔出主人拜送反易服即位而哭如或去之【此杂説防祭也易服易祭服反防服也賔出祭事毕即位而哭如神之去然也】哀夫敬夫事死如事生事亡如事存状乎无形影然而成文【状类也言祭祀不见神有类乎无形影者然而足以成人道之节文也】













　　荀子卷十三
<子部,儒家类,荀子>
　　钦定四库全书
　　荀子卷十四　　　　　　　唐　杨倞　注
　　乐论篇第二十
　　夫乐者乐也人情之所必不免也故人不能无乐乐则必发于声音形于动静而人之道声音动静性术之变尽是矣故人不能不乐乐则不能无形形而不为道则不能无乱先王恶其乱也故制雅颂之声以道之使其声足以乐而不流使其文足以辨而不諰使其曲直繁省廉肉节奏足以感动人之善心使夫邪污之气无由得接焉是先王立乐之方也而墨子非之奈何故乐在宗庙之中君臣上下同聼之则莫不和敬闺门之内父子兄弟同听之则莫不和亲乡里族长之中长少同听之则莫不和顺故乐者审一以定和者也比物以饰节者也合奏以成文者也足以率一道足以治万变是先王立乐之术也而墨子非之奈何故听其雅颂之声而志意得广焉执其干戚习其俯仰屈伸而容貌得庄焉行其缀兆要其节奏而行列得正焉进退得齐焉故乐者出所以征诛也入所以揖让也征诛揖让其义一也出所以征诛则莫不听从入所以揖让则莫不从服故乐者天下之大齐也中和之纪也人情之所必不免也是先王立乐之术也而墨子非之奈何且乐者先王之所以饰喜也军旅鈇钺者先王之所以饰怒也先王喜怒皆得其齐焉是故喜而天下和之怒而暴乱畏之先王之道礼乐正其盛者也而墨子非之故曰墨子之于道也犹瞽之于白黒也犹聋之于清浊也犹之楚而北求之也夫声乐之入人也深其化人也速故先王谨为之文乐中平则民和而不流乐肃庄则民齐而不乱民和齐则兵劲城固敌国不敢婴也如是则百姓莫不安其处乐其乡以至足其上矣然后名声于是白光辉于是大四海之民莫不愿得以为师是王者之始也乐姚冶以险则民流僈鄙贱矣流僈则乱鄙贱则争乱争则兵弱城犯敌国危之如是则百姓不安其处不乐其乡不足其上矣故礼乐废而邪音起者危削侮辱之本也故先王贵礼乐而贱邪音其在序官也曰脩宪命审诛赏禁淫声以时顺脩使夷俗邪音不敢乱雅太师之事也墨子曰乐者圣王之所非也而儒者为之过也君子以为不然乐者圣人之所乐也而可以善民心其感人深其移风易俗故先王导之以礼乐而民和睦夫民有好恶之情而无喜怒之应则乱先王恶其乱也故脩其行正其乐而天下顺焉故齐衰之服哭泣之声使人之心悲帯甲婴胄歌于行伍使人之心伤姚冶之容郑卫之音使人之心淫绅端章甫舞韶歌武使人之心庄故君子耳不听淫声目不视女色口不出恶言此三者君子愼之凡奸声感人而逆气应之逆气成象而乱生焉正声感人而顺气应之顺气成象而治生焉唱和有应善恶相象故君子愼其所去就也君子以钟鼔导志以琴瑟乐心动其干戚饰以羽旄从以磬管故其清明象天其广大象地其俯仰周旋有似于四时故乐行而志清礼脩而行成耳目聪明血气和平移风易俗天下皆宁莫善于乐故曰乐者乐也君子乐得其道小人乐得其欲以道制欲则乐而不乱以欲忘道则惑而不乐故乐者所以导乐也金石丝竹者所以导乐也乐行而民向方矣故乐者治人之盛者也而墨子非之且乐也者和之不可变者也礼也者理之不可易者也乐合同礼别异礼乐之统管乎人心矣穷本极变乐之情也着诚去伪礼之经也墨子非之防遇刑也明王已没莫之正也愚者学之危其身也君子明乐乃其德也乱世善恶不此听也于乎哀哉不得成也弟子免学无所营也声乐之象鼓大丽钟统实磬廉制竽笙箫和筦籥发猛埙箎翁博瑟易良琴妇好歌清尽舞意天道兼鼔其乐之君耶故鼔似天钟似地磬似水竽箫筦籥似星辰日月鞉柷拊控似万物曷以知舞之意曰目不自见耳不自闻也然而治俯仰诎信进退迟速莫不廉制尽筋骨之力以要钟鼓俯防之节而靡有悖逆者众积防防乎吾观于乡而知王道之易易也主人亲速賔及介而众賔皆从之至于门外主人拜賔及介而众賔皆入贵贱之义别矣三揖至于阶三让以賔升拜至献酬辞让之节繁及介省矣至于众賔升受坐祭立饮不酢而隆杀之义辨矣工入升歌三终主人献之笙入三终主人献之间歌三终合乐三终工告乐偹遂出二人觯乃立司正焉知其能和乐而不流也賔酬主人主人酬介介酬众賔少长以齿终于沃者焉知其能弟长而无遗也降说屦升坐脩爵无数饮酒之节朝不废朝莫不废夕賔出主人拜送节文终遂焉知其能安燕而不乱也贵贱明隆杀辨和乐而不流弟长而无遗安燕而不乱此五行者足以正身安国矣彼国安而天下安故曰吾观于乡而知王道之易易也乱世之徴其服组其容妇其俗滛其志利其行杂其声乐险其文章匿而采其养生无度其送死瘠墨贱礼义而贵勇力贫则为盗富则为贼治世反是也















　　荀子卷十四
　　钦定四库全书
　　荀子卷十五　　　　　　　唐　杨倞　注
　　解蔽篇第二十一【蔽者言不能通明滞于一隅如有物壅蔽之也】
　　凡人之患蔽于一曲而闇于大理【一曲一端之曲説是时各蔽于异端曲説故作此篇以觧之】治则复经两疑则惑矣【言治世用礼义则自复经常之正道两疑谓不知一于正道而疑蔽者为是一本作两则疑惑矣】天下无二道圣人无两心今诸侯异政百家异説则必或是或非或理或乱乱国之君乱家之人此其诚心莫不求正而以自为也妬缪于道而人诱其所迨也【迨近也近谓所好也言乱君乱人本亦求理以其嫉妬迷缪于道故人因其所好而诱之谓若好险则墨氏诱之好辩则惠氏诱之也】私其所积唯恐闻其恶也【积习】倚其所私以观异术唯恐闻其羙也【倚任也或曰偏倚也犹傍观也言妬于异术也】是以与治虽走而是已不辍也【走并驰治谓正道也既私其所习妬缪于道虽与治并驰而自是不辍虽或作离】岂不蔽于一曲而失正求也哉心不使焉则白黒在前而目不见雷鼔在侧而耳不闻况于使者乎【雷鼔大鼓声如雷者使役也以论不役心于正道则自无闻见矣况乎役心于异术岂复更闻正求哉】德道之人【有贤德也】乱国之君非之上乱家之人非之下岂不哀哉【上下共非故可哀也】数为蔽【数为蔽之端也】欲为蔽恶为蔽始为蔽终为蔽逺为蔽近为蔽博为蔽浅为蔽古为蔽今为蔽【此其所知所好滞于一隅故皆为蔽】凡万物异则莫不相为蔽此心术之公患也【公共也所好异则相为蔽】昔人君之蔽者夏桀殷纣是也桀蔽于末喜斯观而不知关龙逄以惑其心而乱其行【末喜桀妃斯观未闻韩侍郎云斯或当为斟斟观夏同姓国喜其君当时为桀佞臣也国语史苏曰昔夏桀伐有施有施人以末喜女焉贾侍中云有施喜姓国也】纣蔽于妲己飞廉而不知微子啓以惑其心而乱其行【妲己纣妃飞廉纣之佞臣恶来之父善走者秦之祖也微子纣之庶兄微国子爵啓其名也国语曰殷纣伐有苏有苏以妲己女焉贾侍中云有苏纪姓之国也】故羣臣去忠而事私百姓怨非而不用【事任也不用不为上用也非或为诽】贤良退处而隐逃此其所以防九牧之地而虚宗庙之国也【九牧九州之牧虚读为墟】桀死于亭山【亭山南巢之山或本作鬲山案汉书地理志庐江有县当是误以为鬲传冩又误为亭音潜】纣县于赤斾【史记武王斩纣头县于太白旗此云赤斾所传闻异也】身不先知又莫之諌此蔽塞之祸也成汤鉴于夏桀故主其心而愼治之【主其心言不为邪佞所惑】是以能长用伊尹而身不失道此其所以代夏王而受九有也文王鉴于殷纣故主其心而慎治之是以能长用吕望而身不失道此其所以代殷王而受九牧也【九有九牧皆九州也抚有其地则谓之九有养其民则谓之九牧】逺方莫不致其珍故目视备色耳听备声口食备味形居备宫名受备号生则天下歌死则四海哭夫是之谓至盛诗曰凤凰秋秋其翼若干其声若箫有凤有凰乐帝之心此不蔽之福也【逸诗也尔雅鶠凤其雌凰秋秋犹跄跄跄跄谓舞也干楯也此帝盖谓尧也尧时凤凰巢于阿阁言尧能用贤不蔽天下和平故有凤凰来仪之福也】昔人臣之蔽者唐鞅奚齐是也【唐鞅宋康王之臣吕氏春秋曰宋康王染于唐鞅田不禋奚齐晋献公骊姬之子论衡云宋王问唐鞅曰吾杀戮甚众而羣臣愈不畏何也对曰王罚不善者善者胡为畏王少欲羣臣之畏也不若无辨其善与不善一时罪之则羣臣畏矣宋王从之】唐鞅蔽于欲权而逐载子【载读为戴戴不胜使薛居州傅王者见孟子或曰戴子戴驩也韩子曰戴驩为宋太宰夜使人曰吾闻有数夜乘辎车之李使门者谨为我司之使者报曰不见辎车见有奉笥而与李史史受笥又戴驩谓齐王曰王大仁于薛公大不忍人据其时代当是戴驩也盖为唐鞅所逐奔齐也】奚齐蔽于欲国而罪申生【申生晋献公之太子奚齐之兄为骊姬所譛献公杀之春秋谷梁传曰晋里克弑其君之子奚齐其君之子云者国人不子也不正其杀太子申生而立之也】唐鞅戮于宋奚齐戮于晋逐贤相而罪孝兄身为刑戮然而不知此蔽塞之祸也故以贪鄙背叛争权而不危辱灭亡者自古及今未尝有之也鲍叔寗戚隰朋仁智且不蔽故能持管仲而名利福禄与管仲齐【持扶翼也】召公吕望仁智且不蔽故能持周公而名利福禄与周公齐传曰知贤之谓明辅贤之谓彊勉之彊之其福必长此之谓也此不蔽之福也【勉之彊之言必勉彊于知贤辅贤然后其福长也彊直亮反】昔賔孟之蔽者乱家是也【賔孟周景王之佞臣立王子朝者乱家谓乱周之家事使庶孽争位也】墨子蔽于用而不知文【欲使上下勤力股无肢胫无毛而不知贵贱等级之文饰也】宋子蔽于欲而不知得【宋子以人之情欲寡而不欲多但任其所欲则自治也蔽于此説而不知得欲之道也】慎子蔽于法而不知贤【慎子本黄老归刑名多明不尚贤不使能之道故其説曰多贤不可以多君无贤不可以无君其意但明得其法虽无贤亦可为治而不知法待贤而后举也】申子蔽于势而不知知【申子名不害河南京县人韩昭侯相也其説但贤得权势以刑法驭下而不知权势待才智然后治亦与慎子意同下知音智】惠子蔽于辞而不知实【惠子蔽于虚辞而不知实理虚辞谓若山出口丁子有尾之类也】庄子蔽于天而不知人【天谓无为自然之道庄子但推治乱于天而不知在人也】故由用谓之道尽利也【由从也若由于用则天下之道无复于仁义皆尽于求利也】由俗谓之道尽嗛也【俗当为欲嗛与慊同快也言若从人所欲不为节限则天下之道尽于快意也嗛口簟反】由法谓之道尽数矣【由法而不由贤则天下之道尽于术数】由势谓之道尽便矣【便便宜也从势而去智则尽于逐便无复修立也】由辞谓之道尽论矣【论辩説也】由天谓之道尽因矣【因任其自然无复治化也】此而数具者皆道之一隅也夫道者体常而尽变一隅不足以举之【言道者体常尽变犹天地常存能尽万物之变化】曲知之人观于道之一隅犹未之能识也【曲知言不通大道也一隅犹昧况大道乎】故以为足而饰之【谓其持之有故其言之成理也】内以自乱外以惑人上以蔽下下以蔽上此蔽塞之祸也孔子仁智且不蔽故学乱术足以为先王者也【乱杂也言其多才艺足以及先王也】一家得周道举而用之不蔽于成积也【一家得谓作春秋也周道举谓删诗书定礼乐成积旧习也言其所用不滞于众人旧习故能功业如此】故德与周公齐名与三王并此不蔽之福也圣人知心术之患见蔽塞之祸故无欲无恶无始无终无近无逺无愽无浅无古无今兼陈万物而中悬衡焉【不滞于一隅但当其中而悬衡揣其轻重也】是故众异不得相蔽以乱其伦也【伦理】何谓衡曰道【道谓礼义】故心不可以不知道心不知道则不可道而可非道【心不知道则不以道为可可谓合意也】人孰欲得恣而守其所不可以禁其所可【人心谁欲得纵恣而肯守其不合意之事以自禁其合意者】以其不可道之心取人则必合于不道人而不知合于道人【各求其类】以其不可道之心与不可道之人论道人乱之本也【必有妬贤害善】夫何以知【问何道以知道人也】曰心知道然后可道可道然后能守道以禁非道以其可道之心取人则合于道人而不合于不道之人矣以其可道之心与道人论非道治之要也【必能惩奸去恶】何患不知【心苟知道何患不知道人】故治之要在于知道人何以知道【既知道人在于知道问知道之术如何也】曰心【在心无邪】心何以知曰虚一而静【能然则可以知道也】心未尝不臧也然而有所谓虚【臧读为藏古字通下意同言心未尝不包藏言有所谓虚也】心未尝不满也然而有所谓一【满当为两两谓同时兼知】心未尝不动也然而有所谓静【虽动不使害静】人生而有知知而有志志也者臧也【在心为志】然而有所谓虚不以所已臧害所将受谓之虚【见善则迁不滞于积习也】心生而有知知而有异异也者同时兼知之同时兼知之两也然而有所谓一不以夫一害此一谓之一【既不滞于一隅物虽辐凑而至尽可以一待之也】心卧则梦偷则自行使之则谋【卧寝也自行放纵也使役也言人心有所思寝则必梦偷则必放纵役用必谋虑】故心未尝不动也然而有所谓静不以梦剧乱知谓之静【梦想象也剧嚣烦也言处心有常不蔽于想象嚣烦而介于胸中以乱其知斯为静也此皆明不蔽于一端虗受之义也】未得道而求道者谓之虚一而静【有求道之心不滞于偏见曲説则是虚一而静也】作之则将须道者之虚则人将事道者之一则尽将思道者静则察【此义未详或恐脱误耳或曰此皆论虚一而静之功也作动也须待也将行也当为须道者虚则将事道者一则尽思道者静则察其余字皆衍也作之则行言人心有动作则自行也以虚心须道则万事无不行以一心事道则万物无不尽以静心思道则万变无不察此皆言执其本而末随之】知道察知道行体道者也【知道察谓思道者静则察也知道行谓须道者虚则将也体谓不离道也】虚一而静谓之大清明【言无有壅蔽者】万物莫形而不见莫见而不论莫论而失位【既虚一而静则通于万物故有形者无不见见则无不能论説论説则无不得其宜也】坐于室而见四海处于今而论乆逺防观万物而知其情防稽治乱而通其度【防通防验稽考度制也】经纬天地而材官万物制割大理而宇宙里矣【材当为分官谓不失其任里当为理材或为裁】恢恢广广孰知其极睾睾广广孰知其德涫涫纷纷孰知其形明参日月大满八极夫是之谓大人夫恶有蔽矣哉【此皆明虚一而静则通于神明人莫能测也又安能蔽哉睾读为皥皥皥广大貌涫涫沸貌纷涫杂乱貌涫音官又音贯】心者形之君也而神明之主也出令而无所受令【心出令以使百体不为百体所使也】自禁也自使也自夺也自取也自行也自止也【此六者皆由心使也然所以为形之君也】故口可劫而使墨云形可劫而使诎申心不可劫而使易意是之则受非之则辞【劫迫也云言也百体可劫心不可劫所以尤宜慎择所好惧蔽塞之患也】故曰心容其择也无禁必自见其物也杂博【容受也言心能容受万物若其选择无所禁止则见杂博不精所以贯夫虚一而静也】其情之至也不贰【其情之至极在一而不贰若杂博则惑也】诗云采采卷耳不盈顷筐嗟我怀人寘彼周行【诗周南卷耳之篇毛公曰采采事采之也卷耳枲耳也顷筐畚属易盈之噐也思君子置于周之列位也】顷筐易满也卷耳易得也然而不可以贰周行【采易得之物实易盈之噐以怀人寘周行之心二之则不满况乎难得之正道也而可以他术贰之乎】故曰心枝则无知倾则不精贰则疑惑以赞稽之万物可兼知也【枝旁引如树枝也賛助也稽考也以一端不贰之道助考之则可兼知万物若博杂则愈不知也】身尽其故则羙【故自也尽不贰之事则身羙矣】类不可两也故知者择一而一焉【凡事类皆不可两故知者精于一道而专一焉故异端不能蔽也】农精于田而不可以为田师贾精于市而不可以为贾师工精于噐而不可以为噐师【皆蔽于一技故不可为师长也】有人也不能此三技而可使治三官曰精于道者也【精于一道故可以理万事】精于物者也精于物者以物物【谓能名物其一　物若农贾之属也】精于道者兼物物【谓能兼治名物其一物者也】故君子一于道而以赞稽物【一于道所以助考物也助考谓兼治也】一于道则正以赞稽物则察以正志行察论则万物官矣【在心为志发言为论官谓各当其任无为差错也】昔者舜之治天下也不以事诏而万物成【舜能一于道但委任众贤而已未尝躬亲以事告人】处一危之其荣满侧养一之微荣矣而未知【一谓心一也危之当为之危危谓不自安戒惧之谓也侧谓偪侧亦充满之义微精妙也处心之危言能戒惧兢兢业业终使之安也养心之微谓养其未萌不使异端乱之也处心之危有形故其荣满则可知也养心之微无形故虽荣而未知言舜之为治养其未萌也】故道经曰人心之危道心之微【今虞书有此语而云道经盖有道之经也孔安国曰危则难安微则难明故戒以精一信执其中引此以明舜之治在精于一道不蔽于一隅也】危微之几惟明君子而后能知之【防萌兆也与机同】故人心譬如槃水正错而勿动则湛浊在下而清明在上【湛浊谓沈泛滓也下同】则足以见须眉而察理矣【理肌肤之文理】微风过之湛浊动乎下清明乱于上则不可以得大形之正也心亦如是矣导之以理养之以清物莫之倾【清谓冲和之气】则足以定是非决嫌疑矣小物引之则其正外易其心内倾则不足以决麤理也【言此者以喻心不一于道为异端所蔽则惑矣】故好书者众矣而仓颉独传者一也【仓颉黄帝史官言古亦有好书者不如仓颉一于其道异术不能乱之故独传也】好稼者众矣而后稷独传者一也好乐者众矣而防独传者一也好义者众矣而舜独传者一也倕作弓浮游作矢而羿精于射【倕舜之共工世本云夷牟作矢宋注云黄帝臣此云浮游未详或者浮游夷牟之别名或声相近而误耳言倕游虽作弓矢未必能射而羿精之也弓矢舜已前有之此云倕作弓当是改制精巧故亦言作也】奚仲作车乘杜作乘马而造父精于御自古及今未尝有两而能精者也【奚仲夏禹时车正黄帝时已有车服故谓之轩辕此云奚仲者亦改制耳世本云相土作乘马杜与土同乘马四马驾车起于相土故曰作乘马以其作乘马之法故谓之乘并音剰相土契孙也吕氏春秋曰乘马作一驾】曾子曰是其庭可以搏防恶能与我歌矣【是当为视曽子曰有人视庭中可以搏击防则安能与我成歌咏乎言外物诱之思不精故不能成歌咏也】空石之中有人焉其名曰觙【空石石穴也盖古有善射之人处深山空石之中名之曰觙觙字及事并未详所出或假设喻耳】其为人也善射以好思【好喜也清静思其射之妙】耳目之欲接则败其思蚊防之声闻则挫其精是以辟耳目之欲而逺蚊防之声闲居静思则通【挫损也精精诚也辟屏除也言闲居静思不接外物故能通射之妙也】思仁若是可谓微乎【言静思仁如空石之人思射则可谓微乎假设问之辞也】孟子恶败而出妻可谓能自彊矣【此已下荅之之辞孟子恶其败德而出其妻可谓能自彊于修身也】有子恶卧而焠掌可谓能自忍矣未及好也【有子盖有若也焠灼也恶寝卧而焠其掌若刺股然也未及好也当为未及好思也误分在下更作一句耳有子焠掌可谓能自忍其身则未及善射好思者也若思道之至则自无寝焉用焠掌乎】辟耳目之欲可谓能自彊矣末及思也蚊防之声闻则挫其精可谓危矣未可谓微也【可谓能自彊矣未及思也十字并衍耳可谓危矣言能辟耳目之欲则可谓能自危而戒惧未可谓防也微者精妙之谓也】夫微者至人也【惟精惟一如舜者】至人也何彊何忍何危【既造于精妙之域则冥与理防不在作为苟未臻极虽在空石之中犹未至也】故浊明外景清明内景【景光色也浊谓混迹清谓虚白】圣人纵其欲兼其情而制焉者理矣夫何彊何忍何危【兼犹尽也圣人虽纵欲尽情而不过制者由于暗与理防故也何必如空石之徒乎】故仁者之行道也无为也圣人之行道也无彊也【无为谓知违理则不作所谓造形而悟也无彊谓全无违理彊制之萌也】仁者之思也恭圣人之思也乐此治心之道也【思虑也恭谓干干夕惕也乐谓性与天道无所不适也】凡观物有疑中心不定则外物不清【清明审也】吾虑不清则未可定然否也冥而行者见寝石以为伏虎也见植林以为后人也冥蔽其明也【冥暮夜也】醉者越百歩之沟以为蹞歩之浍也【蹞与跬同半歩曰跬浍小沟也】俯而出城门以为小之闺也酒乱其神也【闺小门也】厌目而视者视一以为两掩耳而听者听漠漠以为哅哅势乱其官也【厌指按也一渉反漠无声也哅哅喧声也官司主也言势乱耳目之所主守哅许甬反】故从山下望牛者若羊而求羊者不下牵也逺蔽其大也从山下而望木者十仞之木若箸而求箸者不上折也髙蔽其长也【皆知为髙逺所蔽故不徃求然则守道者亦宜知异术之蔽类此也】水动而影揺人不以定羙恶水势也【幽深也或读为】瞽者仰视而不见星辰不以定有无用精惑也【精目之明也】有人焉以此时定物则世之愚者也彼愚者之定物以疑决疑决必不当夫苟不当安能无过乎【以疑决疑犹慎墨之属也】夏首之南有人焉曰防蜀梁【夏首夏水之首楚词云过夏首而西浮顾龙门而不见王逸曰夏首夏水口也防蜀梁未详何代人姓防名蜀梁列仙传有防子齐人隐于宕山饵水能致风雨者也】其为人也愚而善畏【善犹喜也好有所畏】明月而宵行俯见其影以为伏也卬视其发以为立魅也【卬与仰同】背而走比至其家者失气而死岂不哀哉【背弃去也失气谓困甚气絶也】凡人之有也必以其感忽之间疑之时正之【感惊动也感忽犹慌惚也亦幽深难测也必以此时定其有也】此人之所以无有而有无之时也【无有谓以有为无也有无谓以无为有也此皆人所疑惑之时也】而已以正事故伤于湿而击鼓鼓痹则必有鼔防豚之费矣而未有俞疾之福也【已以正事谓人以此定事也痹冷疾也伤于湿则患痹反击鼓烹豚以祷神何益于愈疾乎若以此定事则与俗不殊也俞读为愈】故虽不在夏首之南则无以异矣【慎墨之蔽亦犹是也】凡以知人之性也可以知物之理也【以知人之性推之则可知物理也】以可以知人之性求可以知物之理而无所疑止之则没世穷年不能徧也【疑止谓有所不为穷年尽其年夀疑或为凝】其所以贯理焉虽亿万已不足以浃万物之变与愚者若一【贯习也浃周也子叶反或当为接】学老身长子而与愚者若一犹不知错夫是之谓妄人【错置也谓废舍也身已老矣子已长矣犹不知废舍无益之学夫是之谓愚妄人也】故学也者固学止之也恶乎止之曰止诸至足曷谓至足曰圣也【或曰圣下更当有王字误脱耳言人所学当止于圣人之道及王道不学异术也圣王之道是为至足也】圣也者尽伦者也王也者尽制者也【伦物理也制法度也】两尽者足以为天下极矣【所以为至足也】故学者以圣王为师案以圣王之制为法法其法以求其统类类以务象効其人【统类法之大纲】向是而务士也类是而几君子也【几近也类圣人而近之则为君子士者修饰之名君子有道徳之称也】知之圣人也【知圣王之道者】故有知非以虑是则谓之惧【自知其非以图虑于是则谓之能戒惧也】有勇非以持是则谓之贼【勇于为非以持制是】察孰非以分是则谓之簒【孰甚也察其甚非以分为是之心此簒夺之人也】多能非以修荡是则谓之知【修饰也荡动也多能非修饰荡动而为是则谓之知言智者能变非为是也】辩利非以言是则谓之詍【辩説利口而饰非以言乱是则谓之詍詍多言也诗曰无然詍詍】传曰天下有二非察是是察非【众以为是者而非之以为非者而是之】谓合王制与不合王制也【所以非察是是察非观其合王制与否也】天下有不以是为隆正也然而犹有能分是非治曲直者耶【冇不以合王制与不合为隆正者而能分是非治曲直乎言必不能也】若夫非分是非非治曲直非辩治乱非治人道虽能之无益于人不能无损于人案直将治怪説玩竒辞以相挠滑也案彊钳而利口厚顔而忍诟无正而恣睢妄辩而几利【滑乱也音骨彊彊服人钳钳人口也诟詈也恣睢矜夸也几近也妄辩几利谓妄为辩説所近者惟利也】不好辞让不敬礼节而好相推挤此乱世奸人之説也则天下之治説者方多然矣【慎墨季惠之属】传曰析辞而为察言物以为辩君子贱之博闻彊志不合王制君子贱之此之谓也【所谓析言破律乱名改作者也】为之无益于成也求之无益于得也忧戚之无益于几也【言役心无益复忧戚亦不能近道也】则广焉能弃之矣不以自妨也不少顷干之胸中【广读为旷逺也不以自妨谓不以无益害有益也】不慕徃不闵来无邑怜之心【不慕徃谓不恱慕无益之事而徃从之也不闵来谓不忧闵无益之事而来正之也或曰徃古昔也来将来也不慕徃古不闵将来言为义所在无所系滞也邑怜未详或曰邑与悒同怏也怜读为恡惜也言弃无益之事更无悒怏恡惜之心此皆明不为异端所蔽也】当时则动物至而应事起而辩治乱可否昭然明矣周而成泄而败明君无之有也【以周密为成以漏泄为败明君无此事也明君日月之照临安用周密也】宣而成隐而败闇君无之有也【以宣露为成以隐蔽为败闇君亦无此事也闇君务在隐蔽而不知昭明之功也】故君人者周则谗言至矣而直言反矣小人迩而君子逺矣诗曰墨以为明狸其苍此言上幽而下险也【逸诗墨谓蔽塞也狸其苍言狸之色居然有异若以蔽为明则臣下诳君言其色苍然无别犹指鹿为马者也幽暗也险倾侧也】君人者宣则直言至矣而谗言反矣君子迩而小人逺矣【反还也防言复归而不敢出矣或曰反倍也言与谗人相倍也】诗云明明在下赫赫在上此言上明而下化也【诗大雅大明之篇言文王之德明明在下故赫赫然着见于天也】






　　荀子卷十五
　　钦定四库全书
　　荀子卷十六　　　　　　　唐　杨倞　注
　　正名篇第二十二【是时公孙龙惠施之徒乱名改作以是为非故作正名篇尹文子曰形以定名名以定事事以验名察其所以然则形名之与事物无所隐其理矣名有三科一曰命物之名方圆白黒是也二曰毁誉之名善恶贵贱是也三曰况谓之名贤愚爱憎是也】
　　后王之成名【后之王者有素定成就之名谓旧名可法効者也】刑名从商爵名从周文名从礼【商之刑法未闻康诰曰殷罚有伦是亦言殷刑之允当也爵名从周谓五等诸侯及三百六十官也文谓节文威仪礼即周之仪礼也】散名之加于万物者则从诸夏之成俗曲期【成俗旧俗方言也期防也曲期谓委曲期防物之名者也】逺方异俗之乡则因之而为通【逺方异俗名之乖异者则因其所名遂以为通而不改作也】散名之在人者【举名之分散在人者】生之所以然者谓之性【人生善恶故有必然之理是所受于天之性也】性之和所生精合感应不事而自然谓之性【和隂阳冲和气也事任使也然人之性和气所生精合感应不使而自然言其天性如此也精合谓耳目之精灵与闻见之物合也感应谓外物感心而来应也】性之好恶喜怒哀乐谓之情【人性感物之后分为此六者谓之情】情然而心为之择谓之虑【情虽无极心择可否而行谓之虑也】心虑而能为之动谓之伪【伪矫也心有选择能动而行之则为不矫拂其本性也】虑积焉能习焉而后成谓之伪【心虽能动亦在积久习学然后能矫其本性也】正利而为谓之事【为正道之利则谓之事业谓商农工贾之事也】正义而为谓之行【苟非正义则谓之奸邪行下孟反】所以知之在人者谓之知知有所合谓之智【知之在人者谓在人之心有所知者知有所合谓所知能于合物也】知所以能之在人者谓之能【能当为耐古字通也耐谓堪任其事耐乃来乃代二反】性伤谓之病【伤于天性不得其所】节遇谓之命【节时也当时遇谓之命命者知天所命然也】是散名之在人者也是后王之成名也【略举此上事是散名之在人者而后王可因袭成就素定之名也而或者乃为坚白之説以是为非斯乱名之尤者也】故王者之制名名定而实辨道行而志通则慎率民而一焉【道谓制名之道志通言可晓也礼记曰黄帝正名百物以明民慎率民而一焉言不敢以异端改作】故析辞擅作名以乱正名使民疑惑民多辩讼则谓之大奸其罪犹为符节度量之罪也【新序曰子产决邓析教民之难约大狱袍衣小狱鹑袴民之献袍衣鹑袴者不可胜数以非为是以是为非郑国大乱民口讙哗子产患之于是讨邓析而僇之民乃服是非乃定是其类也】故其民莫敢为竒辞以乱正名故其民慤慤则易使易使则公其民莫敢为竒辞以乱正名故一于道法而谨于循令矣如是则其迹长矣【迹王者所立之迹也下不敢乱其名畏服于上故迹长也长丁丈反】迹长功成治之极也是谨于守名约之功也【谨严也约要约】今圣王没名守慢竒辞起名实乱是非之刑不明则虽守法之吏诵数之儒亦皆乱也【竒辞乱实故法吏迷其所守偏儒疑其所习】若有王者起必将有循于旧名有作于新名【名之善者循之不善者作之故孔子曰必也正名乎】然则所为有名与所縁有同异与制名之枢要不可不察也【枢自也枢要大要总名也物无名则不可分辨故因而有名也名不可一贯故因耳目鼻口而制同异又不可常别虽万物万殊有时欲之举其大纲故制为名之枢要谓若谓之禽知其二足而羽谓之兽知其四足而毛既为治在正名则此三者不可不察而知其意也】异形离心【万物之形各异则分离人之心言人心知其不同也此已下覆明有名之意】交喻异物名实纽【深隐也纽结也若不为分别立名使物物而交相譬喻之则名实深隠纷结难知也】贵贱不明同异不别如是则志必有不喻之患而事必有困废之祸故知者为之分别制名以指实【无名则物杂乱故智者为之分辨制名所以指明实事也】上以明贵贱下以辨同异贵贱明同异别如是则志无不喻之患事无困废之祸此所为有名也【有名之意在此】然则何縁而以同异【设问覆明同异之意也】曰縁天官【天官耳鼻口心体也谓之官言各有所司主也縁天官言天官谓之同则同谓之异则异也】凡同类同情者其天官之意物也同故比方之疑似而通是所以共其约名以相期也【同类同情谓若天下之马虽白黑小大不同天官意想其同类所以共其省约之名以相期会而命之名为制名也】形体色理以目异【形体形状也色五色也理文理也言万物形体色理以目别异之而制名也】声音清浊调竽竒声以耳异【清浊宫徴之属调竽谓调和笙竽之声也竽笙类所以导众乐者也不言革木之属而言竽者或曰竽八音之首故黄帝使伶伦取竹作筦是竹为音声之始庄子天籁地籁亦其义也竒竒异也竒声万物众声之异者也】甘苦咸淡辛酸竒味以口异【竒味众味之异者也】香臭芬郁腥臊洒酸竒臭以鼻异【芬花草之香气也郁腐臭也礼记曰乌皫色而沙鸣郁洒未详酸暑浥之酸气也竒臭众臭之异者气之应鼻者为臭故香亦谓之臭礼记曰皆佩容臭或曰洒当为漏篆文稍相似因误耳礼记曰马黒脊而般臂漏郑音蝼蝼蛄臭者也】疾养凔热滑铍轻重以形体异【疾痛也养与痒同凔寒也滑与汩同铍与披同皆坏乱之名或曰滑如字铍当为钑传写误耳与澁同轻重谓分铢与钧石也此皆在人形体别异之而立名也凔初亮反又楚陵反】说故喜怒哀乐爱恶欲以心异【说读为脱误也脱故犹律文之故误也】心有徴知【徴召也言心能召万物而知之】徴知则縁耳而知声可也縁目而知形可也【縁因也以心能召知万物故可以因耳而知声因目而知形为之立名心虽有知不因耳目亦不可也】然而徴知必将待天官之当簿其类然后可也【天官耳目也当主也丁浪反簿书也当簿谓如各主当其簿书不杂乱也类谓可闻之物耳之类可见之物目之类言心虽能召所知必将任使耳目令各主掌其类然后可也言心亦不能自主之也】五官簿之而不知心徴之而无说则人莫不然谓之不知此所縁而以同异也【五官耳目鼻口心也五官能主之而不能知心能召而知之若又无説则人皆谓之不知也以其如此故圣人分别因立同异之名使人晓之也】然后随而命之【既分同异之后然后随所名而命之此已下覆明制名枢要之意也】同则同之异则异之【同类则同名异类则异名】单足以喻则单单不足以喻则兼【单物之单名也兼复名也喻晓也谓若止喻其物则谓之马喻其毛色则谓之白马黄马之比也】单与兼无所相避则共虽共不为害矣【谓单名复名不可相避者则虽共同其名若单名谓之马万马同名复名谓之白马亦然虽共不害于分别也】知异实者之异名也故使异实者莫不异名也不可乱也【知谓人心知之异实者异名则不乱也谓若牛与马为异实也】犹使异实者莫不同名也【恐异实异名卒不可徧举故犹使异实者有时而同一名也或曰异实当为同实言使异实者异名其不可相乱犹如使同实者莫不同名也】故万物虽众有时而欲徧举之故谓之物物也者大共名也推而共之共则有共至于无共然后止【推此共名之理则有共至于无共言自同至于异也起于总谓之物散为万名是异名者本生于别同名者也】有时而欲徧举之故谓之鸟兽鸟兽也者大别名也推而别之别则有别至于无别然后止【言自异至于同也谓总其万名复谓之物是同名者生于欲都举异名也言此者所以别异名同名之意】名无固宜约之以命约定俗成谓之宜异于约则谓之不宜【名无固宜言名本无定也约之以命谓立其约而命之若约为天则人皆谓之天也】名无固实约之以命实约定俗成谓之实名【实名以名实各使成言语文辞谓若天地日月之比也】名有固善径易而不拂谓之善名【径疾平易而不违拂谓易晓之名也即谓呼其名遂晓其意不待训解者拂音佛】物有同状而异所者【谓若两马同状各在一处之类也】有异状而同所者【谓若老防异状同是一身也蚕蛾之类亦是也】可别也而为异所者虽可合谓之二实【即谓两马之类名虽可合同谓之马其实二也】状变而实无别而为异者谓之化有化而无别谓之一实【状虽变而实可别为异所则谓之化化者改旧形之名若田鼠化为鴽之类虽有化而无别异故谓之一实言其实一也】此事之所以稽实定数也【稽考其实而定一二之数也】此制名之枢要也【此皆明制名之大意是其枢要】后王之成名不可不察也【此三者制名之实后王可因其成名而名之故不可不察也】见侮不辱圣人不爱己杀盗非杀人也此惑于用名以乱名者也【见侮不辱宋子之言也圣人不爱已未闻其説似庄子之意杀盗非杀人亦见庄子宋子言见侮不辱则使人不鬭或言圣人不爱已而爱人庄子又云杀盗贼不为杀人之言此三者徒取其名不究其实是惑于用名乱正名也】验之所以为有名而观其熟行则能禁之矣【验其所为有名本由不喻之患困废之祸因观见侮不辱之説精熟可行与否则能禁也言必不可行也】山渊平情欲寡刍豢不加甘大钟不加乐此惑于用实以乱名者也【山渊平即庄子云山与泽平也情欲寡即宋子云人之情欲寡也刍豢不加甘大钟不加乐墨子之説也古人以山为髙以泉为下原其实亦无定但在当时所命耳后世遂从而不改尔乱名之人既以髙下是古人之一言未必物之实也则我以山泉为平奚为不可哉占人言情欲多我以为寡刍豢甘大钟乐我尽以为不然亦可也此惑于用实本无定以乱古人之旧名也】验之所縁无以同异而观其熟调则能禁之矣【验其所縁同异本由物一贯则不可分别故定其名而别之今山渊平之説以髙为下以下为髙若观其精熟得调理与否则能禁惑于实而乱名也】非而谒楹有牛马非马也此惑于用名以乱实者也【非而谒楹有牛未详所出马非马是公孙龙白马之説也白马谕曰言白所以命色也马所以命形也色非形形非色故曰白马非马也是惑于形色之名而乱白马之实也】验之名约以其所受悖其所辞则能禁之矣【名约即名之枢要也以用也悖违也所受心之所是所辞心之所非验其名之大要本以稽实定数今马非马之説则不然若用其心之所受者为其所辞者则能禁之也】凡邪説辟言之离正道而擅作者无不类于三惑者矣【辟读为僻】故明君知其分而不与辩也【明君守圣人之名分不必乱名辨説是非也】夫民易一以道而不可与其故【故事也言圣人谨守名噐以道一民不与之共事共则民以他事乱之故老子曰国之利噐不可以示人也】故明君临之以势道之以道【道逹之以正道】申之以命章之以论禁之以刑故其民之化道也如神辩势恶用矣哉【申重也章明也论谓先圣格言但用此道驭之不必更用辨势也辩势谓説其所以然也】今圣王没天下乱奸言起君子无势以临之无刑以禁之故辩説也【荀卿自述正名及亦説之意也】实不喻然后命命不喻然后期期不喻然后説説不喻然后辩【命谓以名命之也期防也言物之稍难名命之不喻者则以形状大小防之使人易晓也谓若白马但言马则未喻故更以白防之若是事多防亦不喻者则説其所以然若説亦不喻者则反覆辩明之也】故期命辩説也者用之大文也而王业之始也【无期命辩説则万事不行故为用之大文饰王业之始在于正名故曰王业之始也】名闻而实喻名之用也【名之用本在于易知也】累而成文名之丽也【累名而成文辞所以为名之华丽诗书之言皆是也或曰丽同配偶也】用丽俱得谓之知名【浅与深俱不失其所则为知名也】名也者所以期累实也【名者期于累数其实以成言语或曰累实当为异实言名者所以期于使实各异也】辞也者兼异实之名以论一意也【辞者説事之言辞兼异实之名谓兼数异实之名以成言辞犹若元年春王正月公即位兼説亡实之名以论公即位之一意也】辩説也者不异实名以喻动静之道也【动静是非也言辩説者不唯兼异常实之名所以喻是非之理辞者论一意辨者明两端者也】期命也者辩説之用也【期谓委曲为名以防物也期与命所以为辩説之用】辩説也者心之象道也【辩説所以为心想象之道故心有所明则辩説也】心也者道之工宰也【工能成物宰能生物心之于道亦然也】道也者治之经理也【经常也理条贯也言道为理国之常法条贯也】心合于道説合于心辞合于説【言经为説成文为辞谓心能知道説能合心辞能成言也】正名而期质请而喻辩异而不过推类而不悖听则合文辩则尽故正道而辩奸犹引绳以持曲直是故邪説不能乱百家无所窜【正名而期谓正其名以防物使人不惑也质物之形质质请而喻谓若形质自请其名然因而喻知其实也辩异而不过谓足以别异物则已不过説也推类而不悖谓推同类之物使共其名不使乖悖也聼则合文辩则尽故谓聼它人之説则取其合文理者自辩説则尽其事实也正道谓正名之道持制也窜匿也百家无所隐窜言皆知其奸诈也】有兼听之明而无奋矜之容有兼覆之厚而无伐德之色说行则天下正说不行则白道而穷是以圣人之辩説也【是时百家曲説皆竞自矜伐故述圣人辩説虽兼听兼覆而无奋矜伐德之色也白道明道也幽隐也冥穷谓退而穷处也】诗曰颙颙卬卬如珪如璋令闻令望岂弟君子四方为纲此之谓也【诗大雅卷阿之篇颙颙体貎敬顺也卬卬志气髙朗也】辞让之节得矣长少之理顺矣忌讳不称祅辞不出以仁心説以学心听以公心辩【以仁心説谓务于开导不骋辞辩也以学心听谓悚敬而听它人之説不争辩也以公心辩谓以至公辩它人之説是非也】不动乎众人之非誉【不以众人是非而为之动但自正其辞説】不治观者之耳目【其所辩説不求夸于众人也】不赂贵者之权势【不为货赂而移贵者之权势也】不利传辟者之辞【利谓恱爱之也辟读为僻】故能处道而不贰吐而不夺利而不流贵公正而贱鄙争是士君子之辩説也【吐而不夺谓吐论人人不能夺利或为和】诗曰长夜漫兮永思骞兮大古之不慢兮礼义之不愆兮何恤人之言兮此之谓也【逸诗也慢谓慢慢长夜貌骞咎也引此以明辩说得其正何忧人之言也】君子之言涉然而精俛然而类差差然而齐彼正其名当其辞以务白其志义者也【渉然深入貌俛然俯就貌谓俯近于人皆有綂类不虚诞也差差不齐貌谓论列是非似若不齐然终归于齐一也当丁浪反】彼名辞也者志义之使也足以相通则舍之矣【通谓得其理使所吏反】故名足以指实辞足以见极则舍之矣【极中也本也见贤遍反】外是者谓之讱是君子之所弃而愚者拾以为已寳【讱难也过于志义相通之外则是务为难説耳君子不用】故愚者之言芴然而粗啧然而不类誻誻然而沸【芴与忽同忽然无根本貌粗踈畧也啧争言也助革反或曰与同深也誻誻多言也谓愚者言浅则踈畧深则无统类又言誻誻然沸腾也】彼诱其名其辞而无深于其志义者也【诱诳也但欺诳其名而不正惑其辞而不实乂不深明于志义相通之理】故穷借而无极甚劳而无功贪而无名【借践履也才夜反谓践履于无极之地贪而无名谓贪于立名而实无名也】故知者之言也【知读为智】虑之易知也行之易安也持之易立也成则必得其所好而不遇其所恶焉愚者反是诗曰为为蜮则不可得有腼面目视人罔极作此好歌以极反侧此之谓也【诗小雅何人斯之篇毛云蜮短狐也腼姡也郑云使女为为蜮则女诚不可得见姡然有面目女乃人也人相视无有极时终必与安相见作此歌求女之情女之情展转极于是也】凡语治而待去欲者无以道欲而困于有欲者也【凡言治待使人尽去欲然后为治则是无道欲之术而反为有欲者所困也】凡语治而待寡欲者无以节欲而困于多欲者也【若待人之寡欲然后治之则是无节欲之术而反为多欲者所困故能道欲则欲自去矣能节欲则欲自寡矣】有欲无欲异类也生死也非治乱也【二者异类如生死之殊非治乱所系治乱所系在于道欲则治不道欲则乱也】欲之多寡异类也情之所也非治乱也【情之所言人情必然之所也治乱所系在节欲则治不节欲则乱不在欲之多寡也】欲不待可得而求者从所可【凡人之情欲虽未可得以有欲之意及至求之时则从其所可得也】欲不待可得所受乎天也求者从所可受乎心也所受乎天之一欲制于所受乎心之多固难类所受乎天【此一节未详或恐脱误耳或曰当为所受乎天之一欲制于所受乎心之计其余皆衍字也一欲大凡人之情欲也言所受乎天之大欲皆制节于所受心之计度度心之计亦受于天故曰所受】人之所欲生甚矣人之所恶死甚矣然而人有从生成死者非不欲生而欲死也不可以生而可以死也【此明心制欲之义】故欲过之而动不及心止之也【动谓作为也言欲过多而所作为不及其欲由心制止之也】心之所可中理则欲虽多奚伤于治【所可谓心以为可也言若心止之而中理欲虽多无害于治也】欲不及而动过之心使之也心之所可失理则欲虽寡奚止于乱【心使之失理则欲虽寡亦不能止乱】故治乱在于心之所可亡于情之所欲【明在心不在欲】不求之其所在而求之其所亡虽曰我得之失之矣【所在心也所亡欲也】性者天之就也情者性之质也欲者情之应也以所欲以为可得而求之情之所必不免也【性者成于天之自然情者性之质体欲又情之所应所以人必不免于有欲也】以为可而道之知所必出也【心以欲为可得而道逹之智虑必出于此也】故虽为守门欲不可去【夫人各有心故虽至贱亦不能去欲也】性之具也虽为天子欲不可尽【具全也若全其性之所欲虽为天子亦不能尽秦皇汉武之比也】欲虽不可尽可以近尽也【以用也近尽近于尽欲也言天子虽不可尽欲若知道则用可近尽而止之不使故肆之也】欲虽不可去求可节也【虽至贱亦不可去欲若知道则求节欲之道而为之也】所欲虽不可尽求者犹近尽欲虽不可去所求不得虑者欲节求也【为贵贱之谋虑皆在节其所求之欲也】道者进则近尽退则节求天下莫之若也【道谓中和之道儒者之所守也进退亦谓贵贱也道者贵则可以知近尽贱则可以知节求天下莫及之也】凡人莫不从其所可而去其所不可知道之莫之若也而不从道者无之有也【知节欲无过于道则皆从道也】假之有人而欲南无多而恶北无寡岂为夫南者之不可尽也离南行而北走也哉【有人欲徃南而恶徃北也欲南无多谓南虽至多犹欲之也恶北无寡谓北虽至寡犹恶之也言此人既欲南而恶北岂为夫南之不可得尽因肯舍南而走北乎】今人所欲无多所恶无寡岂为夫所欲之不可尽也离得欲之得之道而取所恶也哉【今夫人情欲虽至多犹欲之恶虽至寡犹恶之岂为欲之不可得尽因肯取所恶哉言圣人以道节欲则各安其分矣而宋墨之徒不喻斯理而彊令去欲寡欲此何异使之离南而北走舍欲而取恶必不可得也】故可道而从之奚以损之而乱【可道合道也损减也言若合道则从之奚以损乱而过此也】不可道而离之奚以益之而治【不合道则离之奚以益治而过此此明上合道虽为有欲之説亦可从之不合道虽为去欲之説亦可离之也】故知者论道而已矣小家珍説之所愿皆衰矣【知治乱者论合道与不合道而已矣不在于有欲无欲也能知此者则宋墨之家自珍贵其説愿人之去欲寡欲者皆衰矣】凡人之取也所欲未尝粹而来也其去也所恶未尝粹而徃也故人无动而不可以不与权俱【粹全也凡人意有所取其欲未尝全来意有所去其恶未尝全去皆所不适意也权者秤之权所以知轻重者也能权变适时故以喻道也言人之欲恶常难适意故其所举动而不可不与道俱不与道俱则惑于欲恶矣故逹道者不戚戚于贫贱不汲汲于富贵故能遣夫得防欲恶不以介怀而欲自节矣】衡不正则重悬于仰而人以为轻轻悬于俛而人以为重此人所以惑于轻重也【衡枰之衡也不正谓偏举也衡若均举之则轻重等而平矣若偏举之则重悬于俛而犹未平也遂以此定轻重是惑也】权不正则祸托于欲而人以为福福托于恶而人以为祸此亦人所以惑于祸福也【权不正谓不知道而偏见如秤之权不正者也祸托于欲谓无德而禄因以为福不知祸不旋踵也福托于恶谓若有才未偶因以为祸不知先号后笑也言不知道则惑于倚伏之理也】道者古今之正权离道而内自择则不知祸福之所托【道能知祸福之正如权之知轻重之正离权则不知轻重离道则不知祸福也】易者以一易一人曰无得亦无防也【易谓以物相易】以一易两人曰无防而有得也以两易一人曰无得而有防也计者取所多谋者从所可以两易一人莫之为明其数也从道而出犹以一易两也奚防【从道则无所防儒术是也】离道而内自择是犹以两易一也奚得【离道则无所得宋墨是也】其累百年之欲易一时之嫌然且为之不明其数也【累积也嫌恶也此谓不以道求富贵终遇祸也】有甞试深观其隐而难其察者【有读为又虽隐而难察以下四事观之则可知也】志轻理而不重物者无之有也【理为道之精微】外重物而不内忧者无之有也行离理而不外危者无之有也外危而不内恐者无之有也心忧恐则口衔刍豢而不知其味耳听钟鼓而不知其声目视黼黻而不知其状轻暖平簟而体不知其安故向万物之羙而不能嗛也【向读为享献也谓受其献也嗛足也快也史记乐毅曰先王以为嗛于志嗛口簟反】假而得问而嗛之则不能离也【假或有人问之蹔以为足其意终亦不能离于不足也】故向万物之羙而盛忧兼万物之利而盛害如此者其求物也飬生也粥夀也【也皆当为耶问之辞】故欲飬其欲而纵其情【纵其情则欲终不可养也】欲养其性而危其形欲养其乐而攻其心欲飬其名而乱其行【皆外重物之所致也】如此者虽封侯称君其与夫盗无以异乘轩戴絻与其无足无以异【絻与冕同】夫是之谓以已为物役矣【已为物之役使】心平愉则色不及佣而可以养目【所视之物不及佣作之人亦可养目】声不及佣而可以飬耳蔬食菜羮而可以飬口麤布之衣麤紃之履而可以飬体【麄紃之履麄麻屦也】屋室庐庾葭藁蓐尚机筵而可以飬形【庐草屋也庾屋如廪庾者葭芦也以芦为屋室葭藁为席蓐贫贱人之居也尚机筵未详或曰尚言尚古犹若称尚书之尚也尚机筵质朴之机筵也】故无万物之羙而可以飬乐无势列之位而可以飬名【势列班列也名羙名也】如是而加天下焉其为天下多其和乐少矣【以是无贪利之心加以天下之权则为天下必多为己之私和乐少矣】夫是之谓重已役物【知道则心平愉心平愉则欲恶有节物不能动故重已而役物自有甞试已下皆论知道不知道也】无稽之言不见之行不闻之谋君子慎之【无稽之言言无考验者也不见之行不闻之谋谓在幽隐人所不闻见者君子尤当戒慎不可忽也中庸曰戒慎乎其所不覩恐惧乎其所不闻莫见乎隐莫显乎微故君子慎其独也説苑作无类之説不刑之行不賛之辞君子慎之此三句不似此篇之意恐误在此耳】













　　荀子卷十六
　　钦定四库全书
　　荀子卷十七　　　　　　　唐　杨倞　注
　　性恶篇第二十三【当战国时竞为贪乱不修仁义而荀卿明于治道知其可化无势位以临之故激愤而着此论书曰惟天生民有欲无主乃乱惟聦明时乂亦与此义同也】
　　人之性恶其善者伪也【伪为也矫也其本性也凡非天性而人作为之者皆谓之伪故为字人傍为亦防意字也】今人之性生而有好利焉顺是故争夺生而辞让亡焉【天生性也顺是谓顺其性也】生而有疾恶焉顺是故残贼生而忠信亡焉【疾与嫉同恶乌路反】生而有耳目之欲有好声色焉顺是故淫乱生而礼义文理亡焉【文理谓节文条理也】然则从人之性顺人之情必出于争夺合于犯分乱理而归于暴故必将有师法之化礼义之道【道与导同】然后出于辞让合于文理而归于治用此观之然则人之性恶明矣其善者伪也故构木必将待櫽栝烝矫然后直【构读为钩曲也下同櫽栝正曲木之木也烝谓烝之使柔矫谓矫之使直也】钝金必将待砻厉然后利【砻厉皆磨也厉与励同】今人之性恶必将待师法然后正得礼义然后治今人无师法则偏险而不正无礼义则悖乱而不治古者圣王以人之性恶以为偏险而不正悖乱而不治是以为之起礼义制法度以矫饰人之情性而正之以扰化人之情性而道之也使皆出于治合于道者也【矫彊抑也扰训也】今之人化师法积文学道礼义者为君子纵性情安恣睢而违礼义者为小人用此观之然则人之性恶明矣其善者伪也孟子曰人之学者其性善【孟子言人之有学适所以成其天性之善非矫也与告子所论是也】曰是不然是不及知人之性而不察乎人之性伪之分者也【不及知谓智虑浅近不能及于知犹言不到也书曰子冲人不及知之也】凡性者天之就也不可学不可事礼义者圣人之所生也人之所学而能所事而成者也【圣人之所生明非天性也事为也任也周礼大宰职六曰事典以富邦国以任百官郑云任事也】不可学不可事而在人者谓之性可学而能可事而成之在人者谓之伪是性伪之分也【不可学不可事谓不学而能不事而成也】今人之性目可以见耳可以听夫可以见之明不离目可以听之聦不离耳【可见之明常不离于目可听之聦常不离于耳也】目明而耳聦不可学明矣【如目明耳聦之不假于学是乃天性也】孟子曰今人之性善将皆失防其性故也【孟子言失防本性故恶也】曰若是则过矣今人之性生而离朴离其资必失而防之【朴质也资材也言人若生而任其性则离其质朴而偷薄离其资材而愚恶其失防必也】用此观之然则人之性恶明矣所谓性善者不离其朴而美之不离其资而利之也【不离质朴资材自得美利不假饰而善此则为天性也】使夫资朴之于美心意之于善若夫可以见之明不离目可以听之聦不离耳【使质朴资材自善如闻见之聦明常不离于耳目此乃天性也】故曰目明而耳聦也【故曰如目明耳聦此乃是其性不然则是矫伪使之也】今人之性饥而欲饱寒而欲暖劳而欲休此人之情性也今人饥见长而不敢先食者将有所让也劳而不敢求息者将有所代也【所以代尊长也】夫子之让乎父弟之让乎兄子之代乎父弟之代乎兄此二行者皆反于性而悖于情也【悖违】然而孝子之道礼义之文理也故顺情性则不辞让矣辞让则悖于情性矣用此观之然则人之性恶明矣其善者伪也问者曰人之性恶则礼义恶生【礼义从何而生恶音乌】应之曰凡礼义者是生于圣人之伪非故生于人之性也【故犹本也言礼义生于圣人矫伪抑制非本生于人性也】故陶人埏埴而为噐【陶人瓦工也埏击也埴黏土也击黏土而成噐埏音羶】然则噐生于工人之伪非故生于人之性也【言陶噐自是生于工人学而为之非本生于人性自能为之也或曰工人当为陶人故犹本也】故工人斵木而成噐然则噐生于工人之伪非故生于人之性也圣人积思虑习伪故以生礼义而起法度然则礼义法度者是生圣人之伪非故生于人之性也【自是圣人矫人性而为之如陶人工人然也】若夫目好色耳好声口好味心好利骨体肤理好愉佚是皆生于人之情性者也【肤谓皮肤文理也佚与逸同人劳苦则皮肤枯槁也】感而自然不待事而后生之者也【受性自尔不待学而知也】夫感而不能然必且待事而后然者谓之生于伪是性伪之所生其不同之徴也【徴验】故圣人化性而起伪【言圣人能变化本性而兴起矫为也】伪起于性而生礼义【老子曰智惠出有大伪庄子亦云仁相伪也义相亏也皆言非其本性也】礼义生而制法度然则礼义法度者是圣人之所生也故圣人之所以同于众其不异于众者性也所以异而过众者伪也【圣人过众在能起伪】夫好利而欲得者此人之情性也假之有弟兄资财而分者且顺情性好利而欲得若是则兄弟相拂夺矣【拂违戾也或曰拂字从木旁弗击也方言云自关而西谓之拂今之农噐连枷也且发辞也】且化礼义之文理若是则让乎国人矣故顺情性则弟兄争矣化礼义则让乎国人矣凡人之欲为善者为性恶也【为其性恶所以欲为善也】夫薄愿厚恶愿羙狭愿广贫愿富贱愿贵苟无之中者必求于外故富而不愿财贵而不愿势苟有之中者必不及于外【既有富贵于中故不及财势于外也】用此观之人之欲为善者为性恶也【无于中故求于外亦犹贫愿富之比】今人之性固无礼义故彊学而求有之也性不知礼义故思虑而求知之也然则性而已则人无礼义不知礼义【性而已谓不矫伪者】人无礼义则乱不知礼义则悖然则性而已则悖乱在已用此观之人之性恶明矣其善者伪也【不矫而为之则悖乱在已以此知其性恶也】孟子曰人之性善曰是不然凡古今天下之所谓善者正理平治也所谓恶者偏险悖乱也是善恶之分也已【言善恶之分在此二者分扶问反】今诚以人之性固正理平治邪则有恶用圣王恶用礼义矣哉【有读为又恶音乌】虽有圣王礼义将曷加于正理平治也哉今不然人之性恶【今以性善为不然者谓人之性恶也】故古者圣人以人之性恶以为偏险而不正悖乱而不治故为之立君上之势以临之明礼义以化之起法正以治之重刑罚以禁之使天下皆出于治合于善也是圣王之治而礼义之化也今当试去君上之势无礼义之化去法正之治无刑罚之禁倚而观天下民人之相与也【倚任也或曰倚偏倚犹傍观也】若是则夫彊者害弱而夺之众者暴寡而哗之【众者陵暴于寡而諠哗之不使得发言也】天下之悖乱而相亡不待顷矣【顷少顷也本或为须须臾也】用此观之然则人之性恶明矣其善者伪也故善言古者必有节于今善言天者必有徴于人【节凖征验】凡论者贵其有辨合其符验【辨别也周礼小宰听称责以傅别郭司农云别之为两两家各执其一符以竹为之亦相合之物言论议如别之合如符之验然后可施行也】故坐而言之起而可设张而可施行今孟子曰人之性善无辨合符验坐而言之起而不可设张而不可施行岂不过甚矣哉故性善则去圣王息礼义矣【性善则不假圣王礼义也】性恶则兴圣王贵礼义矣故櫽栝之生为构木也绳墨之起为不直也立君上明礼义为性恶也用此观之然则人之性恶明矣其善者伪也直木不待櫽栝而直者其性直也构木必将待櫽栝烝矫然后直者以其性不直也今人之性恶必将待圣王之治礼义之化然后皆出于治合于善也用此观之然则人之性恶明矣其善者伪也问者曰礼义积伪者是人之性故圣人能生之也【言礼义虽是积伪所为亦皆人之天性自有圣人能生之众人但不能生耳】应之曰是不然夫陶人埏埴而生瓦然则瓦埴岂陶人之性也哉【岂陶人亦性而能瓦埴哉亦积伪然后成者也】工人斵木而生噐然则噐木岂工人之性也哉夫圣人之于礼义也辟亦陶埏而生之也【辟读为譬】然则礼义积伪者岂人之本性也哉凡人之性者尧禹之与桀跖也其性一也君子之与小人其性一也【言皆恶也】今将以礼义积伪为人之性邪然则有曷贵尧禹曷贵君子矣哉【所以贵尧禹者以其能化性异于众也有读为又】凡所贵尧禹君子者能化性能起伪伪起而生礼义然则圣人之于礼义积伪也亦陶埏而生之也【圣人化性于礼义犹陶人埏埴而生瓦】用此观之然则礼义积伪者岂人之性也哉【既类陶埏而生明非本性也】所贱于桀跖小人者从其性顺其情安恣睢以出乎贪利争夺故人之性恶明矣其善者伪也【桀跖小人是人之本性也】天非私曾骞孝已而外众人也【曽参闵子骞孝已殷髙宗之太子皆有至孝之行也】然而曾骞孝已独厚于孝之实而全于孝之名者何也以綦于礼义故也【三人能矫其性极为礼义故也】天非私齐鲁之民而外秦人也然而于父子之义夫妇之别不如齐鲁之孝具敬父者何也【孝具能具孝道敬父当为敬文传冩误耳敬而有文谓夫妇有别也】以秦人之从情性安恣睢慢于礼义故也岂其性异矣哉【綦礼义则为曾闵慢礼义则为秦人明性同于恶唯在所化耳若以为性善则曾闵不当与众人殊齐鲁不当与秦人异也】涂之人可以为禹曷谓也【涂道路也旧有此语今引以自难言若性恶何故涂之人皆可以为禹也】曰凡禹之所以为禹者以其为仁义法正也然则仁义法正有可知可能之理【人皆有之】然而涂之人也皆有可以知仁义法正之质皆有可以能仁义法正之具然则其可以为禹明矣今以仁义法正为固无可知可能之理邪然则唯禹不知仁义法正不能仁义法正也【唯读为虽】将使涂之人固无可以知仁义法正之质而固无可以能仁义法正之具邪然则涂之人也且内不可以知父子之义外不可以知君臣之正不然【以涂之人无可知可能之论为不然也】今涂之人者皆内可以知父子之义外可以知君臣之正然则其可以知之质可以能之具其在涂之人明矣今使涂之人者以其可以知之质可以能之具本夫仁义之可知之理可能之具然则其可以为禹明矣今使涂之人伏术为学专心一志思索熟察加日县久积善而不息则通于神明参于天地矣【伏术伏膺于术熟察精熟而察加日累日也县久县系以久长也】故圣人者人之所积而致也【虽性恶若积习则可为圣人书曰惟狂克念作圣】曰圣可积而致然而皆不可积何也曰可以而不可使也【可以为而不可使为以其性恶】故小人可以为君子而不肯为君子君子可以为小人而不肯为小人小人君子者未尝不可以相为也然而不相为者可以而不可使也故涂之人可以为禹则然涂之人能为禹未必然也虽不能为禹无害可以为禹足可以徧行天下然而未尝有能徧行天下者也夫工匠农贾未尝不可以相为事也【事业】然则未尝能相为事也用此观之然则可以为未必能也虽不能无害可以为然则能不能之与可不可其不同逺矣其不可以相为明矣【工贾可以相为而不能相为是可与能不同也可与能既不同则终不可以相为也此明禹亦性恶以能积伪为圣人非禹性本善也圣人异于众者在化性也】尧问于舜曰人情何如舜对曰人情甚不羙又何问焉妻子具而孝衰于亲嗜欲得而信衰于友爵禄盈而忠衰于君人之情乎人之情乎甚不美又何问焉唯贤者为不然【引此亦以明性之韩侍作原性曰性也者与生俱生也情也者接于物而生也性之品有三而其所以为性者五情之品有三而其所以为情者七曰何也曰性之品有上中下三上焉者善而已矣中焉者可道而上下也下焉者恶焉而已矣其所以为性者五曰仁曰礼曰信曰义曰智上焉者之于五也主于一而行于四中焉者之于五一也不少有焉则少及焉则其于四也混下焉者之于五也反于一而悖于四性之于情视其品情之品有上中下三其所以为情者七曰喜曰怒曰哀曰惧曰爱曰恶曰欲上焉者之于七也动而处其中中焉者之于七也有所甚有所亡然而求合其中者也下焉者之于七也亡与甚直情而行者也情之于性视其品孟子之言性曰人之性善荀子之言性曰人之性恶扬子之言性曰人之性善恶混夫始善而进恶欤始恶而进善欤始也混而今也善恶欤皆举其中而遗其上下者也得其一而失其二者也叔鱼之生也其母视之知其必以贿死杨食我之生也叔向之母闻其号也知必灭其宗越椒之生也子文以为大慼知若敖氏之不食也人之性果善乎后稷之生也其母无灾其始匍匐也则岐岐然嶷嶷然文王之在母也母不忧既生也傅不勤既学也师不烦人之性果恶乎尧之朱舜之均文王之管蔡习非不善也而卒为奸瞽瞍之舜鲧之禹习非不恶也而卒为圣人之性善恶果混乎故曰三子之言性也举其中而遗其上下者也得其一而失其二者也曰然则性之上下者其终不可移乎曰上之性就学而愈明下之性畏威而寡罪是故上者可学而下者可制也其品则孔子谓不移也曰今之言性者异于此何也曰今之言者杂老佛而言也杂佛老而言之也者奚言而不异】有圣人之知者有士君子之知者有小人之知者有役夫之知者多言则文而类终日议其所以言之千举万变其统类一也是圣人之知也【文谓言不鄙陋也类谓其统类不乖谬也虽终旦议其所以然其言千举万变终始条贯如一是圣人之知也】少言则径而省论而法若佚之以绳是士君子之知也【径易也省谓辞寡论而法谓论议皆有法不放纵也论或为伦佚犹引也佚以绳言其直也圣人经营事广故曰多言君子止恭其所守故曰少言也】其言也谄其行也悖其举事多侮是小人之知也【言谄行悖谓言行相违也】齐给便敏而无类杂能旁魄而无用【齐疾也给谓应之速如供给者也便谓轻巧敏速也无类首尾乖戾杂能多异术也旁魄广博也无用不应于用便匹延反魄音薄】折速粹熟而不急【折谓折辞若坚白之论者也速谓发辞防速粹熟所著论甚精熟也不急言不急于用也】不恤是非不论曲直以期胜人为意是役夫之知也【期于必胜人惠施之论也徒自劳苦争胜而不知礼义故曰役夫之知也】有上勇者有中勇者有下勇者天下有中敢直其身【中谓中道敢果决也直其身谓中立而不倚无回邪也】先王有道敢行其意【言不疑也】上不循于乱世之君下不俗于乱世之民【循顺从也俗谓从其俗也】仁之所在无贫穷仁之所亡无富贵【唯仁亦在为富贵礼记曰不祈多积多文以为富】天下知之则欲与天下同苦乐之【得权位则与天下之人同休戚苦或为共也】天下不知之则傀然独立天地之间而不畏是上勇也【傀伟大貌公回反或曰傀与块同独居之貌也】礼恭而意俭大齐信焉而轻货财【大重也齐信谓整齐于信也】贤者推而尚之不肖者敢援而废之是中勇也【尚上也援牵引也】轻身而重货恬祸而广觧【恬安也谓安于祸难也而广自觧说言以辞胜人也觧佳买反】苟免不恤是非然不然之情以期胜人为意是下勇也繁弱钜黍古之良弓也【繁弱封父之弓左传曰封父之繁弱钜与拒同黍当为来史记苏秦说韩王曰谿子少时力能拒来司马贞云言弓弩势劲足以拒于来敌也】然而不得排擏则不能自正【排擏辅正弓弩之噐擏巨京反】桓公之葱太公之阙文王之録庄君之阖闾之干将莫邪钜阙辟闾此皆古之良劒也【葱阙録齐桓公齐大公周文王楚庄王之劒名皆未详所出葱青色也録与緑同三劒以色为名曹植七啓説劒云雕以翠緑亦其类也劒光采慌惚难视以形为名也阙未详或曰阙缺也劒至利则喜缺因以为名钜阙亦是也干将莫邪钜阙皆呉王阖闾劒名辟闾未详新序闾丘卭谓齐宣王曰辟闾巨阙天下之良劒也或曰辟闾即湛卢也闾卢声相近卢黑色也湛卢言湛然如水而黒也又张景阳七发説劒曰舒辟不常李善云辟卷也言神劒柔可卷而怀之舒则可用辟闾或此义欤】然而不加砥砺则不能利不得人力则不能断骅骝騹纎离緑耳此皆古之良马也【皆周穆王八骏名騹读为骊谓青骊文如博棊列子作赤与此不同纎离即列子盗骊者也】然而前必有衘辔之制后有鞭防之威加之以造父之驭然后一日而致千里也夫人虽有性质羙而心辩知必将求贤师而事之择贤友而友之得贤师而事之则所闻者尧舜禹汤之道也得良友而友之则所见者忠信敬让之行也身日进于仁义而不自知也者靡使然也【靡谓相顺从也或曰靡磨切也】今与不善人处则所闻者欺诬诈伪也所见者污漫淫邪贪利之行也【污秽行也漫诞漫欺诳也庄子北人无择曰舜以其辱行污漫我也】身且加于刑戮而不自知者靡使然也传曰不知其子视其友不知其君视其左右靡而已矣靡而已矣
　　君子篇第二十四【凡篇名多用初发之语名之此篇皆论人君之事即君子当为天子恐传写误也旧第三十一今升在上】
　　天子无妻告人无匹也【告言也妻者齐也天子尊无与二故无匹也】四海之内无客礼告无适也【适读为敌礼记曰天子无客礼莫敢为主焉君敌其臣升自阼阶不敢有其室也】足能行待相者然后进口能言待官人然后诏【官人掌喉舌之官者】不视而见不听而聦不言而信不虑而知不动而功告至备也【尽委于羣下故能至备也】天子也者势至重形至佚心至愈【愈读为愉】志无所诎形无所劳尊无上矣诗曰普天之下莫非王土率土之濵莫非王臣此之谓也【诗小雅北山之篇率循也濵涯也】圣王在上分义行乎下则士大夫无流淫之行百吏官人无怠慢之事众庶百姓无奸怪之俗无盗贼之罪莫敢犯大上之禁【大读为太太上至尊之号】天下晓然皆知夫盗窃之人不可以为富也皆知夫贼害之人不可以为夀也皆知夫犯上之禁不可以为安也由其道则人得其所好焉不由其道则必遇其所恶焉【道谓政令】是故刑罚綦省而威行如流治世晓然皆知夫为奸则虽隐窜逃亡之由不足以免也故莫不服罪而请【自请形戮】书曰凡人自得罪此之谓也【言人人自得其罪不敢隐也与今康诰义不同或断章取义欤】故刑当罪则威不当罪则侮爵当贤则贵不当贤则贱【不当则为下所侮贱】古者刑不过罪爵不逾德故杀其父而臣其子杀其兄而臣其弟【言当罪而用贤归于至公也谓若殛鲧与禹杀管叔封康叔之比者】刑罚不怒罪爵赏不逾德分然各以其诚通【善恶分然其忠诚皆得通逹无屈滞】是以为善者劝为不善者沮刑罚綦省而威行如流政令致明而化易如神传曰一人有庆兆民頼之此之谓也【尚书甫刑之辞】乱世则不然刑罚怒罪爵赏逾德以族论罪以世举贤【泰誓所谓罪人以族官人以世公羊亦云尹氏卒曷为贬讥世卿也】故一人有罪而三族皆夷德虽如舜不免刑均是以族论罪也【三族父母妻族也夷灭也均同也谓同被其刑也】先祖当贤后子孙必显行虽如桀纣列从必尊此以世举贤也【当贤谓身当贤人之号也列从谓行列相从也】以族论罪以世举贤虽欲无乱得乎哉诗曰百川沸腾山冡崒崩髙岸为谷深谷为陵哀今之人胡莫惩此之谓也【诗小雅十月之交篇毛云沸出也腾乘也山顶曰冢崒者崔嵬髙岸为谷深谷为陵言易位也郑云憎曾也惩止也变异如此祸乱方至哀哉今在位之人何曾无以道德止之】论法圣王则知所贵矣【论议法效圣王】以义制事则知所利矣【以义制事则利也】论知所贵则知所养矣事知所利则动知所出矣【养谓自奉养所出谓所从也】二者是非之本得失之源也故成王之于周公也无所徃而不听知所贵也桓公之于管仲也国事无所徃而不用知所利也呉有伍子胥而不能用国至于亡倍道失贤也故尊圣者王贵贤者覇敬贤者存慢贤者亡古今一也故尚贤使能等贵贱分亲踈序长防此先王之道也故尚贤使能则主尊下安贵贱有等则令行而不流【流邪移也各知其分故无违令】亲防有分则施行而不悖【施谓恩惠亲防有分则恩惠各亲其亲故不乖悖施式豉反分扶问反】长防有序则事业防成而有所休【防速也长防各任其力故事业速成而亦有所休息之时也】故仁者仁此者也【仁谓爱恱也此谓尚贤使能等贵贱分亲踈序长防五者也爱恱此五者则可以为仁】义者分此者也【分别此五者使合宜则为义也】节者死生此者也【能为此五者死生则为名节也】忠者敦慎此者也【慎读为顺人臣能厚顺此五者则为忠也】兼此而能之备矣【兼此仁义忠节而能之则为德备矣】备而不矜一自善也谓之圣【一皆也徳备而不矜伐于人皆所以自善则谓之圣人夫众人之心有一善则如也圣人包容万物与天地同功何所矜伐为也】不矜矣夫故天下不与争能而致善用其功【不矜而推众力故天下不敢争能而极善用于众功矜则有敌故不尊也】有而不有也夫故为天下贵矣【有能而不自有】诗曰淑人君子其仪不忒其仪不忒正是四国此之谓也【诗曹风鸤鸠之篇言善人君子其威仪不忒故能正四方之国以喻正身任物则四国皆化恃才矜能则无所得者也】







　　荀子卷十七
<子部,儒家类,荀子>
　　钦定四库全书
　　荀子卷十八　　　　　　　唐　杨倞　注
　　成相篇第二十五【以初发语名篇杂论君臣治乱之事以自见其意故下云托于成相以喻意汉书艺文志谓之成相杂辞盖亦之流也或曰成功在相故作成相三章旧第八今以是荀卿杂语故降】

　　请成相【请言成相之辞】世之殃愚闇愚闇堕贤良【世之殃由于愚此愚闇以埀堕贤良也堕许规反】人主无贤如瞽无相何伥伥【伥伥无所徃貌相息亮反伥丑羊反】请布基愼圣人【愼读为顺请说陈布基业在乎顺圣人也】愚而自专事不治主忌苟胜羣臣莫谏必逢灾【主既猜忌又苟欲胜人也】论臣过反其施【言论人臣之过在乎不行施惠施式豉反】尊主安国尚贤义拒谏饰非愚而上同国必祸【所以尊主安国在崇尚贤义若拒谏饰非以愚闇之性苟合于上则必祸也】曷谓罢国明多私【假设问荅以明其意罢读为疲谓弱不任事者也所以弱者由于多私国语曰罢士无伍韦昭曰罢病也无行曰病】比周还主党与施【还绕】逺贤近谗忠臣蔽塞主势移曷谓贤明君臣【明君臣之道则为贤】上能尊主爱下民主诚听之天下为一海内賔主之孽谗人达贤能遁逃国乃蹷【孽灾也蹷顚覆也】愚以重愚闇以重闇成为桀【久而愚闇愈甚遂至于桀也】世之灾妬贤能飞廉知政任恶来【恶来飞廉之子秦之先也史记曰恶来有力飞廉善走父子俱以材力事纣】卑其志意大其园囿髙其台榭【卑其志意言无逺虑不慕徃古】武王怒师牧野纣卒易乡啓乃下【易乡廻也谓前徒倒戈攻于后啓微子名下降也乡读为向】武王善之封之于宋立其祖【立其祖使祭祀不絶也左传曰宋祖帝乙也】世之衰谗人归比干见刳箕子累【累读为缧书曰释箕子之囚】武王诛之吕尚招麾殷民懐【招麾指挥也】世之祸恶贤士子胥见杀百里徙【子胥吴大夫伍贠字也为夫差所杀百里奚虞公之臣徙迁也谋不见用虞灭系虏迁徙于秦】穆公任之彊配五伯六卿施【穆公秦穆公任好也伯读为霸六卿天子之制春秋时大国亦僭置六卿六卿施言施六卿也】世之愚恶大儒逆斥不通孔子拘【逆拒斥逐大儒不使通也拘谓畏匡厄陈也】展禽三绌春申道缀基毕输【展禽鲁大夫无骇之后名获字子禽諡曰惠居于栁下三绌为士师三见绌也春申楚相黄歇封为春申君缀止也与辍同毕尽也输倾委也言春申为李园所杀其儒术政治道德基业尽倾覆委地也】请牧基贤者思【牧治】尧在万世如见之谗人罔极险陂倾侧此之疑【陂与诐同言当疑此谗人倾险也】基必施辨贤罢【罢读为疲】文武之道同伏戏【文武周文王武王伏戏古帝王大昊氏始画八卦造书契者戏与羲同】由之者治不由者乱何疑为凡成相辨法方至治之极复后王【后王当时之王言欲为至治在归复后王谓随时设教不必拘于古法也】愼墨季惠百家之说诚不详【愼到墨翟惠施或曰季即庄子云季眞之莫为者也又曰季子闻而笑之据此则是梁惠王犀首惠施同时人也韩侍郎云或曰季梁也列子曰季梁杨朱之友言四子及百家好为异说故不用心详明之详或为祥】治复一修之吉君子执之心如结【言坚固不解也】众人贰之谗夫弃之形是诘【众人则不能复一谗夫则兼弃之但诘问治之形状言侮慢也或曰形当为刑无德化唯刑戮是诘言虐暴也】水至平端不倾心术如此象圣人【圣人心平如水】而有埶直而用抴必参天【而有势之上疑脱一字言既得权势则度已以绳接人用抴功业必参天也】世无王穷贤良【无王者兴贤良穷困】人刍豢仁人糟糠礼乐灭息圣人隐伏墨术行治之经礼与刑君子以修百姓宁明德愼罚国争既治四海平治之志后势富【为治之意后权势与富者则公道行而货赂息也】君子诚之好以待【君子必诚此意好以待用】处之敦固有深藏之能逺思【敦厚也有读为又既处之厚固又能深藏逺虑】思乃精志之荣好而一之神以成【好而不二则通于神明也】精神相反一而不二为圣人【相反谓反覆不离散】治之道美不老【老休息也庄子曰佚我以老为治当日新其美无休息】君子由之佼以好【佼亦好也音绞】下以教诲子弟上以事祖考【接下以仁事亲以孝也】成相竭辞不蹷【竭尽也论成相之事虽终篇无顚蹷之辞蹷音厥】君子道之顺以达【道言説也辞既不蹷君子言之必顺而通逹】宗其贤良辨其殃孽【君子寻成相之辞必能宗其贤良致治辨其殃孽为之害也】请成相道圣王【道亦言说前章意未尽故再论之也】尧舜尚贤身辞让许由善卷重义轻利行显明【庄子曰尧让天下于许由许由不受又让于子州支父子州支父曰我适有幽忧之病方且治之未暇冶天下也遂不受舜让天下于善卷善卷不受遂入深山不知其处也】尧让贤以为民【为万民求明君所以不私其子】泛利兼爱德施均辩治上下贵贱有等明君臣尧授能舜遇时尚贤推德天下治虽有贤圣适不遇世孰知之【盖以自叹】尧不德舜不辞【皆归至公】妻以二女任以事大人哉舜南面而立万物备【委任羣下无为而理】舜授禹以天下【舜所以授禹亦以天下之故也】尚得推贤不失序【得当为德】外不避仇内不阿亲贤者予【谓殛鲧兴禹又不私其子予读为与】禹劳心力尧有德干戈不用三苖服举舜甽畆任之天下身休息【甽与畎同】得后稷五谷殖防为乐正鸟兽服【谓击石拊石百兽辛舞笙镛以间鸟兽跄跄也】契为司徒民知孝弟尊有德禹有功抑下鸿【抑遏也下谓治水使归下也鸿即洪水也书曰禹降水警予也】辟除民害逐共工【今尚书舜流共工于幽州此云禹未详】北决九河通十二渚疏三江【案禹贡道弱黒漾沇淮渭洛七水又有雍淄伊洛瀍涧既入于河数则不止于十二此云十二未详其説也】禹溥土平天下【溥读为敷孔安国云洪水泛溢禹分布治九州之上也】躬亲为民行劳苦【行读如字谓所行之事也】得益臯陶横革直成为辅【横革直未闻韩侍郎云此论益臯陶之功横而不顺理者革之直者成之也】契王生昭明【诗曰天命乌降而生商又曰王桓拨皆谓契也史记曰契为尧司徒封于商赐姓子氏契卒子昭明立也】居于砥石迁于商【砥石地名未详所在或曰即底柱也左氏传曰阏伯居商丘相土因之相土昭明子也言契初居砥石至孙相土乃迁商丘也】十有四世乃有天乙是成汤【史记曰契卒子昭明立昭明卒子相土立相土卒子昌若立昌若卒子曹圉立曹圉卒子防立为夏司空勤其官死于水殷人郊之冥卒子振立振卒子微立微卒子报丁立报丁卒子报乙立报乙卒子报丙立报丙卒子主壬立主壬卒子主癸立主癸卒子乙立是十四世也】天乙汤论举当身让卞隋举牟光【庄子曰汤让天下于卞隋务光二人不受皆投水死牟与务同】道古贤圣基必张【道説古之贤圣基业必张大也】愿陈辞世乱恶善不此治【不知治此世乱恶善之弊】隐讳疾贤良由奸诈鲜无灾【隐讳过恶疾害贤良长用奸诈少无灾也】患难哉阪为先圣【阪与反同反先圣之所为】知不用愚者谋前车已覆后未知更何觉时【前车已覆犹不知戒更何有觉悟之时也】不觉悟不知苦迷惑失指易上下中不上达防揜耳目塞门户【不能关四门也】门户塞大迷惑悖乱昬莫不终极【莫冥寞言闇也不终极无已时也】是非反易比周欺上恶正直【恶乌路反下同】正直恶心无度邪枉辟回失道途【辟读为僻】已无尤人我独自美岂独无故【故事也不可尤责于人自美其身已岂无事已亦有事而不知其过也或曰下无独字】不知戒后必有恨【恨悔也】后遂过不肯悔【不肯悔前之非】谗夫多进反覆言语生诈态人之态不如备【如当为知言人为诈态上不知为备】争宠嫉贤利恶忌【利在恶忌贤者】妬功毁贤下敛党与上蔽匿【敛聚也下聚党与则上蔽匿也】上壅蔽失辅势【失辅弼之臣则势不在上】任用谗夫不能制孰公长父之难【孰公长父皆厉王之嬖臣未详其姓名墨子曰厉王染于公长父荣夷终公与孰公不同未知孰是或曰孰公长父即诗所云皇父也孰或为郭】厉王流于彘【彘地名在河束左传晋大夫有彘子言孰公长父奸邪遂使难作厉王流窜于彘】周幽厉所以败不听规谏忠是害嗟我何人独不遇时当乱世【言自古忠良多有遇害何独我哉自慰勉之辞也】欲对言不从【诚也欲诚意以对时君恐言不从而遇祸也】恐为子胥身离凶进谏不听刭而独鹿弃之江【独鹿与属镂同本亦或作属镂吴王夫差赐子胥之劎名属之欲反镂力朱反国语里革曰鸟兽成水虫孕水虞于是禁罜防此当足自刭之后盛以罜防弃之江也贾云罜防小罟也】观徃事以自戒治乱是非亦可识托于成相以喻意【识如字亦读如志】请成相言治方【言为治之方术】君论有五约以明君谨守之下皆平正国乃昌【论为君之道有五甚简约明白谓臣下职一也君法明二也刑称陈三也言有节四也上通利至莫敢恣五也】臣下职莫游食【游食谓不勤于事素飱游手也】务本节用财无极事业听上莫得相使一民力【所兴事业皆听于上羣下不得擅相役使则民力一也礼记曰用民之力岁不过三日】守其职足衣食【民不失职则衣食足矣】厚薄有等明爵服【贵贱有别】利徃卭上莫得擅与孰私得【利之所徃皆仰于上莫得擅为赐与则谁敢私得于人乎擅相赐与若齐田氏然卭与仰同宜亮反】君法明论有常【君法所以明在言论有常不二三也】表仪既设民知方进退有律莫得贵贱孰私王【进人退人皆以法律贵贱各以其才孰有私佞于王乎】君法仪禁不为【为君之法仪在自禁止不为恶】莫不説教名不移【既能正己则民皆恱上之教而名器不移也说读为恱】修之者荣离之者辱孰他师【孰敢以他为师言皆归王道不敢离贰也】刑称陈守其银【称谓当罪当罪之法施陈则各守其分限称尺证反银与垠同】下不得用轻私门【下不得专用刑法则私门自轻】罪祸有律莫得轻重威不分【祸亦罪也】请牧祺明有基【祺吉也请牧治吉祥之事在明其所有之基业】主好论议必善谋五听修领莫理续主执持【五听折狱之五听也修领谓修之使得纲领莫不有文理相续主自执持此道不使权归于下也】听之经明其请【请当为情听狱之经在明其情】参伍明谨施赏刑【参伍犹错杂也谓或徃参之或徃伍之皆使明谨施其赏刑言精研不使有僭滥也】显者必得隐者复显民反诚【幽隐皆通则民不诈伪也】言有节稽其实【节谓法度欲使民言有法及不欺诳在稽考行实也】信诞以分赏罚必下不欺上皆以情言明若日上通利隐逺至【上通利不壅蔽则幽隐遐逺者皆至也】观法不法见不视【所观之法非法则虽见不视也】耳目既显吏敬法令莫敢恣【此已上论君有五之事也】君教出行有律【五论之教既出则民所行有法言知方也】吏谨将之无铍滑【将持也诗曰无将大车铍与披同滑与汩同言不使纷乱披汨也】下不私请各以宜舎巧拙【请谒舎止也羣下不私谒各以所宜不苟求也如此则以道事君巧拙之事亦皆止】臣谨修君制变【臣职在谨修君职在制变】公察善思论不乱以治天下后世法之成律贯【法之为条贯也】
　　赋篇第二十六【所赋之事皆生人所切而时多不知故特示之或曰荀卿所赋甚多今存者唯此言也旧第二十二今亦降在下】
　　爰有大物【爰于也言于此有大物夫人之大者莫过于礼故谓之大物也】非丝非帛文理成章【丝帛能成黼黻文章礼亦然也】非日非月为天下明生者以寿死者以葬城郭以固三军以彊粹而王驳而伯无一焉而亡臣愚不识敢请之王【言礼之功用甚大时人莫知故荀卿假为隐语问于先王云臣但见其功亦不识其名唯先王能知敢请辞之先王因重演其义而告之也】王曰此夫文而不采者与【先王为解礼记曰此乃有文饰而不至华采者欤】简然易知而致有理者与君子所敬而小人所不者与性不得则若禽兽性得之则甚雅似者与【雅正也似谓似续古人诗曰维其有之是以似之】匹夫隆之则为圣人诸侯隆之则一四海者与致明而约甚顺而体请归之礼【极明而简约言易知也甚顺而有体言易行也先王言唯归于礼乃合此义也】礼
　　皇天隆物以示下民【隆犹备也物万物也】或厚或薄帝不齐均【言人虽同见方所知或多厚或寡薄天帝或不能齐均也】桀纣以乱汤武以贤涽涽淑淑皇皇穆穆【涽涽思虑昏乱也淑淑未详或曰美也皇皇穆穆言绪之美也言或愚或智也】周流四海曾不崇日【崇充也言智周流四海曽不充满一日而遍也】君子以修跖以穿室【跖柳下惠之弟太山之盗也君子用智以修身跖用智以穿室皆帝不齐均之意也】大参乎天精微而无形【言智虑大则参天小则精微无形也】行义以正事业以成【皆在智也行下孟反】可以禁暴足穷百姓待之而后宁泰【足穷谓使穷者足也百姓待君上之智而后安宁泰当为泰宁】臣愚而不识愿问其名曰此夫安寛平而危险隘者也【言智常欲就利逺害】修洁之为亲而杂污之为狄者耶【智修洁则可相亲若杂乱秽污则与夷狄无异言险诈难近也】甚深藏而外胜敌者耶法禹舜而不能揜迹者耶【揜袭】行为动静待之而后适者耶血气之精也志意之荣也【精灵荣华】百姓待之而后宁也天下待之而后平也明达纯粹而无疵也夫是之谓君子之知【此论君子之智明小人之不智不然也】知
　　有物于此居则周静致下动则綦髙以钜【居谓云物发在地时周密也钜大也】圆者中规方者中矩【言满天地之圆方也】大参天地德厚尧禹【参为天地相似云所以致雨生成万物其德厚于尧禹者也】精微乎毫毛而盈大乎防宙【防与宇同言细微之时则如毫毛其广大时则盈大于宇宙之内宇覆也谓天所覆三苍云四方上下为宇上大参天地此又云盈大宇宙言说云之变化或大或小故重言之也】忽兮其极之逺也攭兮其相逐而反也【攭与劙同攭兮分判貌言云或慌忽之极而逺举或分散相逐而还于山攭音戾】卬卬兮天下之咸蹇也【卬卬髙貌云髙而不雨则天下皆蹇难也】德厚而不捐五采备而成文【捐弃也万物或美或恶覆被之皆无捐弃也】徃来惽惫通于大神【惽惫犹晦暝也通于大神言变化不测也惫困也人困目亦昏暗故惽惫为晦暝也】出入甚极莫知其门【极读为亟急也门谓所出也】天下失之则灭得之则存【云所以成雨也】弟子不敏此之愿陈君子设辞请测意之【弟子荀卿自谓言弟子不敏愿陈此事不知何名欲君子设辞请测其意亦言云之功德唯君子乃明知之也】曰此夫大而不塞者与【云气无实故曰不塞】充盈大宇而不窕入郄穴而不偪者与【窕读为窱深貌也言充盈则满大宇幽深则入郄穴而曽无偪侧不容也窱他吊反】行逺疾速而不可托讯者与【讯书问也行逺疾速宜于托讯今云者虚无故不可本或作托训或曰与似续同也言云行逺疾速不可依托继续也】徃来惽惫而不可为固塞者与【虽徃来晦暝掩蔽万物若使牢固蔽塞则不可也】暴至杀伤而不亿忌者与【亿谓以意度之论语曰亿则屡中或曰与抑同谓雷霆震怒杀伤万物曽不亿度疑忌而果决不测也】功被天下而不私置者与【天下同被其功曾无所私置又言无偏颇】托地而游宇友风而子雨【风与云并行故曰友雨因云而生故曰子】冬日作寒夏日作暑【在冬而凝寒在夏而蒸暑也】广大精神请归之云【至精至神通于变化唯云乃可当此说也】云【云所以润万物人莫之知放于此则明也】有物于此防防兮其状屡化如神【防读如其虫倮之倮防防无毛羽之貌变化即谓三俯三起成蛾蛹之类】功被天下为万世文【文饰】礼乐以成贵贱以分养老长防待之而后存名号不美与暴为隣【侵暴者亦取名于蚕食故曰与暴为隣也】功立而身废事成而家败【茧成而见杀是身废丝穷而茧尽是家败】弃其耆老收其后世【耆老蛾也后世种也】人属所利飞鸟所害【人属则保而用之飞鸟则害而食之】臣愚而不识请占之五帝【占验也五帝少吴颛顼髙辛唐虞理皆务本深知蚕之功大故请验之也】帝占之曰此夫身女好而头马首者与【女好柔婉也其头又类马首周礼马质禁原蚕者郑云天文辰为马故蚕书曰蚕为龙精月值大火则浴其种是蚕与马同气也】屡化而不寿者与善壮而拙老者与【壮得其养老而见杀】有父母而无牝牡者与【为蚕之时未有牝牡也】冬伏而夏游食桑而吐丝【游谓化而出也】前乱而后治【茧乱而丝治也】夏生而恶暑【生长于夏先暑而化】喜湿而恶雨【湿谓浴其种既生之后则恶雨也】蛹以为母蛾以为父【互言之也】三俯三起事乃大已【俯为卧而不食事乃大已言三起之后事乃毕也谓化而成茧也】夫是之谓蚕理【五帝言此乃蚕之义理也】蚕【蚕之功至大时人鲜知其本诗曰妇无公事休其蚕织战国时此俗尤甚故荀卿感而赋也】有物于此生于山阜处于室堂【山阜铁所出也】无知无巧善治衣裳【知读为智】不盗不窃穿窬而行日夜合离以成文章【合离谓使离者相合文章亦待其连缀而成也】以能合从又善连衡【从竪也子容反衡横也言箴亦能如战国合从连衡之人南北为从东西为衡也】下覆百姓上饰帝王功业甚博不见贤良【见犹显也不自显其功伐见贤遍反】时用则存不用则亡【顺时行藏】臣愚不识敢请之王王曰此夫始生钜其成功小者耶【为铁则钜为箴则小】长其尾而锐其剽者耶【长其尾谓线也剽末也谓箴之锋也庄子曰有实而无乎处者宇也有长而无本剽者宙也剽杪末之意匹小反】头铦达而剽赵缭者耶【重说长其尾而锐其剽赵读为掉掉缭长貌言箴掉尾而缭也掉徒吊反】一徃一来结尾以为事【结其尾线然后行箴】无羽无翼反覆甚极【极读为亟亟急也】尾生而事起尾邅而事已【尾邅廻盘结则箴功毕也】簪以为父管以为母【簮形似箴而大故曰为父言此者欲状其形也管所以盛箴故曰为母礼记曰箴管线纩也】既以缝表又以连里夫是之谓箴理【理义理也】箴【古者贵贱皆有事故皇后亲织紞公侯夫人加之以纮綖大夫妻成祭服士妻衣其夫末世皆不修妇功故托辞于箴明其为物微而用至重以讥当世也】
　　天下不治请陈佹诗【荀卿请陈佹异激切之诗言天下不治之意也】天地易位四时易乡【皆言贤愚易位也乡犹方也春夏秋冬皆不当其方言错乱也乡如字】列星殒坠旦暮晦盲【列星二十八宿有行列者陨坠以喻百官弛废旦暮晦盲言无蹔明时也或曰当时星辰陨坠旦暮昏雾也】幽晦登昭日月下藏【言幽闇之人登昭明之位君子明如日月反下藏也昭或为照】公正无私反见从横【公正无私之人反见谓从横反覆之志也】志爱公利重楼疏堂【欲在上位行至公以利百姓非谓重楼疏堂之荣贵也】无私罪人憼革贰兵【憼与儆同备也贰副也谓无私罪人言果于去恶也言去邪嫉恶乃以儆备増益兵革之道言彊盛也】道德纯备谗口将将【将去也言以谗言相退送或曰将将读为锵锵进貌】仁人绌约敖暴擅彊【绌退穷约】天下幽险恐失世英【天下幽暗凶险如此必恐时贤不见用也】螭龙为蝘蜓鸱枭为凤皇【说文云螭如龙而黄北方谓之虵蝼蝘蜓守宫言世俗不知善恶螭龙之圣反谓之蝘蜓鸱枭之恶反以为凤皇也】比干见刳孔子拘匡昭昭乎其知之明也郁郁乎其遇时之不祥也拂乎其欲礼义之大行也闇乎天下之晦盲也【郁郁有文章貌拂违也此盖误耳当为拂乎其遇时之不祥也郁郁乎其欲礼义之大行晦盲言人莫之识也】皓天不复忧无彊也千岁必反古之常也【皓与昊同昊天言气昊大也呼吴天而诉之云世乱不复忧不可竟也复自解释云乱久必反于治亦古之常道千或为卒】弟子勉学天不忘也【言天道福善故曰不忘恐弟子疑为善无应而懈惰故以此勉之也】圣人共手时几将矣【共读为拱圣人拱手言不得用也几辞也将送也去也言战国之时世事已去不可复治也】与愚以疑愿闻反辞【反辞反覆叙说之辞犹楚词乱曰弟子言当时政事既与愚反疑惑之人故更愿以乱辞叙之也】其小歌也【此下一章即其反辞故谓之小歌总论前意也】念彼逺方何其塞矣【逺方犹大道也】仁人绌约暴人矣【饶也】忠臣危殆谗人服矣【服用也本或作谗人般矣般乐也音盘】琁玉瑶珠不知佩也【说文云琁赤王瑶美玉也孔安国曰瑶美石言不知以此四实为佩说文云琁音琼】杂布与锦不知异也【杂布□布】闾娵子奢莫之媒也【闾娵古之美女后语作明娵楚词七谏谓闾娵为丑恶注一名明陬汉书音义韦昭曰闾陬梁王魏婴之美女子奢当为子都郑之美人诗曰不见子都盖都字误为奢耳后语作子都莫之媒言无人为之媒也娵子于反】嫫母刁父是之喜也【嫫母丑女黄帝时也刁父未详喜恱也】以盲为明以聋为聪以危为安以吉为凶呜呼上天曷维其同【言感乱如此故叹而告上天曷维其同言何可与之同也后语作曷其与同此章即遗春申君之赋也】







　　荀子卷十八
　　钦定四库全书
　　荀子卷十九　　　　　　　唐　杨倞　注
　　大略篇第二十七【此篇盖弟子杂録荀卿之语皆略举其要不可以一事名篇故总谓之大略也旧第二十七】
　　大略【举其标首所以起下文也】君人者隆礼尊贤而王重法爱民而霸好利多诈而危欲近四旁莫如中央故王者必居天下之中礼也【此明都邑居土中之意不近偏旁居中央取其朝贡道里均礼也言其礼制如此】天子外屏诸侯内屏礼也外屏不欲见外也内屏不欲见内也【屏犹蔽也屏谓之树郑康成云若今浮思也何休注公羊云礼天子诸侯台门天子外阙两观诸侯内阙一观礼天子外屏诸侯内屏大夫以帘士以帷倞谓不欲见内不察泉中鱼之义也】诸侯召其臣臣不俟驾顚倒衣裳而走礼也诗曰顚之倒之自公召之天子召诸侯诸侯辇舆就马礼也【辇谓人挽车言不暇待马至故辇舆就马也】诗曰我出我车于彼牧矣自天子所谓我来矣【诗小雅出车之篇毛云出车就马于牧地郑云有人自天子所谓我来矣谓以王命召已也此明诸侯奉上之礼也】天子山冕诸侯冠大夫裨冕士韦弁礼也【山冕谓画山于衣而服冕即衮冕也盖取其龙则谓之衮冕取其山则谓之山冕郑注周礼司服云古冕服十二章衣五章初一曰龙次二曰山次三曰华虫次四曰火次五曰宗彞皆画裳四章次六曰藻次七曰粉米次八曰黼次九曰黻皆绣郑注觐礼云禆之言卑也天子六服大裘为上其余为禆以事尊卑服之诸侯亦服焉上公衮无升龙侯伯鷘子男毳孤絺卿大夫郑云大夫禆冕盖亦言禆冕止于大夫士已下不得服也韦弁谓以爵韦为韠而载弁也玉藻曰韠君朱大夫素士爵韦也】天子御珽诸侯御荼大夫服笏礼也【御服皆器用之名尊者谓之御卑者谓之服御者言臣下所进御也珽大珪长三尺杼上终葵首谓剡上至其首而方也茶古舒字玉之上圆下方者也郑康成云珽然无所屈也茶读如舒迟之舒懦者所畏在前也】天子雕弓诸侯彤弓大夫黑弓礼也【雕谓雕画为文饰彤弓朱弓此明贵贱服御之礼也】诸侯相见卿为介【相见谓于郄地为会介副也聘义卿为上摈大夫为承摈君亲礼賔言主君见聘使则以卿为上摈出会则以卿为上介也】以其教出毕行【教谓戒令毕行谓羣臣尽行从君也】使仁居守【使仁原者主后事春秋传一子守二子从此明诸侯出疆之礼又谷梁传曰智者虑义者行仁者守然后可以会矣】聘人以珪问士以璧召人以瑗絶人以玦反絶以环【聘人以珪谓使人聘他国以珪璋也问谓访其国事因遗之也卫侯使工尹襄问子贡以弓是其类也说文云瑗者大孔璧也尔雅好倍肉谓之瑗肉倍好谓之璧礼记曰君召臣以三节周礼珍珪以征守郑云以徴召守国之诸侯若今征郡守以竹使符也然则天子以珍珪召诸侯诸侯召臣以瑗璵玦如环而决肉好若一谓之环古者臣有罪待放于境三年不敢去与之环则还与之玦则絶皆所以见意也反絶谓反其将絶者此明诸侯以玉接人臣之礼也】人主仁心设焉知其役也礼其尽也故王者先仁而后礼天施然也【人主根本施设在仁其役用则在智尽善则在礼天施天道之所施设也此明为国以仁为先也】聘礼志曰币厚则伤德财侈则殄礼礼云礼云玉帛云乎哉【志记也言玉帛礼之未也礼记曰不以美设之也】诗曰物其指矣唯其偕矣不时宜不敬交不驩欣虽指非礼也【诗小雅鱼丽之篇指与防同美也偕齐等也时谓得时宜谓合宜此明聘好轻财重礼之义也】水行者表深使人无陷治民者表乱使人无失礼者其表也先王以礼表天下之乱今废礼者是去表也故民迷惑而陷祸患此刑罚之所以繁也【表标志也此明为国当以礼示人也】舜曰维予从欲而治【虞书舜美臯陶之辞言臯陶明五刑故舜得从欲而治引之以喻礼能成圣亦犹舜赖臯陶也】故礼之生为贤人以下至庶民也非为成圣也然而亦所以成圣也不学不成【礼本为中人设然圣人不学亦不成也】尧学于君畴舜学于务成昭禹学于西王国【君畴汉书古今人表作尹夀又汉艺文志小说家有务成子十一篇昭其名也尸子曰务成昭之教舜曰避天下之逆从天下之顺天下不足取也避天下之顺从天下之逆天下不足失也西王国未详所说或曰大禹生于西羌西王国西羌之贤人也新序子夏对哀公曰黄帝学于大填颛顼学于録图帝喾学于赤松子尧学于尹夀舜学于务成禹学于西王国汤学于成子伯文王学于时子思武王学于郭叔此明圣人亦资于教也】五十不成防七十唯衰存【不成防不备哭踊之节衰存但服缞庥而已其礼皆可略也礼记曰七十唯衰麻在身也】亲迎之礼父南乡而立子北面而跪醮而命之徃迎尔相成我宗事【郑云相助也宗事宗庙之事也】隆率以敬先妣之嗣若则有常【仪礼作朂率郑云朂勉也若汝也勉率妇道以敬其为先妣之嗣也汝之行则当有常深戒之诗云大姒嗣徽音】子曰诺惟恐不能敢忘命矣【子言惟恐不能勉率以嗣先妣不敢忘父命也】夫行也者行礼之谓也【所以称行者在礼也】礼也者贵者敬焉老者孝焉长者弟焉防者慈焉贱者惠焉【惠亦赐也言行礼如此五者则可为人之行也】赐予其宫室犹用庆赏于国家也忿怒其臣妾犹用刑罚于万民也【宫室妻子也此明能治家则以治国也】君子之于子爱之而勿面使之而勿貌导之以道而勿彊【面貌谓以顔色慰恱之不欲施小惠也故易家人曰有严君焉勿彊不欲使其愧也此语出曾子】礼以顺人心为本故亡于礼经而顺人心者背礼者也【礼记曰礼也者义之实也协诸义而协则礼虽先王未之有可以义起也】礼之大凡事生饰驩也送死饰哀也军旅饰威也【不可太质故为之饰】亲亲故故庸庸劳劳仁之杀也【庸功也庸庸劳劳谓称其功劳以报有功劳者杀差等也皆仁恩之差也杀所介反】贵贵尊尊贤贤老老长长义之伦也【伦理也此五者非仁恩皆出于义之理也】行之得其节礼之序也【行仁义得其节则是礼有次序也】仁爱也故亲义理也故行礼节也故成【非仁不亲非义不行虽有仁义无礼以节之亦不成】仁有里义有门【里与门皆谓礼也里所以安居门所以出入】仁非其里而虚之非礼也义非其门而由之非义也【虚读为居声之误也仁非其里义非其门皆谓有仁义而无礼也】推恩而不理不成仁【仁虽在推恩而不得其理则不成仁谓若有父子之恩而无严敬之义也】遂理而不敢不成义【虽得其理而不敢行则不成义义在果断故曰非知之艰行之维艰】审节而不知不成礼【虽能明审节制而不知其意也知或为和】和而不发不成乐【虽和顺积中而英华不发于外无以播于八音则不成于乐也】故曰仁义礼乐其致一也【言四者虽殊同归于得中故曰其致一也】君子处仁以义然后仁也【仁而能断】行义以礼然后义也【虽能断而不违礼然后为义】制礼反本成末然后礼也【反复也本谓仁义末谓礼节谓以仁义为本终成于礼节也】三者皆通然后道也【通明三者然后为道】货财曰赙舆马曰衣服曰襚玩好曰赠玉贝曰含【此与公羊谷梁之说同玩好谓明器琴瑟笙竽之属何休曰此皆春秋之制也赙犹覆也犹助也皆助生送死之礼禭犹遗也遗是助死者之礼也知生则赙知死则禭含】赙所以佐生也赠襚所以送死也送死不及柩尸吊生不及悲哀非礼也【皆谓葬时】故吉行五十犇防百里赠及事礼之大也【既说吊赠及事因明犇防亦宜行逺也礼记犇防日行百里不以夜行】礼者政之挽也【如挽车然】为政不以礼政不行矣天子即位上卿进曰如之何忧之长也能除患则为福不能除患则为贼授天子一策【上卿于周若宰也皆谓书于策读之而授天子深戒之也言天下安危所繋其忧甚逺长问何以治之能为天下除患则百福归之不能则反为贼害策编竹为之后易之以玉焉也】中卿进曰配天而有下土者先事虑事先患虑患先事虑事谓之接【接读为防速也中卿若宗伯也】接则事优成先患虑患谓之豫豫则祸不生事至而后虑者谓之后后则事不举患至而后虑者谓之困困则祸不可御授天子二策【御禁也二防第二策】下卿进曰敬戒无怠庆者在堂吊者在闾【下卿若司冦也庆者虽在堂吊者已在门言相袭之速闾门也】祸与福邻莫知其门【言同一门出入也贾谊曰忧喜聚门】豫哉豫哉万民望之授天子三策【豫哉言可戒备也三策第三策】禹见耕者耦立而式过十室之邑必下【两人共耕曰耦论语曰长沮桀溺耦而耕十室之邑必有忠信故下之也】杀大蚤朝大晩非礼也【杀谓田猎禽兽也礼记曰天子杀则下大绥诸侯杀则下小绥大夫杀则止佐车蚤谓下先上也又曰朝辨色始入杀太蚤谓陵犯也朝大晩为懈弛也或曰礼记曰獭祭鱼然后鱼人入泽梁豺祭兽然后田猎先于此为蚤也又曰田不以礼是暴天物也】治民不以礼动斯陷矣平衡曰拜下衡曰稽首至地曰稽颡【平衡谓磬折头与腰如衡之平礼记平衡与此义殊】大夫之臣拜不稽首非尊家臣也所以辟君也【辟读为避】一命齿于乡再命齿于族三命族人虽七十不敢先【一命公侯之士再命大夫三命卿也郑注礼记曰此皆乡饮酒时齿谓以年次坐若立也礼记曰三命不齿族人虽七十者不敢先言不唯不与少者齿老者亦不敢先也】上大夫中大夫下大夫【此覆一命再命三命也一命惟公侯之士子男之大夫也故曰下大夫也】吉事上尊防事尚亲【吉事朝廷列位也防事以亲者为主礼记曰以服之精麄为序】君臣不得不尊父子不得不亲兄弟不得不顺夫妇不得不驩少者以长老者以养【不得谓不得圣人之礼法驩与欢同】故天地生之圣人成之聘问也享献也私觌私见也【使大夫出以珪璋聘所以相问也聘享奉束帛加璧享所以有献也享毕賔奉束帛以请觌所以私见也聘享以賔礼见私觌以臣礼见故曰私见郑注仪礼云享献也既聘又献所以厚恩意也】言语之美穆穆皇皇【尔雅曰穆穆敬也皇皇正也郭璞云皇皇自修正貌穆穆容仪谨敬也皆由言语之美所以威仪修饰或曰穆穆美也皇皇有光仪也诗曰皇皇者华】朝廷之美济济鎗鎗【鎗与跄同济济多士貌跄跄有行列貌】为人臣下者有諌而无讪有亡而无疾有怨而无怒【谤上曰讪亡去也疾与嫉同恶也怨谓若公弟叔肹卫侯之弟鱄怒谓若庆郑也】君于大夫三问其疾三临其防于士一问一临诸侯非问疾吊防不之臣之家【之徃也礼记曰诸侯非问疾吊防而入诸臣之家是谓君臣为谑也】既葬君若父之友食之则食矣不辟肉有酒醴则辞【郑云尊者之前可以食美变于顔色亦不可也】寝不逾庙设衣不逾祭服礼也【谓制度精麄设宴也】易之咸见夫妇【易咸卦艮下兊上艮为少男兊为少女故曰见夫妇也】夫妇之道不可不正也君臣父子之本也【易说卦曰有天地然后有男女有男女然后有夫妇有夫妇然后有父子有父子然后有君臣故以夫妇为本】咸感也以髙下下以男下女柔上而刚下【阳唱隂和然后相成】聘士之义亲迎之道重始也【聘士谓若安车束帛重其礼也迎鱼敬反】礼者人之所履也失所履则顚蹷陷溺所失微而其为乱大者礼也礼之于正国家也如权衡之于轻重也如绳墨之于曲直也故人无礼不生事无礼不成国家无礼不宁和乐之声【此言珩佩之声和乐人心也】步中武象趋中韶防【佩玉之声缓则中武象速则中韶防礼记曰古之君子必佩玉右征角左宫羽趋以采齐行以肆夏是其类也或曰此和乐谓在车和鸾之声步骤之节也】君子听律习容而后士【君子在位者之通称礼记曰既服习容观玉声听律谓听佩声使中音律也言威仪如此乃可为士士者修立之名也】霜降逆女冰泮杀内十日一御【此盖误耳当为氷泮逆女霜降杀内故诗曰士如归妻迨冰未泮杀减也内谓妾御也十日一御即杀内之义氷泮逆女谓发生之时合男女也霜降杀内谓闭藏之时禁嗜欲也月令在十一月此云霜降荀卿与吕氏所传闻异也郑云归妻谓请期也冰未泮正月中以前二月可以成昏礼故云冰泮逆女杀所介反】坐视膝立视足应对言语视面【仪礼士相见云子视父则游目无上于面无下于帯若不言立则视足坐则视膝郑云不言则伺其行起而已】立视前六尺而大之六六三十六三丈六尺【盖臣于君前视也近视六尺自此而广之虽逺视不过三丈六尺曲礼曰立视五嶲彼在车上故与此不同也】文貌情用相为内外表里【文谓礼物貌谓威仪情谓中诚用谓语言质文相成不可偏用也】礼之中焉能思索谓之能虑礼者本末相顺终始相应礼者以财物为用以贵贱为丈以多少为异【并解于礼论篇】下臣事君以货中臣事君以身上臣事君以人【货谓聚敛及珍异献君身谓死卫社稷人谓举贤也】易曰复自道何其咎【易小畜卦初九之辞复返也自从也本虽有失返而从道何其咎过也】春秋贤穆公以为能变也【公羊传曰秦伯使遂来聘遂者何秦大夫也秦无大夫此何以书贤穆公也何贤乎穆公以为能变也谓前不用蹇叔百里之言败于崤函而自变悔作秦誓询兹黄发是也】士有妒友则贤交不亲君有妒臣则贤人不至蔽公者谓之昧隐良者谓之妒【掩闭公道谓之暗昧】奉妒昧者谓之交谲【交通于谲诈之人相成为恶也】交谲之人妒昧之臣国之薉孽也【薉与秽同孽妖孽言终为国之灾害也】口能言之身能行之国宝也口不能言身能行之国器也【如器物虽不言而有行也】口能言之身不能行国用也【国頼其言可用也】口言善身行恶国妖也治国者敬其宝爱其器任其用除其妖不富无以养民情【衣食足知荣辱】不教无以理民性【人性恶故须教】故家五亩宅百亩田务其业而勿夺其时所以富之也【宅居处也百亩一夫田也务谓劝勉之也孟子曰五亩之宅树之以桑五十者可以衣帛矣百亩之田无失其时八口之家可以无饥矣】立大学设庠序修六礼明十教所以导之也诗曰饮之食之教之诲之王事具矣【礼记曰六礼冠昏防祭乡相见十教即十义也礼记曰父慈子孝兄良弟悌夫义妇听长恵防顺君仁臣忠十者谓之仁义导谓教导之也十或为七】武王始入殷表商容之闾释箕子之囚哭比干之墓天下乡善矣【表筑旌之言武王好善天下乡之孔安国曰商容殷之贤人纣所贬退也】天下国有俊士世有贤人【天下之国皆有俊士每世皆有贤人也】迷者不问路溺者不问遂亡人好独【以喻虽有贤俊不能用也所以迷由于不问路溺由于不问遂亡由于好独遂谓径隧水中可涉之径也独谓自用其计也】诗曰我言维服勿以为笑先民有言询于刍荛言博问也【诗大雅板之篇毛云刍荛薪者也郑云服事也我之所言乃今之急事汝无笑也】有法者以法行无法者以类举【皆类于法而举之也】以其本知其末以其左知其右凡百事异理而相守也【其事虽异其守则一谓若为善不同同归于理之类也】庆赏刑罚通类而后应【通明于类然后百姓应之谓赏必赏功罚必罚罪不失其类也】政教习俗相顺而后行【顺人心然后可行也】八十者一子不事九十者举家不事废疾非人不养者一人不事父母之防三年不事齐衰大功三月不事从诸侯不【不当为来谓从他国来或君之人入采地】与新有昏朞不事【古者有防昏皆不事所以重其哀戚与嗣续也事谓力役也】子谓子家驹续然大夫不如晏子【子孔子谓言也子家驹鲁公子庆父孙公孙归父之后名羁驹其字也续言补续君之过不能兴功用故不如晏子也】晏子功用之臣也不如子产【虽有功用不如子产之恩惠也】子产惠人也不如管仲【虽有恩惠不如管仲之才略也】管仲之为人力功不力义力知不力仁【虽九合诸侯一匡天下而不全用仁义也】野人也不可以为天子大夫【言四子皆类郊野之人未浸渍于仁义故不可为王者佐】孟子三见宣王不言事门人曰曷为三遇齐王而不言事孟子曰我先攻其邪心【以正色攻去邪心乃可与言也】公行子之之燕【孟子公行子有子之防右师徃吊赵岐云齐大夫也子之盖其先也】遇曾元于曰燕君何如曾元曰志卑【言不求逺大也曾元曾参之子】志卑者轻物【物事】轻物者不求助【不求贤以自辅】苟不求助何能举【既无辅助必不胜任矣】氐之虏也【谓见俘掠】不忧其系垒也而忧其不焚也【垒读为累氐之俗死则焚其尸今不忧虏获而忧不焚是愚也吕氏春秋曰忧其死而不焚】利夫秋毫害靡国家然且为之几为知计哉【靡披靡也利夫秋豪之细其害遂披靡而来及于国家言不恤其大而忧其小与氐之虏何异几辞也或曰几读为岂】今夫亡箴者终日求之而不得其得之非目益明也眸而见之也心之于虑亦然【眸谓以眸审视之也言心于思虑亦当反覆尽其精妙如眸子之求箴也】义与利者人之所两有也虽尧舜不能去民之欲利然而能使其欲利不克其好义也【克亦胜也】虽桀纣亦不能去民之好义然而能使其好义不胜其欲利也故义胜利者为治世利克义者为乱世上重义则义克利上重利则利克义故天子不言多少诸侯不言利害大夫不言得防【皆谓言财货也】士不通财货【七贱虽得言之亦不得贸迁如商贾也】有国之君不息牛羊【息繁育也】错质之臣不息鸡豚【错置也质读为贽孟子曰出疆必载质盖古字通耳置贽谓执贽而置于君士相见礼曰士大夫奠贽于君再拜稽首礼曰畜马乘者不察于鸡豚或曰置质犹言委质也言凡委质为人臣则不得与下争利】冡卿不修币大夫不为场园【卿上卿不修币谓不修财币贩息之也治稼穑曰场树蔬菜曰园谓若公仪子不夺园夫工女之利也】从士以上皆羞利而不与民争业乐分施而耻积藏然故民不困财贫窭者有所窜其手【窜容也容集其手而力作也】文王诛四武王诛二周公卒业至成康则案无诛已【并解在仲尼篇言周公终王业犹不得无诛伐至成康然后刑措也重引此者明不与民争利则刑罚省也】多积财而羞无有【羞贫】重民任而诛不能【使民不能胜任而复诛之】此邪行之所以起刑罚之所以多也上好羞则民闇饰矣【好羞贫而事奢侈则民闇自修饰也】上好富则民死利矣二者乱之衢也【衢道】民语曰欲富乎忍耻矣倾絶矣絶故旧矣与义分背矣【忍耻不顾廉耻倾絶谓倾身絶命而求也分背如人分背而行】上好富则人民之行如此安得不乱汤旱而祷曰政不节与使民疾与何以不雨至斯极也【疾苦】宫室荣与妇谒盛与何以不雨至斯极也【荣盛谒请也妇谒盛谓妇言是用】苞苴行与谗夫兴与何以不雨至斯极也【货贿必以物苞里故总谓之苞苴兴起也郑注礼记曰苞苴褁鱼肉者或以苇或以茅】天之生民非为君也天之立君以为民也故古者列地建国非以贵诸侯而已列官职差爵禄非以尊大夫而已【差谓制等级也】主道知人臣道知事【人谓贤良事谓职守】故舜之治天下不以事诏而万物成【不以事诏告但委任而已谓若使禹治水不告治水之方略】农精于田而不可以为田师工贾亦然以贤易不肖不待卜而后知吉以治伐乱不待战而后知克【无人御敌故知必克】齐人欲伐鲁忌卞庄子不敢过卞【卞鲁邑庄子卞邑大夫有勇者】晋人欲伐衞畏子路不敢过蒲【蒲衞邑子路蒲宰杜元凯云蒲邑在长垣县西南】不知而问尧舜【好问者则无不知故可比圣人也】无有而求天府【知无而求之是有天府之富】先王之道则尧舜已【问先王之道则可为尧舜】六贰之博则天府已【求财于六贰之博得之不穷故曰天府天府天之府藏言六贰之博可以得货财先王之道可以为尧舜故以喻焉六贰之博则六博也王逸注楚辞云投六箸行六棊故曰六博今之博局亦二六相对也】君子之学如蜕幡然迁之【如蝉蜕也幡与翻同】故其行効其立効其坐効其置顔色出辞气効【効放也置措也言造次皆学而不舍也】无留善【有善即行无留滞也】无宿问【当时即问不俟经宿】善学者尽其理善行者究其难【非知之难行之惟艰故善行之者事究其难】君子立志如穷【似不能通变】虽天子三公问正以是非对【至尊至贵对之唯一故曰如穷也】君子隘穷而不失【不失道而陨获】劳倦而不苟【不苟免也】临患难而不忘细席之言【尸子子夏曰君子渐于饥寒而志不僻銙于五兵而辞不慑临大事不忘昔席之言昔席盖昔所践履之言此细亦当读为昔或曰细席讲论之席临难不忘素所讲习忠义之言汉书王吉諌昌邑曰广厦之下细旃之上】岁不寒无以知松栢事不难无以知君子无日不在是【无有一日不懐道所谓造次必于是也】雨小汉故潜【未详或曰尔雅云汉为潜李廵曰汉水溢流为潜今云雨小汉故潜言汉者本因雨小水滥觞而成至其盛也乃溢为潜矣言自小至大者也】夫尽小者大积微者着德至者色泽洽行尽而声闻逺【色泽洽谓德润身行下孟反】小人不诚于内而求之于外言而不称师谓之畔【畔者倍之半也】教而不称师谓之倍【教人不称师其罪重故谓之倍倍者反逆之名也】倍畔之人明君不内朝士大夫遇诸涂不与言不足于行者説过【言説太过故行不能副也】不足于信者诚言【数欲诚实其言故信不能副君子所以贵行不贵言也】故春秋善胥命而诗非屡盟其心一也【春秋鲁桓公三年齐侯衞侯胥命于蒲公羊传曰相命也何言乎相命近正也古者不盟结言而退又诗曰君子屡盟乱是用长言其一心而相信则不在盟誓也】善为诗者不説善为易者不占善为礼者不相其心同也【皆言与理冥防者至于无言説者也相谓入为赞相也】曾子曰孝子言为可闻行为可见【发言使人可闻不诈妄也立行使人可见不苟为斯为孝子也】言为可闻所以说逺也行为可见所以说近也近者说则亲逺者说则附亲近而附逺孝子之道也【说皆读为恱近亲逺附则毁辱无由及亲也】曾子行晏子从于郊曰婴闻之君子赠人以言庶人赠人以财婴贫无财请假于君子赠吾子以言【假于君子谦辞也晏子先于孔子曾子之父犹为孔子弟子此言送曾子岂好事者为之欤】乘舆之轮大山之木也示诸櫽栝三月五月为帱菜敝而不反其常【皆言车之材也示读为寘櫽栝矫揉木之器也言寘诸櫽栝或三月或五月也帱菜未详或曰菜读为菑谓毂舆辐也言矫揉直木为牙至于毂辐皆敝而规曲不反其初所谓三材不失职也周礼考工记曰望其毂欲其眼也进而眡之欲具帱之廉也郑云帱慢毂之革也革急则木廉隅见考工记又曰察其菑蚤不齵则轮虽敝不匡郑云菑谓辐入毂中者蚤读为爪爪谓辐入牙中者也匡刺也晏子春秋曰今夫车轮山之直木良匠揉之其圎中规虽有槁暴不复赢矣】君子之櫽栝不可不谨也愼之【为移其性故不可慢】兰槀本渐于蜜醴一佩易之【虽皆香草然以浸于甘醴一三佩方可易贸之言所渐者美而加贵也佩或为倍谓其一倍也渐浸也子廉反此语与晏子春秋不同】正君渐于香酒可谗而得也【虽正直之君其所渐染如香之于酒则谗邪可得而入言甘醴变香草之性甘言变正君之性或为美或为恶皆在其所渐染也】君子之所渐不可不愼也人之于文学也犹玉之于琢磨也诗曰如切如磋如琢如磨谓学问也和之璧井里之厥也玉人琢之为天子宝【和之璧楚人卞和所得之璧也井里里名厥也未详或曰厥石也晏子春秋作井里之困也】子赣季路故鄙人也被文学服礼义为天下列士学问不厌好士不倦是天府也【言所得多】君子疑则不言未问则不立道逺日益矣【未曾学问不敢立为论议所谓不知为不知也为道久逺自日有所益不必道听涂説也此语出曾子】多知而无亲博学而无方好多而无定者君子不与【无亲不亲师也方法也此皆谓虽广博而无师法也】少不讽壮不论议虽可未成也【讽谓就学讽诗书也言不学虽有善质未为成人也】君子壹教弟子壹学亟成【壹专壹也亟急也己力反】君子进则能益上之誉而损下之忧【进任损减】不能而居之诬也无益而厚受之窃也【诬君窃位】学者非必为仕而仕者必如学【如徃】子贡问于孔子曰赐倦于学矣愿息事君【息休息】孔子曰诗云温恭朝夕执事有恪事君难事君焉可息哉【诗商颂那之篇】然则赐愿息事亲孔子曰诗云孝子不匮永锡尔类事亲难事亲焉可息哉【诗大雅既醉之篇毛云匮竭也类善也言孝子之养无有匮竭之时故天长赐以善也】然则赐愿息于妻子孔子曰诗云刑于寡妻至于兄弟以御于家邦妻子难妻子焉可息哉【诗大雅思齐之篇刑法也寡徳之妻言贤也御治也言文王先立礼法于其妻以至于兄弟然后治于家邦言自家刑国也】然则赐愿息于朋友孔子曰诗云朋友攸摄摄以威仪朋友难朋友焉可息哉【亦既醉之篇毛云言相摄佐者以威仪也】然则赐愿息耕孔子曰诗云昼尔于茅宵尔索绹亟其乘屋其始播百谷耕难耕焉可息哉【诗豳七月之篇于茅徃取茅也绹绞也亟急也乘屋升屋治其弊漏也】然则赐无息者乎孔子曰望其圹臯如也嵮如也鬲如也此则知所息矣【圹丘垅臯当为宰宰冢也宰如髙貌嵮与塡同如谓土塡塞也鬲谓革絶于上列子作宰如坟如张湛注云见其坟壤鬲异则知息之有所也】子贡曰大哉死乎君子息焉小人休焉国风之好色也传曰盈其欲而不愆其止【好色谓关雎乐得淑女也盈其欲谓好仇寤寐思服也止礼也欲虽盈满而不敢过礼求之此言好色人所不免美其不过礼也故诗序云关雎乐得淑女以配君子忧在进贤不淫其色哀窈窕思贤才而无伤善之心焉是关雎之义也】其诚可比于金石其声可内于宗庙【其诚以礼自防之诚也比于金石言不变也其声可内于宗庙谓以乐章播八音奏于宗庙乡饮酒礼合乐周南关雎葛覃诗序云关雎后妃之徳风之始也所以风化天下故用之乡人焉用之邦国焉既云用之邦国是其声可内于宗庙者也】小雅不以于污上自引而居下【以用也污上骄君也言作小雅之人不为骄君所用自引而疏逺也】疾今之政以思徃者其言有文焉其声有哀焉【小雅多刺幽厉而思文武言有文谓不鄙陋声有哀谓哀以思也】国将兴必贵师而重傅贵师而重傅则法度存国将衰必贱师而轻傅贱师而轻傅则人有快【人肆其意】人有快则法度壊古者匹夫五十而士【礼四十而士五十而后爵此云五十而士恐误或曰为卿士也】天子诸侯子十九而冠冠而听治其教至也【十九而冠先于臣下一年也虽人君之子犹年长而冠冠而后聴其政治以明教至然后治事不敢轻易】君子也者而好之其人【有君子之质而所好得其人谓得贤师也】其人也而不教不祥【祥善】非君子而好之非其人也【既无君子之质又所好非其人】非其人而教之赍盗粮借贼兵也【若使不善人教非君子是犹资盗贼之兵粮为害滋甚不如不教也赍与资同兵五兵也】不自嗛其行者言滥过【嗛足也谓行不足也所以不足其行者由于言辞泛滥过度也】古之贤人贱为布衣贫为匹夫食则饘粥不足衣则竖褐不完然而非礼不进非义不受安取此【竖褐僮竖之褐亦短褐也言贤人虽贫穷义不苟进安取此言过而行不副之事也】子夏贫衣若县鹑人曰子何不仕曰诸侯之骄我者吾不为臣大夫之骄我者吾不复见柳下惠与后门者同衣而不见疑非一日之闻也【柳下惠鲁贤人公子展之后名获字禽居于柳下諡惠季其伯仲也后门者君子守后门至贱者子夏言昔柳下惠衣之弊恶与后门者同时人尚无疑怪者言安于贫贱浑迹而人不知也非一日之闻言闻之乆矣】争利如蚤甲而防其掌【蚤与爪同言仕乱世骄君纵得小利终防其身也】君人者不可以不愼取臣匹夫者不可以不愼取友友者所以相有也【有与友同义相友谓不使防亡】道不同何以相友也均薪施火火就燥平地注水水流湿夫类之相从也如此之着也以友观人焉所疑【察其友则可以知人之善恶不疑也】取友求善人不可不愼是徳之基也【取友求善人不可不愼是徳之基本言所以成德也】诗曰无将大车维尘冥冥言无与小人处也【诗小雅无将大车之篇将犹扶进也将车贱者之事尘冥冥蔽人目明令无所见与小人处亦然也】蓝苴路作似知而非【未详其义或曰苴读为姐慢也赵蕤注长短经知人篇曰姐者类智而非智或读为姐伺也才野反】懦弱易夺似仁而非【仁者不争而与物故懦弱易夺者似之易夺无执守之谓也】悍戆好鬬似勇而非【悍凶戻也戆愚也丁绛反】仁义礼善之于人也辟之若货财粟米之于家也多有之者富少有之者贫至无有者穷故大者不能小者不为是弃国损身之道也凡物有乘而来乘其出者是其反者已【反覆也出去也凡乘势而去者皆是物之还反也言善恶皆所自取也】流言灭之货色逺之祸之所由生也生自纎纎也是故君子蚤絶之【流言谓流转之言不定者也灭亦絶也凡祸之所由生自纎纎微细故君子早絶其萌此语亦出曾子】言之信者在乎区盖之间【区藏物处盖所以覆物者凡言之可信者如物在器皿之间言有分限不流溢也器名区者与丘同义汉书儒林传唐生褚生应博士弟子选试诵説有法疑者丘盖不言丘与区同也】疑则不言未问则不立【重引此两句以明之】知者明于事达于数不可以不诚事也【诚忠诚言不可以虚妄事知者】故曰君子难说说之不以道不说也【说并音恱】语曰流丸止于瓯流言止于智者【瓯皆瓯器也扬子方言云陈魏楚宋之间谓防为史瓯谓地之坎如瓯者也或曰瓯防窳下之地史记曰瓯窭满沟污邪满车裴骃云瓯窭倾侧之地污邪下地也耶与史声相近盖同也窭力侯反污乌孤反】此家言邪学之所以恶儒者也【家言谓偏见自成一家之言若宋墨者】是非疑则度之以逺事验之以近物参之以平心流言止焉恶言死焉【参验之至则流言息死犹尽也郑康成云死之言澌澌犹消尽也】曾子食鱼有余曰泔之门人曰泔之伤人不若奥之【泔与奥皆烹和之名未详其说】曾子泣涕曰有异心乎哉伤其闻之晩也【曾子自伤不知以食余之伤人故泣涕深自引过谢门人曰吾岂有异心故欲伤人哉乃所不知也言此者以讥时人饰非自是耻言不知与曾子异也】无用吾之所短遇人之所长【遇当也言已才艺有所短宜自审其分不可彊欲当人所长而辩争也】故塞而避所短移而从所仕疏知而不法察辩而操僻勇果而亡礼君子之所憎恶也【塞掩也移就也仕与事同事所能也言掩其不善务其所能也疏通也察辩而操僻谓聪察其辩所操之事邪僻也操七刀反】多言而类圣人也【应万变故多类谓皆当其类而无乖越此圣人也】少言而法君子也多言无法而流喆然虽辩小人也【喆当为湎非十二子篇有此语此当同或曰当为楛也】国法禁拾遗恶民之串以无分得也【串习也古患反】有夫分义则容天下而治无分义则一妻一妾而乱天下之人唯各特意哉然而有所共予也【特意谓人殊意予读为与】言味者予易牙言音者予师旷言治者予三王【易牙齐桓公宰夫知味者师旷晋平公乐师知音者】三王既已定法度制礼乐而传之有不用而改自作何以异于变易牙之和更师旷之律无三王之治天下不待亡国不待死【言不暇有所待而死亡速之甚也更工衡反】饮而不食者蝉也不饮不食者蜉蝣也【蜉蝣渠略朝生夕死虫也言此者以喻人既饮且食必须求先王法略为治不得苟且如蜉蝣辈也】虞舜孝已孝而亲不爱比干子胥忠而君不用仲尼顔渊知而穷于世刧迫于暴国而无所辟之【辟读为避言贤者不遇时危行言逊】则崇其善扬其美言其所长而不称其所短也惟惟而亡者诽也【惟读为唯以癸反唯唯听从之貌常听从人而不免亡者由于退后即诽谤也】博而穷者訾也清之而愈浊者口也【已解于荣辱篇】君子能为可贵不能使人必贵已能为可用不能使人必用已【修德在已所遇在命】诰誓不及五帝【诰誓以言辞相戒约也礼记曰约信曰誓又曰殷人作誓而民始畔】盟诅不及三王【莅牲曰盟谓杀牲歃血告神以盟约也】交质子不及五伯【此言后世徳义不足虽要约转深犹不能固也伯读曰霸谷梁传亦有此语】






　　荀子卷十九
　　钦定四库全书
　　荀子卷二十　　　　　　　唐　杨倞　注
　　宥坐篇第二十八【此已下皆荀卿及弟子所引记传杂事故总推于末】
　　孔子观于鲁桓公之庙有欹器焉【春秋哀公三年桓宫僖宫灾公羊传曰此皆毁宗庙也其言灾何复立也或曰三桓之祖庙欹器倾欹易覆之器】孔子问于守庙者曰此为何器守庙者曰此盖为宥坐之器【宥与右同言人君可置于坐右以为戒也说苑作坐右或曰宥与侑同劝也文子曰三皇五帝有劝戒之器名侑巵注云欹器也】孔子曰吾闻宥坐之器者虚则欹中则正满则覆孔子顾谓弟子曰注水焉弟子挹水而注之【挹酌】中而正满而覆虚而欹孔子喟然而叹曰吁恶有满而不覆者哉子路曰敢问持满有道乎孔子曰聪明圣知守之以愚功被天下守之以譲勇力抚世守之以怯【抚掩也犹言盖世也】富有四海守之以谦此所谓挹而损之之道也【挹亦退也挹而损之犹言损之又损】孔子为鲁摄相朝七日而诛少正卯【为司冦而摄相也朝谓听朝也】门人进问曰夫少正卯鲁之闻人也夫子为政而始诛之得无失乎【闻人谓有名为人所闻知者也始诛先诛之也】孔子曰居吾语汝其故人有恶者五而盗窃不与焉一曰心达而险二曰行辟而坚三曰言伪而辩四曰记丑而博五曰顺非而泽【心达而险谓心通达于事而凶险也辟读为僻丑谓怪异之事泽有润泽也】此五者有一于人则不得免于君子之诛而少正夘兼有之故居处足以聚徒成羣言谈足以饰邪营众彊足以反是独立此小人之桀雄也不可不诛也【营读为荧荧众惑众也彊刚愎也反是以非为是也独立人不能倾之也】是以汤诛尹谐文王诛潘止周公诛管叔太公诛华仕管仲诛付里乙子产诛邓析史付【韩子曰太公封于齐东海上有居士狂矞华仕昆弟二人立议曰吾不臣天子不友诸侯耕而食之掘而饮之吾无求于人无上之名无君之禄不仕而事力太公使执而杀之以为首诛周公从鲁闻急传而问曰二子贤者也今日飨国杀之何也太公曰是昆弟立议曰不臣天子是望不得而臣也不友诸侯是望不得而使也耕而食之掘而饮之无求于人者是望不得以赏罚劝禁也且夫王之所以使其臣者非爵禄则刑罚也今四者不足以使之则望谁为君乎是以诛也尹谐潘止付里乙史付事迹并未闻也】此七子者皆异世同心不可不诛也诗曰忧心悄悄愠于羣小小人成羣斯足忧矣【诗邶风柏舟之篇悄悄忧貌愠怒也】孔子为鲁司冦有父子讼者孔子拘之三月不别【别犹决也谓不辨别其子之罪】其父请止孔子舍之季孙闻之不恱曰是老也欺予【老大夫之尊称春秋左传曰使圉将不得为宣君老也】语予曰为国家必以孝今杀一人以戮不孝又舍之冉子以告孔子慨然叹曰呜呼上失之下杀之其可乎不教其民而听其狱杀不辜也三军大败不可斩也狱犴不治不可刑也罪不在民故也【狱犴不治谓法令不当也犴亦狱也诗曰宜犴宜狱狱字从二大象所以守者犴胡地野犬亦善守故狱谓之犴也】嫚令谨诛贼也【嫚与慢同谨严也贼贼害人也】今有时敛也无时暴也【言生物有时而赋敛无时是陵暴也】不教而责成功虐也已此三者然后刑可即也【即就已止】书曰义刑义杀勿庸以即予维曰未有顺事言先教也【书康诰言周公命康叔使以义刑义杀勿用以就汝之心不使任其喜怒也维刑杀皆以义犹自谓未有使人可顺守之事故有抵犯者自责其教之不至也】故先王既陈之以道上先服之【服行也谓先自行之然后教之】若不可尚贤以綦之若不可废不能以单之【綦极也谓优宠也单尽也尽谓黜削单或为殚】綦三年而百姓徃矣【百姓从化极不过三年也】邪民不从然后俟之以刑则民知罪矣【百姓既徃然后诛其奸邪】诗曰尹氏大师维周之氐秉国之均四方是维天子是庳卑民不迷【诗小雅节南山之篇氐本也庳读为毗辅也卑读为俾】是以威厉而不试刑错而不用此之谓也【厉抗也试亦用也但抗其威而不用也错置也如置之于地不动也】今之世则不然乱其教繁其刑其民迷惑而堕焉则从而制之是以刑弥繁而邪不胜三尺之岸而虚车不能登也百仞之山任负车登焉何则陵迟故也【岸崖也负重也任负车任重之车也迟慢也陵迟言丘陵之势渐慢也王肃云陵迟陂阤也】数仞之墙而民不逾也百仭之山而竪子冯而游焉陵迟故也今夫世之陵迟亦久矣而能使民勿逾乎诗曰周道如砥其直如矢君子所履小人所视眷焉顾之澘然出涕岂不哀哉【诗小雅大东之篇言失其砥矢之道所以陵迟哀其法度隳壊也】诗曰瞻彼日月悠悠我思道之云逺曷云能来【诗邶风雄雉之篇】子曰伊稽首不其有来乎【稽首恭敬之至有所不来者为其上失其道而人散也若施德化使下人稽首归向虽道逺能无来乎】孔子观于东流之水子贡问于孔子曰君子之所以见大水必观焉者是何孔子曰夫水大徧与诸生而无为也似德【徧与诸生谓水能徧生万物为其不有其功似上德不德者说苑作遍与而无私者】其流也埤下裾拘必循其理似义【埤读为卑裾与倨同方也拘读为钩曲也其流必就卑下或方或曲必循卑下之理似义者无不循理也说苑作其流也卑下拘倨之也情义分然也】其洸洸乎不淈尽似道【洸读为滉滉水至之貌淈读为屈竭也似道之无穷也家语作浩浩无屈尽之期似道也】若有决行之其应佚若声向其赴百仞之谷不惧似勇【决行决之使行也佚与逸同奔逸也若声向言若向之应声也似勇者果于赴难也】主量必平似法【主读为注量谓坑受水之处也言所经坑坎注必平之然后过似有法度者均平也】盈不求概似正【概平斗斛之木也考工记曰概而不税言水盈满不待概而自平如政者不假于刑法之禁】淖约微达似察【淖当为绰约弱也绰约柔弱也虽至柔弱而侵淫微通达于物似察之见细微也说苑作绰弱微达】以出以入以就鲜絜似善化【言万物出入于水则必鲜絜似善化者之使人去恶就美也说苑作不清以入鲜絜以出也】其万折也必东似志【折萦曲也虽东西南北千万萦折不常然必归于东似有志不可夺者说苑作其折必东也】是故君子见大水必观焉孔子曰吾有耻也吾有鄙也吾有殆也防不能彊学老无以教之吾耻之【无才艺以教人也】去其故乡事君而达卒遇故人曾无旧言吾鄙之【旧言平生之言卒仓忽反】与小人处者吾殆之也孔子曰如垤而进吾与之如丘而止吾已矣今学曾未如肬赘则具然欲为人师【肬赘结肉也庄子曰以生为附赘悬肬肬音尤具然自满足之貌也】孔子南适楚厄于陈蔡之间七日不火食藜羮不糂【糂与糁同苏览反】弟子皆有饥色子路进问之曰由闻之为善者天报之以福为不善者天报之以祸今夫子累德积义懐美行之日久矣奚居之隐也【隐谓穷约】孔子曰由不识吾语汝汝以知者为必用耶王子比干不见剖心乎汝以忠者为必用耶关龙逄不见刑乎汝以为谏者为必用耶伍子胥不磔姑苏东门外乎【磔车裂也姑苏吴都名】夫遇不遇者时也贤不肖者材也君子博学深谋不遇时者多矣由是观之不遇世者众矣何独丘也哉夫芷兰生于深林非以无人而不芳君子之学非为通也【不为求通】为穷而不困忧而意不衰也知祸福终始而心不惑也【皆为乐天知命】夫贤不肖者材也为不为者人也【为善不为善在人也】遇不遇者时也死生者命也今有其人不遇其时虽贤其能行乎苟遇其时何难之有故君子博学深谋脩身端行以俟其时孔子曰由居吾语汝昔晋公子重耳霸心生于曹【重耳晋文公名亡过曹曹共公闻其骈胁使其躶浴薄而观之公因此激怒而霸心生也】越王勾践霸心生于会稽【谓以甲盾五千栖于会稽也】齐桓公小白霸心生于莒【小白齐桓公名齐乱奔莒盖亦为所不礼】故居不隐者思不逺身不佚者志不广【佚家语作常逸者与逸同谓奔窜也】女庸安知吾不得之桑落之下【桑落九月时也夫子当时盖暴露居此树之下】子贡观于鲁庙之北堂出而问于孔子曰乡者赐观于太庙之北堂吾亦未辍还复瞻被九盖皆继彼有说耶匠过絶耶【北堂神主所在也辍止也九富为北传冩误耳被当为彼盖音盍扇户也皆继谓其材木断絶相接继也子贡问北盍皆继续彼有说耶匠过误而遂絶之也家语作北盖皆断王肃云观北面之盍皆断絶也】孔子曰太庙之堂亦尝有说【言旧曾说今则无也】官致良工因丽节文【致极也官致良工谓初造太庙之时官致其良工工则因随其木之美丽节文而裁制之所以断絶家语作官致良工之匠匠致良材尽其功巧盖贵文也】非无良材也盖曰贵文也【非无良材大木不断絶者盖所以贵文饰也此盖明夫子之博识也】
　　子道篇第二十九
　　入孝出弟人之小行也【弟与悌同谓自卑如弟子】上顺下笃人之中行也【上顺从于君父下笃爱于卑防也】从道不从君从义不从父人之大行也若夫志以礼安言以类使则儒道毕矣【志安于礼不妄动也言发以类不恠说也如北则儒者之道毕矣】虽舜不能加毫末于是矣孝子所以不从命有三从命则亲危不从命则亲安孝子不从命乃【善也谓善发于心矣】从命则亲辱不从命则亲荣孝子不从命乃义从命则禽兽不从命则脩饰孝子不从命乃敬【从命则陷身于禽兽之行不从命则亲为脩饰君子不从命是乃敬亲】故可以从而不从是不子也未可以从而从是不也明于从不从之义而能致恭敬忠信端慤以愼行之则可谓大孝矣传曰从道不从君从义不从父此之谓也故劳苦雕萃而能无失其敬【雕伤也萃与顇同虽劳苦雕萃而不敢懈惰失敬也】灾祸患难而能无失其义则不幸不顺见恶而能无失其爱【不幸以不顺于亲而见恶也】非仁人莫能行诗曰孝子不匮此之谓也鲁哀公问于孔子曰子从父命孝乎臣从君命贞乎三问孔子不对【不敢违哀公之意故不对】孔子趋出以语子贡曰乡者君问丘曰子从父命孝乎臣从君命贞乎三问而丘不对赐以为何如子贡曰子从父命孝矣臣从君命贞矣夫子有奚对焉孔子曰小人哉赐不识也昔万乘之国有争臣四人则封疆不削千乘之国有争臣三人则社稷不危百乘之家有争臣二人则宗庙不毁父有争子不行无礼士有争友不为不义故子从父奚子孝臣从君奚臣贞审其所以从之之谓孝之谓贞也【审其可从则从不可从则不从】子路问于孔子曰有人于此夙兴夜寐耕耘树艺手足胼胝以养其亲然而无孝之名何也【树栽植艺播种胼谓手足劳骈并也胝皮厚也丁思反】孔子曰意者身不敬与辞不逊与色不顺与古之人有言曰衣与缪与不女聊【缪纰缪也与读为欤聊頼也言虽与之衣而纰缪不精则不聊頼于汝也或曰缪绸也言虽衣服我绸缪我而不敬不顺则不頼汝也韩诗外传作衣子教子家语云人与已不顺欺也王肃云人与已事实通不相欺也皆与此不同也】今夙兴夜寐耕耘树艺手足胼胝以养其亲无此三者则何以为而无孝之名也孔子曰由志之吾语汝虽有国士之力不能自举其身非无力也势不可也【国士一国勇力之士】故入而行不脩身之罪也出而名不章友之过也故君子入则笃行出则友贤何为而无孝之名也子路问于孔子曰鲁大夫练而牀礼耶孔子曰吾不知也【练小祥也礼语曰期而小祥居垔室寝有席又期而大祥居复寝中月而禫禫而牀也】子路出谓子贡曰吾以夫子为无所不知夫子徒有所不知子贡曰汝何问哉子路曰由问鲁大夫练而牀礼耶夫子曰吾不知也子贡曰吾将为汝问之子贡问曰练而牀礼耶孔子曰非礼也子贡出谓子路曰汝谓夫子为有所不知乎夫子徒无所不知汝问非也礼居是邑不非其大夫【惧于讪上】子路盛服见孔子孔子曰由是裾裾何也【裾裾衣服盛貌说苑作襜襜也】昔者江出于岷山其始出也其源可以滥觞及其至江之津也不放舟不避风则不可涉也【放读为方国语曰方舟投附韦昭曰方并也编木为附说苑作方舟方附也诗云方之舟之】非维下流水多耶【维与唯同言岂不以下流水多故人畏之耶言盛服色厉亦然也说苑作非下众水之多乎】今汝服既盛顔色充盈天下且孰肯谏汝矣【充盈猛厉也】由【告之毕乂呼其名叮咛之也】子路趋而出改服而入盖犹若也【犹若舒和之貌礼记曰君子盖犹犹尔也】孔子曰志之吾语汝奋于言者华奋于行者伐色知而有能者小人也【奋振矜也色知谓所知见知顔色有能自有其能皆矜伐之意】故君子知之曰知之不知曰不知言之要也能之曰能之不能曰不能行之至也【皆在不隠其情】言要则知行至则仁既知且仁夫恶有不足矣哉子路入子曰由知者若何仁者若何子路对曰知者使人知己仁者使人爱己子曰可谓士矣【士者修立之称】子贡入子曰赐知者若何仁者若何子贡对曰知者知人仁者爱人子曰可谓士君子矣顔渊入子曰回知者若何仁者若何【知者皆读为智】顔渊对曰知者自知仁者自爱子曰可谓明君子矣子路问于孔子曰君子亦有忧乎孔子曰君子其未得也则乐其意【乐其为治之意】既已得之又乐其治是以有终身之乐无一日之忧小人者其未得也则忧不得既已得之又恐失之是以有终身之忧无一日之乐也
　　法行篇第三十【礼义谓之法所以行之谓之行】
　　公输不能加于绳圣人莫能加于礼【公输鲁巧人名班虽至巧绳墨之外亦不能加也】礼者众人法而不知圣人法而知之【众人皆知礼可以为法而不知其义者也】曾子曰无内人之疏而外人之亲【无禁辞也内人之疏外人之亲谓以疏为内以亲为外家语曰不比于亲而比于疏者不亦逺乎韩诗外传作无内疏而无外亲也】无身不善而怨人无刑已至而呼天内人之疏而外人之亲不亦逺乎【谓失之逺矣】身不善而怨人不亦反乎【反谓乖悖】刑已至而呼天不亦晩乎诗曰防防源水不雝不塞毂已破碎乃大其辐事以败矣乃重太息其云益乎【源水水之泉源也雝读为壅大其辐谓壮大其辐也重太息叹嗟之甚也三者皆言不愼其初追悔无及也】曾子病曾元持足曾子曰元志之吾语汝【曾元曾子之子也】夫鱼鼈鼋鼍犹以渊为浅而堀其中【堀与窟同】鹰鸢犹以山为卑而增巢其上及其得也必以饵故君子苟能无以利害义则耻辱亦无由至矣子贡问于孔子曰君子之所以贵玉而贱珉者何也【珉石之似玉者】为夫玉之少而珉之多耶孔子曰恶赐是何言也【恶音乌犹言乌谓此义也】夫君子岂多而贱之少而贵之哉夫玉者君子比德焉温润而泽仁也【郑康成云色柔温润似仁】缜栗而理知也【郑云栗坚貌也理有文理似智者处事坚固又有文理】坚刚而不屈义也【似义者刚直不回也】廉而不刿行也【刿伤也虽有廉棱而不伤物似有徳行者不伤害人】折而不挠勇也【虽摧折而不挠屈似勇者也】瑕适并见情也【瑕玉之病也适玉之美泽调适之谓也瑕适并见似不匿其情者也礼记曰瑕不掩瑜瑜不掩瑕忠也】扣之其声清扬而逺闻其止辍然辞也【扣与叩同似有辞辨言发言则人乐听之言毕更无繁辞也礼记作叩之其声清越以长其终屈然乐也】故虽有珉之雕雕不若玉之章章【雕雕谓雕饰文采也章章素质明着也】诗曰言念君子温其如玉此之谓也【诗秦风小戎之篇引之喻君子比德】曾子曰同游而不见爱者吾必不仁也【仁者必能使人爱己】交而不见敬者吾必不长也【不长厚故为人所轻】临财而不见信者吾必不信也【廉洁不闻于人】三者在身曷怨人【当反诸已】怨人者穷怨天者无识【无识不知天命也】失诸已而反诸人岂不亦迂哉南郭惠子问于子贡曰夫子之门何其杂也【南郭惠子未详其姓名盖居南郭因以为号庄子有南郭子綦夫子弟子也杂谓贤不肖相杂而至】子贡曰君子正身以俟欲来者不距欲去者不止且夫良医之门多病人櫽栝之侧多枉木是以杂也君子有三恕有君不能事有臣而求其使非恕也有亲不能报有子而求其孝非恕也【报孝养也诗曰欲报之徳】有兄不能敬有弟而求其听令非恕也士明于此三恕则可以端身矣孔子曰君子有三思而不可不思也少而不学长无能也老而不教死无思也【无门人思其徳】有而不施穷无与也【穷乏之时无所徃托】是故君子少思长则学老思死则教有思穷则施
　　哀公篇第三十一
　　鲁哀公问于孔子曰吾欲论吾国之士与之治国敢问何如之耶孔子对曰生今之世志古之道居今之俗服古之服【志记识也服古之服犹若夫子服逢掖之衣章甫之冠也】舎此而为非者不亦鲜乎【舍去此谓古也】哀公曰然则夫章甫絇屦绅而搢笏者此贤乎【章甫殷冠王肃云絇谓屦头有拘饰也郑康成云絇之言拘也以为行戒状如刀衣鼻在屦头绅大带也搢笏于绅者也】孔子对曰不必然夫端衣裳絻而乘路者志不在于食荤【端衣裳即朝端也絻与冕同郑云端者取其正也士之衣袂皆二尺二寸而广幅是广袤等也其祛尺二寸大夫已上侈之侈之者盖半而益一焉则袂三尺三寸祛尺八寸路王者之车亦车之通名尔雅云辂车之大者荤葱薤之属也】斩衰菅屦杖而啜粥者志不在于酒肉【仪礼防服曰斩者何不缉也衰长六尺博四寸三升布为之郑注防服云上曰衰下曰裳当心前有衰后有负板左右有辟领孝子哀戚无所不在也菅菲也此言服被于外亦所以制其心也】生今之世志古之道居今之俗服古之服舍此而为非者虽有不亦鲜乎哀公曰善孔子曰人有五仪【言人之贤愚观其仪法有五也】有庸人有士有君子有贤人有大圣哀公曰敢问何如斯可谓庸人矣孔子对曰所谓庸人者口不能道善言心不知色色【色色谓以己之色观彼之色知其好恶也论语曰色斯举矣】不知选贤人善士托其身焉以为己忧【不知托贤但自忧而已】勤行不知所务止交不知所定【交谓接待于物皆言不能辨是非伥伥失据也】日选择于物不知所贵【不知可贵重也】从物如流不知所归【为外物所诱荡而不返也】五凿为正心从而壊如此则可谓庸人矣【凿窍也五凿谓耳目鼻口及心之窍也言五凿虽似于正而其心已从外物所诱而壊矣是庸愚之人也一曰五凿五情也庄子曰六凿相攘司马彪曰六情相攘夺韩诗外传作五藏为正也】哀公曰善敢问何如斯可谓士矣孔子对曰所谓士者虽不能尽道术必有率也虽不能徧美善必有处也【率循也虽不能尽徧必循处其一隅言有所执守也】是故知不务多务审其所知【论语曰子路有闻未之能行唯恐有闻也】言不务多务审其所谓【止于辨明事而已矣】行不务多务审其所由【由从也谓不从不正之道】故知既已知之矣言既已谓之矣行既已由之矣则若性命肌肤之不可易也【言固守所见如爱其性命肌肤之不可以他物移易者也】故富贵不足以益也卑贱不足以损也【皆谓志不可夺】如此则可谓士矣【士者修立之称一曰士事也言其善于任事可以入官也】哀公曰善敢问何如斯可谓君子矣孔子对曰所谓君子者言忠信而心不德【不自以为有德】仁义在身而色不伐思虑明通而辞不争故犹然如将可及者君子也【犹然舒迟之貌所谓瞻之在前忽然在后家语作油然王肃曰不进貌也】哀公曰善敢问何如斯可谓贤人矣孔子对曰所谓贤人者行中规防而不伤于本言足法于天下而不伤于身【本亦身也言虽广大而不伤其身也所谓言满天下无口过行满天下无怨恶】富有天下而无怨财【富有天下谓王者之佐也怨读为蕴言虽富有天下而无蕴畜私财也家语作无宛礼记曰事大积焉而不宛古蕴通而此因误为怨字耳】布施天下而不病贫【言广施德泽慈惠用穷使家给人足而上不忧贫乏所谓百姓足君孰与不足也】如此则可谓贤人矣【贤者亚圣之名说文云贤多才】哀公曰善敢问何如斯可谓大圣矣孔子对曰所谓大圣者知通乎大道应变而不穷辨乎万物之情性者也【辨别万物之情性也】大道者所以变化遂成万物也情性者所以理然不取舍也【辨情性乃能理是非之取舍而不惑】是故其事大辨乎天地【其事谓圣人所理化之事言辨别万事如天地之别万物各使区分也】明察乎日月【圣人之明察如日月】总要万物于风雨【总要犹统领也风以动之雨以润之言统领万物如风雨之生成也】缪缪肫肫其事不可循【缪当为胶相加之貌庄子云胶胶扰扰肫与訰同杂乱之貌尔雅云訰訰乱也言圣人治万物错杂胶胶訰訰然而众人不能循其事】若天之嗣其事不可识【嗣继也言圣人如天之继嗣众人不能识其意】百姓浅然不识其邻【邻近也百姓浅见不能识其所近况能识其深乎所谓日用而不知者也】若此则可谓大圣矣哀公曰善鲁哀公问舜冠于孔子孔子不对【哀公不问舜德徒问其冠故不对也】三问不对哀公曰寡人问舜冠于子何以不言也孔子对曰古之王者有务而拘领者矣其政好生而恶杀焉【务读为冒拘与句同曲领也言虽冠衣拙朴而行仁政也尚书大传曰古之人衣上有冒而句领者郑康成注云言在德不在服也古之人三皇时也冒覆项也句领绕颈也礼正服方领也】是以凤在列树麟在郊野乌鹊之巢可俯而窥也君不此问而问舜冠所以不对也鲁哀公问于孔子曰寡人生于深宫之中长于妇人之手寡人未尝知哀也未尝知忧也未尝知劳也未尝知惧也未尝知危也孔子曰君之所问圣君之问也丘小人也何足以知之【美大其问故谦不敢对也】曰非吾子无所闻之也孔子曰君入庙门而右登自胙阶仰视榱栋俛见几筵其器存其人亡君以此思哀则哀将焉不至矣【谓祭祀时也胙与阼同榱亦椽也哀将焉不至言必至也】君昧爽而栉冠【昧闇也爽明也谓初晓尚暗之时】平明而听朝一物不应乱之端也君以此思忧则忧将焉不至矣君平明而听朝日昃而退诸侯之子孙必有在君之末庭者君以此思劳则劳将焉不至矣【诸侯之子孙谓奔亡至鲁而仕者自平明至日昃在末庭而修臣礼君若思其劳则劳可知也以喻哀公亦诸侯之子孙不戒惧修德亦将有此奔亡之劳也】君出鲁之四门以望鲁四郊亡国之虚则必有数盖焉【虚读为墟有数盖焉犹言盖有数焉倒言之耳新序作亡国之墟列必有数矣】君以此思惧则惧将焉不至矣且丘闻之君者舟也庶人者水也水则载舟水则覆舟君以此思危则危将焉不至矣鲁哀公问于孔子曰绅委章甫有益于仁乎【绅大带也委委貌周之冠也章甫殷冠也郑注仪礼云委安也所以安正容貌章表明也殷质言所以表明大夫也】孔子蹴然曰君号然也【庄子音义崔譔云蹴然变色之貌号读为胡声相近字遂误耳家语作君胡然也】资衰苴杖者不听乐非耳不能闻也服使然也【资与齐同苴竹杖也苴谓苍白色自死之竹也】黼衣黻裳者不茹荤非口不能味也服使然也【黼衣黻裳祭服也白与黒为黼黑与青为黻礼祭致齐不茹荤非不能味谓非不能知味也郑注周礼司服云冕者衣裳刺绣而已】且丘闻之好肆不守折长者不为市窃其有益与其无益君其知之矣【好喜也言喜于市肆之人不使所守货财折耗而长者亦不能为此市井盗之事长者不为市而贩者不为非也家语王肃注云言市肆弗能为廉好肆则不折也人为市占之行则不守折人为长者之行则亦不为市买之事窃宜为察察其有益与其无益以窃字属下句】鲁哀公问于孔子曰请问取人【问取人之术也】孔子对曰无取健【健羡之人】无取詌【未详家语作无取钳王肃云谓妄对不谨诚者或曰捷给钳人之口者】无取口啍【啍与谆同方言云齐鲁凡相疾恶谓之谆憎谆之闰反王肃云啍啍多言或曰诗云诲尔谆谆口谆谓口教诲心无诚实者谆谆论也】健贪也詌乱也口啍诞也【健羡之人多贪欲詌忌之人多悖乱谗疾之人多妄诞说苑曰哀公问于孔子曰人何若为可取也孔子曰无取拑者无取捷者无取口叡者拑者太给利不可尽用也捷者必兼人不可为法也口叡者多诞而寡信后恐不验也韩诗外传曰无取健无取佞无取口谗健骄也佞谄也口谗诞也皆大同而小异】故弓调而后求劲焉马服而后求良焉士信慤而后求知能焉士不信慤而有多知能譬之其犲狼也不可以身也【有读为又与迩同】语曰桓公用其贼文公用其盗【谓管仲寺人勃鞮也盗亦贼也以喻士信慤则仇讐可用不信慤则亲戚可疎】故明主任计不信怒闇主信怒不任计【信亦任也】计胜怒者彊怒胜计者亡定公问于顔渊曰东野子之善驭乎【东野氏也驭与御同】顔渊对曰善则善矣虽然其马将失【失读为逸奔也下同家语作马将佚也】定公不恱入谓左右曰君子固谗人乎三日而校来谒之曰东野毕之马失【校人掌养马之官也】两骖列两服入廐【两服马在中两骖两服之外马列与裂同谓外马擘裂中马牵引而入廐】定公越席而起曰趋驾召顔渊顔渊至【趋读为促速也】定公曰前日寡人问吾子吾子曰东野毕之驭善则善矣虽然其马将失不识吾子何以知之顔渊对曰臣以政知之昔舜巧于使民而造父巧于使马舜不穷其民造父不穷其马是舜无失民造父无失马也今东野毕之驭上车执辔衔体正矣步骤驰骋朝礼毕矣【衔体衔舆马体也步骤驰骋尽礼毕矣谓调集其马或步骤驰骋尽朝廷之礼也】历险致逺马力尽矣然犹求马不已是以知之也定公曰善可得少进乎【定公更请少进其说】顔渊对曰臣闻之鸟穷则啄兽穷则攫人穷则诈自古及今未有穷其下而能无危者也
　　尧问第三十二
　　尧问于舜曰我欲致天下为之奈何【恐天下不归故欲致而取之也】对曰执一无失行微无怠忠信无倦而天下自来【执一专意也行微行细微之事也言精专不怠而天下自归不必致也】执一如天地【如天地无变易时也】行微如日月【日月之行人所不见似于细微安徐然而出无怠止之时也】忠诚盛于内贲于外形于四海【贲饰也形见也礼记曰富润屋德润身心广体胖故君子必诚其意也】天下其在一隅耶夫有何足致也【夫物在一隅者则可举而致之今有道天下尽归不在于一隅焉用致也有读为又】魏武侯谋事而当羣臣莫能逮退朝而有喜色【武侯晋大夫毕万之后文侯之子也】吴起进曰亦常有以楚庄王之语闻于左右者乎武侯曰楚庄王之语何如吴起对曰楚庄王谋事而当羣臣莫逮退朝而有忧色申公巫臣进问曰王朝而有忧色何也【巫臣楚申邑大夫也】庄王曰不谷谋事而当羣臣莫能逮是以忧也其在中蘬之言也【中蘬与仲虺同汤左相也】曰诸侯自为得师者王得友者霸得疑者存自为谋而莫已若者亡【疑谓博闻达识或决疑惑者】今以不谷之不肖而羣臣莫吾逮吾国几于亡乎是以忧也楚庄王以忧而君以憙武侯逡巡再拜曰天使夫子振寡人之过也【振举】伯禽将归于鲁【伯禽周公子成王封为鲁侯将归谓初之国也】周公谓伯禽之傅曰汝将行盍志而子美德乎【将行何不志记汝所之子美徳以言我】对曰其为人寛好自用以愼【寛寛也自用好自务其用也愼谨宻也】此三者其美德也已周公曰呜呼以人恶为美德乎君子好以道德故其民归道【君子好以道德教人故其民归道者众非谓寛也】彼其寛也出无辨矣汝又美之【彼伯禽既无道德但务寛容此乃出于善恶无别汝何以为美也孔子曰寛则得众亦谓人爱恱归之也】彼其好自用也是所以窭小也【窭无礼也彼伯禽好自用而不谘询是乃无礼骄人而器局小也书曰自用则小尚书大传曰是其好自用也以敛益之也】君子力如牛不与牛争力走如马不与马争走知如士不与士争知【士谓臣下掌事者不争言委任】彼争者均者之气也汝又美之【好自用则必不委任而与之争事争事乃均敌者尚气之事非人君之量也】彼其慎也是其所以浅也【彼伯禽之慎宻不广接士适所以自使智识浅近也】闻之曰无越逾不见士【周公闻之古也越逾谓过一日也】见士问曰无乃不察乎【惧其壅蔽故问无乃有不察之事乎】不闻即物少至少至则浅【物事也不见士则无所闻无所闻则所知之事亦少少则意浅矣闻或为问也】彼浅者贱人之道也汝又美之吾语汝我文王之为子【为文王之子也】武王之为弟成王之为叔父【周公先成王薨未知成王之諡此云成王乃后人所加之耳】吾于天下不贱矣然而吾所执贽而见者十人【周公自执贽而见者十人礼见其所尊敬者虽君亦执贽故哀公执贽请见周丰郑注尚书大传云十人公卿之中也三十人羣士之中也百人羣大夫之中也】还贽而相见者三十人【礼臣见君则不还贽敌者不敢当则还之礼尚徃来也士相见礼曰主人复见之以其贽曰向者吾夫子辱使某见请还贽于将命者郑康成云贽者所执以至也君子见于所尊敬必执贽以将其厚意也】貌执之士者百有余人【执犹待也以礼貌接待之士百余人也】欲言而请毕事者千有余人【谓卑贱之士恐其言之不尽周公先请其毕辞也说苑曰周公践天子之位七年布衣之士所执贽而师见者十人所见者十二人穷巷白屋所先见者四十九人时进善者百人教士千人朝者万人】于是吾仅得三士焉以正吾身以定天下【于是千百人之中仅乃得三士正身治国】吾所以得三士者亡于十人与三十人中乃在百人与千人之中【十人与三十人虽尊敬未得贤至百人千人然后乃得三人以明接士不广无由得贤也】故上士吾薄为之貌下士吾厚为之貌【上士中诚重之故可薄为之貌下士既无执贽之礼惧失贤士之心故厚为之貌尤加谨敬也】人人皆以我为越逾好士然故士至【人不知则以为越逾然亦以礼貌之故而至也】士至而后见物【物事也】见物然后知其是非之所在戒之哉汝其以鲁国骄人几矣【几危也周公言我以天下之贵犹不骄士汝今以鲁国之小而遂骄人危矣】夫仰禄之士犹可骄也【仰鱼亮反】正身之士不可骄也彼正身之士舎贵而为贱舎富而为贫舎佚而为劳顔色黎黑而不失其所【黎读为梨谓面如冻棃之色者也】是以天下之纪不息文章不废也【頼守道之士不苟徇人故得纲纪文章尚存也】语曰缯丘之封人【缯与鄫同鄫丘故国封人掌疆界者汉书地理志缯县属东海】见楚相孙叔敖曰吾闻之也处官久者士妬之禄厚者民怨之位尊者君恨之今相国有此三者而不得罪楚之士民何也孙叔敖曰吾三相楚而心愈卑每益禄而施愈博位滋尊而礼愈恭是以不得罪于楚之士民也子贡问于孔子曰赐为人下而未知也【下谦下也子贡问欲为下未知其益】孔子曰为人下者其犹土也深抇之而得甘泉焉【抇掘也故没反】树之而五谷蕃焉草木殖焉禽兽育焉生则立焉死则入焉多其功而不息为人下者其犹土也昔虞不用宫之竒而晋并之莱不用子马而齐并之【宫之竒虞贤臣谏不从以其族行子马未详其姓名左氏传曰襄二年齐侯伐莱莱人使正舆子赂夙沙卫以索马牛皆百匹又六年齐侯伐莱莱人使王湫帅师及正舆子军齐师齐师大败之遂灭莱或曰正舆子字子马其不用未闻说苑诸卿已谏楚庄王曰曹不用僖负羁而宋并之莱不用子猛而齐并之据年代齐灭莱在楚庄王之后未详诸卿已之谏也】纣刳王子比干而武王得之不亲贤用知故身死国亡也
　　为说者曰孙卿不如孔子是不然也孙卿迫于乱世防于严刑上无贤主下遇暴秦礼义不行教化不成仁者绌约天下冥冥行全刺之诸侯大倾当是时也知者不得虑能者不得治贤者不得使故君上蔽而无覩贤人距而不受然则孙卿将懐圣之心佯狂之色视天下以愚诗曰既明且哲以保其身此之谓也是其所以名声不白徒与不众光辉不博也今之学者得孙卿之遗言余教足以为天下法式表仪所存者神所遇者化观其善行孔子弗过世不详察云非圣人奈何天下不治孙卿不遇时也德若尧禹世少知之方术不用为人所疑其知至明修道正行足以为纲纪呜呼贤哉宜为帝王天地不知善桀纣杀贤良比干剖心孔子拘匡接舆避世箕子佯狂田常为乱阖闾擅彊为恶得福善者有殃今为说者又不察其实乃信其名时世不同誉何由生不得为政功安能成志修德厚孰谓不贤乎【自为说者已下咸荀卿弟子之辞也】













　　荀子卷二十
