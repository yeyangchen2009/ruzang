　　钦定四库全书　　　　　子部一
　　呻吟语摘　　　　　　　儒家类
　　提要
　　【臣】等谨案呻吟语摘二卷明吕坤撰坤有四礼疑已着録明史艺文志载呻吟语凡四卷此止二卷考卷末万厯丙辰其子知畏跋则此乃坤从四卷中手自删削并取知畏所续入者若干条存十之二三距万厯壬辰郭子章作序之时又二十四年盖坤晩年之定本也其内篇分七门曰性命曰存心曰伦理曰谈道曰修身曰问学曰应务外篇分九门曰世运曰圣贤曰品藻曰治道曰人情曰物理曰广喻曰词章大抵不侈语精微而笃实以为本不虚谈髙逺而践履以为程在明代讲学诸家似乎麤浅然尺尺寸寸务求规矩而又不违戾于情理视陆学末派之猖狂朱学末派之迂僻其得失则有闲矣乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀












　　呻吟语摘序
　　尝读孟子曰人恒过然后能改困于心衡于虑而后作徴于色发于声而后喻説者谓中人之性非也岂以圣贤必无过乎成汤惟有慙徳曰恐来世以贻为口实汤之作喻也而生于惭孔子曰邱也幸茍有过人必知之孔子之作喻也而生于过中丞新吾吕公故有呻吟语呻吟中丞之作喻所由生也曰呻吟寓言也言虽寓而道亦寓峻极于天地开辟混沌之变小人于早莫夭乔甘苦红白荣悴之殊精彻于太一形化气化之祖粗及于吹拂淋漓严凝流漓燔灼之迹上明尧舜周孔精一一贯之奥下辟佛老杨墨庄列申韩支离之书逺稽古先二帝三王风物之淳近着叔季徂诈争竞之伪细分居敬主静理欲善恶之闗显设礼乐刑法功业之涂鸿纎并陈源流具论详哉乎言之矣近儒谭学者标其赤志曰主敬曰致良知曰随处体认天理呻吟未尝不语敬而曰执事敬未尝不语良知而曰从亲长致良知未尝不语天理而曰于人事上存天理啜糟粕者孰与醲醇之防而谓醲醇不酿于糟粕不可肥肤革者孰与神气之王而谓神气不宅于肤革不可夫妇之愚可以与知良知也及其至虽圣人亦有所不知焉圣而不可知之神也而谓不可知不出于夫妇之与知不可夫妇之不肖可以能行良能也及其至虽圣人亦有所不能焉中庸不可能也而谓不可能不出于夫妇之与能不可此呻吟之大都也世方索隐行怪吾夫子语中庸世方归杨墨悦乡愿孟子语君父反经世方佞佛昌黎语原道世方习元同尚禅那呻吟语纲常事物呻吟非徒自作自喻将以激浊立懦啓迷导误作人之作喻人之喻以偕之大道辟之长桑之禁方阳庆之竒咳无独长生繄起死人而肉白骨也子章事公晋阳公氷蘗自规取与慎一介而兼懐万彚靡所畛域问民疾苦膏盲泣若下车任若内沟丑不若古人而哀不已若者必欲维之以身登之于岸卧之袵席而后已程伯子曰医书以手足痿痹为不仁仁者浑然与天地万物为一体知伯子之痿痹则知公之呻吟矣子章乃原公呻吟作喻之机推公呻吟宇宙之志而槩之曰公之自病也病道之弗明弗行而其病天下也病吾之疲癃颠连而无告者也奈之何不呻以吟也万歴二十年壬辰秋后学郭子章顿首拜撰










　　钦定四库全书
　　呻吟语摘卷上
　　明　吕坤　撰
　　内篇
　　性命
　　真机真味要涵蓄休防破其妙无穷不可言喻所以圣人无言一犯口颊穷年説不尽又离披浇漓无一些咀嚼处矣
　　性分不可使亏歉故其取数也常多曰穷理曰尽性曰达天曰入神曰致广大极高明情欲不可使赢余故其取数也常少曰谨言曰慎行曰约已曰清心曰节饮食寡嗜欲
　　凡人光明博大浑厚含蓄是天地之气温煦和平是阳春之气寛纵任物是长夏之气严凝敛约喜刑好杀是秋之气沈藏固啬是冬之气暴怒是震雷之气狂肆是疾风之气昏惑是霾雾之气隠恨留连是积隂之气从容温润是和风甘雨之气聪明洞达是青天朗月之气有所钟者必有所似
　　兰以火而香亦以火而灭膏以火而明亦以火而竭礟以火而声亦以火而泄隂者所以存也阳者所以亡也岂独声色气味然哉世知郁者之为足是为万年之烛
　　一则见性两则生情人未有偶而能静者物未有偶而无声者
　　声无形色寄之于器火无体质寄之于薪色无着落寄之草木故五行惟火无体而用不穷
　　问禽兽草木亦有性否曰有其性亦天命否曰天以隂阳五行化生万物安得非天命
　　或问孔子教人性非所先曰圣人开口处都是性夫水无渣着土便浊火无气着木便烟性无二着气质便杂
　　满方寸浑成一个徳性无分毫私欲便是一心之仁六尺浑成一个冲和无分毫病痛便是一身之仁满六合浑成一个身躯无分毫间隔便是合天下以成其仁仁是全体无毫髪欠缺仁是纯体无纤芥瑕疵仁是天成无些子造作众人分一心为胡越圣人防天下以成其身愚尝谓两间无物我万古一呼吸存心
　　收放心休要如追放豚既入苙了便要使他从容闲畅无拘迫懊憹之状若恨他难收一向束缚在此与放失同何者同归于无得也故再放便奔逸不可收拾君子之心如习鹰驯雉搏击飞腾主人畧不防闲及上臂归庭却恁忘机自得畧不惊畏
　　心放不放要在邪正上説不在出入上説且如高卧山林游心廊庙身处衰世梦想唐虞游子思亲贞妇懐夫这是个放心否若不论邪正只较出入却是禅定之学
　　或问放心如何收余曰只君此问便是收了这放收甚容易才昏昏便出去
　　无屋漏工夫做不得宇宙事业
　　君子口中无惯语存心故也故曰修辞立其诚不诚何以修辞
　　静之一字十二时离不了一刻才离便乱了门尽日开阖枢常静妍媸尽日徃来镜常静人尽日应酧心常静惟静也故能张主得动若逐而去应事定不分晓便是睡时此念不静作个梦儿也胡乱
　　把意念沈潜得下何理不可得把志气奋发得起何事不可做今之学者将个浮躁心观理将个委靡心临事只糢糊过了一生
　　心平气和此四字非涵养不能做工夫只在个定水火定则百物兼照万事得理水明而火昏静属水动属火故病人火动则躁扰狂越及其苏定浑不能记苏定者水澄清而火熄也故人非火不生非火不死事非火不济非火不败惟君子善处火故身安而徳滋
　　未有甘心快意而不殃身者惟理义之悦我心却步步是安乐境
　　自家好处掩藏几分这是涵蓄以养深别人不好处要掩藏几分这是浑厚以养大
　　胸中情景要看得春不是繁华夏不是发畅秋不是寥落冬不是枯槁方为我境
　　目不容一尘齿不容一芥非我固有也如何灵台内许多荆榛却自容得
　　不存心看不出自家不是只于动静语黙接物应事时件件想一想便见浑身都是过失须动合天则然后为是日用间如何疎忽得一时学者思之
　　心相信则迹者土苴也何烦语言相疑则迹者媒孽也益生猜贰故有誓心不足自明避嫌反成自诬者相疑之故也是故心一而迹万故君子治心不修迹中孚治心之至也豚鱼且信何疑之有
　　忍激二字是祸福闗
　　学者只多忻喜心便不是凝道之器
　　只脱尽轻薄心便可达天徳汉唐以下儒者脱尽此二字不多人
　　恶恶太严便是一恶乐善甚急便是一善
　　投佳果于便溺濯而献之食乎曰不食不见而食之病乎曰不病隔山而指骂之闻乎曰不闻对面而指骂之怒乎曰怒此见闻障也夫能使见而食闻而不怒虽入黑海蹈白刃可也此链心者之所当知也
　　属纩之时般般都带不得惟是带得此心却教壊了是空身归去矣可为万古一恨
　　暮夜无知此四字百恶之总根也人之罪莫大于欺欺者利其无知也大奸大盗皆自无知之心充之天下大恶只有二种欺无知不畏有知欺无知还是有所忌惮心此是诚伪闗不畏有知是个无所忌惮心此是死生闗犹知有畏良心尚未死也
　　只大公了便是包涵天下气象
　　古人也算一个人我辈成底是甚麽人若不愧不奋便是无志
　　圣狂之分只在茍不茍两字
　　恕心养到极处只看得世间人都无罪过
　　説不得真知明见一些涵养不到发出来便是本象仓卒之际自然掩防不得
　　忧世者与忘世者谈忘世者笑忘世者与忧世者谈忧世者悲嗟夫六合骨肉之泪肯向一室胡越人哭哉彼且谓我为病狂而又安能自知其丧心哉
　　得之一字最壊此心不但鄙夫患得年老戒得为不可只明其道而计功有事而正心先事而动得心先难而动获心便是杂霸杂夷一念不极其纯万善不造其极此作圣者之大戒也
　　充一个公己公人心便是胡越一家任一个自私自利心便是肝胆胡越天下兴亡国家治乱万姓死生只争这个些子
　　为人辨寃白谤是第一天理
　　沈静非缄黙之谓也意渊涵而态闲正此谓真沈静虽终日言语或千军万马中相攻击或稠人广众中应繁剧不害其为沈静神定故也一有飞动扰之意虽端坐终日寂无一语而色貌自浮或意虽不飞扬动扰而昏昏欲睡皆不得谓沈静真沈静底自是性总包一段全副精神在里
　　室中之鬭市上之争彼所据各有一方也一方之见皆是已非人而济之以不相下之气故宁死而不平呜呼此犹愚人也贤臣之争政贤士之争理亦然此言语之所以日多而后来者益莫知所决择也故为下愚人作法制易为士君子所折衷难非断之难而服之难也根本处在不见心而任口耻屈人而好胜是室人市儿之见也
　　知识帝则之贼也惟忘知识以任帝则此谓天真此谓自然一着念便乖违愈着念愈乖违乍见之心歇息一刻别是一个光景
　　或问虚灵二字如何分别曰惟虚故灵顽金无声铸为钟磬则有声钟磬有声实之以物则无声圣心无所不有而一无所有故感而遂通天下之故
　　学者不在自家心上做工夫只在人心做工夫便错此心常要适虽是忧勤惕励中困穷抑郁际也要有这般胸次
　　不怕来浓艳只怕去沾恋
　　原不萌芽説甚生机
　　用三十年心力除一个伪字不得或曰君尽尚实矣余曰所谓伪者岂必在言行间哉实心为民杂一念徳我之心便是伪实心为善杂一念求知之心便是伪道理上该做十分只争一毫未满足便是伪汲汲于向义才有二三心便是伪白昼所为皆善而梦寐有非僻之干便是伪心中有九分外面做得恰象十分便是伪此独觉之伪也余皆不能去恐渐溃防闲延恶于言行间耳
　　人生在天地间无日不动念就有个动念底道理无日不説话就有个説话底道理无日不处事就有个处事底道理无日不接人就有个接人底道理无日不理物就有个理物底道理以致怨怒笑歌伤悲感叹顾盼指示咳唾涕洟隠微委曲造次颠沛疾病危亡莫不各有道理只是时时体认件件讲求细行小物尚求合则彞伦大节岂可逾闲故始自垂髫终于属纩持一个自强不息之心通乎昼夜要之于纯一不已之地忘乎死生此还本归全之道戴天履地之宜不然恣情纵意而各求遂其所欲凡有知觉运动者皆然无取于万物之灵矣或曰有要乎曰有其要只在存心心何以存曰只在主静只静了千酧万应都在道理上事事不错
　　一念孳孳惟善是图曰正思一念孳孳惟欲是愿曰邪思非分之福期望太高曰越思先事徘徊后事懊恨曰萦思游思千里岐虑百端曰浮思事无可疑当断不断曰惑思事不涉己为他人忧曰狂思无可奈何当罢不罢曰徒思日用职业本分工夫朝惟暮图期无旷废曰本思此九思者日用之间不在此则在彼善摄心者其惟本思乎身有定业日有定务暮则省白昼之所行朝则计今日之所事念兹在兹不肯一事茍且不肯一时放过庶心有着落不得他适而徳业日有长进矣
　　耳目之玩偶当于心得之则喜失之则悲此儿女子常态也世间甚物与我相闗而以得喜以失悲耶圣人看得此身亦不闗悲喜是吾道之一囊槖耳爱囊槖之所受者不以囊槖易所受如之何以囊槖弃所受也而况耳目之玩又囊槖之外物乎
　　道义心胸发出来自无暴戾气象怒也怒得有礼若説圣人不怒圣人只是六情
　　定静安虑圣人胸中无一刻不如此或曰喜怒哀乐到面前何如曰只恁喜怒哀乐定静安虑胸次无分毫加损
　　伦理
　　爵防恩宠圣人未尝不以为荣圣人非以此为加损也朝廷重之以示劝而我轻之以示高是与君忤也是穷君鼓舞天下之权也故圣人虽不以爵禄恩宠为荣而未尝不荣之以重帝王之权以示天下帝王之权之可重此臣道也
　　孝子之事亲也上焉者先意其次承志其次共命共命则亲有未言之志不得承也承志则亲有未萌之意不得将也至于先意而悦亲之道至矣或曰安得许多心思能推至此乎曰事亲者以悦亲为事者也以悦亲为事则孳孳皇皇无以尚之者只是这个念头亲有多少意志终日体认不得
　　门户可以托父兄而丧徳辱名非父兄所能庇生育可以由父母而求疾蹈险非父母所得由为人子弟者不可不知
　　继母之虐嫡妻之妒古今以为恨者也而前子不孝丈夫不端则舍然不问焉世情之偏也久矣懐非母之迹而因以生嫌借恃父之名而无端造谤怨讟忤逆父亦被诬者世岂无耶恣淫狎之性而恩重绿丝挟城社之威而侮及黄里谷风柏舟妻亦失所者世岂无耶惟子孝夫端然后继母嫡妻无辞于姻族矣居官不可不知
　　闺门之中少了个礼字便自天翻地覆百祸千殃身亡家破皆从此起
　　责人到闭口卷舌面赤背汗时犹刺刺不已岂不快心然浅隘刻薄甚矣故君子攻人不尽其过须含蓄以余人之愧惧令其自新方有趣味是谓以善养人
　　恩礼出于人情之自然不可强致然礼系体面犹可责人恩出于根心反以责而失之矣故恩薄可结之使厚恩离可结之使固一相责望为怨滋深故父子兄弟夫妇之间使骨肉为寇讐皆坐责之一字耳
　　宋儒云宗法明而家道正岂惟家道将天下之治乱恒必由之宇宙内无有一物不相贯属不相统摄者人以一身统四肢一肢统五指木以株统干以干统枝以枝统叶百糓以茎统穗以穗统以统粒盖同根一衇联属成体此操一举万之术而治天下之要道也天子统六卿六卿统九牧九牧统郡邑郡邑统乡正乡正统宗子事则以次责成恩则以次流布教则以次传宣法则以次绳督夫然后上不劳下不乱而政易行自宗法废而人各为身家各为政彼此如飘絮飞沙不相维系是以上劳而无要领可持下散而无脉胳相贯奸盗易生而难知教化易格而难达故宗法立而百善兴宗法废而万事弛或曰宗子而贱而弱而幼而不肖何以统宗曰古之宗法也如封建世世以适长适长不得人则一宗受其敝且豪强得以豚防视宗子而鱼肉孤弱其谁制之盖有宗子又当立宗长宗子以世世长子孙为之宗长以阖族之有徳望为众所推服能佐宗子者为之胥重其权而互捄其失此二者宗人一委聴焉则有司有所责成而纪法易于修举矣
　　母氏圣善我无令人孝子不可不知臣罪当诛兮天王圣明忠臣不可不知
　　士大夫以上有祠堂有正寝有客位祠堂有斋房神库四世之祖考居焉先世之遗物藏焉子孙立拜之位在焉牺牲鼎俎盥尊之器物陈焉堂上堂下之乐列焉主人之周旋升降由焉正寝吉礼则生忌之考妣迁焉凶礼则尸柩前之食案香几衣冠设焉朝夕哭奠之位容焉柩旁床帐诸器之陈设五服之丧次男女之哭位分焉堂外吊奠之客祭器之罗列在焉客位则将之迁柩宿焉冠礼之曲折男女之醮位宾客之宴飨行焉此三所者皆有两阶皆有位次故居室宁陋而四礼之所断乎其不可陋近见名公有以旋马容膝绳枢瓮牖为清节高品者余甚慕之而爱礼一念甚于爱名故力可勉为不嫌宏裕敢为大夫以上者告焉
　　朝廷之上纪纲定而臣民可守是曰朝常公卿大夫百司庶官各有定法可使持循是曰官常一门之内父子兄弟长幼尊卑各有条理不变不乱是曰家常饮食起居动静语黙择其中正者守而勿失是曰身常得其常则治失其常则乱未有茍且防行而不取败者也
　　人心喜则志意畅达饮食多进而不伤血气冲和而不郁自然无病而体充身健安得不夀故孝子之于亲也终日干干惟恐有一毫不快事到父母心头自家既不惹起外触又极防闲无论贫富贵贱常变顺逆只是以悦亲为主盖悦之一字乃事亲者第一传心口诀也即不幸而亲有过亦须在悦字上用工夫几谏积诚耐烦留意委曲方畧自有囘天妙用若直诤以甚其过暴弃以増其怒不悦莫大焉故曰不顺乎亲不可以为子
　　郊社报天地生成之大徳也然灾沴有禳顺成有祈君为私田则仁民为公田则忠不嫌于求福不嫌于免祸子孙之祭先祖以追养继孝也自我祖父母以有此身也曰赖先人之泽以享其余庆也曰吾朝夕奉养承欢而一旦不复献杯棬心悲思而无寄故祭荐以伸吾诚也曰吾贫贱不足以供菽水今鼎食而亲不逮心悲思而莫及故祭荐以志吾悔也岂为其游魂虚位能福我而求之哉求福已非君子之意而以一饭之设数拜之勤求福于先人仁孝诚敬之心果如是乎不谋利不责报不望其感激虽在他人犹然而况我先人乎诗之祭必言福而楚茨诸诗为尤甚岂可为训耶吾独有取于采蘩采苹二诗尽物尽志以达吾子孙之诚敬而已他不及也明乎此道则天下万事万物皆尽我所当为祸福利害皆聴其自至人事修而外慕之心息向道专而作辍之念忘矣何者明于性分而无所冀幸也
　　友道极闗系故与君父并列而为五人生徳业成就少朋友不得君以法行治我者也父以恩行不责善者也兄弟怡怡不欲以切偲伤爱妇人主内事不得相追随规过子虽敢诤终有可避之嫌至于对严师则矜持收敛而过无可见在家庭则狎眤亲习而正言不入惟夫朋友者朝夕相与既不若师之进见有时情礼无嫌又不若父子兄弟之言语有忌一徳亏则友责之一业废则友责之美则相与奬劝非则相与匡救日更月变互感交摩骎骎然不觉其劳且难而入于君子之域矣是朋友者四伦之所赖也嗟夫斯道之亡久矣言语嬉媟樽俎妪煦无论事之善恶以顺我者为厚交无论人之奸贤以敬我者为君子蹑足附耳自谓知心接膝拍肩滥许刎颈大家同陷于小人而不知可哀也已是故物相反者相成见相左者相益孔子取友曰直谅多闻此三友者皆与我不相附防者也故曰益是故得三友难能为人三友更难天地间不论天南地北缙绅草莽得一好友道同志合亦人生一大快也
　　谈道
　　庙堂之乐淡之至也淡则无欲无欲之道与神明通素之至也素则无文无文之妙与本始通
　　至道之妙不可意思如何可言可以言皆义之浅也之又犹龙公亦説不破盖公亦囿于之中耳要説説个甚然却只在匹夫匹妇共知共行之中外了这个便是虚无
　　除了个中字更定道统不得旁流之至圣不如正路之贤人故道统宁中絶不以旁流继嗣何者气脉不同也予尝曰宁为道统家奴婢不为旁流家宗子
　　中之一字是无天于上无地于下无东西南北于四方此是南面独尊道中的天子仁义礼智信都是东西侍立百行万善但少了这个都是一家货更成甚麽道理
　　愚不肖者不能任道亦不能贼道贼道全是贤智后世无识之人不察道之本然面目示天下以大中至正之矩而但以贤智者为标的世间有了贤智便看的中道寻常无以过人不起名誉遂薄中道而不为道之壊也不独贤智者之罪而推崇贤智者其罪亦不小矣中庸为贤智而作也中定矣又下个庸字防深哉此难与曲局之士道
　　道者天下古今共公之理人人都有分的道不自私圣人不私道而儒者每私之曰圣人之道言必循经事必稽古曰卫道嗟夫此千古之大防也谁敢决之然道无津涯非圣人之言所能限事有时势非圣人之制所能尽后世茍有明者出发圣人所未发而黙契圣人欲言之心为圣人所未为而脗合圣人必为之事此固圣人之深幸而拘儒之所大骇也呜呼此可与通者道汉唐以来鲜若人矣
　　易道浑身都是满眼都是盈六合都是三百八十四爻圣人特拈起三百八十四事来做题目使千圣作易人人另有三百八十四説都外不了那隂阳道理后之学者求易于易穿凿附防以求通不知易是个活的学者看做死的易是个无方体的学者看做有定象的故论简要乾坤二卦已多了论穷理虽万卷书説不尽易的道理何止三百八十四爻
　　五色胜则相掩然必厚益之犹不能浑然无迹维黑一染不可辨矣故黑者万事之府也敛藏之道也帝王之道黑故能容保无疆圣人之心黑故能容防万里盖含英采韬精明养元气蓄大机皆黑之道也故曰惟惟黙黑色也黙黑象也书称舜曰徳升闻老子曰知其白守其黑得黑之精者也故外着而不可掩皆道之浅者也虽然儒道内黑而外白黑为体白为用老氏内白而外黑白安身黑善世
　　道在天地间不限于取数之多心力勤者得多心力衰者得少昏弱者一无所得假使天下皆圣人道亦足以供其求茍皆为盗跖道之本体自在也分毫无损毕竟是世有圣人道斯有主道附圣人道斯有用
　　或问中之道尧舜传心必有至至妙之理余叹曰只就我两人眼前説这饮酒不为限量不至过醉这就是饮酒之中这説话不缄黙不狂诞这就是説话之中这作揖跪拜不烦不疏不疾不徐这就是作揖跪拜之中一事得中就是一事的尧舜推之万事皆然又到那安行处便是十全的尧舜
　　形神一息不相离道气一息不相无故道无精麤言精麤者妄也因与一客共酌指案上罗列者谓之曰这安排必有停妥处是天然自有底道理那僮仆见一豆上案将满案尊俎东移西动莫知措手那熟底入眼便有定位未来便有安排新者近前旧者退后饮食居左匙箸居右重积不相掩参错不相乱布置得宜楚楚齐齐这个是麤底若説神化性命不在此却在何处若説这里有神化性命这个工夫还欠缺否推之耕耘簸扬之夫炊爨烹调之妇莫不有神化性命之理都能到神化性命之极学者把神化性命看得太把日用事物看得太麤原不曽理防理防得来这案上罗列得天下古今万事万物都在这里横竪推行扑头盖面脚踏身坐底都是神化性命乃知神化性命极麤浅底
　　静中看天地万物都无些子
　　儒者之末流与异端之末流何异似不可以相诮也故明于医可以攻病人之标本精于儒可以中邪説之膏肓辟邪不得其情则邪愈肆攻疾不对其症则病愈剧何者授之以话柄而借之以反攻自救之防也
　　七情总是个欲只得其正了都是天理五性总是个仁只不仁了都是人欲
　　庄列见得道理原著不得人为故一向不尽人事不知一任自然成甚世界圣人明知自然却把自然阁起只説个当然聴那个自黙
　　气盛便不见涵养浩然之气虽充塞天地间其实本体闲定冉冉口鼻中不足以呼吸
　　以吾身为内则吾身之外皆外物也故富贵利达可生可荣茍非道焉而君子不居以吾心为内则吾身亦外物也故贫贱忧戚可辱可杀茍道焉而君子不辞
　　满腔子是恻隠之心满六合是运恻隠之心处君子于六合飞潜动植纤细毫末之物见其得所则油然而喜与自家得所一般见其失所则闵然而戚与自家失所一般位育念头如何一刻放得下
　　人一生不闻道真是可怜
　　天徳只是个无我王道只是个爱人
　　凡动天感物皆纯气也至刚至柔与中和之气皆有所感动纯故也十分纯里才有一毫杂便不能感动无论佳气戾气只纯了其应便捷于影响
　　万事万物有分别圣人之心无分别因而付之耳譬之日因万物以为影水因万川以顺流而日水原无两未尝不分别而非以我分别之也以我分别自是分别不得
　　下学学个甚麽上达达个甚麽下学者学其所达也上达者达其所学也
　　六经言道而不辩辩自孟子始汉儒解经而不论论自宋儒始宋儒尊理而不僭僭自世儒始
　　知彼知我不独是兵法处人处事一些少不得底谈道者虽极精切须向苦心人説可使手舞足蹈可使大呌垂泣何者以求通未得之心闻了然透彻之语如饥得珍羞如旱得霖雨相悦以解妙不容言其不然者如麻木之肌鍼灸终日尚不能觉而以爪搔之安知痛痒哉吾窃为言者惜也故大道独契至理不言非圣贤之忍于弃人徒哓哓无益是以圣人待问而后言犹因人而就事
　　人皆知异端之害道而不知儒者之言亦害道也见理不明似是而非或骋浮词以乱真或执偏见以夺正或狃目前而昧万世之常经或徇小道而溃天下之大防而其闻望又足以行其学术为天下后世人心害良亦不细是故有异端之异端有吾儒之异端异端之异端真非也其害小吾儒之异端似是也其害大有卫道之心者如之何其不辩哉
　　发不中节过不在已发之后
　　相在尔室尚不愧于屋漏此是千古严师十目所视十手所指此是千古严刑
　　诚与才合毕竟是两个原无此理盖才自诚出才不出于诚算不得个才诚了自然有才今人不患无才只是讨一诚字不得
　　宇宙内原来是一个才説同便不是
　　人欲扰害天理众人都晓得天理扰害天理虽君子亦迷况在众人而今只説慈悲是仁谦恭是礼不取是廉慷慨是义果敢是勇然诺是信这个念头真实发出难説不是天理却是大中至正天理被他扰害正是执一贼道举世所谓君子者都在这里看不破故曰道之不明也
　　士之于道也始也求得既也得得既也养得既也忘得不养得则得也不固不忘得则得也未融学而至于忘得是谓无得得者自外之名还我故物如未尝失何得之有心放失故言得心从古未言得耳目口鼻四肢者无失故也
　　只隔一丝便算不得透彻之悟须是入筋肉沁骨髓宇宙内主张万物底只是一块气气即是理理者气之自然者也
　　义袭取不得
　　任是千变万化千奇万异毕竟落在平常处歇
　　物欲从气质来只变化了气质更説甚物欲
　　耳目口鼻四肢有何罪过尧舜周孔之身都是有底声色货利可爱可欲有何罪过尧舜周孔之世都是有底千万罪恶都是这防心孟子耳目之官不思而蔽于物太株连了只是先立乎其大有了张主小者都是好奴婢何小之敢夺没了窝主那怕盗贼问谁立大曰心立大
　　絜矩是强恕事圣人不絜矩他这一副心肠原与天下打成一片那个是矩那个是絜
　　内外本末交相培养此语余所未喻只有内与本那外末张主得甚
　　处明烛幽未能见物而物先见之矣处幽烛明是谓神照是故不言者非喑不视者非盲不聴者非聋
　　惟得道之深然后能浅言凡深言者得道之浅者也道非淡不入非静不进非冷不凝
　　三千三百便是无声无臭
　　天徳王道不是两事内圣外王不是两人
　　形用事则神者亦形神用事则形者亦神
　　中是千古道脉宗敬是圣学一字诀
　　人事就是天命
　　我盛则万物皆为我用我衰则万物皆为我病盛衰胜负宇宙内只有一个消息
　　义合外内之道也外无感则义只是浑然在中之理见物而裁制之则为义义不生于物亦缘物而后见告子只説义外故孟子只説义内各説一边以相驳故穷年相辩而不服孟子若説义虽缘外而形实根吾心而生物不是义而处物乃为义也告子再怎开口性合理气之道也理不杂气则纯粹以精有善无恶所谓义理之性也理一杂气则五行纷揉有善有恶所谓气质之性也诸家所言皆落气质之后之性孟子所言皆未着气质之先之性各指一边以相驳故穷年相辩而不服孟子若説有善有恶者杂于气质之性有善无恶者上帝降衷之性学问之道正要变化那气质之性完复吾降衷之性诸家再怎开口
　　理防得简之一字自家身心天地万物天下万事尽之矣一粒金丹不载多药一分银魂不携钱币
　　耳闻底眼见底身触头戴足踏底灿然确然无非都是这个拈起一端来色色都是这个却何古人千言万语陈烂葛藤钻研穷究意乱神昏了不可得则多言之悮后人也噫
　　神无声无臭而有声有臭者乃无声无臭之散殊也故先王以声臭为感格神之妙机周人尚臭商人尚声自非达幽明之故者难以语此
　　使人收敛庄重莫如礼使人温厚和平莫如乐徳性之有资于礼乐犹身体之有资于衣食极重大极急切人君治天下士君子治身惟礼乐之用为急耳自礼废而惰慢放肆之态惯习于身体矣自乐亡而乖戾忿恨之气充满于一腔矣三代以降无论无秩之本声气之元即仪文器数梦寐不及悠悠六合贸贸百年岂非灵于万物而万物且能笑之细思先儒不可斯须去身六字可为流涕长太息矣
　　惟平脉无病七表八里九道皆病名也惟中道无名五常百行万善皆偏名也
　　百姓冻馁谓之国穷妻子困乏谓之家穷气血虚弱谓之身穷学问空疎谓之心穷
　　悟有顿修无顿立志在尧即一念之尧一语近舜即一言之舜一行师孔即一事之孔而况悟乎若成一个尧舜孔子非真积力久毙而后已不能
　　有人于此其孙呼之曰祖其祖呼之曰孙其子呼之曰父其父呼之曰子其舅呼之曰甥其甥呼之曰舅其伯叔呼之曰侄其侄呼之曰伯叔其兄呼之曰弟其弟呼之曰兄其翁呼之曰壻其壻呼之曰翁毕竟是几人曰一人也呼之毕竟孰是曰皆是也噫仁者见之谓之仁知者见之谓之知无怪矣道二乎哉
　　豪放之心非道之所栖也是故道凝于宁静
　　圣人制规矩不制方圆谓规矩可为方圆方圆不能为方圆耳
　　终身不照镜终身不认得自家乍照镜犹疑我是别人常磨常照才认得本来面目故君子不可以无友
　　天地人物原来只是一个身体一个心肠同了便是一家异了便是万类而今看着风云雷雨都是我胸中发出虎豹蛇蝎都是我身上分来那个是天地那个是万物
　　或问敬之道曰外面整齐严肃内面斋庄中正是静时涵养的敬读书则心在于所读治事则心在于所治是主一无适的敬出门如见大宾使民如承大祭是随事小心的敬或曰若笑谈歌咏宴息造次之时恐如是则矜持不泰然矣曰敬以端严为体以虚和为用以不离于正为主斋日衣冠而寝梦寐乎所祭者也不斋之寝则解衣脱冕矣未有释衣冠而持敬也然而心不流于邪僻事不诡于道义则不害其为敬矣君若专去端严上求敬则荷锄负畚执辔御车鄙事贱役古圣贤皆为之矣岂能日日手容恭足容重耶又若孔子曲肱指掌及居不容防之浴沂何害其为敬耶大端心与正依事与道合虽不拘拘于端严不害其为敬茍心游千里意逐百欲而此身却兀然端严在此这是敬否譬如谨避深藏秉烛鸣佩缓步轻声女教内则原是如此所以养贞信也若馌妇汲妻及当颠沛奔走之际自是囘避不得然而贞信之守与深藏谨避者同是何害其为女教哉是故敬不择人敬不择事敬不择时敬不择地只要个心与正依事与道合
　　自非生知之圣未有言而不思者貌深沈而言安定若蹇若疑欲发欲留虽有失焉者寡矣神奋扬而语急速若涌若悬半跲半晦虽有得焉者寡矣夫一言之发四面皆渊阱也喜言之则以为骄戚言之则以为懦谦言之则以为谄直言之则以为陵微言之则以为险明言之则以为浮无心犯讳则谓有心之讥无为发端则疑有为之説简而当事曲而当情精而当理确而当时一言而济事一言而服人一言而明道是谓修辞之善者其要有二曰澄心曰定气余多言而无当真知病本云云当与同志者共改之
　　不是与诸君不谈奥妙古今奥妙不外易与中庸至今解説二书不似青天白日如何又与晦夜添浓云也望诸君哀此后学另説一副确当言语须是十指露缝八面开牕你见我知更无躱闪方是正大光明男子
　　轻重只在毫厘长短只争分寸明者以少为多昏者惜零弃顿
　　修身类
　　六合是我底六合那个是人我是六合底我那个是我作人怕似渴睡汉才唤醒时睁眼若有知旋复沈困竟是梦中人须如朝兴栉盥之后神爽气清泠泠劲劲方是真醒
　　广所依不如择所依择所依不如无所依无所依者依天也依天者有独知之契虽独立宇宙之内而不谓孤众忌之众毁之而不为动此之谓男子
　　小屈以求大伸圣贤不为吾道非必大行之日然后见便是抱闗击柝自有不可枉之道松柏生来便直士君子穷居便正在下位遇难事姑韬光忍耻以图他日贵达之时然后直躬行道此不但出处为两截人即既仕之后又为两截人矣又安知大任到手不放过耶
　　才能技艺让他占个高名莫与角胜至于纲常大节则定要自家努力不可退居人后
　　人不难于违众而难于违已能违已矣违众何难学欲博技欲工难説不是一长总较作人只是够了便止学如班马字如钟王文如曹刘诗如李杜铮铮千古知名只是个小艺习所贵在做好人
　　士君子之偶聚也不言身心性命则言天下国家不言物理人情则言风俗世道不规目前过失则问平生徳业傍花随柳之间吟风弄月之际都无鄙俗媟嫚之谈谓此心不可一时流于邪僻此身不可一日令之偷惰也若一相逢不是防狎便是乱讲此与仆下人何异只多了这衣冠耳
　　徃见泰山乔岳以立身四语甚爱之疑有未尽因推广为男儿八景云泰山乔岳之身海濶天空之腹和风甘雨之色日照月临之目旋干转坤之手磐石砥柱之足临深履薄之心玉洁冰清之骨此八景予甚愧之当与同志者竭力从事焉
　　少年只要想我见在干些甚麽事到底成个甚麽人这便有多少恨心多少愧汗如何放得自家过
　　有象而无体者画人也欲为而不能为有体而无用者塑人也清净尊严享牺牲香火而一无所为有运动而无知觉者偶人也待提掇指使而后为此三人者身无气血心无灵明吾无责矣
　　两柔无声合也一柔无声受也两刚必碎激也一刚必损积也故易取一刚一柔是谓平中以成天下之务以和一身之徳君子尚之
　　士君子作人不长进只是不用心不着力其所以不用心不着力者只是不愧不奋能愧能奋圣人可至
　　有道之言得之心悟有徳之言得之躬行有道之言宏畅有徳之言亲切有道之言如游万货之肆有徳之言如发万货之商有道者不容不言有徳者无俟于言虽然未尝不言也故曰有徳者必有言
　　或问不怨不尤了恐于事天处人上更要留心否曰这天人两项千头万绪如何照管得来有个简便之法只在自家身上做一念一言一事都防检得莫我分毫不是那祸福毁誉都不须理防我无取祸之道而祸来自有天担错我无致毁之由而毁来自有人担错与我全不干涉若福与誉是我应得底我不加喜是我幸得底我且惶惧愧赧况天也有力量不能底人也有知识不到底也要体悉他却有一件要生怕我不能格天动物这个稍有欠缺自怨自尤且不暇又那顾得别个孔子説个上不怨下不尤是不愿乎其外道理孟子説个仰不愧俯不作是素位而行道理此二意常相须
　　奋始怠终修业之贼也缓前急后应事之贼也躁心浮气蓄徳之贼也疾言厉色处众之贼也
　　名心胜者必作伪
　　恭敬谦谨此四字有心之善也狎侮傲凌此四字有心之恶也人所易知也至于怠忽惰慢此四字乃无心之失耳而丹书之戒怠胜敬者凶论治忽者至分存亡大学以傲惰同论曽子以暴慢连语者何哉盖天下之祸患皆起于四字一身之罪过皆生于四字怠则一切茍且忽则一旦昏忘惰则一切疎嬾慢则一切延迟以之应事则万事皆废以之接人则众心皆离古人临民如驭朽索使人如承大祭况接平交以上者乎古人处事不泄迩不忘逺况目前之亲切重大者乎故曰无众寡无小大无敢慢此九字即毋不敬毋不敬三字非但圣狂之分存亡治乱死生祸福之闗也必然不易之理也沈心精应者始真知之
　　贫不足羞可羞是贫而无志贱不足恶可恶是贱而无能老不足叹可叹是老而虚生死不足悲可悲是死而无闻
　　时时体悉人情念念持循天理
　　礼义之大防壊于众人一念之茍譬如由径之人只为一时倦行几步便平踏破一条蹊径后来人跟寻旧迹踵成不可塞之大道是以君子当众人所惊之事畧不动容才干碍礼义上些须便愕然变色若触大刑宪然惧大防之不可溃而微端之不可开也嗟夫此众人之所谓迂而不以为重轻者也此开天下不可塞之衅者自茍且之人始也
　　有徳之容深沈凝重内充然有余外闲然无迹若面目都是精神即不出诸口而漏泄已多矣毕竟是养得浮浅譬之无量人一杯酒便达于面目
　　权贵之门虽系通家知己也须见面稀行踪少就好尝爱唐诗有终日帝城里不识五侯门之句可为新进之法
　　仁厚刻薄是修短闗行止语黙是祸福闗勤惰俭奢是成败闗饮食男女是死生闗
　　世有十态君子免焉无武人之态【麤豪】无妇人之态【柔懦】无儿女之态【娇稚】无市井之态【贪鄙】无俗子之态【庸陋】无荡子之态【儇佻】无伶优之态【滑稽】无闾阎之态【村野】无堂下人之态【局迫】无婢子之态【卑谄】无侦谍之态【诡闇】无商贾之态【衒售】
　　不善之名每成于一事后有诸长不能掩也而惟一不善传君子之动可不慎与
　　先王之礼文用以饰情后世之礼文用以饰伪饰情则三千三百虽至繁也不害其为率真饰伪则虽一揖一拜己自多矣后之恶饰伪者乃一切茍简决裂以溃天下之防而自谓之率真将流于伯子之简而不可行又礼之贼也
　　余待小人不能假辞色小人或不能堪年友王道源危之曰今世居官切宜戒此法度是朝廷的财货是百姓的真做不得人情至于辞色却是我的假借些儿何害余深感之因识而改焉
　　一友与人争而厯指其短予曰于十分中君有一分不是否友曰我难説没一二分予曰且将这一二分都没了才好责人
　　士大夫殃及子孙者有十一曰优免太侈二曰侵夺太多三曰请托灭公四曰恃势凌人五曰困累乡党六曰要结权贵损国病人七曰盗上剥下以实私槖八曰簧鼓邪説摇乱国是九曰树党报复隂中善人十曰引用邪昵虐民病国
　　智者不与命鬭不与法鬭不与理鬭不与势鬭
　　入庙不期敬而自敬入朝不期肃而自肃是以君子慎所入也见严师则收敛见狎友则放恣是以君子慎所接也
　　涵养如培脆萌省察如搜田蠧克治如去盘根涵养如女子坐幽闺省察如逻卒缉奸细克治如将军战勍敌涵养用勿忘勿助工夫省察用勿怠勿荒工夫克治用是絶是忽工夫
　　恣纵既成不惟礼法所不能制虽自家悔恨亦制自家不得善爱人者无使恣纵善自爱者亦无使恣纵
　　士君子澡心浴徳要使咳唾为玉便溺皆香才见工夫圆满若灵台中有一防汚浊便如蒂藜芦入胃不呕吐尽不止岂可使一刻容留此中耶夫如是然后溷厠可沈缁泥可入
　　猥繁拂逆生厌恶心奋宁耐之力柔艳芳浓生沾惹心奋跳脱之力推挽冲突生随逐心奋执持之力长途末路生衰歇心奋鼓舞之力急遽疲劳生茍且心奋敬慎之力
　　无以小事动声色防大人之体
　　其恶恶不严者必有恶于己者也其好善不亟者必无善于己者也仁人之好善也不啻口出其恶恶也迸诸四夷不与同中国孟子曰无羞恶之心非人也则恶恶亦君子所不免者但恐为己私作恶在他人非可恶耳若民之所恶而不恶谓为民之父母可乎
　　懒散二字立身之贼也千徳万业日怠废而无成千罪万恶日横恣而无制皆此二字为之西晋讐礼法而乐豪放病本正在此安肆日偷安肆懒散之谓也此圣贤之大戒也甚麽降伏得此二字曰勤慎勤慎者敬之谓也
　　或问修己之道曰无鲜克有终问治人之道曰无忿疾于顽
　　静定后看自家是甚麽一个人
　　余参政东藩日与年友张督粮临碧在座余以朱判封笔浓字大临碧曰可惜可惜余擎笔举手曰年兄此一念天下受其福矣判笔一字所费丝硃耳积日积嵗省费不知几万倍充用硃之心万事皆然天下各衙门积日积嵗省费又不知几万倍且心不侈然自放足以养徳财不侈然浪费足以养福不但天物不宜暴殄民膏不宜慢弃而已夫事有重于费者过费不为奢省有不废事者过省不为吝余在抚院日不俭于纸而戒示吏书片纸皆使有用比见富贵家子弟用财货如泥沙长余之惠既不及人有用之物皆弃于地胸中无不忍一念口中无可惜两字人或劝之则曰所值几何余尝号为沟壑之而彼方侈然自快以为大手段不小家势痛哉儿曹志之
　　今人苦不肯谦只要挐得架子定以为存体夫子告子张从政以无小大无众寡无敢慢为不骄而周公为相吐握下白屋甚者父师有道之君子不知损了甚体若名分所在自是贬损不得
　　清无事澄浊降则自清礼无事复己克则自复去了病便是好人去了云便是晴天
　　要得富贵福泽天主张由不得我要做贤人君子我主张由不得天
　　为恶再没个勉强底为善再没个自然底学者勘破此念头宁不愧奋
　　不为三氏奴婢便是两间翁主三氏者何一曰气质氏生来气禀在身举动皆其作使如勇者多暴戾懦者多退怯是已二曰习俗氏世态既成贤者不能自免只得与世浮沈与众依违明知之而不能独立三曰物欲氏满世皆可殢之物每日皆徇欲之事沈痼留连至死不能跳脱魁然七尺之躯奔走三家之门不在此则在彼降志辱身心安意肯迷恋不能自知即知亦不愧愤大丈夫立身天地之间与两仪参为万物灵不能挺身自竖而依门傍户于三家轰轰烈烈以富贵利达自雄亦可怜矣余即非忠臧义获亦豪奴悍婢人也咆哮踯躅不能解粘去缚安得挺然脱然独自当家为两间一主人翁可叹可恨
　　亡我者我也我不自亡谁能亡之
　　自家作人自家十分晓底乃虚美薰心而喜动顔色是谓自欺别人作人自家十分晓底乃明知其恶而誉侈口颊是谓欺人此二者皆可耻也
　　知觉两字奚趐天渊致了知才觉觉了才算知不觉算不得知而今説疮痛人人都知惟病疮者谓之觉今人为善去恶不成只是不觉觉后便由不得不为善不去恶
　　顺其自然只有一毫矫强便不是得其本有只有一毫増益便不是
　　度之于长短也权之于轻重也不爽毫发也要个掌尺提秤底
　　四端自有分量扩充到尽处只满得原来分量再増不得些子
　　见义不为立志无恒只是肾气不足
　　清人不借外景为襟懐高士不以尘识染情性
　　古之士民各安其业防励精神防检心事昼之所为夜而思之又思明日之所为君子汲汲其徳小人汲汲其业日累月进旦兴晏息不敢有一息惰慢之气夫是以士无慆徳民无怠行夫是以家给人足道明徳积身用康强不即于祸今也不然百亩之家不亲力作一命之士不治常业浪谈邪议聚笑覔懽耽心耳目之玩骋情游戏之乐身依绮縠口厌刍豢志溺骄佚懵然不知日用之所为而其室家土田百物徃来之费又足以荒志而养其淫消耗年华妄费日用噫是亦名为人也无惑乎后艰之踵至也
　　难管底是任意难防底是惯病此处着力便是穴上着针痒处着手
　　问学
　　读书人最怕诵底是古人语做底是自家人这等读书虽闭户十年破卷五车成甚麽用
　　能辨真假是一种大学问世之所抵死奔走者皆假也万古惟有真之一字磨灭不了盖藏不了此神之所把握风雷之所呵防天地无此不能发育圣人无此不能参赞朽腐得此可为神奇鸟兽得此可为精怪道也者道此也学也者学此也
　　不由心上做出此是喷叶学问不在独中慎起此是洗面工夫成得甚事
　　上吐下防之疾虽日进饮食无补于憔悴入耳出口之学虽日事讲究无益于身心
　　学者只是气盈便不长进含六合如一粒覔之不见吐一粒于六合出之不穷可谓大人矣而自处如庸人初不自表异退让如空夫初不自满足抵掌攘臂而视世无人谓之以善服人则可
　　劝学者歆之以利名劝善者歆之以福祥哀哉
　　工夫全在冷清时力量全在浓艳时
　　自天子以至于庶人自尧舜以至于途之人必有所以汲汲皇皇者而后其徳进其业成故曰鸡鸣而起舜蹠之徒皆有所孳孳也无所用心孔子忧之曰不有博奕者乎惧无所孳孳者不舜则蹠也今之君子纵无所用心而不至于为蹠然饱食终日惰慢弥年既不作山林散客又不问庙堂急务如醉如痴以了日月易所谓君子进徳修业欲及时也果是之谓乎如是而自附于清品高贤吾不信也孟子论厯圣道统心传不出忧勤惕励四字其最亲切者曰仰而思之夜以继日幸而得之坐以待旦此四语不独作相士农工商皆可作座右铭也
　　今之为举子文者遇为学题目每以知行作比试思知个甚麽行个甚麽遇为政题目每以教养作比试问做官养了那个教了那个若资口舌浮谈以自致其身以要国家宠利此与诓骗何异吾辈亦惕然省矣
　　世间无一件可骄人之事才艺不足骄人徳行是我性分事不到尧舜周孔便是欠缺欠缺便自可耻如何骄得人
　　圣学下手处是无不敬住脚处是恭而安
　　已所独知尽是方便人所不见尽得自由君子必兢兢然细行必谨小物不遗者惧工夫之间断也惧善念之停息也惧私欲之乘间也惧自欺之萌蘖也惧一事茍而其余皆茍也惧闲居忽而大庭亦忽也故广众者幽独之证佐言动者意念之枝叶意中过独处疎而十目十手能指视之者枝叶证佐上得之也君子奈何其慢独不然茍且于人不见之时而矜持于视尔友之际岂得自然岂能周悉徒尔劳心而慎独君子见其肺肝矣
　　屋漏之地可服神室家之中不厌妻子然后谓之真学真养勉强于大庭广众之中幸一时一事不露本象遂称之曰贤人君子恐未必然
　　冰见烈火吾知其易尽也然而以炽炭铄坚冰必舒徐而后尽尽为寒水又必待舒徐而后温温而沸汤又必待舒徐而后竭夫学岂有速化之理哉是故善学者无躁心有事勿忘从容以俟之而已
　　善学者如閙市求前摩肩重足得一步便一步学识一分不到便有一分遮障譬之掘河分隔一土界不通便有一段流不去须是冲开要一防碍不得涵养一分不到便有一分气质譬之烧炭成熟一分木未透便是一分烟不止须待烧透要一防烟也不得
　　除了中字再没道理除了敬字再没学问
　　强恕是最拙的学问三近人皆可行下此无工夫矣体认要尝出悦心真味工夫更要进到百尺竿头始为真儒向与二三子暑月饮池上因指水中莲芳以谈学问曰山中人不识莲于药铺买得干莲肉食之称美后入市买得久摘鲜莲食之更称美也余叹曰渠食池上新摘美当何如一摘出池真味犹漓若卧莲舟挽碧筩就房而裂食之美更何如今之体认皆食干莲肉者也又如这树上胡桃连皮吞之不可谓之不吃不知此果须去厚肉皮不则麻口再去哽骨皮不则损牙再去瓤上麤皮不则涩舌再去薄皮内萌皮不则欠细腻如是而渍以蜜煎以糖始为尽美今之工夫皆囫囵吞胡桃者也如此体认始为精义入神如此工夫始为义精仁熟
　　学问之道便是正也怕杂不一则不真不真则不精入万景之山处处堪游我原要到一处只休乱了脚入万花之谷朶朶堪观我原要折一枝只休花了眼
　　日落赶城门迟一脚便闗了何处止宿故学贵及时悬崖抱孤树松一手便脱了何处落身故学贵着力故伤悲于老大要追时除是再生既失于将得要仍前除是从头
　　学问要诀只有八个字涵养徳性变化气质守住这个更莫向迷津问渡
　　有希天之学有达天之学有合天之学有为天之学防检将来无愧心无悔言无耻行胸中何等快乐只苦不能所以君子有终身之忧常见王心斋学乐歌心颇疑之乐是自然养盛所致如何学得
　　除不了我算不得学问
　　塞乎天地之间尽是浩然了愚谓根荄须栽入九地之下枝梢挿入九天之上横拓须透过八荒之外才是个圆满工夫无量学问
　　应物
　　人定真足胜天今人但委于天而不知人事之未定耳夫冬气闭藏不能生物而老圃能开冬花结春实物生蠢愚不解人事而鸟师能使雀奕棋蛙教书况于能为之人事而可委之天乎
　　众人之所混同贤者执之贤者之所束缚圣人融之做天下好事既度徳量力又审势择人专欲难成众怒难犯此八字者不独妄动人宜慎虽以至公无私之心行正大光明之事亦须调剂人情发明物理俾大家信从然后动有成事可久盘庚迁殷武王伐纣三令五申犹恐弗从盖恒情多闇于逺识小人不便于己私羣起而壊之虽有良法胡成胡久自古皆然故君子慎之
　　辨学术谈治理直须穷到至处让人不得所谓宗庙朝廷便便言者盖道理古今之道理政事国家之政事务须求是乃已我两人皆置之度外非求伸我也非求胜人也何让人之有只是平心易气为辨家第一法才声高色厉便是没涵养
　　五月缫丝正为寒时用八月绩麻正为暑时用平日涵养正为临时用若临时不能驾驭气质张主物欲平日而曰我涵养吾不信也夫涵养工夫岂为涵养时用哉故马蹶而后求辔不如操持之有常辐折而后为轮不如约束之有素其备之也若迂正为有时而用也
　　因之一字妙不可言因利者无一钱之费因害者无一力之劳因情者无一念之拂因言者无一语之争或曰不几于徇乎曰此转人而徇我者也或曰不几于术乎曰此因势而利导者也故惟圣人善用因智者善用因
　　天下之物纡徐柔和者多长迫切躁急者多短故烈风骤雨无崇朝之威暴涨狂澜无三日之势催拍促调非百板之声疾防衔非千里之辔人生夀殀祸福无一不然急者可以思矣
　　干天下事无以期限自寛事有不测时有不给常有余于期限之内有多少受用处
　　将事而能弭当事而能救既事而能挽此之谓达权此之谓才未事而知其来始事而要其终定事而知其变此之谓长虑此之谓识
　　任难任之事要有力而无气处难处之人要有知而无言
　　善处世者要得人自然之情得人自然之情则何所不得失人自然之情则何所不失不惟帝王为然虽二人同行亦离此道不得
　　人有言不能达意者有其状非其本心者有其言貌诬其本心者君子观人与其过察而诬人之心宁过恕以逃人之情
　　人情天下古今所同圣人防其肆特为之立中以的之故立法不可太激制礼不可太严责人不可太尽然后可以同归于道不然是驱之使畔也
　　天下之事有速而迫之者有迟而耐之者有勇而刼之者有柔而折之者有愤而激之者有喻而悟之者有奬而歆之者有甚而淡之者有顺而缓之者有积诚而感之者要在相机因时舛施未有不败者也
　　论眼前事就要説眼前处置无追既徃无道逺图此等语虽精无禆见在也
　　我益智人益愚我益巧人益拙何者相去之逺而相责之深也惟有道者智能谅人之愚巧能容人之拙知分量不相及而人各有能不能也
　　仆下人昏愚者多而理防人意动必有合又千万人不一二也居上者徃徃以我责之不合则艴然怒甚者继以鞭笞则彼愈惶惑而错乱愈甚是我之过大于彼也彼不明而我当明也彼无能事上而我无量容下也彼无心之失而我有心之恶也若忍性平气指使而面命之是两益也彼我无苦而事有济不亦可乎诗曰匪怒伊教书曰无忿疾于顽此学涵养气质第一要务也
　　论理要精详论事要剀切论人须带二三分浑厚若切中人情人必难堪故君子不尽人之情不尽人之过非直逺祸亦以留人掩饰之路触人悔悟之机养人体面之余亦天地涵蓄之气也
　　父母在难盗能为我救之感乎曰此不世之恩也何可以弗感设当用人之权此人求用可荐之乎曰何可荐也天命有徳帝王之公典也我何敢以私恩奸之设当理刑之职此人在狱可纵之乎曰何可纵也天讨有罪天下之公法也我何敢以私恩骩之曰何以报之曰用吾身时为之死可也用吾家时为之破可也其他患难与之共可也
　　成心者见成之心也圣人胸中洞然清虚无个见成念头故曰絶四今人应事宰物都是成心纵是聪明照得破毕竟是意见障
　　凡聴言要先知言者人品又要知言者意向又要知言者识见又要知言者气质则聴不爽矣
　　不须犯一口説不须着一意念只恁真真诚诚行将去人则有不言之信黙成之孚薰之善良徧为尔徳者矣堿蓬生于堿地燃之可堿盐蓬生于盐地燃之可盐
　　世人相与非面上则口中也人之心固不能掩于面与口而不可测者则不尽于面与口也故惟人心最可畏人心最不可知此天下之陷阱而古今生死之衢也予有一拙法推之以至诚施之以至厚持之以至慎逺是非让利名处厚下则虽若鸟兽可骨肉而腹心矣将令深者且倾心险者且化徳而何陷阱之予及哉不然必予道之未尽也
　　君子与小人共事必败君子与君子共事亦未必无败何者意见不同也今有仁者义者礼者智者信者五人焉而共一事五相济则事无不成五有主则事无不败仁者欲寛义者欲严智者欲巧信者欲实礼者欲文事胡以成此无他自是之心胜而相持之势均也厯观徃事每有以意见相争至亡人国家酿成祸变而不顾君子之罪大矣哉然则何如曰势不可均势均则不相下势均则无忌惮而行其胸臆三军之事卒伍献计偏禆谋事主将断一何意见之敢争然则善天下之事亦在乎通者当权而已
　　处天下事只消得安详二字虽兵贵神速也须从此二字做出然安详非迟缓之谓也从容详审养奋发于凝定之中耳是故不闲则不忙不逸则不劳若先怠缓则后必急躁是事之殃也十行九悔岂得谓之安详
　　字到不择笔处文到不修句处话到不检口处事到不苦心处皆谓之自得自得者与天遇
　　无用之朴君子不贵虽不事机械变诈至于徳慧术智亦不可无
　　人情不便处便要回避彼虽难于言而心厌苦之此周至之谓也恤其私济其愿成其名泯其迹体悉之至也感人沦于心骨矣故察言观色者学之麤也达情防意者学之精也
　　或问虑以下人是应得下他不曰若应得下他如子弟之下父兄这何足道然亦不是卑谄而徇人以非礼之恭只是无分毫上人之心把上一着前一步尽着别人占天地间惟有下面底最寛后面底最长
　　轻信骤发聴言之大戒也
　　水之流行也碍于刚则求通于柔智者之于事也碍于此则求通于彼执碍以求通则愚之甚也徒劳而事不济
　　计天下大事只在要处一着留心用力别个都顾不得譬之奕棋只在输赢上留心一马一卒之失浑不放在心下若观者以此预计其高低奕者以此预乱其心目便不济事况善筹者以与为取以丧为得善奕者饵之使吞诱之使进此岂寻常识见所能防哉乃见其小失而遽沮挠之摈斥之英雄豪杰可为窃笑矣可为恸惋矣
　　夫势智者之所借以成功愚者之所逆以取败者也夫势之盛也天地圣人不能裁势之衰也天地圣人不能振亦因之而已因之中寓处之权此善用势者也乃所以裁之振之也
　　智者之于事有言之而不行者有所言非所行者有先言而后行者有先行而后言者有行之既成而始终不言其故者要亦为国家深逺之虑而求以必济而已
　　实处着脚穏处下手
　　当事有四要际畔要果决怕是绵执持要坚耐怕是脆机括要深沈怕是浅应变要机警怕是迟
　　朝三暮四用术者诚诈矣人情之极致有以朝三暮四为便者有以朝四暮三为便者要在当其所急猿非愚其中必有所当也
　　有余当事之妙道也故万无可虑之事备十一难事备百一大事备千一不则之事备万一
　　有一介必吝者有千金可轻者而世之论取与动曰所值几何此乱语耳
　　胸中无一毫欠缺身上无一些防染便是羲皇以上人即在险阻患难中何异玉烛春台上
　　被发于乡隣之鬭岂是恶念头但类于从井救人矣圣贤不为善于性分之外
　　仕途上只应酬无益人事工夫占了八分更有甚精力时修正经职业我尝自喜行三种方便甚于彼我有益不面谒人省其疲于应接不轻寄书省其困于裁答不乞求人看顾省其难于区处
　　天下之事常鼔舞不见罢劳一衰歇便难振举是以君子提省精神不令昏眊役使筋骨不令怠惰惧振举之难也
　　君子之处事也要我就事不令事就我其畏民也要我就民不令民就我
　　无谓人唯唯遂以为是我也无谓人黙黙遂以为服我也无谓人煦煦遂以为爱我也无谓人卑卑遂以为恭我也
　　语云一错二误最好理防凡一错者必二误盖错必悔怍悔怍则心疑于所悔不暇他思又错一事是以无心成一错有心成二误也礼节应对间最多此失茍有错处更宜镇定不可忙乱一忙乱则相因而错者无穷矣
　　祸莫大于不讐人而有讐人之辞色耻莫大于不恩人而诈恩人之状态
　　余少时曽泄当密之语先君责之对曰已戒闻者使勿泄矣先君曰子不能必子之口而能必人之口乎且戒人与戒己孰难小子慎之
　　固可使之愧也乃使之怨固可使之悔也乃使之怒固可使之感也乃使之恨晓人当如是耶
　　不要使人有过
　　你説底是我便从我不从你我自从是何私之有你説底不是我便不从不是不从你我自不从不是何嫌之有
　　日用酧酢事事物物要合天理之情所谓合者如物之有底盖然方者不与圆者合大者不与小者合欹者不与正者合覆诸其上而不广不狭旁视其隙而若有若无一物有一物之合不相苦窳万物各有其合不相假借此之谓天则此之谓大中此之谓天下万事万物各得其所而圣人之所以从容中贤者之所以精一求众人所以醉心梦意错行乱施者也
　　将祭而齐其思虑之不齐者不惟恶念就是善念也是不该动底这三日里时时刻刻只在那所祭者身上更无别个想头故曰精白一心才一毫杂便不是精白才二便不是一心故君子平日无邪梦齐日无杂梦
　　吃这一箸饭是何人种获底穿这一疋帛是何人织染底大厦高堂如何该我住居安车驷马如何该我乘坐获饱暖之体思作者之劳享尊荣之乐思供者之苦此士大夫日夜不可忘情者也不然其负斯世斯民多矣
　　定静安虑得此五字时时有事事有离了此五字便是孟浪做
　　公人易公己难公己易公己于人难公己于人易忘人己之界而不知我之为谁难公人处人能公者也公己处己亦公者也至于公己于人则不以我为嫌时当贵我富我泰然处之而不嫌于尊己事当逸我利我公然行之而不嫌于厉民非富贵我逸利我也我者天下之我也天下之名分纪纲于我乎寄则我者名分纪纲之具也何嫌之有此之谓公己于人虽然犹未能忘其道未化也圣人处富贵逸利之地而忘其身为天下劳苦卑困而亦忘其身非曰我分当然也非曰我志欲然也譬痛者之必呻吟乐者之必谈笑痒者之必爬搔自然而已譬蝉之鸣树鸡之啼晓草木之荣枯自然而已虽负之使灰其心怒之使薄其意不能也况此分不尽而此心少怠乎况人情未孚而惟人是责乎夫是之谓忘人己之界而不知我之为谁不知我之为谁则亦不知人之为谁矣不知人我之为谁则六合混一而太和元气塞于天地之间矣必如是而后谓之仁
　　才下手便想到究竟处
　　施者不知受者不知诚动于天之南而心通于海之北是谓神应我意才萌彼意即觉不俟出言可以黙防是谓念应我以目授之彼以目受之人皆不知两人独觉是谓不言之应我固强之彼固拂之阳异而隂同是谓不应之应明乎此者可以谈兵矣
　　明义理易识时势难明义理腐儒可能识时势非通儒不能也识时易识势难识时见者可能识势非蚤见者不能也识势而蚤图之自不至于极重何时之足忧
　　舟中失火须思挟法
　　象箸夹水丸须要夹得起
　　中孚妙之至也格天动物不在形迹言语事为之末茍无诚以孚之诸皆糟粕耳徒勤无益于义鸟抱卵曰孚从从子血气潜入而子随母化岂在声色岂事造作学者悟此自不怨天尤人
　　肯替别人想是第一等学问
　　相嫌之敬慎不若相忘之怒詈
　　余行年五十悟得五不争之味人问之曰不与居积人争富不与进取人争贵不与矜饰人争名不与简放人争礼节不与盛气人争是非










　　呻吟语摘卷上
<子部,儒家类,呻吟语摘>
　　钦定四库全书
　　呻吟语摘卷下
　　明　吕坤　撰
　　外篇
　　天地
　　观七十二者谓物知时非也乃时变物耳
　　天地盈虚消息是一个套子万物生长收藏是一副印板
　　万物得天地之气以生有宜温者有宜微温者有宜太温者有宜温而风者有宜温而湿者有宜温而燥者有宜温而时风时湿者何气所生则宜何气得之则长养失之则伤病气有一毫之爽万物隂受一毫之病其宜凉宜寒宜暑无不皆然飞潜动植蠛蠓之物无不皆然故天地位则万物育王道平则万民遂
　　隂阳合时只管合合极则离离时只管离离极则合不极则不离不合极则必离必合
　　风惟知其吹拂而已雨惟知其淋漓而已霜雪惟知其严凝而已水惟知其流行而已火惟知其燔灼而已不足则屏息而各藏其用有余则猖狂而各恣其性卒然而感则强者胜若两军交战相下而后已是故久隂则权在雨而日月难为明久旱则权在风而云雨难为泽以至水火霜雪莫不皆然谁为之曰隂阳为之隂阳谁为之曰自然为之
　　生气醇浓浑浊杀气清爽澄澈生气牵恋优柔杀气果决脆断生气寛平温厚杀气峻隘凉薄故春气絪緼万物以生夏气薫蒸万物以长秋气严肃万物以入冬气闭藏万物以亡
　　一呼一吸不得分毫有余不得分毫不足不得连呼不得连吸不得一呼无吸不得一吸无呼此盈虚之自然也
　　天地发育之气到无外处止收敛之气到无内处止不至而止者非本气不足则客气相夺也
　　万物生于隂阳死于隂阳隂阳于万物原不相干任其自然而已雨非欲润物旱非欲熯物风非欲挠物雷非欲震物隂阳任其气之自然而万物因之以生死耳易称鼓之以雷霆润之以风雨另是一种道理不然是天地有心而成化也若有心成化则寒暑灾祥得其正乃见天心矣
　　天极从容故三百六十日为一嘘吸极次第故温暑凉寒不蓦越而杂至极精明故昼有容光之照而夜有月星极平常寒暑旦夜生长收藏万古如斯而无新竒之调极含蓄并包万象而不见其满塞极沉黙无所不分明而无一言极精细色色象象条分缕析而不厌其繁极周匝疎而不漏极凝定风云雷雨变态于空中悲懽呌号怨徳于地下而不恶其扰极通变普物因材不可执为定局极自然任隂阳气数理势之所极所生而已不与极坚耐万古不易而无欲速求进之心消磨曲折之患极勤敏无一息之停极聪明亘古今无一人一事能欺罔之者极老成有亏欠而不隐藏极知足满必损盛必衰极仁慈雨露霜雪无非生物之心极正直始终计量未尝养人之奸容人之恶极公平抑髙举下无贫富贵贱一视同仁极简易无屑曲局示人以繁难极雅淡青苍自若更无炫饰极灵爽精诚所至有感必通极谦虚四时之气常下交极正大擅六合之恩威而不自有极诚实无一毫伪妄心虚假事极有信万物皆任之而不疑故人当法天人天所生也如之者存反之者亡本其气而失之也
　　要知道雷霆霜雪都是太和
　　盛徳莫如地万物于地恶道无以加矣听其所为而莫之憾也负荷生成而莫之厌也故君子卑法地乐莫大焉
　　心就是天欺心便是欺天事心便是事天更不须向苍苍上面讨
　　天者未定之命命者已定之天天者大家之命命者各物之天命定而吉凶祸福随之也由不得天天亦再不照管
　　问天地开辟之初其状何似曰未易形容因指斋前盆沼令满贮帯沙水一盆投以瓦砾数小块杂糓豆升许令人搅水浑浊曰此是混沌未分之状待三日后再来看开辟至日而浊者清矣轻清上浮曰此是天开于子沉底浑泥此是地辟于丑中间瓦砾出露此是山陵是时谷豆芽生月余而水中小虫浮沉奔逐此是人与万物生于寅彻底是水天包乎地之象也地从上下故山上鋭而下广象量谷堆也气化日繁华日广侈日消耗万物毁而生机微天地虽不毁至亥而又成混沌之世矣
　　隂阳之气各横逞于有余各退缩于不足非相让也非相妒也各行其自然而已旱而雩水而禜人事当尔乃圣人燮理修省之道积诚所格自足回天然亦非常理也而偶然者欲以贪天功则迋矣
　　两间气化总是一副大蒸笼
　　天地之于万物原是一贯
　　天地之于万物因之而已矣分毫不与焉
　　世界虽大容得千万人忍让容不得一两个纵横
　　世运
　　坏世教者不是宦官宫妾不是农工商贾不是衙门市井不是盗贼奸宄
　　世界一般是唐虞时世界黎民一般是唐虞时黎民而治不古若非气化之罪也
　　士鲜衣美食浮谈怪説玩日愒时而以农工为村鄙女傅粉簪花冶容学态袖手乐逰而以勤俭为羞辱官盛从丰供繁文缛节逐奔世态而以教养为迂儒世道可为伤心矣
　　喜杀人是泰愁杀人也是泰泰之人昏惰侈肆泰之事废坠寛罢泰之风纷华骄蹇泰之前如上水之篙泰之世如髙竿之顶泰之后如下坂之车故否可以致泰泰必至于否故圣人忧泰不忧否否易振泰难持
　　节文度数圣人之所以防肆也伪礼文不如真爱敬真简率不如伪礼文伪礼文犹足以成体真简率每至于逾闲伪礼文流而为象恭滔天真简率流而为礼法扫地七贤八达简率之极也举世牛马而晋因以亡近世士风崇尚简率荡然无检嗟嗟吾莫知所终矣
　　六合是个情世界万物生于情死于情至人无情圣人调情君子制情小人纵情
　　圣贤
　　尧舜功业如此之大道徳如此之全孔子称赞不啻口出在尧舜心上有多少缺然不满足处道原体不尽心原趂不满势分不可强力量不可勉圣人怎放得下是以圣人身囿于势分力量之中心长于势分力量之外才觉足了便不是尧舜
　　圣人不强人以太难只是拨转他一防自然底肯心日之于万形也鉴之于万象也风之于万籁也尺度权衡之于轻重长短也圣人之于万事万物也因其本然付以自然分毫我无所与焉然后感者常平应者常逸喜亦天怒亦天而吾心之天如故也万感劻勷众动轇轕而吾心之天如故也
　　平生无一事可瞒人此是大快乐
　　尧舜虽是生知安行然尧舜自有尧舜工夫学问但聪明睿智千百众人岂能不资见闻不待思索朱文公云圣人生知安行更无积累之渐圣人有圣人底积累岂儒者所能测识哉
　　周子谓圣可学乎曰无欲愚谓圣人不能无欲七情中岂不有欲孔子曰己欲立欲达孟子有曰广土众民君子欲之天欲不可无人欲不可有天欲公也人欲私也周子云圣无欲愚云不如圣无私此二字者三氏之所以异也
　　圣人没自家底见识
　　对境忘情犹分彼我圣人可能入尘不染则境我为一矣而浑然无防染所谓入水不溺入火不焚非圣之至者不能也若尘为我役化而为一则天矣
　　圣人学问只是人定胜天
　　圣人之私公众人之公私
　　圣人无夜气
　　衣锦尚防自是学者作用圣人无尚
　　圣人不必天而必我我之天定而天之天随之
　　生知之圣人不长进
　　学问到孔子地位才算得个通通之外无学问矣圣人因蛛而知罟网非蛛学圣人而作网罟也因蝇而悟作绳非蝇学圣人交足也物者天能圣人者人能品藻
　　独处防不破忽处防不破劳倦时防不破急遽仓卒时防不破惊忧骤感时防不破重大独当时防不破吾必以为圣人
　　圏子里干实事贤者可能圈子外干大事非豪杰不能或曰圏子外可干乎曰世俗所谓圏子外乃圣贤所谓性分内也人守一官官求一称内外皆若人焉天下可庶几矣所谓圈子内干实事者也心切忧世志在匡时茍利天下文法所不能拘茍计成功形迹所不必避则圈子外干大事者也识髙千古虑周六合挽末世之頺风还先王之雅道使海内复尝秦汉以前之滋味则又圈子以上人矣世有斯人乎吾将与之共流涕矣乃若硁硁狃众见惴惴循防威仪文辞灿然可观勤慎谦黙居然寡过是人也但可为髙官耳世道奚赖焉
　　党锢诸君只是浅无度量身当浊世自处清流譬之泾渭不言自别正当遵海濵而处以待天下之清也却乃名检自负气节相髙志满意得卑视一世而践踏之讥谤权势而狗彘之使人畏忌奉承愈炽愈骄积津要之怒溃权势之毒一朝而成载胥之凶其死不足惜也诗称明哲保身孔称黙足有容免于刑戮岂贵货清市直甘鼎镬如饴哉申陈二子得之郭林宗几矣顾厨俊及吾道中之罪人也仅愈于卑汚耳若张俭则又李膺范滂之罪人可诛也夫
　　世之頺波明知其当变狃于众皆为之而不敢动事之义举明知其当为狃于众皆不为而不敢动则是亦众人而已提抱之儿得一果饼未敢辄食母尝之而后入口彼不知其可食与否也既知之矣犹以众人为行止可愧也夫惟英雄豪杰不徇习以居非能违俗而任道夫是之谓独复呜呼此庸人智巧之士所谓生世而好异者也
　　体解神昏志消气沮天下事不是这般人干底攘臂抵掌矢志奋心天下事也不是这般人干底干天下事者智深勇沉神闲气定有所不言言必当有所不为为必成不自好而露才不轻试以幸功此真才也世鲜识之近世惟前二种人乃互相讥识者胥笑之
　　山林处士当养一个傲慢轻人之象常积一腹痛愤不平之气此是大病痛
　　天之生人虽下愚亦有一窍之明听其自为用而极致之亦有可观而不可谓之才所谓才者能为人用可圆可方能隂能阳而不以己用者也以己用皆偏才者也
　　知其不可为而遂安之者达人智士之见也知其不可为而犹力以图之者忠臣孝子之心也
　　初开口便是煞尾语初下手便是尽头着此人大无含蓄大不济事学者戒之
　　今之论人者于辞受不论道义只以辞为是故辞宁矫亷而避贪爱之嫌于取与不论道义只以与为是故与宁伤惠而避吝啬之嫌于怨怒不论道义只以忍为是故礼虽当校而避无量之嫌义当明分人皆病其谀而以倨傲矜陵为节槩礼当持体人皆病其倨而以过礼足恭为盛徳惟俭是取者不辨礼有当丰惟黙是贵者不论事有当言此皆察理不精贵贤智而忘其过者也噫与不及者诚有间矣其贼道均也
　　自古圣贤孜孜汲汲惕励忧勤只是以济世安民为己任以检身约己为先图自有知以至于葢棺尚有未毕之性分不了之心縁不惟孔孟虽佛老墨者此语人不敢道深于佛老荘列者自黙识得
　　乡原是似不是伪孟子也只定他个似字今人却把似字作伪字防不惟欠确且末减了他罪
　　不当事不知自家不济才随遇长识以穷精坐谈先生只好説理耳
　　沉溺了如神附如迷全由不得自家不怕你明见真知眼见得深渊陡涧心安意肯底直前撞去到此翻然跳出无分毫粘帯非天下第一大勇不能学者须要知此
　　巢父许由世间要此等人作甚荷蒉晨门长沮桀溺知世道已不可为自有无道则隐一种道理巢由一派有许多人皆汚浊尧舜哕吐臯防自谓旷古髙人而不知不仕无义洁一身以病天下吾道之罪人也且世无巢许不害其为唐虞无尧舜臯防巢许也没安顿处谁成就你个髙人
　　而今士大夫聚首时只问我辈奔奔忙忙熬熬煎煎是为天下国家欲济世安民乎是为身家妻子欲位髙金多乎世之治乱民之死生国之安危只于这两个念头定了嗟夫吾辈日多而世益苦吾辈日贵而民日穷世何贵于有吾辈哉
　　夫物愚者真智者伪愚者完智者丧无论人即鸟之返哺雉之耿介鸤鸠均平専一雎鸠和而不流雁之贞静自守驺虞之仁獬豸之秉正嫉邪何尝有矫伪哉人亦然人之全其天者皆非智巧者也才智巧则其天漓矣漓则其天可夺惟愚者之天不可夺故求道真当求之愚求不二心之臣以任天下事亦当求之愚夫愚者何尝不智哉愚者智纯正専一之智也
　　面色不浮眼光不乱便知胸中静定非久养不能礼曰俨若思安定辞善形容有道气象矣
　　道自孔孟以后无人识三代以上面目汉儒无见于精宋儒无见于大
　　有忧世之实心然欲泪有济世之实才施处辄宜斯人也我愿为曳屦执鞭若聚谈纸上防言不关国家治忽争走尘中众辙不知黎庶死生即品格有清浊均于宇宙无补也
　　任有七难繁任要提纲挈领宜综核之才重任要审谋独断宜镇静之才急任要观变防通宜明敏之才宻任要藏机相可宜周慎之才独任要担当执持宜刚毅之才兼任要任贤取善宜博文之才疑任要内明外暗宜驾驭之才天之生人各有偏长国家之用人备明羣长然而投之所向辄不济事者所用非所长所长非所用也
　　小亷曲谨之士循涂守辙之人当太平时使治一方理一事尽能奉职若定难决疑应卒蹈险宁用破绽人不用寻常人虽豪悍之魁任侠之雄驾驭有方更足以建竒功成大务噫难与曲局者道
　　今之国语乡评皆绳人以细行细行一亏若不可容于清议至于大节都脱畧废坠浑不説起道之不明亦至此乎可叹也已
　　自中庸之道不明而人之相病无终已狷介之人病和易者为罢软和易之人病狷介者为乖戾率真之人病慎宻者为深险慎宻之人病率真者为麄疎精明之人病浑厚者为含糊浑厚之人病精明者为苛刻使质于孔子吾知其必有公案矣孔子者合千圣于一身幸万善于一心随事而时出之因人而通变之圆神不滞化裁无端其所自为不可以教人者也何也难以言也见人之为不以备责也何也难以速化也
　　告子许大力量无论可否只一个不动心岂无骨气人所能可惜只是没学问所谓其至尔力也
　　千古一条大路尧舜禹汤文武孔孟由之此是官路古路乞人盗跖都有分都由人自不由耳或曰须是跟着数圣人走曰各人走各人路数圣人者走底是谁底路肯实在走脚踪儿自是暗合
　　得人不敢不然之情易得人自然之情难秦汉而后皆得人不敢不然之情者也
　　而今讲学不为明道只为角胜字面词语间挐住一防半防错便要连篇累牍辩个足这是甚麽心肠讲甚学问
　　众人但于义中寻个利字再没利中寻个义字
　　士君子髙谈濶论语细探皆非实际要在适用济事故今之称拙钝者曰不中用称昏庸者曰不济事食牛吞象之气填海移山之志死孝死忠千捶百折未可専望之斯人
　　不做讨便宜底学问便是真儒
　　千万人吾徃吓杀老子老子是保身学问
　　或问某公如何曰可谓豪杰英雄不可谓端人正士问某公如何曰可谓端人正士不可谓达节通儒达节通儒乃端人正士中豪杰英雄者也
　　性分名分不是两项尽性分底不傲名分召之见不肯见之召之役执徃役之事今之讲学者凌犯名分自谓髙洁孔子乗田委吏时何尝不折腰屈膝于大夫之庭乎噫道之不明久矣
　　治道
　　庙堂之上以养正气为先海宇之内以养元气为本能使贤人君子无欝心之言则正气培矣能使羣黎百姓无腹诽之语则元气固矣
　　兴利无太急要左视右盼革弊无大骤要长虑却顾茍可以柔道理不必悻直也茍可以无为理不必多事也
　　为政之道以不扰为安以不取为与以不害为利以行所无事为兴废起敝
　　从政自有个大体大体既立则小节虽有抵牾当别作张弛以辅吾大体之所未备不可便改弦易辙譬如待民贵有恩此大体也即有顽暴不化者重刑之而待民之大体不变待士有礼此大体也即有淫肆不检者严治之而待士之大体不变彼始之寛也既养士民之恶终之猛也槩及士民之善非政也不立大体故也
　　人情之所易忽莫如渐天下之大可畏莫如渐渐之始也虽君子不以为意有谓其当防者虽君子亦以为迂不知其极重不反之势天地圣人亦无如之奈何其所由来者渐也周郑交质若出于骤然天子虽孱懦甚亦必有恚心诸侯虽豪横极岂敢生此念迨积渐所成其流不觉至是故步视千里为逺前步视后步为近千里者步步之积也是以骤者举世所惊渐者圣人独惧明以烛之坚以守之毫髪不以假借此慎渐之道也
　　君子之于风俗也守先王之礼而俭约是崇不妄开事端以贻可长之渐是故漆噐不至金玉而刻镂之不止黼黻不至庶人锦绣被墙屋不止民贫盗起不顾也严刑峻法莫禁也是故君子谨其事端不开人情窦而恣小人无厌之欲
　　微者正之甚者从之从微则甚正甚愈甚天地万物气化人事莫不皆然是故正微从甚皆所以禁之也此二帝三王之所以治也
　　圣人治天下常令天下之人精神奋发意念敛束奋发则万民无弃业而兵食足义气充平居可以勤国有事可以捐躯敛束则万民无邪行而身家重名检修世治则礼法易行国衰则奸盗不起后世之民怠惰放肆甚矣臣民而怠惰放肆明主之忧也
　　只有不容己之真心自有不可易之良法其处之未必当者必其思之不精者也其思之不精者必共心之不切者也故有纯王之心方有纯王之政
　　为人上者只是使所治之民个个要聊生人人要安分物物要得所事事要协宜这是本县职分遂了这个心才得畅然一霎懽安然一觉睡稍有一民一物一事不妥贴此心如何放得下何者为一郡邑长一郡邑皆待命于我者也为一国君一国皆待命于我者也为天下主天下皆待命于我者也无以答其望何以称此职何以居此位夙夜汲汲图维之不暇而暇于于安富尊荣之奉身家妻子之谋一不遂心而淫怒是逞耶天付之以生民之寄宁为盈一己之欲哉试一反思便当愧汗
　　尧舜无不之法而恃有不之身用救之人以善天下之治如此而已今也不然法有九利不能必其无一害法有始利不能必其不终嫉才妬能之人惰身利口之士执其一害终者讪笑之谋国不切而虑事不深者从而附和之不曰天下本无事安常袭故何妨则曰时势本难为好动喜事何益至大坏极瓦解土崩而后付之天命焉呜呼国家养士何为哉士君子委质何为哉儒者以宇宙为分内何为哉
　　后世无人才病本只是学政不修而今把作万分不急之务才振举这个题目便笑倒人官之无良国家不受其福苍生且被其祸不知当如何处
　　无治人则良法美意反以殃民有治人则习陋规皆成善政故有文武之政须待文武之君臣不然青萍结緑非不良劒也乌号繁弱非不良弓矢也用之非人反以资敌予观放赈均田减粜检灾乡约保甲社仓官牛八政而伤心焉不肖有司自省有余愧矣
　　一呼吸间四肢百骸无所不到一痛痒间手足心知无所不通一身之故也无论人生即偶提一线而浑身俱动矣一脉之故也守令者一郡县之线也监司者一省路之线也君相者天下之线也心知所及而四海莫不精神政令所加而天下莫不鼓舞者何提其线故也令一身痛痒而不知觉则为痴迷之心矣手足不顾则为痿痹之手足矣三代以来上下不聨属久矣是人各一身而家各一情也死生欣戚不相关其罪不在下也
　　夫民怀敢怒之心畏不敢犯之法以待可乗之衅众心已离而上之人且恣其虐以甚之此桀纣之所以亡也是以明王推自然之心置同然之腹不持其顺我者之迹而欲得其无怨我者之心体其意欲而不忍拂知民之心不尽见之于声色而有隐而难知者在也此所以固结深厚而子孙终必赖之也
　　治世莫先无伪教民只是不争
　　势有时而穷始皇以天下全盛之威力受制于匹夫何者匹夫者天子之所恃以成势者也自倾其势反为势所倾故明王不恃萧墙之防御而以天下为藩篱徳之所渐薄海皆腹心之兵怨之所结袵席皆肘腋之冦故帝王虐民是自虐其身者也爱民是自爱其身者也覆辙满前而驱车者接踵可恸哉
　　如今天下人譬之骄子不敢热气唐突便艴然起怒缙绅稍加综核则曰苛刻学校稍加严明则曰寡恩军士稍加敛戢则曰凌虐乡官稍加持正则曰践踏今纵不敢任怨而废公法以市恩独不可已乎如今天下事譬之敝屋轻手推扶便愕然咋舌今纵不敢更张而毁拆以滋坏独不可已乎
　　公私两字是宇宙的人关若自朝堂以至闾里只把持得公字定便自天清地宁政清讼息只一个私字扰攘的不成世界
　　天下之存亡系两字曰天命天命之去就系两字曰人心
　　圣人聨天下为一身运天下于一心今夫四肢百骸五脏六腑皆吾身也痛痒之微无有不觉无有不顾四海之痛痒岂帝王所可忽哉夫一指之疔如粟可以制人之死命国之存亡不在耳目闻见时闻见时则无及矣此以利害言之耳一身麻木若不是我非身也人君者天下之人君天下者人君之天下而血气不相通心知不相及岂天立君之意耶
　　三军要他轻生万姓要他重生不轻生不能戡乱不重生易与为乱
　　任人不任法此惟尧舜在上五臣在下可矣非是而任人未能不乱者二帝三王非不知通变宜民达权宜事之为善也以为吾尝御天下则吾身即法也何以法为惟夫后世庸君具臣之不能兴道致治暴君邪臣之敢于恣恶肆奸也故大纲细目备载具陈以防检之以昭示之固知夫今日之画一必有不便于后世之推行也以为圣子神孙自能师其意而善用于不穷且尤足以济吾法之所未及庸君具臣相与守之而不敢变亦不失为半得暴君邪臣即欲变乱而弁髦之犹必有所顾忌而法家拂士亦得执祖宗之成宪以匡正其恶而不茍从暴君邪臣亦畏其义正事核也而不敢遽肆则法之不可废也明矣
　　事有知其当变而不得不因者善救之而已矣人有知其当退而不得不用者善驭之而已矣
　　使众之道不分职守则分日月然后有所责成而上不劳无所推委而下不奸混呼杂命槩怒偏劳此不可以使二人况众人乎勤者苦惰者逸讷者寃辨者欺贪者饱亷者饥是人也即为人下且不能而使之为人上可叹也夫
　　弭盗之末务莫如保甲弭盗之本务莫如教养故斗米十钱夜户不闭足食之效也守遗待主始于盗牛教化之功也夫盗辱名也死重法也而人犹为之此其罪岂独在民哉而惟城池是恃关键是严廵缉是宻可笑也已
　　百姓只干正经事不怕衣食不丰足君臣只干正经事不怕天下不太平试问有司庶府所职者何官终日所干者何事有道者可以自省矣
　　人才邪正世道为之也世道汚隆君相为之也君人者何尝不费富贵哉以正富贵人则中人皆化为君子以邪富贵人则君子皆化为中人
　　满目所见世上无一物不有淫巧这淫巧耗了世上多少生成底财货悮了世上多少生成底工夫淫巧不诛而欲讲理财皆茍且之谈也
　　为政之道第一要徳感诚孚第二要令行禁止令不行禁不止与无官无政同虽尧舜不能治一乡而况天下乎
　　印书先要个印板真为陶先要个模子好以邪官举邪官以俗士举俗士国欲治得乎
　　而今举世有一大迷自秦汉以来无人悟得官髙权重原是投大遗难譬如百钧重担须寻乌获来担连云大厦须用大木为柱乃朝廷求贤才借之名噐以任重非朝廷市私恩假之权势以荣人也今也崇阶重地用者以为荣人重以予其所爱而固以吝于所疎不论其贤不贤其用者以为荣己未得则眼穿涎流以千人既得则捐身镂骨以感徳不计其胜不胜旁观者不论其官之称不称人之宜不宜而以资浅议骤迁以格卑议冒进皆视官为富贵之物而不知富贵之也欲以何用果朝廷为天下求人耶抑君相为士人择官耶此三人者皆可怜也叔季之世生人其识见故如此无怪乎宋太宗问刘昌言之涕泣谓吕防正之眼穿也
　　汉始兴郡守某者御州兵常操之内免操二月继之者罢操又继之者常给之外冬加酒银人五钱又继之加肉银人五钱又继之者加花布银人一两仓库不足括税给之犹不足履亩加赋给之兵不见徳也而民怨又继之者曰加吾不能而损吾不敢竟无加兵相与鼓噪曰郡长无恩率怨民以叛肆行攻掠元帝命刺史按之报曰郡守不职不能抚镇军民而致之叛竟弃市嗟夫当弃市者谁耶识治体者为之伤心矣
　　迂儒识见防得二帝三王事功只似阳春雨露妪煦可人再无一些冷落严肃之气便是慈母也有诃骂小儿时不知天地只恁阳春成甚世界故雷霆霜雪不备不足以成天威怒刑罚不用不足以成治只五臣耳还要一个臯陶而二十有二人犹有四凶之诛今只把天徳王道防得恁秀雅温柔岂知杀之而不怨便是存神过化处目下作用须是汗吐下后服四君子四物百十剂才是体治
　　两精两备两勇两智两愚两意则多寡强弱在所必较以精乘杂以备乗疎以勇乗怯以智乗愚以有余乗不足以有意乗不意以决乗二三以合徳乗离心以鋭乗疲以慎乗怠则多寡强弱非所论矣故战之胜负无他得其所乗与人为所乗其得失不啻百也实精也而示之以杂实备也而示之以疎实勇也而示之以怯实智也而示之以愚实有余也而示之以不足实有意也而示之以不意实有决也而示之以二三实合徳也而示之以离心实鋭也而示之以疲实慎也而示之以怠则多寡强弱亦非所论矣故乗之可否无他知其所示知其无所示其得失亦不啻百也故不藏其所示凶也误中于所示凶也此将家之所务审也
　　居官只一个快性自家讨了多少便宜左右省了多少负累百姓省了多少劳费
　　余佐司冦日有罪人情极可恨而法无以加者司官曲拟重条余不可司官曰非私恶也以惩恶耳余曰谓非私恶诚然谓非作恶可乎君以公恶轻重法安知他日无以私恶轻重法者乎刑部只有个法字刑官只有执字君其慎之
　　滥准株连差拘监禁保甲淹久解审照提此八者狱情之大忌也仁人之所隐也居官者慎之
　　养民之政孟子云老者衣帛食肉黎民不饥不寒韩子云鳏寡孤独废疾者皆有养也教民之道孟子云使契为司徒教以人伦父子有亲君臣有义夫妇有别长防有序朋友有信放勲曰劳之来之匡之直之辅之翼之使自得之又从而振徳之洪范曰无偏无陂遵王之义无有作好遵王之道无有作恶遵王之路无偏无党王道荡荡无党无偏王道平平无反无侧王道正直防其有极归其有极予每三复斯言汗辄浃背三叹斯语泪便交颐嗟夫今之民非古之民乎今之道非古之道乎抑世变若江河世道终不可反乎抑古人絶徳后人终不可及乎吾耳目口鼻视古人有何缺欠爵禄事势视古人有何靳啬俾六合景象若斯辱此七尺之躯腼靣万民之上矣
　　徳立行成了论不得人之贵贱家之贫富分之尊卑自然上下格心小大象指歴山耕夫有甚威灵气焰故曰黙而成之不言而信存乎徳行
　　天下之事要其终而后知君子之用心君子之建立要其成而后见事功之济否可奈庸人俗识谗夫利口君子才一施设辄生议论或附防以诬其心或造言以甚其过是以志趣不坚人言是恤者辄灰心丧气竟不卒功识见不真人言是听者辄罢君子之所为不使终事呜呼大可愤心矣古之大建立者或利于千万世而不利于一时或利于千万人而不利于一人或利于千万事而不利于一事其有所费也似贪其有所劳也似虐其不避嫌也易以招摘取议及其成功而心事如青天白日矣奈之何铄金销骨之口夺未竟之施诬不白之心哉呜呼英雄豪杰冷眼天下之事袖手天下之敝付之长吁冷笑任其腐溃决裂而不之理玩日愒月尸位素餐而茍且目前以全躯保妻子者岂得己哉葢惧此
　　今之用人只怕无去处不知其病根在来处今之理财只怕无来处不知其病根在去处
　　居官有五要休错问一件事休屈打一个人休妄费一分财休轻劳一夫力休茍取一文钱
　　兵以死使人者也用众怒用义怒用恩怒众怒譬在万姓也汤武之师是已义怒以直攻曲也三军缟素是己恩怒感激思奋也李牧犒三军吴起同甘苦是已此三者用人之心可以死人之身非是皆强驱之也猛虎在前利兵在后以死殴死不战安之然而取胜者幸也败与溃者十九
　　民情甚不可欝也防以欝水一决则漂屋推山礟以欝火一发则碎石破木桀纣欝民情而汤武通之此存亡之大机也有天下者之所夙夜孜孜者也
　　国家之取士以言也固将曰言如是行必如是也及他日效用举背之矣今闾阎小民立片纸慿一人终其身执所书而责之不敢二何也我之所言昭然在纸笔间也人己据之矣吁执卷上数千言慿满围之士大夫且播之天下视小民片纸何如奈之何吾资之以进身人君资之以进人而自处于小民之下也哉噫无怪也彼固以空言求之而终身不复责劵也
　　卑卑世态嫋嫋人情在下者工不以道之悦在上者悦不以道之工奔走揖拜之日多而公务填委简书酧酢之文盛而民事罔闻时光只有这些时光精神只有这些精神所専在此则所疎在彼朝廷设官本劳已以安民今也扰民以相奉矣
　　与其杀不辜宁失不经此舜时狱也以舜之圣臯陶之明听比屋可封之民当淳朴未散之世宜无不得其情者何疑而有不经之失哉则知五听之法不足以尽民而疑狱难决自古有之故圣人宁不明也而不忍不仁今之决狱辄耻不明而以臆度之见偏主之识杀人大可恨也夫天道好生神有知奈何为此故宁错生了人休错杀了人错生则生者尚有悔过之时错杀则我亦有杀人之罪司刑者慎之
　　大纛髙牙鸣金奏管飞旌卷葢清道唱驺舆中之人志骄意得矣苍生之病苦几何职业之修废几何使无愧于心焉即匹马单车如听钧天之乐不然是益厚吾过也妇人孺子岂不惊恐有道者笑之故君子之车服仪从足以辨等威而已所汲汲者固自有在也
　　夫治水者通之乃所以穷之塞之乃所以决之也民情亦然故先王引民情于正不裁于法法与情不俱行一存则一亡三代之得天下得民情也其守天下也调民情也顺之而使不拂节之而使不过是之谓调
　　进贤举才而自以为恩此斯世之大惑也退不肖之怨谁其当之失贤之罪谁其当之奉君之命尽己之职而公法废于私恩举世迷焉亦可悲矣
　　法多则遁情愈多辟之逃者入千人之羣则不可覔入三人之羣则不可藏矣
　　笃恭之所发事事皆纯王如何天下不平或曰才説所发不动声色乎曰日月星辰皆天之文章风雷雨露皆天之政令上天依旧笃恭在那里笃恭人之无声无臭也无声无臭天之笃恭也
　　无事时惟有丘民好蹂践自吏卒以上人人得而鱼肉之有事时惟有丘民难收拾虽天子亦无躱避处何况衣冠此难与诵诗读书者道也
　　太和之气虽贯彻于四时然炎徼以南常热朔方以北常寒姑无论只以中土言之纯然暄燠而无一毫寒凉之气者惟是五月半后八月半前九十日耳中间亦有夜用袷绵时至七月而暑已处八月而白露零九月寒露霜降亥子丑寅其寒无俟言矣二三月后犹未脱绵谷雨以后始得断霜四月巳夏犹未清和大都严肃之气岁常十八而草木二月萌芽十月犹有生意乃生育长养不専在于暄燠而严肃之中正所以操纵冲和之机者也圣人之为政也法天当寛则用春夏当严则用秋冬而常持之体则于严威之中施长养之惠何者严不匮惠易穷威中之惠鼓舞人羣惠中之惠骄弛众志子产相郑铸刑书诛强宗伍田畴褚衣冠及诸子太叔犹有莫如猛之言可不谓严乎乃孔子之评子产则曰惠人也他日又曰子产众人之母孔子之为政可知矣彼沾沾煦煦尚姑息以养民之恶卒至废弛玩愒令不行禁不止小人纵恣善良吞泣则孔子之罪人也故曰居上以寛为本未尝以寛为政严也者所以成其寛也故怀寛心不宜任寛政是以懦主杀臣慈母杀子
　　盈天地间只靠二种人为命曰农夫织妇却又没人重他是自戕其命也
　　酒之为害不可胜纪也有天下者而不知严酒禁虽谈教养皆茍道耳此可与留心治平者道
　　而今当民穷财尽之时动称矿税之害以为事于君父谏之不行总付无可奈何我且就吾辈安民节用以自使者言之饮食入腹三分银用之不尽而食前方丈总属暴殄要他何用仆二人无三十里不肉食者下程饭卓要他何用轿扛人夫吏书马匹寛然有余而鼓吹旌旗要他何用下筦上簟公座围裠尽章物采矣而满房铺毡要他何用上司新到须要谒而节夀之日各州县币帛下程充庭盈门要他何用前呼后拥不减百人巡捕听事不缺官吏而司道府官交界送接到处追随要他何用随巡司道揖拜之外张筵互欵期防不遑而帯道文卷尽取抬随帯道书吏尽人跟从要他何用官官如此在在如此民间节省一岁尽多此岂朝廷令之如此不得不如此耶吾辈可以深省矣
　　簿书所以防奸也簿书愈多而奸愈黠何也千册万簿何官经眼不过为左右开打防之门广刁难之计为下司増纸笔之孽为百姓添需索之名举世昏迷了不经意以为当然一细思之可为大笑有识者裁簿书十之九而上下相安端自清矣
　　养士用人国家存亡第一要事而今以当故事臣是臯防稷契君自然是尧舜民自然是唐虞士君子当自责我是臯防稷契否终日悠悠泄泄只説吾君不尧舜弗俾厥后惟尧舜是谁之愧耻我辈髙节厚禄宁不惶汗
　　惟有为上的难今人都容易做
　　听讼者要知天平未称物先须是对鍼则称物不爽听讼之时心不虚平色态才有所着中证便有趋向况以辞示之意乎当官先要慎此
　　天下之势顿可为也渐不可为也顿之来也骤渐之来也逺顿之着力在终渐之着力在始
　　人情
　　一巨卿还家门户不如做官时悄然不乐曰世态炎凉如是人何以堪余曰君自炎凉非独世态之过也平常淡素是我本来事热閙纷华是我倘来事君留恋富贵以为当然厌恶贫贱以为遭际何炎凉如之而暇叹世情哉
　　两人相非不破家不止只回头认自家一句错便是无边受用两人自是不反面稽唇不止只温语称人一句好便是无限懽忻
　　守礼义者今人以为倨傲工谀佞者今人以为谦恭举世名公达宦自号儒流亦迷乱相责而不悟大可笑也
　　世间有三利衢坏人心术有四要路坏人气质当此地而不坏者可谓定守矣君门士大夫之利衢也公门吏胥之利衢也市门商贾之利衢也翰林吏部台省四要地也有道者处之在在都是真我
　　朝廷法纪做不得人情天下名分做不得人情圣贤通理做不得人情他人事做不得人情我无力量做不得人情以此五者徇人皆妄也君子慎之
　　两悔无不释之怒两求无不合之交两怨无不成之祸攻人者有五分过恶只攻他三四分不惟彼有余惧而亦倾心引服足以塞其辩口攻到五分已伤浑厚而我无救性矣若更多一分是贻之以自解之资彼据其一而得五我贪其一而失五矣此言责家之大戒也
　　恕人有六或彼识见有不到处或彼听闻有未真处或彼力量有不及处或彼心事有所苦处或彼精神有所忽处或彼微意有所在处先此六恕而命之不从教之不改然后可罪也已是以君子教人而后责人体人而后怒人
　　人到无所顾惜时君父之尊不能使之严鼎镬之威不能使之惧千言万语不能使之喻虽圣人亦无如之何也已圣人知其然也毎养其体面体其情私而不使至于无所顾惜
　　有二三道义之交数日别便想思以为世俗之念一别便生亲厚之情一别便疎余曰君此语甚有趣向与淫朋狎友滋味回然不同但真味未深耳孔孟顔思我辈平生何尝一接只今诵读体认间如朝夕同堂对语如家人父子相依何者心交神契千载一时万里一室也久之彼我且无孰离孰合孰亲孰疎哉若相与而善念生相逺而欲心长即慕一生济得甚事
　　受病于平日而归咎于一旦发源于脏腑而求效于皮毛太仓之竭也责穷于囤底大厦之倾也归罪于一霖
　　物理
　　鸱鸮其本声也如鹊鸠然第其声可憎闻者以为不祥每弹杀之夫物之飞鸣何尝择地哉集屋鸣屋集树鸣树彼鸣屋者主人疑之矣不知其鸣于野树主何人不祥也至于犬人行鼠人言豕人立真大异事然不祥在物无与于人即使于人为凶然亦不过感戾气而呈兆在物亦莫知所以然耳葢神爱人毎示人以趋避之几人能恐惧修省则可转祸为福如景公之退孛星髙宗之枯桑谷妖不胜徳理气必然然则妖异之呈兆即蓍之告繇是吾师也何深恶而痛去之哉
　　春夏秋冬不是四个天东西南北不是四个地温凉寒热不是四个气喜怒哀乐不是四个面
　　临池者不必仰观而日月星辰可知也闭户者不必逰览而隂晴寒暑可知也
　　先得天气而生者本上而末下人是已先得地气而生者本下而末上草木是已得气中之质者飞得质中之气者走得浑沦磅礴之气质者为山河为巨体之物得防散纎细之气质者为蠛蠓蚊蚁蠢动之虫为苔藓萍蓬藂蔇之草
　　火不自知其热氷不自知其寒鹏不自知其大蚁不自知其小相忘于所生也
　　大风无声湍水无浪烈火无焰万物无影
　　薰香莸臭莸固不可有薫也是多了的不知无臭无臭臭之母也
　　栁炭松弱无力见火即尽榆炭稍强火稍烈桑炭强山栗炭更强皆逼人而耐久木死成炭其性自在广喻
　　劒长三尺用在一丝之铦刅笔长三寸用在一端之鋭毫其余皆无用之羡物也虽然使剑与笔但有其铦者鋭者焉则其用不可施则知无用者有用之资有用者无用之施易牙不能无防子欧冶不能无砧手公输不能无钻厮茍不能无则与有用者等也若之何而可以相病也
　　着味非至味也故酒为五味先着色非至色也故太素为五色之主着象非至象也故无象为万象母着力非至力也故大块载万物而不负着情非至情也故太清生万物而不亲着心非至心也故圣人应万物而不有
　　凡病人面红如赭髪润如油者不治葢萃一身之元气血脉尽于面目之上也呜呼人君富四海贫可以惧矣
　　风之初发于谷也防木走石渐逺而减又逺而弱又逺而微又逺而尽其势然也使风出谷也仅能振叶拂毛即咫尺不能推行矣京师号令之首也纪法不可以不振也
　　背上有物反顾千万转而不可见也遂谓人言不可信若必待自见则无见时矣
　　毫厘之轻斤钧之所借以为重者也合勺之微斛斗之所赖以为多者也分寸之短丈尺之所需以为长者也
　　长防利于锥而防不可以为锥猛虎勇于貍而虎不可以为貍用小者无取于大犹用大者无取于小二者不可以相诮也
　　鉴不能自照尺不能自度权不能自称囿于物也圣人则自照自度自称成其为鉴为尺为权而后能妍媸长短轻重天下
　　苍松古栢与夭桃秾李争妍重毂鸾镳与冲车猎马争步岂直不能亦可丑矣
　　鎻钥各有合合则开不合则不开亦有合而不开者必有所以合而不开之故也亦有终日开偶然抵死不开必有所以偶然不开之故也万事必有故应万事必求其故
　　窻间一纸能障防木之风胸前一瓠不溺拍天之浪其所托者然也
　　人有馈一木者家僮曰留以为梁余曰木小不堪也僮曰留以为栋余曰木大不宜也僮笑曰木一也忽病其大又病其小余曰小子听之物各有宜用也言各有攸当也岂惟木哉他日为余生炭满炉烘人余曰太多矣乃尽湿之留星星三二防欲明欲灭余曰太少矣僮怨曰火一也既嫌其多又嫌其少余曰小子听之情各有所适也事各有所量也岂惟火哉
　　海投以汚秽投以瓦砾无所不容取其寳藏取其生育无所不与广博之量足以纳触忤而不惊富有之积足以供采取而不竭圣人者万物之海也
　　镜空而无我相故照物不爽分毫若有一丝痕照人面上便有一丝若有一防瘢照人面上便有一防差不在人面也心体不虚而应物亦然故禅家尝教人空诸有而吾儒惟有喜怒哀乐未发之中故有发而中节之和
　　人未有洗面而不闭目撮红而不虑手者此犹爱小体也人未有过檐滴而不疾走践泥涂而不揭足者此直爱衣履耳七尺之躯顾不如衣履哉乃沉之滔天情欲之海拚于焚林暴怒之塲粉身碎体甘心焉而不顾悲夫
　　左手画圆右手画方是可能也鼻左受香右受恶耳左听丝右听竹目左视东右视西是不可能也二体且难分况一念而可分乎
　　掷髪于地虽乌获不能使有声投核于地虽童子不能使无声人岂能使我轻重哉自轻重耳
　　泽潞之役余与僚友并肩舆日莫矣僚友问舆夫去潞几何曰五十里僚友怃然少间又问尚有几何曰四十五里如此者数问而声愈厉意廹切不可言甚者怒骂余少憩车中既下车戯之曰君费力如许到来与我一般僚友笑曰余口津且竭矣而咽若火始信兄讨得便宜多也问卜筮者亦然天下岂有儿不下廹而强自催生之理乎大抵皆揠苗之见也
　　进香呌佛某不禁同僚非之余怃然曰王道荆榛而后蹊径多彼所为诚非善事而心且福利之为何可弗禁所赖者縁是以自戒而不敢为恶也故岁饥不禁草木之实待年丰彼自不食矣善乎孟子之言曰君子反经而已矣而已矣三字防哉妙哉涵蓄多少趣味
　　日食脍炙者日见其美若不可一日无素食三月闻肉味只觉其腥矣今与脍炙人言腥岂不讶哉
　　钩吻砒霜也都治病防是甚麽医了
　　家家有路到长安莫辨东西与南北
　　钟一鸣而万户千门有耳者莫不入其声而声非不足使钟鸣于百里无人之野无一人闻之而声非有余钟非人人分送其声而使之入人人非取足于钟之声以盈吾耳此一贯之説也
　　未有有其心而无其政者如渍种之必苗爇兰之必香未有无其心而有其政者如塑人之无语画鸟之不飞
　　某尝与友人论一事友人曰我胸中自有权量某曰虽妇人孺子未尝无权量只怕他大斗小秤
　　齁鼾惊隣而睡者不闻垢汚满背而负者不见
　　被桐以丝其声两相借也道不孤成功不独立
　　无涵养之功一开口动身便露出本象説不得你有灼见真知无保养之实遇外感内伤依旧是病人説不得你有真传口授
　　磨墨得省身克己之法膏笔得用人处事之法写字得经世宰物之法
　　或问士希贤贤希圣圣希天何如曰体味之不免有病士贤圣皆志于天而分量有大小造诣有浅深者也譬之适长安者皆志于长安其行有疾迟有止不止耳若曰跬步者希百里百里者希千里则非也故造道之等必由贤而后能圣志之所希则合下便欲与圣人一般
　　言教不如身教之行也事化不如意化之极也事化信信则不劳而教成意化神神则不知而俗变螟蛉语生言化也鸟孚生气化也鳖思生神化也
　　只一条线把要机括提掇得醒满眼景物都生色到处神都响应
　　地以一气嘘万物而使之生而物之受其气者早暮不同则物之性殊也气无早暮夭乔不同物之体殊也气无夭乔甘苦不同物之味殊也气无甘苦红白不同物之色殊也气无红白荣悴不同物之禀遇殊也气无荣悴尽吾发育之力满物各足之分量顺吾生植之道听其取足之多寡如此而已圣人之治天下也亦然
　　口塞而鼻气盛鼻塞而口气盛鼻口俱塞腹闷而死治河者不可不知也故欲其力大而势急则塞其旁流欲其力微而势杀也则多其支派欲其蓄积而有用也则节其急流治天下之于民情也亦然
　　木钟撞之也有木声王鼓击之也有土响未有感而不应者如何只是怨尤或曰亦有感而不应者曰以髪击鼓以羽撞钟何应之有
　　四时之气先感万物而万物应所以应者何也天地万物一气也故春感而粪壤气升雨感而础石先润磁石动而鍼转阳燧映而火生况有知乎格天动物只是这个道理
　　噐械与其备二之不精不如精其一之为约一而精之万全之虑也
　　我之子我怜之隣人之子隣人怜之非我非隣人之子而转相鬻育则不死为恩矣是故公衙不如私舍之坚驿马不如家骑之肥不以我有视之也茍扩其无我之心则垂永逸者不惮今日之一劳惟民财与力之可惜耳奚必我居也怀一体者当使刍牧之常足惟造物生命之可悯耳奚必我乗也呜乎天下之有我久矣不独此一二事也学者须要打破这藩篱才成大世界
　　脍炙之处蝇飞满几而太酒不至脍炙日増而欲蝇之集太酒虽驱之不至也脍炙彻而蝇不得不趋于太酒矣是故返朴还淳莫如崇俭而禁其可欲
　　驼负百钧蚁负一粒各尽其力也象饮数石鼷饮一勺各充其量也君子之用人不必其效之同各尽所长而已
　　古人云声色之于以化民末也这个末好容易底近世声色不行动大声色大声色不行动大刑罚才济得一半事化不化全不暇理防常言三代之民与礼教习若有奸宄然后丽刑如腹与粟菽偶一失调治用药饵后世之民与刑罚习若徳化不由日积月累如孔子之三年王者之必世骤便欣然向道万万不能譬之刚肠硬腹之人服大承气汤三五剂始觉而却以四物四君子补之非不养人殊与疾悖而反生他症矣却要在刑政中兼徳礼则徳礼可行所谓兼攻兼补以攻为补先攻后补有宜攻有宜补惟在剂量民情不拂不纵始得噫可与良医道得良医而挠之与委庸医而听之其失均
　　以莫耶授婴儿而使之御敌以繁弱授防瞍而使之中的其不胜任授者之罪也
　　齐有南北官道洿下者里余雨多行潦行者不便则傍西踏人田行行数日而成路田家苦之断以横墙十步一堵堵数十焉行者避墙更西踏田愈广数日又成路田家无计乃蹲田边且泣欲止欲讼而无如多人何也或告之曰墙之所断已成弃地矣胡不仆墙而使之通犹得省于墙之更西者乎予笑曰更有竒法以筑墙之土垫道则道平矣道平人皆由道又不省于道之西者乎安用墙为越数日道成而道傍无一人迹矣
　　君子之教人也能妙夫因材之术不能变其各具之质譬之地然发育万物者其性也草得之而为柔木得之而为刚不能使草之为木而木之为草也是故君子以人治人不以我治人
　　羊肠之隘前车覆而后车协力非以厚之也前车当关后车停驾非惟同缓急亦且共利害为人也而实自为也呜呼士君子共事而忘人之急无乃所以自孤也夫
　　石不入水者坚也磁不入水者宻也人身内坚而外宻何外感之能入物有一隙水即入一隙物虚一寸水即入一寸
　　颈檠一首足荷七尺终身由之而不觉其重固有之也使他人之首枕我肩他人之身在我足则不胜其重矣
　　不怕炊不熟只恐断了火火不断时炼金煑砂可使为水作泥今冷灶清锅却恁空忙作甚
　　一人入饼肆问饼值几何馆人曰饼一钱一枚食数饼矣钱如数与之馆人曰饼不用面乎应面钱若干食者曰是也与之又曰不用薪水乎应薪水钱若干食者曰是也与之又曰不用人工乎应人工钱若干食者曰是也与之归而思于路曰吾愚也哉出此三色钱不应又有饼钱矣
　　以佳儿易一跛子子之父母不从非不辨美恶也各有所爱也
　　发去木一截作神椟一镜台一脚桶一锡五斤造香炉一酒壶一溺噐一
　　某尝入一富室见四海竒珍山积曰某物余取诸蜀某物予取诸越不逺数千里积数十年以有今日谓余公有此否曰余性无所嗜设有所嗜则百物无足而至前问何以得此曰我只是积钱
　　弄潮于万层波面进步于百尺竿头
　　人之手无异于己之手也腋肋足底已摸之不痒而人摸之则痒补之齿不大于己之齿也己之齿不觉塞而补之齿觉塞
　　四脚平稳不须又加搘垫
　　只见倒了墙几曽见倒了地
　　无垢子浴面拭之以巾既而洗足仍以其巾拭之弟子曰舛矣先生之用物也即不为物分清浊岂不为身分贵贱乎无垢子曰嘻汝何太分别也足未濯时面洁于足足既濯时何殊于面面若不浴面同于足洁足污面孰贵孰贱余谓弟子曰此禅宗也分别与不分别此孔释之所以殊也
　　两家比舍而居南隣墙頺北隣为之涂埴丹垩而南隣不归徳南隣失火北隣为之焦头烂额而南隣不谢劳
　　喜者大笑而怒者亦大笑哀者痛哭而乐者亦痛哭欢畅者歌而忧思者亦歌逃亡者走而追逐者亦走岂以形论心哉
　　二商渡江俱挟重资舟满载重而不已也中流遇风舟子曰须减舟中之十二始无恐不然不沉则覆一商曰我竒货可惜无堪弃者一商从之得达岸一商竟溺焉人货俱丧其达岸者悔曰可惜减吾千金怨舟子舟子曰不见某乎曰彼命当死减亦死我命不当死不减亦不死乃向舟子索偿
　　抱得不哭孩儿易抱得孩儿不哭难
　　疥癣虽小疾只不染在身上就好一到身上难説是无病底人
　　词章
　　六经之文不相师也而后世不敢轩轾后之为文者吾惑矣拟韩临栁效马学班代相祖述窃其糟粕谬矣夫文以载道也茍文足以明道谓吾之文为六经可也何也与六经不相叛也否则发明申韩之学术饰以六经之文法有道君子以之覆瓿矣
　　一先达为文示予令改之予谦让先达曰某不防短即令公笑我只是一人笑若为我回防是令天下笑也予极服其诚又服其智嗟夫恶一人之面指而安为天下之背笑者岂独文哉岂独一二人哉观此可以悟矣
　　古今载籍之言率有七种一曰天分语身为道铸心是理成自然而然毫无所为生知安行之圣人二曰性分语理所当然职所当尽务满分量毙而后已学知利行之圣人三曰是非语为善者为君子为恶者为小人以劝贤者四曰利害语作善降之百祥作不善降之百殃以防众人五曰权变语托词画防以应务六曰威令语五刑以防淫七曰无奈语五兵以禁乱此语之外皆乱道之谈也学者之所务辨也
　　愁红怨緑是儿女语对白抽黄是骚墨语叹老嗟卑是寒酸语慕羶附腥是乞丐语
　　艰语深辞险句怪字文章之妖而道之贼也后学之殃而木之灾也路本平而山谿之日月本明而云雾之无异理有异言无深情有深语是人不诫而是书不焚有世教之责者之罪也若曰其人学博而识深意奥而语竒然则孔孟之言浅鄙甚矣
　　圣人不作无用文章其论道则为育徳之言其论事则为有见之言其叙述歌咏则为有益世教之言
　　圣人作经有指时物者有指时事者有指方事者有论心事者当时精意与身徃矣话言所遗不能冩心之十一而儒者以后世之事物一己之意见度之不得则强为训诂呜呼汉宋诸儒不生则先圣经防后世诚不得十一然以牵合附防而失其自然之防者亦不少也
　　圣人垂世则为持衡之言救世则有偏重之言持衡之言达之天下万世者也可以示极偏重之言因事因人者也可以矫枉而不善读书者每以偏重之言垂训乱道也夫诬圣也夫
　　自孔子时便説史不阙文又曰文胜质则史把史字就作了一伪字防如今读史只防他治乱兴亡足为法戒至于是真是伪总是除外底譬之听戯文一般何须问他真假只是足为感创便于风化有关但有一桩可恨处只縁当真防把伪的当真只縁当伪防又把真底当伪这里便宜了多少小人亏枉了多少君子
　　文章有八要简切明尽正大温雅不简则失之繁冗不切则失之浮泛不明则失之含糊不尽则失之疎遗不正则理不足以服人不大则失冠冕之体不温则暴厉刻削不雅则鄙陋浅俗庙堂文要有天覆地载山林文要有仙风道骨征伐文要有吞象食牛奏对文要有忠肝义胆诸如此类可以例求
　　太虽终身不防亦可
　　自乡举里选之法废而后世率尚词章唐以诗赋求真才更为可叹宋以经义取士而我朝因之夫取士以文已为言举人矣然犹曰言心声也因文可得其心因心可知其人其文爽亮者其心必光明而察其麤浅之病其文劲直者其人必刚方而察其豪悍之病其文藻丽者其人必文采而察其靡曼之病其文荘重者其人必端严而察其寥落之病其文飘逸者其人必流动而察其浮薄之病其文典雅者其人必质实而察其朴钝之病其文雄畅者其人必挥霍而察其跅弛之病其文温润者其人必和顺而察其巽輭之病其文简洁者其人必修谨而察其拘挛之病其文简洁者其人必精细而察其隐险之病其文冲淡者其人必恬雅而察其懒散之病其文变化者其人必圆通而察其机械之病其文竒巧者其人必聪明而察其怪诞之病其文苍老者其人必不俗而察其迂腐之病有文之长而无文之病则其人可知矣文即未纯必不可弃今也但取其文而已见欲深邃调欲新脱意欲竒特句欲饤饾锻链欲工态度欲俏粉黛欲浓靣皮欲厚是以举业之家弃理而工辞忘我而徇世剽窃凑泊全无自己神情口语笔端迎合主司好尚沿习之调既成本然之天不露而校文者亦迷于世调取其文而忘其人何异暗摸而辨苍黄隔壁而察妍媸欲得真才岂不难哉隆庆戊辰永城胡君格诚登第三塲文字皆涂抹过多而安郑给谏大经所取士也人皆笑之后余阅其卷乃叹曰涂抹即尽弃掷不能何者其荒疎狂诞绳之以举业自当落地而一段雄伟噐度爽朗精神英英然一世豪杰如对其面其人之可收自在文章之外耳胡君不羁之才难挫之气吞牛食象倒海冲山司理常州佐海刚峯多所调停自非寻常庸众人惜也以不合世调竟使沉沦余因拈出以为取士者不専在数篇工拙当得之牝牡骊黄之外也
　　左传国语战国防春秋之时文也未尝见春秋时人学三代史记汉书西汉之时文也未尝见班马学国左今之时文安知非后世之古文而不拟国左则拟史汉陋矣人之弃已而袭人也六经四书三代以上之古文也而不拟者何习见也甚矣人之厌常而喜异也余以为文贵理胜得理何古何今茍理不如人而摹仿于句字之间以希博洽之誉有识者耻之
　　正大光明透彻简易如天地之为形如日月之垂象足以开物成务足以济世安民达之天下万世而无此谓天言平易明白切近精实出于吾口而当于天下之心载之典籍而裨于古人之道是谓人言艰深幽僻吊诡探竒不自句读不能通其文通则无分毫防心之理趣不考音韵不能识其字识则皆常行日用之形声是谓言言者道之贼也木之孽也经生学士之殃也然而世人崇尚之者何逃之怪异足以文凡陋之笔见其怪异易以骇肤浅之目此光明平易大雅君子为之汗顔泚颡而彼方以为得意者也哀哉










　　呻吟语摘卷下
　　呻吟语摘跋
　　家君之为呻吟语也歴塞暑五十余防矣无论燕居独处即堂署纷挐之际轮蹄驰骤之顷着疴床第之余中夜梦醒之防遇有心得语輙录记之楮册不备则壁间牖下书面门屛金屑玉粒不一而足畏有见随録而集之亦有偶得未及书而后乃遗忘者或偶书未及録而竟难寻覔者今以所集若干分类而续于呻吟语各欵之后人多未见畏欲续夀梨枣家君曰是书之刻也板先不一之颇广第选择弗精校讐弗慎终非全书胡可也尔既欲盍择其最者先之乃手自删削稿凡三易并其续入者仅余十之二三题曰呻吟语摘畏乃躬督缮书手分句读再刻之家蔵视旧板不啻精且慎矣于戯琢磨功到而玉润重辉淘汰力勤而金光増艳万理毕具一贯在心得之则立地圣神何事求多于纸工弗得则终身防溺奚贵徒涉于目中是刻也期与同志者共勉焉无负家君立言垂训之意可已万厯丙辰仲冬朔男吕知畏顿首谨跋















