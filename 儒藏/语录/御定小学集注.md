　　钦定四库全书
　　御制小学序
　　古者八歳而入小学教之以洒扫应对进退之节爱亲敬长之义俾童而习之以养其徳性其説散见经传朱子采集为小学一书所以示人教学之方而有以为正心修身之本其言约其理该盖六经四子性理诸书之阶梯也
　　皇考圣祖仁皇帝尝
　　特颁谕防令有司兼以命题课士海内士子固已咸知诵法
　　矣又
　　命尚书顾八代一人翻译清文曰进呈
　　览
　　钦定三年而后成嘉恵后学之心至深且厚当曰未经刋刻
　　颁行朕敬承
　　皇考遗志特命校对授梓以资肄习读者宜知纲常伦纪之当崇视听言动之当谨与夫嘉言懿行之当遵循慕效
　　修其职自在家庭日用之常经而充其量可以成圣贤忠孝之大节子弟之习于是而淳教化之原于是而备诗曰成人有徳小子有造朕盖深有望焉
　　雍正五年十二月初三日












　　钦定四库全书　　　　　子部一
　　御定小学集注　　　　　　　儒家类
　　提要
　　【臣】等谨案
　　御定小学集注六卷雍正五年
　　世宗宪皇帝诏儒【臣】因明臣陈选集注而订正刋行
　　之者冠以
　　御制序文发明纲常伦纪之当崇视听言动之当谨与嘉言懿行之当遵循慕效盖儒者为学之始基实备于此朱子作小学内外篇以廸幼皆杂取经传中论幼仪者分类条系而以史事广之宋儒所谓养正之功立教之本谅非溢美选为此注随文衍义务取明白晓畅俾乡塾童防皆可省览而得其意义实为有功初训选字士贤临海人天顺庚辰进士官至广东布政使追赠光禄寺卿谥恭慤其为
　　御史时救罗伦劾倪谦钱溥马昻汪直风采可观及官广东又以争市舶忤宦官卒至逮死其立身本末足以不愧所学而此注复得
　　大圣人表章家户诵其食报亦荣且厚矣乾隆四
　　十五年二月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀









　　钦定四库全书
　　小学原序
　　古者小学教人以洒扫应对进退之节爱亲敬长隆师亲友之道皆所以为脩身齐家治国平天下之本【洒去声扫去声长上声治平声后不圏者皆去声○古者夏商周也小学郷学也人指八歳以至十四嵗之子弟也洒谓洒水以敛尘扫谓扫地以去尘应谓应尊长之呼对谓对尊长之问节礼节也亲父母也隆尊也亲近也道者当然之理脩齐治平大学之事也古人由小学以收心养性基本已立至大学特收其成功耳】而必使其讲而习之于防穉之时欲其习与智长化与心成而无扞格不胜之患也【穉音治长上声扞音汗格胡得切胜音升○讲以明其理习以熟其事穉亦幼也扞格犹抵牾也不胜不能胜当其教也幼穉之子心知未有所主及时而教之使习于善而与智俱长化于善而与心俱成故无扞格不胜之患而大学之教亦易入矣此两节言古者小学教人之意】今其全书虽不可见而杂出于传记者亦多读者徃徃直以古今异宜而莫之行殊不知其无古今之异者固未始不可行也【傅去声○今朱子自谓宋时也古者小学之全书不可见者以秦火焚之也传记谓礼记管子诸书直犹但也殊犹絶也古今异宜谓宜于古而不宜于今也无古今之异谓古法亦有宜于今也】今颇搜辑以为此书授之童蒙资其讲习庶几有补于风化之万一云尔【搜音捜辑音集防平声○搜辑者索古法之宜于今者而纂辑之也授付也童蒙童幼而蒙昧也资助庶防近辞风化诗序曰上以风化下是也万一万分之一也云尔语辞朱子此书续古者小学之教以为大学基本有补于国家之风化大矣曰庶几曰万一皆谦辞耳吴氏曰朱子之于世教岂惟有补于当时实则有功于万世也此两节言继絶学辑小学之意】淳熙丁未三月朔旦晦庵题【淳熙丁未宋孝宗十四年也晦庵朱子草堂之名因以为号】










　　小学原序
　　小学题辞
　　【饶氏曰小学者小子之学也题辞者标题书首之辞也】
　　○元亨利贞天道之常仁义礼智人性之纲【元者生物之始亨者生物之通利者生物之遂贞者生物之成四者谓之天道天理自然之本体也亘万世而不易故曰常仁者温和慈爱之理义者断制裁割之理礼者恭敬撙节之理智者分别是非之理四者谓之人性人人所禀之天理也统万善而不遗故曰纲犹网之纲下文所谓四端四行则其目之大者也○元于时为春于人为仁亨于时为夏于人为礼利于时为秋于人为义贞于时为冬于人为智○此一节言天道流行赋于人而为性也】○凡此厥初无有不善蔼然四端随感而见【见音现○饶氏曰此者指上文仁义礼智之性也厥语辞初谓本然也蔼然众盛貌端绪也孟子曰恻隐之心仁之端也羞恶之心义之端也辞让之心礼之端也是非之心智之端也此言仁义礼智之性其本然无有不善是以恻隐羞恶辞让是非四者之善端蔼蔼然随其物之所感动而形见也○此一节言性发而为情也】○爱亲敬兄忠君弟长是曰秉彞有顺无彊【长上声彞音夷彊上声○饶氏曰忠者尽己之心也弟顺是此秉执彞常也顺者因其自然彊者抑之使然此言爱亲敬兄忠君弟长四者人之善行根于秉执之常性因其自然而非抑之使然也○此一节言性之见于行也】○惟圣性者浩浩其天不加毫末万善足焉【惟语辞天即理也毫末一毫之末也万善如四端四行是也此言圣人性全于天无所汚壊其本然之理浩浩然广大不待増加毫末人为而万善自足无少欠缺也○此一节言圣人之尽其性也】○众人蚩蚩物欲交蔽乃頽其纲安此暴弃【蚩音笞頽徒回切○饶氏曰蚩蚩无知之貌物欲谓凡声色臭味之欲也暴害也此言众人气禀昏愚而无知物欲交互而遮蔽是以頽坠其仁义礼智之纲而安于自暴自弃也○此一节言众人之汩其性也】○惟圣斯恻建学立师以培其根以逹其支【恻音测培音裴支与枝同○斯语辞建亦立也此言圣人见众人安于暴弃于是恻然伤悯而建学立师以教之小学之教所以收其放心养其徳性如培拥木之根本也大学之教所以开发聪明进徳修业如发逹木之支条也○此一节言圣人兴学设教之意】○小学之方洒扫应对入孝出恭动罔或悖行有余力诵诗读书咏歌舞蹈思罔或逾【悖音佩蹈音稻逾音俞○方法也罔无也手曰舞足曰蹈饶氏曰此言小学之方必使学者谨夫洒扫应对之节入则爱其亲出则敬其长凡所动作无或悖戾乎此也行此数者而有余力则诵诗读书或咏歌以习乐之声或舞蹈以习乐之容凡所思虑无或逾越乎此也○此一节言小学之教所以培其根也】○穷理修身斯学之大明命赫然罔有内外徳崇业广乃复其初昔非不足今岂有余【复音伏○饶氏曰斯　也明命即天之所赋于人而人之所得以为　者也赫然明盛貌徳者道之得于内者也业者功之成于外者也复还也初谓本然也此言格物致知以穷究其理诚意正心以修治其身此乃大学之道也然天之明命赫然照着无有内外之间学者诚能从事于大学使物格知至意诚心正身修而徳之积于内者极乎崇髙由是推之使家齐国治天下平而业之施于外者极乎广博则有以复其性之本然矣昔日之安于暴弃也此性固非不足今日之徳崇业广也此性亦非有余但昔为气禀物欲之所蔽今则复其本然耳○此一节言大学之教所以逹其支也】○世逺人亡经残教弛蒙养弗端长益浮靡乡无善俗世乏良材利欲纷拏异言喧豗【弛音始靡音米拏汝加切豗音灰○饶氏曰端正也乏无也利欲犹言物欲也拏牵引也豗相击也此言前世既逺圣人既没六经残缺而教法亦废弛矣小学之教废故学者自童防之时而养之不以其正大学之教废故及其年长则所习日益轻浮华靡是以乡无淳厚之习俗世无粹美之人材但见利欲之习纷然而相牵引异端之言喧然而相攻击也○此一节言后世教学不明之害】○幸兹秉彞极天罔坠爰辑旧闻庶觉来裔嗟嗟小子敬受此书匪我言耄惟圣之谟【辑音集裔以制切耄音冒○极终也极天罔坠言人心秉彝之理万古常存也我朱子自称也饶氏曰爰于也裔衣襟之末来裔谓后学也嗟嗟叹辞耄老而昏也此言后世教学不明虽如上文所云然所幸者人之秉彝极天罔坠我于是纂辑旧所闻者以为小学之书庶防可以觉悟后来之学者尔初学之小子宜敬受此书而学之此非我老耄之妄言是乃前圣之谟训也○此一节言辑小学开后学之意】



　　小学题辞
　　钦定四库全书
　　御定小学集注卷一
　　内篇
　　【许文正公曰小学之书吾信之如神明敬之如父母夏氏曰上卷为内篇下卷为外篇许文正公曰内篇者小学之本源外篇者小学之支流○内篇有四立教明伦敬身皆述虞夏商周圣贤之言乃小学之纲也稽古摭虞夏商周圣贤之行所以实立教明伦敬身也外篇有二嘉言述汉以来贤人之言所以广立教明伦敬身也善行纪汉以来贤人之行亦所以实立教明伦敬身也】
　　立教第一【此篇述古圣人所以立极教人之法其大目不出乎立明伦之教立敬身之教而已篇首胎教一章则教之本源也凡十三章】
　　○子思子曰天命之谓性率性之谓道修道之谓教【子思孔子之孙名伋子思其字也子者后学宗师先儒之称朱子曰命犹令也性即理也天以隂阳五行化生万物气以成形而理亦赋焉犹命令也于是人物之生因各得其所赋之理以为健顺五常之徳所谓性也率循也道犹路也人物各循其性之自然则其日用事物之间莫不各有当行之路是则所谓道也修品节之也性道虽同而气禀或异故不能无过不及之差圣人因人物之所当行者而品节之以为法于天下则谓之教若礼乐刑政之属是也】则天明遵圣法述此篇俾为师者知所以教而弟子知所以学【则法也天之明命即天命之性也遵循也】
　　【圣人之法即修道之教也俾使也此篇所述皆道之当然原于天而立于圣人者也师之所以教弟子之所以学无有切于此者矣】
　　列女传曰古者妇人妊子寝不侧坐不边立不跸【传去声妊音壬○饶氏曰跸当作跛音庇○列女犹言诸女汉刘向采其事以为传妊娠也寝卧也侧谓侧其身边谓偏其身跛任一足也古人席地而坐如今人之跪至汉犹然】不食邪味割不正不食席不正不坐【邪味不正之味割谓切肉席谓坐席】目不视邪色耳不听淫声夜则令瞽诵诗道正事【邪色不正之色滛声不正之声则即也令使也瞽无目者诗谓二南之诗道言也正事事之合礼者令瞽诵诗以其精于声也】如此则生子形容端正才过人矣【如此二字总结上文寝食立坐视听言动一出于正然后生子形容端正而才能过于常人矣盖妙合而凝之时正形生神发之初感于正则善感于邪则恶自然之理也】○内则曰凡生子择于诸母与可者必求其寛裕慈恵温良恭敬慎而寡言者使为子师【内则礼记篇名言闺门之内礼仪可则也诸母众妾也可者谓虽非众妾而可为子师者寛容而安裕慈爱而恵顺温和而易良恭庄而敬畏谨慎而寡言妇徳之纯也故使之为子师以教子焉司马温公曰乳母不良非惟败乱家法兼令所饲之子性行亦类之】子能食食教以右手能言男唯女俞男鞶革女鞶丝【上食音石下食音似唯音委鞶音盘○食饭也以用也男女皆用右手取其强而已唯应之速俞应之缓刚柔之义也鞶带也革皮也丝帛也男用皮女用帛亦刚柔之义也】六年教之数与方名【年即嵗也数谓一十百千万方名谓东西南北】七年男女不同席不共食【不同席而坐不共器而食教之有别也】八年出入门户及即席饮食必后长者始教之让【八年入小学之时也耦曰门竒曰户即就也后长者在长者之后也让谦逊也出入门户后长者行之让也即席后长者坐之让也饮食后长者食之让也】九年教之数日【数上声○日谓朔望六甲以上兼男女言也】十年出就外傅居宿于外学书计衣不帛襦袴礼帅初朝夕学幼仪请肄简谅【傅音付襦音儒帅音率仪音宜肄音异○此言男子也十年曰幼外傅教学之师也居宿日居夜宿也学犹习也书字体计算法即六书九数也襦上衣袴下衣不用帛而用布防奢靡也礼帅初礼节皆帅循初时之所教也幼仪幼事长之礼仪也简书篇谅信实皆请于外傅而肄习之】十有三年学乐诵诗舞勺成童舞象学射御【有音又勺音酌○乐六乐诗乐章学之诵之所以养性情也勺美武王之诗象美文王之诗舞勺者歌勺为节而舞也舞象者歌象为节而舞也成童十五以上也射五射御五御程子曰射中鹄舞中节御中度皆诚也古人教人以射御象勺所养之意如此】二十而冠始学礼可以衣裘帛舞大夏惇行孝弟博学不教内而不出【冠音贯○二十曰弱冠加冠也始初也礼五礼衣着也裘皮服冠者成人之道故学五礼冠而后服备故衣裘帛大夏禹乐乐之文武兼备者也惇笃也博广也博学于文而不教人恐未精也内畜其徳而不暴于外切于为已也熊氏曰八年教逊让十年学幼仪则已知孝弟之道矣至此益加以笃行也】三十而有室始理男事博学无方孙友视志【孙音逊○三十曰壮陈氏曰室犹妻也男事受田给役也方犹常也逊友顺事朋友也视志视其志意所尚也○博学无常惟善是师逊友视志惟善是取】四十始仕方物出谋发虑道合则服从不可则去【四十曰强方犹对也物犹事也谋谓论理虑谓思虑服谓任事从谓从君○朱子曰方物谋虑只是随事谋虑】五十命为大夫服官政七十致事【五十曰艾七十曰老服犹任也上言仕治一官之小事也此言服官政统一官之大政也致事则致还其职事于君矣】女子十年不出姆教婉娩听从执麻枲治丝茧织纴组紃学女事以共衣服观于祭祀纳酒浆笾豆葅醢礼相助奠【姆音茂枲音洗纴音壬组音祖紃音巡共音供笾音边葅臻鱼切醢音海○十年不出谓十嵗则不出闺门姆女师也婉谓言语柔顺娩谓容貌柔顺听谓有所受从谓无所违此皆教以女徳也枲麻之有子者执麻枲绩事也治丝茧蚕事也纴布帛之属组亦织也紃似縧古人以置诸冠服缝中者此皆教之学女事以供衣服也祭祀飨先祖也纳进也浆醋水也竹曰笾木曰豆腌菜曰葅肉酱曰醢奠荐也礼相助奠谓以礼相长者而助其奠此皆教以祭祀之礼也】十有五年而笄二十而嫁有故二十三而嫁【上有音又笄音鸡○笄簮也妇人不冠以簪固髻而已故谓父母之防】聘则为妻奔则为妾【聘问也奔趋也谓不待聘而从之】○曲礼曰幼子常视毋诳立必正方不倾听【视示同毋音无诳古况切○曲礼礼记篇名言礼之节目委曲也示犹教也毋不可也诳欺诳也正方谓正向一方倾听谓侧耳以听常视毋诳教之以诚也立必正方不倾听教之以敬也】○学记曰古之教者家有塾党有庠术有序国有学【塾音孰庠音详术陈氏曰当作州○学记礼记篇名古者二十五家为闾同在一巷闾巷之学曰塾五百家为党党之学曰庠二千五百家为州州之学曰序国谓天子及诸侯之都也国之学曰学家塾小学也党庠州序国学大学也人生八嵗入小学十五入大学皆教之以人伦而已】○孟子曰人之有道也饱食暖衣逸居而无教则近于禽兽圣人有忧之使契为司徒教以人伦父子有亲君臣有义夫妇有别长幼有序朋友有信【契音薛别必列切○孟子名轲字子舆圣人谓尧也契人名司徒官名伦序也同门曰朋同志曰友别谓各有配偶而不相乱也朱子曰人之有道言其皆有秉彜之性也然无教则亦放逸怠惰而失之故圣人设官而教之以人伦亦因其固有者而道之耳】○舜命契曰百姓不亲五品不逊汝作司徒敬敷五教在寛【舜虞帝名契舜臣名即上章尧所命者五品父子君臣夫妇长防朋友五者之伦也敬谓敬其事敷布也五教父子教之以亲君臣教之以义夫妇教之以别长幼教之以序朋友教之以信也百姓不相亲爱由于五品不相逊顺故舜申命契仍为司徒敬以敷五教而寛以待之朱子曰寛只是不急廹慢慢地养他】命防曰命汝典乐教胄子直而温寛而栗刚而无虐简而无傲诗言志歌永言声依永律和声八音克谐无相夺伦神人以和【胄音宙谐音鞋○防亦舜臣名典主也胄长也自天子至卿大夫之适子也栗庄敬也永长也声五声宫商角徴羽也律十二律黄钟太蔟姑洗蕤賔夷则无射阳律也大吕夹钟仲吕林钟南吕应钟隂律也八音金石丝竹匏土革木也蔡氏曰凡人直者必不足于温故欲其温寛者必不足于栗故欲其栗所以虑其偏而辅翼之也刚者必至于虐故欲其毋虐简者必至于傲故欲其毋傲所以防其过而戒禁之也教胄子者欲其如此而其所以教之之具则又専在于乐盖乐可以养人中和之徳而救其气质之偏也心之所之谓之志心有所之必形于言故曰诗言志既形于言必有长短之节故曰歌永言既有长短则必有髙下清浊之殊故曰声依永既有长短清浊则又必以十二律和之乃能成文而不乱所谓律和声也人声既和乃以其声被之八音而为乐则无不谐协而不相侵乱失其伦次而可以奏之朝廷荐之郊庙神人以和矣圣人作乐以养性情育人材事神只和上下其体用功效广大深切乃如此今皆不复见矣可胜叹哉】○周礼大司徒以乡三物教万民而賔兴之【周礼周公致太平之书也大司徒教官之长也万二千五百家为乡物犹事也兴犹举也谓以乡三事教成万民乡大夫论其贤者能者以乡饮酒礼尊之为賔而献其书于王也】一曰六徳知仁圣义忠和【知音智○徳者理之得于心者也知识事理为智事理通明为圣仁者心之徳爱之理义者心之制事之宜尽己之心为忠心无乖戾为和】二曰六行孝友睦婣任恤【行去声睦音目任去声○行者理之见于行者也孝谓善事父母友谓善于兄弟睦谓亲于九族婣谓亲于外亲任谓信于朋友恤谓赈于忧贫】三曰六艺礼乐射御书数【艺者理之寓于事者也礼有五曰吉凶军賔嘉乐有六曰云门咸池大韶大夏大頀大武射有五曰白矢参连剡注襄尺井仪御有五日鸣和鸾逐水曲过君表舞交衢逐禽左书有六曰象形会意转注指事假借谐声数有九曰方田粟布衰分少广商功均轮盈朒方程勾股礼以制中乐以道和射以观徳行御以正驰驱书以见心画数以尽物变皆至理所寓而日用不可缺者也真氏曰三物之教先以徳行而次以六艺者即孔子行有余力则以学文之意】以乡八刑紏万民一曰不孝之刑二曰不睦之刑三曰不婣之刑四曰不弟之刑五曰不任之刑六曰不恤之刑七曰造言之刑八曰乱民之刑【紏音九弟去声造音皂○纠谓察而正之造言造为妖妄之言也乱民挟邪道以惑民也或问八刑无不友之刑何也朱子曰不湏如此看但看古人教法如何而今无矣】○王制曰乐正崇四术立四教顺先王诗书礼乐以造士春秋教以礼乐冬夏教以诗书【造音皂○王制礼记篇名乐正掌教之官崇尚也四术诗书礼乐四教春夏秋冬顺依也造成也陈氏曰古人之教虽曰四时各有所习其实亦未必截然弃彼而习此恐亦互言耳非春秋不可教诗书冬夏不可教礼乐也】○弟子职曰先生施教弟子是则温恭自虚所受是极【弟子职管子篇名管仲所著者先生师也称师曰先生者以先已而生也自称曰弟子者尊师如父兄也则效温和恭逊也自虚心不自满也朱子曰所受是极谓受业湏穷究道理到尽处也○】见善从之闻义则服温柔孝弟毋骄恃力【毋音无○服犹行也柔巽顺也孝谓善事父母弟谓善事兄长骄则侮人恃力则陵人非泛爱众矣】志毋虚邪行必正直游居有常必就有徳【行去声○心之所之谓之志身之所行谓之行虚谓虚伪常谓常所就有徳亲仁也】顔色整齐中心必式夙兴夜寐衣带必饬【饬音敕○式敬夙早饬整也顔色整齐敬见乎外也中心必式敬存乎中也夙兴夜寐勤以简身也衣带必饬谨以简身也此三节言力行之事】朝益暮习小心翼翼一此不懈是谓学则【懈音戒○益増也翼翼敬也朝益暮习勤以务学也小心翼翼敬以务学也此言学文之事懈怠也则法也通结上文吴氏曰言为弟子者当専一从事于此而不怠是谓为学之法矣】○孔子曰弟子入则孝出则弟谨而信泛爱众而亲仁行有余力则以学文【孔子名丘字仲尼朱子曰谨者行之有常也信者言之有实也泛广也众谓众人亲近也仁谓仁者余力犹言暇日以用也文谓诗书六艺之文程子曰为弟子之职力有余则学文不修其职而先文非为己之学也】○兴于诗【此章之首当有孔子曰三字而略之者蒙上章也他皆放此朱子曰兴起也诗本人情有邪有正其为言既易知而吟咏之间抑反覆其感人又易入故学者之初所以兴起其好善恶恶之心而不能自已者必于此而得之也】立于礼【朱子曰礼以恭敬辞逊为本而有节文度数之详可以固人肌肤之会筋骸之束故学者之中所以能卓然自立而不为事物之所揺夺者必于此而得之】成于乐【朱子曰乐有五声十二律更唱迭和以为歌舞八音之节可以养人之情性而荡涤其邪秽消融其渣滓故学者之终所以至于义精仁熟而自和顺于道徳者必于此而得之是学之成也又曰按内则十歳学幼仪十三学乐诵诗二十而后学礼则此三者非小学传受之次乃大学终身所得之难易先后浅深也】○乐记曰礼乐不可斯须去身【乐记礼记篇名斯须一离一合之顷也去离也礼乐治身之本故不可斯须离之】○子夏曰贤贤易色事父母能竭其力事君能致其身与朋友交言而有信虽曰未学吾必谓之学矣【易音亦○子夏孔子弟子姓卜名商朱子曰贤人之贤而易其好色之心好善有诚也致犹委也委致其身谓不有其身也四者皆人伦之大者而行之必尽其诚学求如是而已故子夏言有能如是之人苟非生质之美必其务学之至虽或以为未尝为学我必谓之己学也按立教明伦敬身三者小学之纲也父子君臣夫妇长幼朋友心术威仪衣服饮食九者小学之目也而立教则教此而已或乃外是立説误矣】








　　御定小学集注卷一
　　钦定四库全书
　　御定小学集注卷二
　　内篇
　　明伦第二【明明之也伦人伦也其目有五明父子之亲明君臣之义明夫妇之别明长防之序明朋友之交凡百七篇】
　　○孟子曰设为庠序学校以教之皆所以明人伦也【设立也庠以养老为义序以习射为义校以教民为义皆乡学也学国学也夏曰校殷曰序周曰庠学则三代共之】稽圣经订贤传述此篇以训防士【订丁正切传去声○稽考也订评议圣人之书曰经贤人之书曰传】
　　内则曰子事父母鸡初鸣咸盥潄栉縰笄总拂髦冠緌缨端韠绅搢笏左右佩用偪屦着綦【盥音管潄音栉则瑟切縰音洒笄音鸡髦音毛緌如追切韠音毕搢音晋偪音逼屦音句着音酌綦音忌○咸皆也盥洗手也潄潄口也栉梳也縰韬髪作髻者黒缯为之笄簪也总束髪饰髻者练缯为之拂髦谓拂去髦上之尘緌者缨之余缨者冠之系端元端服也韠蔽膝也搢插也插笏于大带所以记事也左右佩用谓身之両旁佩帨巾小刀之类以备用也偪邪幅也纒足至膝者屦鞋也着犹结也綦鞋口带也在首则栉髪加縰加笄加总拂髦着冠结缨垂緌在身则服元端着韠加绅搢笏佩用在足则缚偪纳屦着綦各以次第施之司马温公曰孙事祖父母同刘氏曰髦】
　　【谓子生三月则剪其胎发为鬌带之于首男左女右逮其冠笄也则采饰之加于冠不忘父母生育之恩也父母丧则去之】妇事舅姑如事父母鸡初鸣咸盥潄栉縰笄总衣绅左右佩用衿缨綦屦【衿叵禁切○夫之父曰舅夫之母曰姑衣绅着衣而加绅也佩用鍼线之类衿结也缨香囊也恐身有秽气触尊者故佩之司马温公曰孙妇同】以适父母舅姑之所【适徃也所寝室也】及所下气怡声问衣燠寒疾痛苛痒而敬抑搔之出入则或先或后而敬扶持之【燠音郁苛音疴痒音养抑音益搔音骚○燠热也苛疥也低下其气怡悦其声问衣之燠将减之也问衣之寒将加之也疾痛则抑按苛痒则搔爬出入则或前以扶持之或后以扶持之一出于敬也】进盥少者奉槃长者奉水请沃盥盥卒授巾【奉音捧槃音盘沃音屋○沃盥注水而盥授进也巾拭手者】问所欲而敬进之柔色以温之父母舅姑必尝之而后退【温去声○所欲意之所欲食者陈氏曰温承借也谓以和柔之顔色承借尊者之意】男女未冠笄者鸡初鸣咸盥潄栉縰拂髦总角衿缨皆佩容臭昧爽而朝问何食饮矣若已食则退若未食则佐长者视具【冠音贯朝音潮佐去声○男未冠女未笄皆防者总角束髪为角也臭香物也助为容饰故曰容臭以缨佩之昧晦也爽明也谓欲明未明之时朝犹见也佐助也视具谓察视馔具寒暖之节】○凡内外鸡初鸣咸盥潄衣服敛枕簟洒扫室堂及庭布席各从其事【衣去声簟徒防切○此亦内则之文而不言者防上章也他皆放此内外婢仆之辈敛收也枕簟谓尊者之枕簟布设也席谓尊者之坐席各从其事若女服事于内男服事于外是矣】○父母舅姑将坐奉席请何乡将衽长者奉席请何趾少者执牀与坐御者举几敛席与簟县衾箧枕敛簟而襡之【奉音捧乡音向衽音稔趾音止县音元箧音袪襡音独○将衽谓将设卧席趾足也牀谓安坐之牀御者谓侍奉之人衾被也箧以竹为之襡以布为之设坐席则问面向何方设卧席则问足向何方卧而起则执牀以与之坐举几以与之凭席与簟则收敛之衾则束而县之枕则以箧贮之簟既敛而又以襡韬之者以卧则簟在席上尤当敬也将坐奉席亦长者敛席以下皆侍者】父母舅姑之衣衾簟席枕几不传杖屦祗敬之勿敢近敦牟巵匜非馂莫敢用与恒饮食非馂莫之敢饮食【祗音攴敦音对牟音谋巵音支匜音移馂音俊○传移也衣衾簟席枕几每日置之有常处不得辄移置他处也近谓挨逼之杖屦服饰之重者尤湏恭敬不敢挨逼之也敦牟皆盛黍稷之器巵酒器匜盛水之器食余曰馂与及也恒常也尊者所用之器非食其余则不敢用之所常饮食之物非饮食之余者则不敢饮食之】○在父母舅姑之所有命之应唯敬对进退周旋慎齐【唯音委齐侧皆反○应唯应以速也敬对对以敬也进退周旋慎齐言一进一退之时周回旋转之际必谨慎齐庄也】升降出入揖游不敢哕噫咳欠伸跛倚睇视不敢唾洟【哕于决切噫音隘音帝咳邱盖切跛音庇睇音第唾吐卧切洟音替○升降以堂阶言出入以门户言揖谓进而前其身略俯如揖也游也谓退而后其身微仰而也哕呕逆声噫食饱声喷咳咳气乏则欠体疲则伸偏任为跛依物为倚睇视邪视也唾出于口洟出于鼻哕噫咳则声不恭欠伸跛倚睇视则貌不恭唾洟则声貌俱不恭故升降出入揖游之顷皆不敢】寒不敢袭痒不敢搔不有敬事不敢袒裼不渉不撅防衣衾不见里【袭音习搔音骚袒音但裼音昔撅音贵防音屑见音现○亦为不恭也袭谓重衣敬事谓习射袒裼露臂也撅褰裳也非习射则不敢露臂非渉水则不敢褰裳防犹近也近身之衣衾其里有秽故不见】父母唾洟不见冠带垢和灰请漱衣裳垢和灰请澣衣裳绽裂纫箴请补缀【见音现垢音苟潄音捜澣音缓纫尼隣切箴音针缀赘拙二音○不见谓刷去之垢尘垢也和汤渍也手洗曰潄足洗曰澣上服曰衣下服曰裳以线贯鍼曰纫】少事长贱事贵共帅时【帅音率○贱谓婢仆之辈共皆也帅循也时是也谓皆循是礼而行之】○曲礼曰凡为人子之礼冬温而夏凊昏定而晨省【温以致其暖如温被之类凊以致其凉如扇枕之类定以安其寝省以问其安】出必告反必面所游必有常所习必有业恒言不称老【告启也反还也面犹见也常犹方也陈氏曰游有常身不他徃也习有业心不妄用也恒言平常言语也自以老称则父母为过于老矣不称老欲安父母之心也】○礼记曰孝子之有深爱者必有和气有和气者必有愉色有愉色者必有婉容孝子如执玉如奉盈洞洞属属然如弗胜如将失之严威俨恪非所以事亲也【奉音捧属音竹胜音升○此礼记祭义之篇不曰祭义而曰礼记者以其言孝非言祭也余皆放此愉悦之色见于面婉顺之容见于身盈满也洞洞质慤貌属属専一貌胜当也言敬亲常如执玉奉盈恐不能当其重满而且将覆坠也若夫严肃威重俨正谨恪乃以上临下之敬耳岂事亲之道哉陈氏曰和气愉色婉容皆爱心之所发如执玉捧盈如弗胜如将失之皆敬心之所存爱敬兼至乃孝子之道】○曲礼曰凡为人子者居不主奥坐不中席行不中道立不中门【主当也室西南隅为奥尊者所居也】食飨不为槩祭祀不为尸【食音似槩音盖○食飨如延客奉祭之类槩量馔具之多少当顺亲意不得自限量也尸神象也父主祭而子为尸是父拜子也故不为】听于无声视于无形【亲虽未言亦听之恐言而不及闻也亲虽未动亦视之恐动而不及见也以上言尊亲之事】不登髙不临深不苟訾不苟笑【訾音紫○苟苟且訾毁也登髙临深危道也苟訾苟笑辱道也此言爱身之事邵氏曰为子之道既当自卑以尊其亲又当自重以爱其身】○孔子曰父母在不逺游游必有方【朱子曰逺游则去亲逺而为日久定省旷而音问疎不惟己之思亲不置亦恐亲之念我不忘也游近游也游必有方如已告云之东则不敢更适西欲亲必知己之所在而无忧召已则必至而无失也范氏曰子能以父母之心为心则孝矣】○曲礼曰父母存不许友以死【死谓患难相死亲在而以死许人是忘亲矣黄氏曰许友以死虽父母不在亦不可】○礼记曰父母在不敢有其身不敢私其财示民有上下也【有犹専也即许友以死之谓示犹教也有上下卑当统于尊也】父母在馈献不及车马示民不敢専也【自此遗彼曰馈自下奉上曰献车马物之重者故不敢専之以馈献】○内则曰子妇孝者敬者父母舅姑之命勿逆勿怠【子而孝敬父母必爱之妇而孝敬舅姑必爱之然不可恃爱而于命或逆或怠也逆谓不顺怠谓不勤】若饮食之虽不耆必尝而待加之衣服虽不欲必服而待【饮去声食音似耆音视○耆欲皆好也待谓待尊者察已不好而改命焉然后去之】加之事人代之已虽不欲姑与之而姑使之而后复之【姑且也使教也陈氏曰尊者任之以事已既为之矣或念其劳又使人代为已虽不以为劳而不欲人代然必顺尊者之意且与之若虑其为之不如己意且教之及其果不能而后已复为之黄氏曰此两节皆明弗逆弗怠之意】○子妇无私货无私畜无私器不敢私假不敢私与【畜许六切○畜养牲也假借人也郑氏曰家事统于尊者也】妇或赐之饮食衣服布帛佩帨茝兰则受而献诸舅姑舅姑受之则喜如新受赐【帨音税茝昌改反○或赐之谓私亲兄弟与之也佩杂佩鍼线之类帨帨巾茝兰皆香草辅氏曰新初也如初受兄弟之赐也】若反赐之则辞不得命如更受赐藏以待乏【反赐之谓舅姑不受而复与之不得命不允其辞也如更受赐如再受舅姑之赐也待乏者待舅姑之空乏而献之也】妇若有私亲兄弟将与之则必复请其故赐而后与之【复扶又切故为句○故即反赐之物也亦必再请于舅姑既许然后与之黄氏曰不敢私受故献诸舅姑不敢私与故复请其故】○曲礼曰父召无诺先生召无诺唯而起【唯音委○诺应之缓唯应之速】○士相见礼曰凡与大人言始视面中视抱卒视面毋改众皆若是【士相见礼仪礼篇名大人卿大夫也视面观其顔色可传言未也抱懐抱也视抱容其思之且为敬也视面察其纳己言否也毋改谓见答之间当正容体以待之毋自变动嫌懈惰不虚心也众谓诸卿大夫同在此者皆若是视之仪无异也】若父则游目毋上于面毋下于带【上上声○子于父主孝不主敬故所视差广目观安否何如也记曰凡视上于面则敖下于带则忧】若不言立则视足坐则视膝【视足伺其行也视膝伺其起也】○礼记曰父命呼唯而不诺手执业则投之食在口则吐之走而不趋【父命呼为父命所呼也唯诺皆应也而唯速于诺走趋皆歩也而走速于趋】亲老出不易方复不过时亲癠色容不盛此孝子之疏节也【复音伏癠音剂○易改也不易方如已告云东徃则不敢更适西也复还也不过时如已告云昼还则不敢更至暮也癠病也色容不盛有忧色也孝子之事亲无所不至此特其疏略之礼节耳】父没而不能读父之书手泽存焉尔母没而杯圏不能饮焉口泽之气存焉尔【圈区员切○不能犹不忍父母没而泽犹存故不忍方氏曰书书策也杯圏饮食器也手泽汗之所渍也口泽津之所渍也口有气焉故又以气言之】○内则曰父母有婢子若庶子庶孙甚爱之虽父母没没身敬之不衰【婢子婢所生者若及也庶子庶孙庶母所出者父母所爱当终身敬之非特爱之而已】子有二妾父母爱一人焉子爱一人焉由衣服饮食由执事毋敢视父母所爱虽父母没不衰【由自也视比也】○子甚宜其妻父母不説【句】出子不宜其妻父母曰是善事我子行夫妇之礼焉没身不衰【説音悦○宜犹善也出谓出其妻应氏曰父母以为善子情虽替而夫妇之礼亦不可不行焉】○曽子曰孝子之养老也乐其心不违其志乐其耳目安其寝处以其饮食忠养之【养去声乐音雒下俱同处上声○曽子孔子弟子名参字子舆老及四其字皆指亲而言乐其心怡悦其心也不违其志承顺其志也方氏曰怡声以问所以乐其耳柔色以温所以乐其目昏定所以安其寝晨省所以安其处忠者尽己之心也】是故父母之所爱亦爱之父母之所敬亦敬之至于犬马尽然而况于人乎【父母所爱之犬马犹爱之况父母所爱敬之人乎】○内则曰舅没则姑老冢妇所祭祀賔客每事必请于姑介妇请于冢妇【老谓传家事于冢妇非以年计也冢妇长妇也祭祀賔客礼之大者犹必咨禀而后行焉介妇众妇也】舅姑使冢妇毋怠不友无礼于介妇【友当作敢○言舅姑以事使冢妇既不可怠于事又不敢恃舅姑之命而无礼于介妇也】舅姑若使介妇毋敢敌耦于冢妇不敢竝行不敢竝命不敢竝坐【耦音偶○敌相抗也耦相竝也命出令也言舅姑若以事使介妇亦不敢恃此而与冢妇相抗竝非惟任事不敢抗竝亦不敢竝行竝命竝坐也】凡妇不命适私室不敢退妇将有事大小必请于舅姑【凡妇通冢妇介妇言私室妇之室盖妇侍舅姑不命之退不敢退也事谓私事】○适子庶子只事宗子宗妇虽贵富不敢以贵富入宗子之家虽众车徒舍于外以寡约入不敢以贵富加于父兄宗族【适音的舍去声○适子谓父及祖之适子是小宗也庶子谓适子之弟宗子谓大宗子宗妇谓大宗子之妻只敬也徒从人也舍置也寡少也约省也入亦谓入宗子之家加髙也言非惟不敢以富贵入宗子之家凡内外父兄宗族皆不敢以此加之】○曽子曰父母爱之喜而弗忘父母恶之惧而无怨父母有过谏而不逆【朱子曰谏而不逆谓委曲作道理以谏不唐突以触父母之怒也】○内则曰父母有过下气怡色柔声以谏谏若不入起敬起孝説则复谏【説音悦复扶又切○吴氏曰下怡柔皆和顺之意盖谏易至于犯故欲和顺也入纳也起者悚然兴起之意】不説与其得罪于乡党州闾宁孰谏父母怒不説而挞之流血不敢疾怨起敬起孝【説音悦下同孰与熟同○万二千五百家为乡五百家为党二千五百家为州二十五家为闾孰谏谓纯熟殷勤而谏疾恶也谏而父母不悦其罪轻不谏而父母得罪于人其罪重二者之间宁可孰谏】○曲礼曰子之事亲也三谏而不听则号泣而随之【号平声○将以感动亲心庶或能听也】○父母有疾冠者不栉行不翔言不惰琴瑟不御食肉不至变味饮酒不至变貌笑不至矧怒不至詈疾止复故【矧矢引切詈音利○栉梳髪也翔张拱也惰戏慢也变犹易也貌谓色也齿见曰矧怒骂曰詈孝子之事亲病则致其忧不栉忧不为饰也不翔忧不为容也不惰忧不为谑也不御忧不为乐也不变味忧不择食也不变貌忧不多饮也大笑则见矧怒甚则至詈亦为忘忧故戒之复故复常也疾止则忧散故复常】○君有疾饮药臣先尝之亲有疾饮药子先尝之【尝谓度其所堪】医不三世不服其药【吕氏曰医至三世活人多矣用药熟矣然后服之谨疾之道也方氏曰经之所言道其常而已非世传而自得未及三世固在所取也】○孔子曰父在观其志父没观其行三年无改于父之道可谓孝矣【行去声○朱子曰父在子不得自専而志则可知父没然后其行可见故观此足以知其人之善恶然又必能三年无改于父之道乃见其孝不然则所行虽善亦不得为孝矣】○内则曰父母虽没将为善思贻父母令名必果将为不善思贻父母羞辱必不果【贻遗也令善也果谓果决为之】○祭义曰霜露既降君子履之必有凄怆之心非其寒之谓也春雨露既濡君子履之必有怵惕之心如将见之【凄音妻怆音创濡音儒怵音出惕他厯切○祭义礼记篇名此言君子感时思亲也履践也凄怆悲伤貌濡沾湿也怵惕惊动貌见之谓见其亲履霜露而凄怆故祭于秋履雨露而怵惕故祭于春】○祭统曰夫祭也者必夫妇亲之所以备外内之官也官备则臭备【夫音扶○祭统礼记篇名统犹本也具者供祭之物国之祭卿大夫相君命妇相夫人家之祭众子相宗子备外官也众妇相宗妇备内官也官既备则事无阙矣】○君子之祭也必身亲莅之有故则使人可也【莅音利○莅临也必身亲临之者致其如在之诚也辅氏曰有故谓疾病或不得已之事已既不克与而时又不可失则使他人摄之可也】○祭义曰致齐于内散齐于外齐之日思其居处思其笑语思其志意思其所乐思其所耆齐三日乃见其所为齐者【齐音斋下同散上声处上声乐五教切耆音视○齐之为言齐也所以齐不齐而致其齐也致齐于内若心不苟虑之类散齐于外若不饮酒不茹荤之类乐好也耆欲也五其字及所为皆指亲而言】祭之日入室僾然必有见乎其位周还出户肃然必有闻乎其容声出户而听忾然必有闻乎其叹息之声【僾音爱还音旋忾开代切○陈氏曰入室入庙室也僾然彷佛之貌见乎其位如见亲之在神位也周旋出户谓荐爼酌献之时行歩周旋之间或自户内而出也肃然敬惕之貌容声举动容止之声也出户而听祭毕而出听也忾然大息之声也】是故先王之孝也色不忘乎目声不絶乎耳心志耆欲不忘乎心【辅氏曰先王能存其心故亲之容色自不忘乎目亲之声音自不絶乎耳亲之心志耆欲自不忘乎心】致爱则存致慤则着着存不忘乎心夫安得不敬乎【慤音确○陈氏曰致爱极其爱亲之心也致慤极其敬亲之诚也存以上文三者不忘而言着以上文见乎其位以下三者而言辅氏曰着存不忘乎心则洋洋乎如在其上如在其左右夫安得不敬乎】○曲礼曰君子虽贫不粥祭器虽寒不衣祭服为宫室不斩于邱木【粥音育衣去声○粥卖也邱墓也君子宁其身之困而不忍慢其先孝敬之至也】○王制曰大夫祭器不假祭器未成不造燕器【假借也大夫有田禄祭器当自具故不假造为也燕器自奉之器祭器未成则不造先神而后已也】○孔子谓曽子曰身体髪肤受之父母不敢毁伤孝之始也立身行道名于后世以显父母孝之终也【肤皮也身体言其大髪肤言其小道者当然之理身不苟安而行必由道则己之名于后世而父母之名亦显矣】夫孝始于事亲中于事君终于立身【夫音扶○此孝之终始也】爱亲者不敢恶于人敬亲者不敢慢于人爱敬尽于事亲而徳教加于百姓刑于四海此天子之孝也【恶去声○刑仪法也真氏曰孝者不出乎爱敬而已推爱亲之心以爱人而无所疾恶推敬亲之心以敬人而无所慢易则躬行于上而徳教自刑于下天下之人无不皆爱敬其亲矣此大孝尊亲之事】在上不骄髙而不危制节谨度满而不溢然后能保其社稷而和其民人此诸侯之孝也【溢音逸○制节自制于礼节也谨度谨守法度也贵为国君可谓髙矣富有千乘可谓满矣髙则易危在上不骄故不危满则易溢制节谨度故不溢社土神稷谷神惟诸侯得祭之民谓庶民人谓在位者此下三节其次弗辱之事】非先王之法服不敢服非先王之法言不敢道非先王之徳行不敢行然后能保其宗庙此卿大夫之孝也【法法度也道言也宗程子曰言人宗于此而祭祀也卿大夫有家家必有庙故言保宗庙】以孝事君则忠以敬事长则顺忠顺不失以事其上然后能守其祭祀此士之孝也【移事亲之孝以事君则忠矣移事亲之敬以事长则顺矣上即君长也士有田禄以奉祭祀故言守祭祀】用天之道因地之利谨身节用以养父母此庶人之孝也【朱子曰用天之道因地之利谓依时及节耕种田土谨身谓不作非为不犯刑宪节用谓省使俭用不妄耗费如此则身安用足自有以奉养其父母也】故自天子至于庶人孝无终始而患不及者未之有也【孝之终始见上文事亲而不能有终有始灾及其身必矣】○孔子曰父母生之续莫大焉君亲临之厚莫重焉是故不爱其亲而爱他人者谓之悖徳不敬其亲而敬他人者谓之悖礼【续音俗悖音佩○悖犹逆也真氏曰父母生我者也我则嗣续乎父母者天性之恩孰大焉君之临臣父之临子所以治而教之也其厚乎我孰重焉合君亲而并言以见君臣其义一也】○孝子之事亲居则致其敬养则致其乐病则致其忧丧则致其哀祭则致其严五者备矣然后能事亲【养去声乐音雒○致极也乐谓愉色婉容人子事亲之心自始至终无一毫之不尽可谓孝矣】事亲者居上不骄为下不乱在丑不争居上而骄则亡为下而乱则刑在丑而争则兵三者不除虽日用三牲之养犹为不孝也【养去声○骄矜肆乱悖逆丑同类争争鬭亡灭亡刑刑戮也兵谓以兵刃相加除去也三牲牛羊豕也三者不除烖将及亲其为不孝大矣口体之奉岂足赎哉】○孟子曰世俗所谓不孝者五惰其四支不顾父母之养一不孝也博奕好饮酒不顾父母之养二不孝也好货财私妻子不顾父母之养三不孝也从耳目之欲以为父母戮四不孝也好勇鬭狠以危父母五不孝也【养去声下同弈音亦好去声下同从音纵戮音六狠下恳切○四支手足也顾犹念也博局戏弈围碁私偏私从从恣也欲谓耳欲声目欲色也戮羞辱狠忿戾也新安陈氏曰五不孝之序从轻渐説至重】○曽子曰身也者父母之遗体也行父母之遗体敢不敬乎居处不庄非孝也事君不忠非孝也莅官不敬非孝也朋友不信非孝也战陈无勇非孝也五者不遂烖及其亲敢不敬乎【处上声莅音利陈音阵烖音灾○行犹奉也莅临也交兵曰战制行伍曰陈遂成也曰庄曰忠曰敬曰信曰勇皆持身以敬也一有不敬小则辱亲大则祸亲矣】○孔子曰五刑之属三千而罪莫大于不孝【五刑墨劓剕宫大辟也墨者刺面劓者割鼻剕者刖足宫者去势大辟死刑也按书吕刑墨属千劓属千剕属五百宫属三百大辟之属二百凡三千条刑所以罚恶恶莫大于不孝故罪亦莫大于不孝】
　　右明父子之亲
　　礼记曰将适公所宿齐戒居外寝沐浴史进象笏书思对命既服习容观玉声乃出【齐庄皆切观音贯○适徃也公所君所也宿前期也史掌文史者笏者忽也书事以备忽忘者也思谓所思告君者对谓所拟对君者命谓君命三者皆书于笏有进思尽忠之意焉既服着朝服毕也容貌仪观佩玉之声防检不至则失色于人故预习之】○曲礼曰凡为君使者已受命君言不宿于家【为去声使去声○君言即君命受命即行敬君也】君言至则主人出拜君言之辱使者归则必拜送于门外【使去声○出谓出门辱者屈辱君命之临也陈氏曰至则拜命归则拜送皆敬君也】若使人于君所则必朝服而命之使者反则必下堂而受命【下使去声○反还也朝服而遣使下堂而受命皆敬君也】○论语曰君召使摈色勃如也足躩如也【躩区若切○朱子曰摈主国之君所使出接賔者勃变色貌躩盘辟貌皆敬君命故也】揖所与立左右手衣前后襜如也【防赤占切○朱子曰所与立谓同为摈者也揖左人则左其手揖右人则右其手襜整貌】趋进翼如也【朱子曰疾趋而进张拱端好如鸟舒翼】賔退必复命曰賔不顾矣【朱子曰舒君敬也○此一节记孔子为君摈相之容】○入公门鞠躬如也如不容【朱子曰鞠躬曲身也公门髙大而若不容敬之至也】立不中门行不履阈【阈音役○朱子曰中门中于门也阈门限也谢氏曰立中门则当尊行履阈则不恪】过位色勃如也足躩如也其言似不足者【朱子曰位君之虚位君虽不在过之必敬不敢以虚位而慢之也言似不足不敢肆也】摄齐升堂鞠躬如也屏气似不息者【齐音咨屏音丙○朱子曰摄抠也齐衣下缝也礼将升堂两手抠衣使去地尺恐蹑之而倾跌失容也屏藏也息鼻息出入者也近至尊气容肃也】出降一等逞顔色怡怡如也没阶趋翼如也复其位踧踖如也【踧子六切踖音积○朱子曰等阶之级也逞放也渐逺所尊舒气解顔怡怡和悦也没阶下尽阶也趋走就位也踧踖恭敬不宁之貌复位踧踖敬之余也此一节记孔子在朝之容】○礼记曰君赐车马乗以拜赐【句】衣服服以拜赐【陈氏曰君赐及门既拜受矣明日又乗服诣君所而拜谢其赐敬之至也】君未有命弗敢即乗服也【辅氏曰君虽赐之而未有命使之乗服则亦不敢即乗服也意者古之人君赐臣下以车服又必命之乗服与】○曲礼曰赐果于君前其有核者懐其核【核胡得切○敬君赐也】○御食于君君赐余器之溉者不写其余皆写【溉音盖○御食侍食也余谓食之余者溉洗涤也陶器木器可以洗涤则就本器食之若萑竹所织之器不可洗涤则倾写于别器而食之陈氏曰不欲口泽之渎也】○论语曰君赐食必正席先尝之君赐腥必熟而荐之君赐生必畜之【畜音旭○朱子曰食恐或馂余故不以荐正席先尝如对君也言先尝则余当颁赐矣腥生肉熟而荐之祖考荣君赐也畜之者仁君之恵无故不敢杀也】○侍食于君君祭先饭【饭音反○祭谓祭先代始为饮食之人朱子曰侍食者君祭则已不祭而先饭若为君尝食然不敢当客礼也】○疾君视之东首加朝服拖绅【首去声拖待可切○朱子曰东首以受生气也病卧不能着衣束带又不可以防服见君故加朝服于身又引大带于上也】○君命召不俟驾行矣【朱子曰急趋君命行出而驾车随之此四条皆记孔子事君之礼】○吉月必朝服而朝【朝音潮下同○朱子曰吉月月朔也孔子在鲁致仕时如此】○孔子曰君子事君进思尽忠退思补过将顺其美匡救其恶故上下能相亲【真氏曰将犹承也匡正也进谓入见其君则思尽己之忠退谓出适私室则思补君之过无一时一念之不在君也有善焉承顺之使之益进于善有恶焉正救之使之潜消其恶此爱君之至也臣以忠爱而亲其君君亦谅其忠爱而亲之】○君使臣以礼臣事君以忠【朱子曰二者皆理之当然各欲自尽而已】○大臣以道事君不可则止【朱子曰以道事君者不从君之欲不可则止者必行己之志又曰不可则止谓不合则去也】○子路问事君子曰勿欺也而犯之【子路孔子弟子姓仲名由字子路朱子曰犯谓犯顔谏争】○鄙夫可与事君也与哉【与音于○与哉疑辞朱子曰鄙夫庸恶陋劣之称】其未得之也患得之既得之患失之【何氏曰患得之谓患不能得之新安陈氏曰得谓得富贵权利】苟患失之无所不至矣【朱子曰小则吮痈防痔大则弑父与君皆生于患失而已】○孟子曰责难于君谓之恭陈善闭邪谓之敬吾君不能谓之贼【范氏曰人臣以难事责于君使其君为尧舜之君者尊君之大也开陈善道以禁闭君之邪心唯恐其君或陷于有过之地者敬君之至也谓其君不能行善道而不以告者贼害其君之甚也】○有官守者不得其职则去有言责者不得其言则去【朱子曰官守以官为守者言责以言为责者】○王蠋曰忠臣不事二君烈女不更二夫【蠋齐之昼邑人忠义之臣始终一心贞烈之女始终一志不以利害易不以生死变按通鉴燕将乐毅破齐闻蠋贤使请蠋蠋拒之以此遂自经死】
　　右明君臣之义
　　曲礼曰男女非有行媒不相知名非受币不交不亲【行媒谓媒氏之徃来名谓男女之名币币帛也】故日月以告君齐戒以告鬼神为酒食以召乡党僚友以厚其别也【别必列反○日月谓取妇之期神谓先祖僚同官者友同志者厚别重其有别之礼也】取妻不取同姓故买妾不知其姓则卜之【取音娶下同○不娶同姓为其近禽兽卜者卜其吉凶也】○士昏礼曰父醮子命之曰徃迎尔相承我宗事朂帅以敬先妣之嗣若则有常子曰诺唯恐弗堪不敢忘命【醮去声迎去声相去声朂音旭帅音率○士昏礼仪礼篇名酌而无酬酢曰醮盖醮子以亲迎也相助也妻所以助夫故谓之相宗事宗庙之事朂勉也帅倡也母曰先妣盖古称也先妣之嗣谓妇代姑祭也若尔也有常始终以敬也诺应辞堪能也】父送女命之曰戒之敬之夙夜无违命【无母通下同○夙早也违逆也命谓舅姑之命】母施衿结帨曰勉之敬之夙夜无违宫事【衿音琴○衿衣带帨佩巾违乖也宫事谓阃内之事也】庶母及门内施鞶申之以父母之命命之曰敬恭听宗尔父母之言夙夜无愆视诸衿鞶【衿音琴○庶母父妾鞶大带申重宗尊愆过也不违命不违宫事则无过矣视衿鞶者欲其常覩之以忆父母之言而不忘也真氏曰夫之道在敬身以帅其妇妇之道在敬身以承其夫故父之醮子曰勉帅以敬亲之送女曰戒之敬之夫妇之道尽于此矣】○礼记曰夫昏礼万世之始也取于异姓所以附逺厚别也币必诚辞无不腆告之以直信信事人也信妇徳也一与之齐终身不改故夫死不嫁【夫音扶取音娶逺去声别必列反腆他典反○有夫妇然后有父子父子所以传世故曰万世之始附托也托于逺嫌之义也厚别重其有别之礼不欲相防也币所以将意辞所以道情腆犹善也币诚而不滥恶辞腆而不轻渎是欲告戒为妇者以正直诚信也妇人事人者也信者事人之道妇人之徳故以是告戒之齐谓共牢而食合卺而酳不改谓不改而他适方氏曰信而无伪则直在其中矣】男子亲迎男先于女刚柔之义也天先乎地君先乎臣其义一也【迎去声先去声下同○先倡导也马氏曰男子亲迎而男先于女者刚先于柔之义也岂独婚姻之际如此天造始而地代终君主倡而臣主和亦此义也】执挚以相见敬章别也男女有别然后父子亲父子亲然后义生义生然后礼作礼作然后万物安无别无义禽兽之道也【挚音至别必列反○昏礼挚用鴈章明也执鴈以相见行敬以明别也男女无别则淫僻之罪多而父子之恩薄故必男女有别然后父子亲父子亲则义生礼作揩之家国天下而万物各安其所矣朱子曰汉武帝溺于声色游燕后宫父子不亲遂致戾太子之变此亦夫妇无别而父子不亲之一证】○取妇之家三日不举乐思嗣亲也【取音娶○取妻以代父母有可感伤者故不举乐】昏礼不贺人之序也【序犹代也在子则代父在妇则代姑故不贺】○内则曰礼始于谨夫妇为宫室辨外内男子居外女子居内深宫固门阍寺守之男不入女不出【阍音昏寺音氏○夫妇人伦之始礼为人伦而设故始于谨夫妇为宫室以下皆谨夫妇之事阍守门者寺守宫者】男女不同椸枷不敢县于夫之楎椸不敢藏于夫之箧笥不敢共湢浴【椸音移下同枷音架县音元楎音辉箧音蛱笥音似湢音逼○横者曰椸直者曰楎挂衣者也箧笥皆竹为之贮衣者也浴室曰湢草庐吴氏曰言内外之辨非特男女为然虽夫妇得相亲者亦然】夫不在敛枕箧簟席襡【句】器而藏之少事长贱事贵咸如之【襡音独○吴氏曰器者器重之谓敛枕于箧敛簟席于襡器重而藏之是不特妻事夫之礼凡少之事长贱之事贵皆当如是也】虽婢妾衣服饮食必后长者【长者谓婢妾中之长者婢妾虽贱亦必有长防之伦焉】妻不在妾御莫敢当夕【接于寝曰御古者妻妾之御各有夕当夕者当妻之夕也】○男不言内女不言外非祭非丧不相授器其相授则女受以篚其无篚则皆坐【句】奠之而后取之【篚音匪下同○内谓女事外谓男事篚箱类坐跪也奠置也男女授受不亲惟丧祭二事得亲相授器盖祭严丧遽不嫌也非此二事则不得亲相授器其或相授则女必执篚使授者置之篚中然后受之其或无篚则男女皆跪授者置诸地受者取诸地不亲相授也】外内不共井不共湢浴不通寝席不通乞假男女不通衣裳【乞求也假借也辅氏曰井湢一定故言不共寝席衣裳可移故言不通外内泛也男女切也】男子入内不啸不指夜行以烛无烛则止女子出门必拥蔽其面夜行以烛无烛则止【啸谓蹙口出声指谓用手指画不啸不指为骇人视听也以用也拥犹障也】道路男子由右女子由左【道路之法其右以行男子其左以行女子地道尊右故男右而女左】○孔子曰妇人伏于人也是故无専制之义有三从之道在家从父适人从夫夫死从子无所敢自遂也教令不出闺门事在馈食之间而已矣【食音似○伏屈伏也専制自遂即下文所谓擅为独成也馈食供馈酒食也已止也】是故女及日乎闺门之内不百里而犇丧事无擅为行无独成叅知而后动可验而后言昼不游庭夜行以火所以正妇徳也【犇音奔行去声○及日犹言终日不百里犹言不越境叅使人相叅也验证验也昼居于内而不出中庭夜行于内而必照以火妇人之徳以顺为正凡此皆所以正妇徳而使之正也】女有五不取逆家子不取乱家子不取世有刑人不取世有恶疾不取丧父长子不取【取音娶下同○逆谓逆徳如不忠不孝之类乱谓乱伦世有刑人弃于人也世有恶疾弃于天也长子长女也丧父而又无兄则无所受命矣或疑世有刑人不取朱子曰所谓不取者是世世为恶不能改者非指一世而言如丧父长子不取却可疑若然则无父之女不复嫁此不可晓】妇有七去不顺父母去无子去淫去妬去有恶疾去多言去窃盗去【妬妬忌也不顺父母去为其逆徳也无子去为其絶世也淫去为其乱族也妬去为其乱家也有恶疾去为其不可与共粢盛也多言去为其间亲也窃盗去为其反义也无子去恶疾去于义未安若必以为不去则无以承宗事继后世也处之自当以义何至于去邪此皆可疑】有三不去有所取无所归不去与更三年丧不去前贫贱后富贵不去【取去声与音预更平声○有所取无所归谓其嫁有所受命后无父兄无可回之地也与更三年丧谓曽居舅姑之丧也前贫贱后富贵谓娶妇时贫贱而今富贵也】凡此圣人所以顺男女之际重婚姻之始也【际谓交际之道始谓正始之义通结此章】○曲礼曰寡妇之子非有见焉弗与为友【见音现○见谓才徳着见不着见则不友避好色之嫌也】
　　右明夫妇之别
　　孟子曰孩提之童无不知爱其亲也及其长也无不知敬其兄也【朱子曰孩提二三歳之间知孩笑可提抱者也孝弟之心人皆有之尧舜所以世为天下法亦充此而已矣】○徐行后长者谓之弟疾行先长者谓之不弟【弟去声下同先去声○徐缓也后长者在长者之后也疾速也先长者在长者之先也善事兄长为弟】○曲礼曰见父之执不谓之进不敢进不谓之退不敢退不问不敢对【陈氏曰父之执父同志之友也谓之命之也敬之同于父】○年长以倍则父事之十年以长则兄事之五年以长则肩随之【此泛言敬长之节人生以十年为一节倍之则二十年也父事之兄事之即后章所谓父之齿随行兄之齿鴈行也肩随之并行而稍退也】○谋于长者必操几杖以从之长者问不辞让而对非礼也【操七刀切○操执也从就也几所以凭杖所以扶谋事于长者必执以就之非谓长者所无也尽礼而已曽子曰参不敏何足以知之公西华曰非曰能之愿学焉皆辞譲之言也】○从于先生不越路而与人言遭先生于道趋而进正立拱手先生与之言则对不与之言则趋而退【从去声○从随行也越逾也遭遇也趋急走也】从长者而上邱陵则必乡长者所视【从去声上上声乡音向○土髙曰邱大阜曰陵向长者所视恐其因所见而问则可即所见以对也】○长者与之提携则两手奉长者之手负劒辟咡诏之则掩口而对【奉音捧辟音僻咡音二○提携谓牵行捧手所以承长者之意负劒即带劒谓长者旁挟防者状如带劒也辟偏也咡口旁也诏犹语也掩口谓以手障口不使气触长者】○凡为长者粪之礼必加帚于箕上以袂拘而退其尘不及长者以箕自乡而扱之【拘音勾乡音向扱音吸○粪与拚同扫地也袂袖也拘障也退却行也扱敛取也初则置帚于箕上得以两手举箕扫地之时则一手执帚一袖障帚郤歩而行不使尘及长者终则以箕自向敛取其尘不以箕向长者皆敬也】○将即席容毋怍两手抠衣去齐尺【怍音昨抠苦勾反齐音咨○即就也怍愧也失容则可愧矣齐衣下缝也两手抠衣使去地尺恐蹑之而倾跌失容也】衣毋拨足毋蹶先生书策琴瑟在前坐而迁之戒勿越【拨半末切蹶音厥○拨发貌蹶行遽貌二者亦失容坐跪也迁移也越谓跨之而过此皆将即席之事下文乃既即席之事】坐必安执尔顔长者不及毋儳言【儳音慙○安谓不揺动尔指少者执顔即正顔色也不及不言及也儳言叅杂长者之先而言也】正尔容听必恭毋勦説毋雷同必则古昔称先王【勦初交切○容谓见于一身者听谓听长者之言勦説擥取人之言也雷同附和人之言也法则古昔称述先王则言有据而非勦説雷同矣】○侍坐于先生先生问焉终则对请业则起请益则起【陈氏曰问终而后对欲尽闻所问之旨且不敢叅杂先生之言也请业者求当习之事请益者再问未尽之蕴起所以致敬】○尊客之前不叱狗让食不唾【叱音赤唾吐卧切○不叱狗虑骇尊客之听不吐唾虑咈尊客之意】侍坐于君子君子欠伸撰杖屦视日蚤莫侍坐者请出矣【撰仕转切蚤音早莫音暮○气乏则欠体疲则伸撰犹转动也日谓日影四者皆厌倦之容故请退以息之】○侍坐于君子君子问更端则起而对【更平声○问更端更易事端而见问也起所以致敬】○侍坐于君子若有告者曰少间愿有复也则左右屏而待【少上声间去声屏音丙○复白也言欲得少间隙以白事也屏退也居左则屏于左居右则屏于右屏而且待者屏所以逺人之私语待所以防君子之召】○侍饮于长者酒进则起拜受于尊所长者辞少者反席而饮长者举未釂少者不敢饮【釂音醮○尊酒尊也辞止之也反还也举犹饮也尽酒曰釂】○长者赐少者贱者不敢辞【不敢抗礼也】○御同于长者虽贰不辞偶坐不辞【御侍也贰谓重殽膳偶坐谓配长者而坐侍食不辞馔偶坐不辞席皆以其不为己设非己之所敢辞也一説或侍食或偶坐有盛馔皆不辞】○侍于君子不顾望而对非礼也【饶氏曰顾顾自已望望君子】○少仪曰尊长于已逾等不敢问其年燕见不将命遇于道见则面不请所之【少去声见音现○少仪礼记篇名逾等祖与父之行流也不敢问年嫌若序齿也燕私来见不敢使摈者传命非賔主之礼也相遇于道路尊长见已则面见之不见则隐避不敢烦动之也不请所之不敢问其所徃也】侍坐弗使不执琴瑟不画地手无容不翣也寝则坐而将命【翣色洽切○翣扇也坐跪也侍坐于尊长不使之鼔琴瑟则不得擅执而鼔之无故而画地弄手以为容挥扇以取凉皆不敬也若当尊长寝卧而传命则跪而言不敢直立以临之】侍射则约矢侍投则拥矢胜则洗而以请【矢箭也射礼二人为耦各四矢更迭取之卑幼则一时并取之故曰约矢投壶之礼賔主亦各四矢皆委于地一一取而投之卑防则悉抱之故曰拥矢此皆不敢与尊长抗也若已胜则不敢使人酌以罚尊长必自洗爵而请行觞若尊长胜则亦不敢使人酌以饮已必自洗爵而请自饮故曰洗而以请】○王制曰父之齿随行兄之齿鴈行朋友不相逾【父之齿年与父等者兄之齿年与兄等者朋友年相若者随行行则随之也鴈行行如鴈列也逾越也不相逾并行而齐也】轻任并重任分颁白者不提挈【并去声颁音班○任以肩背提挈以手颁老人头半白黑也并谓少者独任之分谓少者分任之不提挈谓少者代之】君子耆老不徒行庶人耆老不徒食【耆音其○君子谓士也六十曰耆七十曰老徒空也不徒行则有车不徒食则有肉○此章记古者敬长优老之制】○论语曰乡人饮酒杖者出斯出矣【朱子曰杖者老人也六十杖于乡未出不敢先既出不敢后○此章记孔子居乡之事】
　　右明长防之序【凡二十条礼文虽殊要皆不出乎敬之一字曰先生以教称之也曰君子以徳称之也曰尊父行也曰长兄长也皆以长为主也】
　　曽子曰君子以文会友以友辅仁【朱子曰讲学以防友则道益明取善以辅仁则徳日进】○孔子曰朋友切切偲偲兄弟怡怡【偲音思○胡氏曰切切恳到也偲偲详勉也怡怡和悦也】○孟子曰责善朋友之道也【朱子曰朋友当相责以善也】○子贡问友孔子曰忠告而善道之不可则止毋自辱焉【告音谷○子贡孔子弟子姓端木名赐朱子曰友所以辅仁故尽其心以告之善其説以道之然以义合者也故不可则止若以数而见疏则自辱矣】○孔子曰居是邦也事其大夫之贤者友其士之仁者【朱子曰贤以事言仁以徳言事大夫之贤者则有所严惮友士之仁者则有所切磋皆进徳之助也】○益者三友损者三友友直友谅友多闻益矣友便辟友善柔友便佞损矣【便平声○谅信实也善犹工也朱子曰友直则闻其过友谅则进于诚友多闻则进于眀便习熟也便辟谓习于威仪而不直善柔谓工于媚悦而不谅便佞谓习于口语而无闻见之实三者损益正相反也】○孟子曰不挟长不挟贵不挟兄弟而友友也者友其徳也不可以有挟也【朱子曰挟者兼有而恃之之称陈氏曰有挟则取友之意不诚】○曲礼曰君子不尽人之欢不竭人之忠以全交也【竭亦尽也欢谓好于我忠谓尽心于我不过望于人则交道可全矣】○凡与客入者每门让于客客至于寝门主人请入为席然后出迎客客固辞主人肃客而入主人入门而右客入门而左【凡者通贵贱言每门通大门寝门言让于客欲客先入也寝门内门为犹布也固辞再辞肃谓揖也客辞不先入故主人揖客而先入以导之凡门南向入则东为右而西为左】主人就东阶客就西阶客若降等则就主人之阶主人固辞然后客复就西阶主人与客让登主人先登客从之拾级聚足连歩以上上于东阶则先右足上于西阶则先左足【上上声下同○降等谓等列卑于主人先登所以导客拾当作捗级谓阶之等聚足后足合前足也连歩以上不躐等也先右先左以相向为敬客也】○大夫士相见虽贵贱不敌主人敬客则先拜客客敬主人则先拜主人【贵谓大夫贱谓士朋友之交先施之而已】○主人不问客不先举【客自外至主人当先致问客不当先举言也】
　　右明朋友之交
　　孔子曰君子之事亲孝故忠可移于君事兄弟故顺可移于长居家理故治可移于官是故行成于内而名立于后世矣【弟去声行去声○长谓官在已上者理犹齐也孝弟则家齐忠顺则国治行即孝弟内即家也】○天子有争臣七人虽无道不失其天下诸侯有争臣五人虽无道不失其国大夫有争臣三人虽无道不失其家士有争友则身不离于令名父有争子则身不陷于不义【争去声下同离去声○争谏也父有争子通上下言不义即无道也】故当不义则子不可以弗争于父臣不可以弗争于君【范氏曰子不争则陷父于不义臣不争则陷君于无道】○礼记曰事亲有隐而无犯左右就养无方服勤至死致丧三年【养去声○隐微谏也犯犯顔以谏也亲者仁之所在有过而犯则伤恩故有隐而无犯左右即方也或左或右就近而奉养之无一定之方言事事皆当理会也服勤服行勤劳之事也致丧极其哀毁之节也黄氏曰于勤言至死则勤无时或已矣】事君有犯而无隐左右就养有方服勤至死方丧三年【君者义之所在有过而隐则近于容悦故有犯而无隐左右就养有方言当各尽职守也方丧比方于亲丧也】事师无犯无隐左右就养无方服勤至死心丧三年【刘氏曰师者道之所在谏必不见拒不必犯也过则当疑问不必隐也心丧者身无衰麻之服而心有哀戚之情也】○栾共子曰民生于三事之如一父生之师教之君食之非父不生非食不长非教不知生之族也故一事之唯其所在则致死焉【共音恭食音似下同○栾共子晋大夫名成食养也族类也君父师皆人之所由生者故曰民生于三又曰生之族也一事之即事之如一所在致死谓在君为君在父为父在师为师】报生以死报赐以力人之道也【真氏曰报生以死谓君父师也报赐以力谓他人之有赐于我者则以力报之也】○晏子曰君令臣共父慈子孝兄爱弟敬夫和妻柔姑慈妇听礼也【共音恭○晏子齐大夫名婴听犹从也真氏曰此十者皆礼之当然】君令而不违臣共而不二父慈而教子孝而箴兄爱而友弟敬而顺夫和而义妻柔而正姑慈而从妇听而婉礼之善物也【共音恭○箴谏也从不自専也婉顺也物犹事也真氏曰君以出令为职要必不违于理然后人心服而令行臣之事君以恭为本然必忠诚不二然后可贵父慈而不能教则败其子子孝而不能箴则陷父于不义兄能爱弟矣必有切磋之益如朋友之相资弟能敬兄矣必有和顺之美使情意之相亲夫之于妻虽贵和乐必以义而帅其妻妻之于夫虽贵柔顺必以正而事其夫君臣以下皆以二徳相济姑之于妇一于慈而从妇之于姑一于听而婉者盖姑妇相与専主于和柔也此十者于礼为至善矣】○曽子曰亲戚不説不敢外交近者不亲不敢求逺小者不审不敢言大【説音悦○亲戚谓父兄外谓外人近即内人逺即外人小谓家大谓国与天下此三者欲人先修孝弟于家耳】故人之生也百歳之中有疾病焉有老幼焉故君子思其不可复者而先施焉亲戚既没虽欲孝谁为孝年既耆艾虽欲悌谁为悌故孝有不及悌有不时其斯之谓欤【为去声下同○六十曰耆耆之言久也五十曰艾艾之言老也其间有疾病老防之变不能常也故君子思其养之不可复追而及时先行之若亲没则养不逮已老则兄不存欲行孝弟不可得已曽子曰木欲静而风不止子欲养而亲不逮此孝有不及之意也李勣曰姊年老勣亦老虽欲数为姊煑粥得乎此悌有不时之意也】○官怠于宦成病加于小愈祸生于懈惰孝衰于妻子察此四者慎终如始诗云靡不有初鲜克有终【宦成官已遂也小愈病稍减也懈惰不谨也诗大雅荡之篇靡无鲜少克能也有始无终人之常情能察能慎斯免矣】○荀子曰人有三不祥幼而不肯事长贱而不肯事贵不肖而不肯事贤是人之三不祥也【荀子名况战国人祥吉也三者皆凶徳有一于是灾及其身矣】○无用之辩不急之察弃而不治若夫君臣之义父子之亲夫妇之别则日切磋而不舍也【别必列反○治理也舍亦弃也切以刀锯磋以鑪皆治骨角之事无用之言而辩之不急之务而察之非惟无益反害于心故当弃而不理若夫三纲之道乃人伦之大者则当朝夕讲习如切如磋已精而益求其精不可舍也】
　　右通论【通论五伦】
　　御定小学集注卷二
<子部,儒家类,御定小学集注>
　　钦定四库全书
　　御定小学集注卷三
　　内篇
　　敬身第三【敬身者敬以持身也许文正公曰敬身之目其别有四心术威仪衣服饮食心术正乎内威仪正乎外则敬身之大体得矣其衣服饮食所以奉身也苟不制之以义节之以礼将见其所以养人者反害于人也分而言之心术威仪脩徳之事也衣服饮食克己之事也统而言之皆敬身之要也葢惟敬身故于父子君臣夫妇长幼朋友之间无施而不可此古人脩身必本于敬矣凡四十六章】
　　○孔子曰君子无不敬也敬身为大身也者亲之枝也敢不敬与不能敬其身是伤其亲伤其亲是伤其本伤其本枝从而亡【与平声○身之于亲犹木之有枝亲之于身犹木之有本】仰圣模景贤范述此篇以训防士【仰慕也景犹向也圣贤之言为天下后世法故曰模范】
　　丹书曰敬胜怠者吉怠胜敬者灭义胜欲者从欲胜义者凶【丹书书名师尚父所以告武王者敬敬畏怠怠慢灭亡也义者天理之公欲者人欲之私从顺也真氏曰敬则万善俱立怠则万善俱废义则理为之主欲则物为之主吉凶存亡之所由分也】○曲礼
　　曰毋不敬俨若思安定辞安民哉【黄氏曰毋禁止辞俨矜荘貌人之坐思貌必俨然安定审也毋不敬正其心也俨若思正其貌也安定辞正其言也安民哉正已而物正也】敖不可长欲不可从志不可满乐不可极【从音纵○敖者矜已慢物之谓欲谓饮食男女之欲马氏曰敖不可长必消而絶之欲不可纵必克而止之志不可满必损而抑之乐不可极必约而归于礼】贤者狎而敬之畏而爱之爱而知其恶憎而知其善积而能散安安而能迁【狎谓素亲狎安安谓安其所安朱子曰此言贤者于其所狎能敬之于其所畏能爱之于其所爱能知其恶于其所憎能知其善虽积财而能散施虽安安而能迁义可以为法与上下文禁戒之辞不同】临财毋苟得临难毋苟免狠毋求胜分毋求多【难去声○苟苟且分分财毋苟得见利思义也毋苟免见危授命也毋求胜忿思难也毋求多患不均也】疑事毋质直而勿有【质成也事有疑则阙之不可以己意断也朱子曰两句连说为是疑事毋质即少仪所谓毋身质言语也直而勿有谓陈我所见听彼决择不可据而有之専务强辩不然则是以身质言语也】○孔子曰非礼勿视非礼勿听非礼勿言非礼勿动【此答顔渊问仁也朱子曰非礼者己之私也勿者禁止之辞又曰但有些个不循道理处便是非礼也】○出门如见大賔使民如承大祭己所不欲勿施于人【此答仲弓问仁也出门如賔使民如祭敬以持己也己所不欲勿施于人恕以及物也】○居处恭执事敬与人忠虽之夷狄不可弃也【处上声○此答樊迟问仁也之往也夷东夷狄北狄朱子曰恭主容敬主事恭见乎外敬主乎中虽之夷狄不可弃勉其固守而勿失也蔡氏曰诸子问仁而所答各异者因其所禀之资而发也】○言忠信行笃敬虽蛮貊之邦行矣言不忠信行不笃敬虽州里行乎哉【此答子张问行也尽己之谓忠以实之谓信笃厚也笃敬厚而敬也蛮南蛮貊北狄二千五百家为州二十五家为里乎哉疑辞】○君子有九思视思明听思聪色思温貌思恭言思忠事思敬疑思问忿思难见得思义【朱子曰视无所蔽则明无不见听无所壅则聪无不闻色见于面者貌举一身而言思问则疑不蓄思难则忿必惩思义则得不苟】○曽子曰君子所贵乎道者三动容貌斯逺暴慢矣正顔色斯近信矣出辞气斯逺鄙倍矣【远去声下同倍音佩○朱子曰贵犹重也容貌举一身而言斯犹即也暴粗厉也慢放肆也信实也正顔色而近信则非色荘也辞言语气声气也鄙几陋也倍与背同谓背理也言道虽无所不在然君子所重者在此三事而已是皆修身之要为政之本学者所当操存省察而不可有造次颠沛之违者也】○曲礼曰礼不逾节不侵侮不好狎脩身践言谓之善行【好去声行去声○逾越也节谓上下之等级侵侮侵犯而侮慢也好狎好为亵狎也三者礼之所禁也脩治其身践行其言二者行之善者也然礼之实亦不外是也】○乐记曰君子奸声乱色不留聪明淫乐慝礼不接心术惰慢邪辟之气不设于身体使耳目鼻口心知百体皆由顺正以行其义【慝音忒辟音僻○奸声乱色声色之不正者也淫乐慝礼礼乐之不正者也不留聪明谓不停于耳目不接心术谓不入于念虑由从也眞氏曰君子之所以自养者无他内外交致其功而已奸声乱色不留聪明养其外也淫乐慝礼不接心术养其内也惰慢之气自内出者也邪辟之气自外入者也二者不设于身体如是则外而耳目鼻口百体内而心知皆由顺正以行其义自养之功毕矣】○孔子曰君子食无求饱居无求安敏于事而慎于言就有道而正焉可谓好学也已【朱子曰不求安饱者志有在而不暇及也敏于事者勉其所不足慎于言者不敢尽其所有余也然犹不敢自是而必就有道之人以正其是非则可谓好学也矣】○管敬仲曰畏威如疾民之上也从懐如流民之下也见懐思威民之中也【管敬仲齐大夫名夷吾威刑名也疾疾病也懐贪欲也流谓水之流畏威如疾懐刑之君子也从懐如流懐惠之小人也见懐思威畏则君子不畏则小人矣】
　　右明心术之要
　　冠义曰凡人之所以为人者礼义也【冠去声○冠义礼记篇名人之所以异于禽兽者以其有礼义也冠者成人之道故以是责之】礼义之始在于正容体齐顔色顺辞令容体正顔色齐辞令顺而后礼义备以正君臣亲父子和长防君臣正父子亲长防和而后礼义立【顺谓顺理立犹成也】○曲礼曰毋侧听毋噭应毋淫视毋怠荒游毋倨立毋跛坐毋箕寝毋伏敛发毋髢冠毋免劳毋袒暑毋褰裳【噭音呌倨音句跛音庇髢音替袒音但褰音牵○侧听侧耳以听也噭应髙急以应也淫视流动而视也怠荒容止放纵也游行也倨傲慢也跛偏任一足也箕两展其足如箕也伏覆其身也髢髲也言垂如髲也免脱去也袒露臂也褰揭也袒衣所以息倦褰裳所以取凉凡此数者皆不敬也敬身之要禁止乎此而已矣】○登城不指城上不呼【呼去声○指则惑人之见呼则惑人之闻】将适舍求毋固【适舍就主人之馆也有所求而坚欲得之非为客之道矣】将上堂声必扬户外有二屦言闻则入言不闻则不入【上上声屦音句闻音问下同○陈氏曰上堂升主人之堂也扬其声者使内人知之也古人脱屦在户外客虽众脱屦于户内者惟长者一人言有二屦则并户内一屦为三人矣三人而所言不闻于外必是密谋故不入也○古者即席则去屦不以屦践席】将入户视必下入户奉扄视瞻毋回户开亦开户阖亦阖有后入者阖而勿遂【奉音捧扄涓荧切○陈氏曰入户入主人之户也视下不举目也扄门关木也入户之时两手当心如奉扄然虽视瞻而不为廻转嫌于干人之私也开阖皆如前不违主人之意也遂阖之尽也嫌于拒后来者故勿遂】毋践屦毋踖席抠衣趋隅必慎唯诺【踖音迹抠苦侯切唯音委○此即席之仪践屦踏他人之屦也踖席蹑他人之席也抠揭也陈氏曰欲便于坐故抠之趋隅由席角而升坐也唯诺皆应辞既坐定又当谨于应对也】○礼记曰君子之容舒迟见所尊者齐遫【齐荘皆切遫音速○舒迟闲雅也燕居之容齐遫谨饬也敬所尊之意】足容重手容恭目容端口容止声容静头容直气容肃立容徳色容荘【重举欲迟也恭高且正也端不邪视也止不妄言也静不哕咳也直不倾顾也肃似不息也徳谓中立不倚俨然有徳之气象荘矜持之貌朱子曰九者皆敬之目即此是涵养本原也】○曲礼曰坐如尸立如齐【齐荘皆切○尸以象神齐以交神朱子曰皆敬之目也】○少仪曰不窥密不旁狎不道故旧不戏色【窥觇人隠处狎与人亵狎言知识之过失为戱侮之容色皆非厚重之事】毋拔来毋报往【拔蒲末切报音赴○拔赴皆疾也朱子曰来往只是向背之意言人见有个好事火急欢喜去做这様人不耐久少间心懒意阑则速去之矣所谓其进锐者其退速也】毋渎神毋循枉毋测未至【毋渎神敬鬼神而逺之也毋循枉过则勿惮改也毋测未至不逆诈不亿不信也】毋訾衣服成器毋身质言语【訾音子○訾毁也人之衣服及已成之器不可毁其不善也质成也言语之际疑则阙之不可以己意断也】○论语曰车中不内顾不疾言不亲指【朱子曰内顾回视也三者皆失容且惑人○此章记孔子升车之容】○曲礼曰凡视上于面则敖下于带则忧倾则奸【敖音傲○吕氏曰上于面者其气骄知其不能下人矣下于带者其神夺知其忧在乎心矣视流则容侧必有不正之心存乎胷中矣此君子之所慎也】○论语曰孔子于乡党恂恂如也似不能言者【恂音荀○朱子曰恂恂信实之貌似不能言者谦卑逊顺不以贤知先人也乡党父兄宗族之所在故孔子居之其容貌辞气如此】其在宗庙朝廷便便言唯谨尔【朱子曰便便辩也宗庙礼法之所在朝廷政事之所出言不可以不明辩故必详问而极言之但谨而不放尔】朝与下大夫言侃侃如也与上大夫言訚訚如也【訚音银○朱子曰此君未视朝时也侃侃刚直也訚訚和悦而诤也○此章记孔子在乡党宗庙朝廷言貌之不同】○孔子食不语寝不言【朱子曰答述曰语自言曰言范氏曰圣人存心不他当食而食当寝而寝言语非其时也】○士相见礼曰与君言言使臣与大人言言事君与老者言言使弟子与防者言言孝弟于父兄与众言言忠信慈祥与居官者言言忠信【大人即大夫也老者人之父兄防者人之子弟众谓众人居官者谓上士至庶人在官者言使臣则以礼言事君则以忠言使弟子则以慈爱祥犹善也】○论语曰席不正不坐【谢氏曰圣人心安于正故于位之不正者虽小不处】○子见齐衰者虽狎必变见冕者与瞽者虽亵必以貌【齐音咨衰音崔瞽音古亵音屑○齐衰丧服也狎谓素亲狎变谓变其容色冕有爵者瞽无目者亵谓燕见貌谓礼貌范氏曰圣人之心哀有丧尊有爵矜不成人】凶服者式之式负版者【朱子曰式车前横木有所敬则俯而慿之负版持邦国图籍者式此二者哀有丧重民数也】○礼记曰若有疾风迅雷甚雨则必变虽夜必兴衣服冠而坐【迅音信○迅急也变谓变其容色兴起也皆所以敬天之怒】○论语曰寝不尸居不容【尸尸通用○朱子曰尸谓偃卧似死人也居居家容容仪○此章记孔子之事】○子之燕居申申如也夭夭如也【朱子曰燕居闲暇无事之时杨氏曰申申其容舒也夭夭其色愉也程子曰今人燕居之时不怠惰放肆必太严厉唯圣人便自有中和之气】○曲礼曰竝坐不横肱授立不跪授坐不立【肱姑横切○肱臂也不横肱为妨竝坐者授以物与人也不跪不立为不便于受者】○入国不驰入里必式【吴氏曰国国都驰驰骤车马也不驰者恐伤人也二十五家为里式说见前章必式者恐里中有贤人也】○少仪曰执虚如执盈入虚如有人【执虚器加执盈满之器入虚室如入有人之室敬心常存也】○礼记曰古之君子必佩玉右征角左宫羽【征音止○佩玉比徳也征角宫羽玉声所中也左右之分互文耳不言商者亦以文不偶而遗之也必求其取义则泥矣】趋以采荠行以肆夏周还中规折还中矩进则揖之退则扬之然后玉锵鸣也故君子在车则闻鸾和之声行则鸣佩玉是以非辟之心无自入也【荠音慈还音旋下同中音众下同辟音僻○自由也通上文而言君子以礼乐养其心故非违邪僻之心无由而入也朱子曰周旋是直去了却回来其回转处欲其圆如规也折旋是直去了复横去其横转处欲其方如矩也陈氏曰路寝门外至应门曰趋趋则歌采荠之诗以为节路寝门内至堂曰行行则歌肆夏之诗以为节进而前则其身略俯故曰揖退而后则其身微仰故曰扬进退俯仰皆得其节故佩玉之声锵然而鸣焉鸾和皆车上之铃也方氏曰心虽在内有物引之而出及其久也则与物俱入矣】○射义曰射者进退周还必中礼内志正外体直然后持弓矢审固持弓矢审固然后可以言中此可以观徳行矣【还音旋中音众行去声○射义礼记篇名方氏曰进退者升降之节周还者揖让之容内志正然后持弓矢审外体直然后持弓矢固惟固也故其力能至惟审也故其巧能中○动必合礼而志正体直有徳行者也故曰可以观徳行也】
　　右明威仪之则
　　士冠礼始加祝曰令月吉日始加元服弃尔幼志顺尔成徳寿考维祺介尔景福【冠音贯令去声祺音其○士冠礼仪礼篇名古者二十而冠筮日筮賔三加而三祝之始加用缁布冠令吉皆善也元首也元服谓冠也尔汝顺从祺祥也介景皆大也弃童幼之志而从成人之徳斯有夀考之祥而介大福矣】再加曰吉月令辰乃申尔服敬尔威仪淑慎尔徳睂寿万年永受胡福【再加用皮弁辰时也申重也有威而可畏谓之威有仪而可象谓之仪淑善也睂夀老人以秀睂为夀征也胡犹遐也敬威仪而善谨其徳则睂夀万年而永享遐福矣】三加曰以岁之正以月之令咸加尔服兄弟具在以成厥徳黄耉无疆受天之庆【耉音苟疆音姜○三加用爵弁正犹善也咸犹尽也兄弟具在祝其无故也黄谓髪白而复黄耉冻梨也老人面色如之皆寿徴也疆犹限也徳既成则有无疆之寿而受天之福庆也】○曲礼曰为人子者父母存冠衣不纯素孤子当室冠衣不纯采【纯音准下同○冠饰衣缘皆曰纯不纯素乐也不纯采哀也幼而无父曰孤当室为父后者虽除丧犹纯素加隆也众子则否】○论语曰君子不以绀緅饰【绀古暗切緅音邹○朱子曰君子谓孔子绀深青扬赤色齐服也緅綘也三年之丧以饰练服者饰领縁也张氏曰绀緅不以饰重丧祭也】红紫不以为防服【朱子曰红紫间色不正且近于妇人女子之服也防服私居服也】当暑袗絺绤必表而出之【袗音轸絺音笞绤乞逆切○朱子曰袗单也葛之精者曰絺麤者曰绤表而出之谓先着里衣表絺绤而出之于外欲其不见体也】○去丧无所不佩【去上声○朱子曰君子无故玉不去身觿砺之属亦皆佩也】○孔子羔裘冠不以吊【羔裘用黑羊皮为之元黑色朱子曰丧主素吉主元吊必变服所以哀死○此三章皆记孔子衣服之制】○礼记曰童子不裘不帛不屦絇【屦音句絇音劬○絇屦头饰不裘不帛不备服也不屦絇不尽饰也皆以其未成人也】○孔子曰士志于道而耻恶衣恶食者未足与议也【朱子曰心欲求道而以口体之奉不若人为耻其识趣之卑陋甚矣何足与议于道哉】
　　右明衣服之制
　　曲礼曰共食不饱共饭不泽手【饭上声○食者所食非一品饭者止饭而已共食而求饱非让道也古之饭者以手共饭而手有汗泽人将恶之矣】毋抟饭毋放饭毋流歠【抟音团上饭去声下饭音反歠昌悦切○取饭作抟则易得多是欲争饱也放饭大饭食无节也流歠长歠饭无节也】毋咤食毋齧骨毋反鱼肉毋投与狗骨毋固获【咤丑亚切齧鱼列切○咤谓以舌作声反谓还之器中固获谓必欲取之毋咤食毋齧骨皆嫌不谨也毋反鱼肉为已歴口人所秽也毋投与狗骨虑其相噬也毋固获嫌贪食也】毋扬饭饭黍毋以箸【上饭去声下饭音反箸音住○陈氏曰扬谓散其热气嫌欲食之急也毋以箸取匙之便也】毋嚃羮毋絮羮毋刺齿毋歠醢客絮羮主人辞不能烹客歠醢主人辞以窭【嚃音塔絮音处刺音戚歠昌悦切下同醢音海窭音巨○嚃谓羮有菜以口嚃食之絮谓羮无味就器调和之刺犹剔也歠谓详味之毋嚃羮宜以箸也毋刺齿亦嫌不谨也毋絮羮毋歠醢皆恶贪味也辞不能烹煑辞以贫窭葢主人不当正客之失但逊谢之而已】濡肉齿决干肉不齿决毋嘬炙【濡音如干音干嘬初切炙音柘○濡湿也决断也干肉脯类湿肉以齿断之干肉以手治之各有宜也炙炙肉一食尽脔曰嘬毋嘬炙谓宜以渐食之】○少仪曰侍食于君子则先饭而后已毋放饭毋流歠小饭而亟之数噍毋为口容【饭音反下俱同亟音击数音朔噍在笑切○君子三达尊之称先饭者尝食之礼后己者劝食之意放饭流歠说见前章小口而饭备哕噎也亟疾而咽备见问也数数而嚼易至于弄口为容故又以为戒】○论语曰食不厌精脍不厌细【食音似脍音桧○朱子曰食饭也精凿也牛羊与鱼之腥聂而切之为脍食精则能养人脍麤则能害人不厌言以是为善非谓必欲如是也】食饐而餲鱼馁而肉败不食色恶不食臭恶不食失饪不食不时不食【食音似饐于计切餲于卖切馁奴罪切饪而甚切○臭气也朱子曰饐饭伤热湿也餲味变也鱼烂曰馁肉腐曰败色恶臭恶味败而色臭变也饪烹调生熟之节也不时五谷不成果实未熟之类此数者皆足以伤人故不食】割不正不食不得其醤不食【朱子曰割肉不方正者不食造次不离于正也食肉用醤各有所宜不得则不食恶其不备也此二者无害于人但不以嗜味而苟食耳】肉虽多不使胜食气唯酒无量不及乱【食音似○朱子曰食以谷为主故不使肉胜食气酒以为人合懽故不为量但以醉为节而不及乱耳】沽酒市脯不食【朱子曰沽市皆买也恐不精洁或伤人也】不撤姜食【撤直列切○撤去也朱子曰姜通神明去秽恶故不撤】不多食【朱子曰适可而止无贪心也此一节记孔子饮食之节】○礼记曰君无故不杀牛大夫无故不杀羊士无故不杀犬豕君子逺庖厨凡有血气之类弗身践也【豕音矢逺去声践当作剪○故谓祭祀及賔客之礼庖宰杀之所厨烹饪之所身亲也剪杀也】○乐记曰豢豕为酒非以为祸也而狱讼益繁则酒之流生祸也是故先王因为酒礼一献之礼賔主百拜终日饮酒而不得醉焉此先王之所以备酒祸也【豢音患○豢养也为造也狱讼益繁为小人乗醉相侵以致狱讼滋多也士之酒礼惟行一献百拜言多也酒所以合懽先王因其生祸而制礼以防之葢通乎上下记特举士以例其余耳】○孟子曰饮食之人则人贱之矣为其养小以失大也【为去声○饮食之人専养口腹者也小谓口腹大谓心志】
　　右明饮食之节














　　御定小学集注巻三
　　钦定四库全书
　　御定小学集注卷四
　　内篇
　　稽古第四【稽考也考虞夏商周圣贤已行之迹以证前篇立教明伦敬身之言也凡四十七章】
　　○孟子道性善言必称尧舜【朱子曰道言也性者人所禀于天以生之理也浑然至善未尝有恶人与尧舜初无少异但众人汨没于私欲而失之尧舜则无私欲之蔽而能充其性尔故孟子每道性善而必称尧舜以实之欲人知仁义不假外求圣人可学而至而不懈于用力也】其言曰舜为法于天下可传于后世我犹未免为乡人也是则可忧也忧之如何如舜而已矣【其指孟子也朱子曰法者人伦而已乡人乡里之常人也】摭往行实前言述此篇使读者有所兴起【摭音只○摭犹采也实犹证也兴起谓感动奋发而为善也】
　　太任文王之母摰任氏之中女也王季娶以为妃【摰音至中音仲○太尊称任姓文王周国之君摰国名中女次女王季文王之父】太任之性端一诚荘惟徳之行及其娠文王目不视恶色耳不听淫声口不出敖言生文王而明圣太任教之以一而识百卒为
　　周宗君子谓太任为能胎教【娠音身敖音傲○端正纯一诚实荘肃性之美也惟徳是行行之美也娠妊也始受命曰宗太任性行既美又能胎教故文王之生明无不照圣无不通教之以一即能识百后为周家始受命之君也此摭太任之行以实首篇胎教之言后皆放此然或详或略未必尽同读者宜求其大意焉】○孟轲之母其舍近墓孟子之少也嬉戏为墓间之事踊跃筑埋孟母曰此非所以居子也乃去舍市其嬉戏为贾衒孟母曰此非所以居子也乃徙舍学宫之旁其嬉戏乃设俎豆揖让进退孟母曰此真可以居子矣遂居之【贾音古音○轲孟子名舍居也踊跃哭状筑埋葬事坐而卖曰贾行而卖曰衒徙迁也俎豆礼器揖让进退礼容】孟子幼时问东家杀猪何为母曰欲啖汝既而悔曰吾闻古有胎教今适有知而欺之是教之不信乃买猪肉以食之【啖音淡食音似○啖食也欲啖汝戏答之也适犹方也欺诳也信实也买肉食之以见前言之非诳】既长就学遂成大儒【赵氏曰孟子夙丧父幼被慈母三迁之教长师孔子之孙子思通五经著书七篇命世亚圣之大才也】○孔子尝独立鲤趋而过庭曰学诗乎对曰未也不学诗无以言鲤退而学诗【鲤孔子之子字伯鱼朱子曰事理通达而心气和平故能言】他日又独立鲤趋而过庭曰学礼乎对曰未也不学礼无以立鲤退而学礼【朱子曰品节详明而徳性坚定故能立】○孔子谓伯鱼曰女为周南召南矣乎人而不为周南召南其犹正墙面而立也与【女音汝召音邵与平声○朱子曰为犹学也周南召南诗首篇名所言皆脩身齐家之事正墙面而立言即其至近之地而一物无所见一步不可行】
　　右立教
　　虞舜父顽母嚚象傲克谐以孝烝烝乂不格奸【嚚音银○蔡氏曰虞氏舜名也舜父号瞽瞍心不则徳义之经为顽母舜后母也口不道忠信之言为嚚象舜异母弟名傲骄慢也克能也谐和也烝进也乂治也格至也言舜不幸遭此而能和以孝使之进进以善自治而不至于大为奸恶也】○万章问曰舜往于田号泣于旻天何为其号泣也孟子曰怨慕也我竭力耕田共为子职而已矣父母之不我爱于我何哉【号平声旻音民共音恭○万章孟子弟子朱子曰舜往于田耕歴山时也仁覆悯下谓之旻天号泣于旻天呼天而泣也怨慕怨己之不得其亲而思慕之也于我何哉自责不知已有何罪耳非怨父母也】帝使其子九男二女百官牛羊仓廪备以事舜于亩之中天下之士多就之者帝将胥天下而迁之焉为不顺于父母如穷人无所归【为去声○朱子曰帝尧也史记云二女妻之以观其内九男事之以观其外又言一年所居成聚二年成邑三年成都是天下之士就之也胥相视也迁之移以与之也如穷人无所归言其怨慕迫切之甚也】天下之士悦之人之所欲也而不足以解忧好色人之所欲妻帝之二女而不足以解忧富人之所欲富有天下而不足以解忧贵人之所欲贵为天子而不足以解忧人悦之好色富贵无足以解忧者惟顺于父母可以解忧【好妻并如字○朱子曰孟子推舜之心如此以解上文之意言极天下之欲不足以解忧而惟顺于父母可以解忧孟子真知舜之心哉】人少则慕父母知好色则慕少艾有妻子则慕妻子仕则慕君不得于君则热中大孝终身慕父母五十而慕者予于大舜见之矣【少去声下同好去声○朱子曰常人之情因物有迁惟圣人为能不失其本心也艾美好也不得失意也热中躁急心热也言五十者舜摄政时年五十也五十而慕则其终身慕可知矣此章言舜不以得众人之所欲为已乐而以不顺乎亲之心为己忧非圣人之尽性其孰能之】○扬子曰事父母自知不足者其舜乎不可得而久者事亲之谓也孝子爱日【子名雄西汉人自知不足者舜虽已顺其亲而其心常若不足也爱日者惜此日之易过惧来日之无多而不得久事其亲也】○文王之为世子朝于王季日三鸡初鸣而衣服至于寝门外问内竖之御者曰今日安否何如内竖曰安文王乃喜及日中又至亦如之及莫又至亦如之【朝音潮竖音树○国君之适子曰世子内庭之小臣曰内竖御直日者】其有不安节则内竖以告文王文王色忧行不能正履王季复膳然后亦复初食上必在视寒暖之节食下问所膳命膳宰曰末有原应曰诺然后退【履音理上上声○不安节谓有疾不能循其起居饮食之常也履蹈地也复膳饮食安节也复初其忧解也在察也进食则察视寒暖之节如饭宜温羹宜热之类食毕而彻则问所食之多寡末犹勿也原再也谓所食之余不可再进也】○文王有疾武王不说冠带而养文王一饭亦一饭文王再饭亦再饭【说音脱养去声饭音反下同○武王文王之子】○孔子曰武王周公其达孝矣乎夫孝者善继人之志善述人之事者也【周公文王之子武王之弟朱子曰达通也言武王周公之孝乃天下之人通谓之孝也○志者事之未成者也继则续而成之事者志之已成者也述则循而行之】践其位行其礼奏其乐敬其所尊爱其所亲事死如事生事亡如事存孝之至也【朱子曰践犹履也其指先王也所尊所亲先王之祖考子孙臣庶也始死谓之死既葬则曰反而亡焉皆指先王也此皆继志述事之意也】○淮南子曰周公之事文王也行无専制事无由已身若不胜衣言若不出口有奉持于文王洞洞属属如将不胜如恐失之可谓能子矣【行去声胜音升下同奉音捧属音竹○淮南子汉淮南王刘安也奉持执物以进也能子能尽子道也余见明伦】○孟子曰曽子养曽晳必有酒肉将彻必请所与问有余必曰有曽晳死曽元养曽子必有酒肉将彻不请所与问有余曰亡矣将以复进也此所谓养口体者也若曽子则可谓养志也【养去声下同彻直列切下同亡音无复扶又切○朱子曰曽晳名点曽子父也曽元曽子子也曽子养其父每食必有酒肉食毕将彻去必请于父曰此余者与谁或父问此物尚有余否必曰有恐亲意更欲与人也曽元不请所与虽有言无其意将以复进于亲不欲其与人也此但能养父母之口体而已曽子则能承顺父母之志而不忍伤之也】事亲若曽子者可也【朱子曰言当如曽子之养志不可如曽元但养口体】○孔子曰孝哉闵子骞人不间于其父母昆弟之言【间去声○闵子骞孔子弟子名损胡氏曰父母兄弟称其孝友人皆信之无异辞者葢其孝友之实有以积于中而着于外故夫子叹而美之】○老莱子孝奉二亲行年七十作婴儿戏身着五色斑斓之衣尝取水上堂诈跌仆卧地为小儿啼弄雏于亲侧欲亲之喜【着音酌跌音迭仆音付○老莱子楚人也五色青赤黄白黒也仆僵倒也雏谓鸟雏吴氏曰恐父母见子之老而生悲感故为是以乐其心也】○乐正子春下堂而伤其足数月不出犹有忧色门弟子曰夫子之足瘳矣数月不出犹有忧色何也【瘳音抽○乐正姓子春名曽子弟子瘳愈也】乐正子春曰善如尔之问也善如尔之问也吾闻诸曽子曽子闻诸夫子曰天之所生地之所养惟人为大父母全而生之子全而归之可谓孝矣不亏其体不辱其身可谓全矣故君子顷步而不敢忘孝也今予忘孝之道予是以有忧色也【顷苦猥切亦作蹞亦作跬○大犹贵也一举足为顷再举足为步方氏曰不亏其体所以全其形不辱其身所以全其徳】一举足而不敢忘父母是故道而不径舟而不游不敢以先父母之遗体行殆一出言而不敢忘父母是故恶言不出于口忿言不反于身不辱其身不羞其亲可谓孝矣【道大路也径小路也游浮水也忿恨怒也由道而不由径由舟而不由水不敢以先父母之遗体行歴于危殆故也已之恶言不出于口故人之忿言不反于身忿言不反则不辱身不羞亲矣】○伯俞有过其母笞之泣其母曰他日笞子未尝泣今泣何也对曰俞得罪笞常痛今母之力不能使痛是以泣【伯俞姓韩名俞得罪谓他日得罪也伯俞之泣悲母力之衰耳】故曰父母怒之不作于意不见于色深受其罪使可哀怜上也父母怒之不作于意不见于色其次也父母怒之作于意见于色下也【见音现下同○故曰以下刘向论也意发于心色见于面】○公明宣学于曽子三年不读书曽子曰宣而居参之门三年不学何也【公明姓宣名曽子弟子】公明宣曰安敢不学宣见夫子居庭亲在叱咤之声未尝至于犬马宣说之学而未能宣见夫子之应宾客恭俭而不懈惰宣说之学而未能宣见夫子之居朝廷严临下而不毁伤宣说之学而未能宣说此三者学而未能宣安敢不学而居夫子之门乎【叱尺栗切咤丑亚切说音悦下同懈音戒○夫子谓曽子庭中庭也叱咤怒声也恭荘敬也俭节制也朝廷外庭也不毁伤谓不毁伤其下读书学文之事孝敬慈力行之事论语曰行有余力则以学文】○少连大连善居丧三日不怠三月不解期悲哀三年忧东夷之子也【少去声解音懈期音朞○此孔子之言三日亲始死时也怠惰也不怠如水浆不入口之类三月亲未葬时也解倦也不解如哀至则哭之类期周一年也悲哀如朝夕哭之类忧谓忧戚憔悴二子居丧如此非惟进于中国而且善于礼矣故孔子称而表之】○高子臯之执亲之丧也泣血三年未尝见齿君子以为难【见音现○子臯孔子弟子名柴无声出涕曰泣血见齿笑也】○顔丁善居丧始死皇皇焉如有求而弗得既殡望望焉如有从而弗及既葬慨然如不及其反而息【顔丁鲁人皇皇犹彷徨求谓求其亲望望仰思貌从谓从其亲慨感怅意息者待也待其反也皆不忍死其亲之至情也】○曽子有疾召门弟子曰启予足启予手诗曰战战兢兢如临深渊如履薄冰而今而后吾知免夫小子【夫音扶○朱子曰启开也曽子平日以为身体受于父母不敢毁伤故于此使弟子开其衾而视之诗小旻之篇战战恐惧兢兢戒谨临深恐坠履冰恐陷也曽子以其所保之全示门人而言其所以保之之难如此至于将死而后知其得免于毁伤也小子门人也语毕而又呼之以致反覆丁寕之意其警之也深矣范氏曰身体犹不可亏也况亏具行以辱其亲乎】○箕子者纣亲戚也纣始为象箸箕子叹曰彼为象箸必为玉杯为玉杯则必思逺方珍怪之物而御之矣舆马宫室之渐自此始不可振也【箕国名子爵也纣之诸父纣商王受也御用也振救也】纣为淫泆箕子谏纣不听而囚之人或曰可以去矣箕子曰为人臣谏不听而去是彰君之恶而自说于民吾不忍为也乃被髪佯狂而为奴遂隠而鼓琴以自悲故传之曰箕子操【泆音逸说音悦佯音羊○淫贪欲泆放荡如嬖妲已为酒池肉林之类囚拘系也传曰囚箕子以为奴彰著也佯诈也操琴曲也】王子比干者亦纣之亲戚也见箕子谏不听而为奴则曰君有过而不以死争则百姓何辜乃直言谏纣纣怒曰吾闻圣人之心有七窍信有诸乎乃遂杀王子比干刳视其心【争去声窍苦吊切刳音枯○王子比干亦纣诸父辜罪也何辜言无罪而被虐也刳剖也】微子曰父子有骨肉而臣主以义属故父有过子三谏而不听则随而号之人臣三谏而不听则其义可以去矣于是遂行【属音竹号平声○微国名子爵也纣庶兄属聨续也行所以存宗祀也】孔子曰殷有三仁焉【朱子曰三人之行不同而同出于至诚恻怛之意故皆不咈乎爱之理而有以全其心之徳也】○武王伐纣伯夷叔齐叩马而谏左右欲兵之太公曰此义人也扶而去之【伯夷叔齐孤竹君之二子叩马当马之前也兵犹杀也太公吕望也夷齐之谏曰以臣弑君可谓义乎故太公以为义人扶犹搊也】武王已平殷乱天下宗周而伯夷叔齐耻之义不食周粟隠于首阳山采薇而食之遂饿而死【武王处一时之大权二子守万世之大经各一义也】○衞灵公与夫人夜坐闻车声辚辚至阙而止过阙复有声公问夫人曰知此为谁夫人曰此蘧伯玉也公曰何以知之夫人曰妾闻礼下公门式路马所以广敬也夫忠臣与孝子不为昭昭信节不为防防惰行蘧伯玉衞之贤大夫也仁而有智敬于事上此其人必不以闇昧废礼是以知之公使人视之果伯玉也【辚音邻蘧音劬夫音扶为去声下同信音伸行去声闇音暗○衞国名灵公衞君名元阙君门蘧伯玉衞大夫名瑗下者下车以过也公门亦君门式说见敬身路大也君马曰路马大之也广敬推广其敬也昭昭显明也防防隠暗也忠臣之事君也如事亲孝子之事亲也如事天岂以人知而信节人不知而惰行乎】○赵襄子杀智伯漆其头以为饮器智伯之臣豫让欲为之报讐乃诈为刑人挟匕首入襄子宫中涂厠左右欲杀之襄子曰智伯死无后而此人欲为报讐真义士也吾谨避之耳【欲为之为去声讐音求七音比○襄子名无恤智伯名瑶皆晋大夫饮器或云饮酒之器或云溲溺之器未详孰是刑人有罪被刑而执役者匕首短劒也其首类七涂厠谓以泥涂墁溷厠之墙壁让之为此谋欲以杀襄子也左右谓襄子从者】让又漆身为癞吞炭为哑行乞于市其妻不识也其友识之为之泣曰以子之才臣事赵孟必得近幸子乃为所欲为顾不易邪何乃自苦如此让曰委质为臣而求杀之是二心也吾所以为此者将以愧天下后世之为人臣而懐二心者也【癞音頼哑倚下切为之之为去声易音异○为癞为哑而行乞欲人不识得以杀襄子也识谓识其形容一说谓识其志意在于报仇赵孟即襄子顾犹反也为所欲为谓杀襄子委质犹屈膝也即致身之意】后又伏于桥下欲杀襄子襄子杀之【让之死舍生取义也真可以愧天下后世之为人臣而懐二心者矣】○王孙贾事齐湣王王出走贾失王之处其母曰女朝去而晩来则吾倚门而望女暮出而不还则吾倚闾而望女今事王王出走女不知其处女尚何归【走去声女音汝下俱同○王孙姓贾名齐大夫湣王名地燕破齐王走莒为楚人淖齿所杀门谓家之门闾谓巷之门】王孙贾乃入市中曰淖齿乱齐国杀湣王欲与我诛齿者袒右市人从之者四百人与诛淖齿刺而杀之【淖音閙袒音但刺音戚○淖姓齿名齐相也袒右袒露右臂也从之谓袒右也】○臼季使过冀见冀缺耨其妻馌之敬相待如賔与之归言诸文公曰敬徳之聚也能敬必有徳徳以治民君请用之臣闻出门如賔承事如祭仁之则也文公以为下军大夫【使去声过平声耨乃豆切馌音叶○臼季晋大夫名胥臣文公晋君名重耳冀邑名缺人名却其姓也耘田曰耨野馈曰馌能敬则心存心存则理得故敬为徳之聚修已可以安百姓故曰徳以治民出门如賔承事如祭敬也以是为则而持守之则私意无所容而心徳全矣下军大夫官名】○公父文伯之母季康子之从祖叔【一无叔字】母也康子往焉防门而与之言皆不逾阈仲尼闻之以为别于男女之礼【父音府从去声防音委阈音域○公父文伯鲁大夫名歜其母敬姜也季康子亦鲁大夫名肥往谓往而见之也防开也阈门限也敬姜不逾阈而出康子不逾阈而入故曰皆不逾阈】○衞共姜者衞世子共伯之妻也共伯蚤死共姜守义父母欲夺而嫁之共姜不许作栢舟之诗以死自誓【共音恭下同○衞国名姜齐姓归共伯故曰共姜夫死不嫁义也夺谓夺其守义之志栢舟之诗曰之死矢靡他是以死自誓也】○蔡人妻宋人之女也既嫁而夫有恶疾其母将改嫁之女曰夫之不幸乃妾之不幸也奈何去之适人之道一与之醮终身不改不幸遇恶疾彼无大故又不遣妾何以得去终不听【其母女之母也酌而无酬酢曰醮葢婚礼賛者三酌壻妇而不酬酢也彼指夫大故谓恶逆妇人自称曰妾听犹从也】○万章问曰象日以杀舜为事立为天子则放之何也孟子曰封之也或曰放焉仁人之于弟也不藏怒焉不宿怨焉亲爱之而已矣【朱子曰放犹置也置之于此使不得去也万章疑舜何不诛之孟子言舜实封之而或者误以为放也藏怒谓藏匿其怒宿怨谓留宿其怨饶氏曰仁人之于弟虽有怒亦不藏之虽有怨亦不留之少间心便释然孟子曰亲之欲其贵也爱之欲其富也封之有庳富贵之也】○伯夷叔齐孤竹君之二子也父欲立叔齐及父卒叔齐让伯夷伯夷曰父命也遂逃去叔齐亦不肯立而逃之国人立其中子【中音仲○孤竹国名朱子曰伯夷以父命为尊叔齐以天伦为重】○虞芮之君相与争田久而不平乃相谓曰西伯仁人也盍往质焉乃相与朝周入其境则耕者让畔行者让路入其邑男女异路斑白者不提挈入其朝士让为大夫大夫让为卿二国之君感而相谓曰我等小人不可以履君子之庭乃相让以其所争田为闲田而退天下闻而归之者四十余国【芮儒遂切盍音合○虞芮皆国名西伯周文王也盍何不也质正也畔田界也】○曽子曰以能问于不能以多问于寡有若无实若虚犯而不校昔者吾友尝从事于斯矣【朱子曰校计校也友马氏以为顔渊是也顔子之心惟知理义之无穷不见物我之有间故能如此】○孔子曰晏平仲善与人交久而敬之【晏平仲齐大夫名婴程子曰人交久则敬衰久而能敬所以为善】
　　右明伦【李氏曰首十七章明父子之亲次五章明君臣之义次四章明夫妇之别次三章明长幼之序末二章明朋友之交】
　　孟子曰伯夷目不视恶色耳不听恶声【恶色非礼之色恶声非礼之声】○子游为武城宰子曰女得人焉尔乎曰有澹台灭明者行不由径非公事未尝至于偃之室也【女音汝澹音谈○子游孔子弟子姓言名偃朱子曰武城鲁下邑澹台姓灭明名字子羽径路之小而捷者公事如饮射读法之类不由径则动必以正而无见小欲速之意可知非公事不见邑宰则其有以自守而无枉己徇人之私可见矣又曰焉尔乎三字是助语圣人之言寛缓而不迫】○高柴自见孔子足不履影啓蛰不杀方长不折衞辄之难出而门闭或曰此有径子羔曰吾闻之君子不径曰此有窦子羔曰吾闻之君子不窦有间使者至门啓而出【蛰直立切长上声折音哲难去声间如字○啓谓开穴而出蛰虫之藏者方长谓草木辄衞君名难谓辄以兵拒父时也窦孔穴也有间少顷也不践影敬人之至不杀不折爱物之至不径不窦守身之至朱子曰不径不窦无事时可也若有宼盗患难如何守此以残其躯观圣人微服过宋可见矣】○南容三复白圭孔子以其兄之子妻之【三去声复音福○南容孔子弟子居南宫名縚又名适字子容朱子曰诗大雅抑之篇曰白圭之玷尚可磨也斯言之玷不可为也南容一日三复此言事见家语葢深有意于谨言也此邦有道所以不废邦无道所以免祸故孔子以兄子妻之】○子路无宿诺【朱子曰宿留也急于践言不留其诺也】○孔子曰衣敝緼袍与衣狐貉者立而不耻者其由也与【衣去声緼音愠貉音鹤○朱子曰敝壊也緼枲着也袍衣有著者也葢衣之贱者狐貉以狐貉之皮为裘衣之贵者子路之志如此则能不以贫富动其心而可以进于道矣故夫子称之】○郑子臧出奔宋好聚鹬冠郑伯闻而恶之使盗杀之君子曰服之不衷身之灾也诗曰彼其之子不称其服子臧之服不称也夫【好去声鹬音聿恶去声衷音中其音记称去声○郑宋皆国名子臧郑伯之子鹬翠鸟聚鹬冠者聚其羽以为冠也衷正也诗曹风人之篇其语辞】○公父文伯退朝朝其母其母方绩文伯曰以歜之家而主犹绩乎其母叹曰鲁其亡乎使僮子备官而未之闻邪【父音甫朝音潮下同歜昌六切亡如字○绩缉麻也歜文伯之名主主母也僮子指文伯国将亡则任非人文伯富贵而骄故敬姜叹而责之亦善计国矣】居吾语女民劳则思思则善心生逸则淫淫则忘善忘善则恶心生沃土之民不材淫也瘠土之民莫不向义劳也【语去声女音汝瘠音寂向音向○居者喻之使止也劳勤劳逸安逸淫淫荡沃肥饶瘠薄痩也善心生则向义矣恶心生则不材矣不材由于淫向义由于劳】是故王后亲织元紞公侯之夫人加以纮綖卿之内子为大带命妇成祭服列士之妻加之以朝服自庶士以下皆衣其夫社而赋事烝而献功男女效绩愆则有辟古之制也【紞丁坎切纮音宏綖音延辟音辟○元黑色紞冠之垂前后者纮缨之无緌者綖冕之上覆者内子卿之妻命妇大夫之妻列士元士庶士下士庶士以下则庶人也自公侯至士庶之妻所织以渐而加者以贵贱为劳逸之差也冬祭曰烝绩功愆过辟罪也春祭社之时则供其农桑之事冬祭庙之时则献其五谷布帛之功男耕女织各效其绩逸而有过则治以罪也古之制通贵贱言之】吾冀而朝夕脩我曰必无废先人尔今曰胡不自安以是承君之官予惧穆伯之絶嗣也【冀欲也而尔皆汝也脩犹饬也废犹坠也先人谓穆伯文伯之父也胡何也君谓鲁君居位而苟求安逸败亡之道也故敬姜惧穆伯之絶嗣文伯旷于礼敬姜语之皆凛凛有法度其爱而知劳者与】○孔子曰贤哉回也一箪食一瓢饮在陋巷人不堪其忧回也不改其乐贤哉回也【箪音丹食音似乐音雒○回孔子弟子姓顔字子渊朱子曰箪竹器食饭也瓢瓠也顔子之贫如此而处之泰然不以害其乐故夫子再言贤哉回也以深叹美之】
　　右敬身【李氏曰首三章言心术次二章言威仪次三章言衣服末章言饮食】
　　衞荘公娶于齐东宫得臣之妹曰荘姜美而无子其娣戴妫生桓公荘姜以为己子【娣音弟妫音圭○衞齐皆国名荘公衞君名扬东宫太子宫得臣太子名姜齐姓妫陈姓荘公再娶于陈荘戴皆諡也娣女弟之从嫁者桓公名完】公子州吁嬖人之子也有宠而好兵公弗禁荘姜恶之【嬖音庇好去声恶去声○嬖人幸妾也】石碏谏曰臣闻爱子教之以义方弗纳于邪骄奢淫泆所自邪也四者之来宠禄过也【碏音鹊泆音逸○石碏衞大夫方道也义方即六顺纳犹寘也邪即六逆自由也宠禄过盛则骄奢淫泆而陷于邪逆矣】夫宠而不骄骄而能降降而不憾憾而能眕者鲜矣【夫音扶眕音轸鲜上声○降抑也憾恨也眕安重也葢恃宠则骄骄则恣横而不能自抑若强抑之则恨恨则思乱而不能自安自重此必然之势也】且夫贱妨贵少陵长逺间亲新间旧小加大淫破义所谓六逆也君义臣行父慈子孝兄爱弟敬所谓六顺也【夫音扶少去声间去声○贵贱以位言少长以齿言亲犹近也逺近以地言新旧以时言小大以徳言淫义以道言淫者邪道义者正道也妨害也陵犯也间离也破亦害也义谓使臣以义行谓行君之义】去顺效逆所以速祸也君人者将祸是务去而速之无乃不可乎【去上声下同○去犹违也顺即六顺效犹习也逆即六逆速召也言为人君者当务于去祸不可反召祸也荘公溺爱嬖人之子使恃宠弄兵而弗之禁是去顺而效逆也其后州吁弑桓公为石碏所诛岂非速祸之明验乎孔氏曰州吁于六逆则少陵长于六顺则弟不敬兄非谓徧犯之也】○刘康公成肃公防晋侯伐秦成子受脤于社不敬【脤音肾○刘成皆邑名康肃皆諡秦晋皆国名脤祭肉也凡出兵则宜于社○宜祭名脤亦作蜃大蛤也古人多以蜃饰器祭肉以蜃器盛之故曰脤諡者生有功徳卒则人君赐諡以易其名】刘子曰吾闻之民受天地之中以生所谓命也是以有动作礼义威仪之则以定命也能者养之以福不能者败以取祸【中者理之本然也动作以事言礼义以理言威仪以身言定者静而复也天地之理人得之以生所谓在天为命在人为性者也动作礼义威仪各有当然之则圣人所以定其性而使弗失也能循是则以养其性则为福顺乎天而吉也不能循是则而败其性则取祸违乎天而凶也能与不能亦在乎敬怠之间而已矣】是故君子勤礼小人尽力勤礼莫如致敬尽力莫如敦笃敬在养神笃在守业国之大事在祀与戎祀有执膰戎有受脤神之大节也今成子惰弃其命矣其不反乎【膰音烦○君子小人以位言之敦加厚也笃实而加厚焉亦敬也养神谓奉祭守业谓务农戎兵戎膰祭肉执膰受脤皆交神之大节惰谓受脤不敬反还也君子敬以奉祭小人敬以务农皆养之以福者也成子以君子而受脤不敬有取祸之道故刘子逆知其不反其后果卒于瑕】○衞侯在楚北宫文子见令尹围之威仪言于衞侯曰令尹其将不免诗云敬慎威仪维民之则令尹无威仪民无则焉民所不则以在民上不可以终【衞楚皆国名衞侯名恶文子衞大夫名佗北宫其姓也时相衞侯在楚令尹楚上卿执政者名围免谓免于祸诗大雅抑之篇则法也终谓善终】公曰善哉何谓威仪对曰有威而可畏谓之威有仪而可象谓之仪君有君之威仪其臣畏而爱之则而象之故能有其国家令闻长世臣有臣之威仪其下畏而爱之故能守其官职保族宜家顺是以下皆如是是以上下能相固也【闻音问○此衞侯问而文子答也令闻长世谓善名久垂于世也是指君臣而言顺是以下若父子兄弟内外大小是矣皆如是谓皆有威仪也固者安固不败也】衞诗曰威仪棣棣不可选也言君臣上下父子兄弟内外大小皆有威仪也【棣音第○诗风栢舟之篇棣棣富而闲习之貌选简择也言威仪无一不善不可得而简择取舍也此葢借引以为人皆不可无威仪耳】周诗曰朋友攸摄摄以威仪言朋友之道必相教训以威仪也【诗大雅既醉之篇攸所也摄简也】故君子在位可畏施舍可爱进退可度周旋可则容止可观作事可法徳行可象声气可乐动作有文言语有章以临其下谓之有威仪也【舍上声行去声乐音雒○施用也舍不用也用舍当斯可爱十者皆威仪也自可畏言曰威自可象言曰仪眞氏曰令尹围専楚国之政有簒夺之心形诸威仪必有僣偪于上者故文子见而知其不终也未几以簒被杀果不能终】
　　右通论【通论立教明伦敬身三者】






　　御定小学集注卷四
<子部,儒家类,御定小学集注>
　　钦定四库全书
　　御定小学集注卷五
　　外篇
　　説见内篇
　　○诗曰天生烝民有物有则民之秉彜好是懿徳孔子曰为此诗者其知道乎故有物必有则民之秉彜也故好是懿徳【懿音意○诗大雅烝民之篇尹吉甫之所作也朱子曰烝众也物事也则法也彜常也懿羙也有物必有法如有耳目则有聪明之徳有父子则有慈孝之心是民所秉执之常性也故人之情无不好此懿徳者胡氏曰知道知率性之道也】歴传记接见闻述嘉言纪善行为小学外篇【传去声○歴考前代汉魏晋南北朝隋唐之传记承接近代五代之见闻凡言之本乎物则民彜者嘉言也则述之行之本乎物则民彜者善行也则纪之所以合内篇而为小学之全书也学者读内篇而逺师虞夏商周之圣贤读外篇而近师汉唐宋之君子盛徳大业于是乎在矣奚可以为童稚之习而忽之哉】
　　嘉言第五【嘉善也此篇述汉以来贤者所言之善言以广立教明伦敬身也凡九十一章】
　　横渠张先生曰教小儿先要安详恭敬【横渠地名先生名载字子厚宋郿县人安静详审恭荘敬畏四者小学涵养本原之事也】今世学不讲男女从幼便
　　骄惰坏了到长益凶狠只为未甞为子弟之事则于其亲己有物我不肯屈下病根常在又随所居而长至死只依旧【只为之为去声已音以○安详恭敬不讲而矜骄惰慢成习此天理所由灭而人欲所由炽也壊谓壊其质性亲父母也有物我犹言分彼此病根即骄惰也】为子弟则不能安洒扫应对接朋友则不能下朋友有官长则不能下官长为宰相则不能下天下之贤【此言病根随所居而长也安谓安意为之下谓屈己下之】甚则至于徇私意义理都丧【句】也只为病根不去随所居所接而长【徇私闰切为去声○徇从也居居处接交接】○杨文公家训曰童稚之学不止记诵养其良知良能当以先入之言为主【公名亿字大年谥文宋浦城人良知者本然之知良能者本然之能爱亲敬长是也程子曰人之防也知愚未有所主则当以格言至论日陈于前使盈耳充腹久自安习若固有之者后虽有谗説揺惑不能入也】日记故事不拘今古必先以孝弟忠信礼义亷耻等事如黄香扇枕陆绩怀橘叔敖隂德子路负米之类只如俗説便晓此道理久久成熟德性若自然矣【扇平声○故事古今已徃之事也善事父母为孝善事兄长为弟尽己之谓忠以实之谓信礼者天理之节文义者人心之裁制亷即辞让之心礼之发也耻即羞恶之心义之发也黄香扇枕之类即孝弟等事徳性谓得之于天者仁义礼智是也○黄香字文强尽心养亲暑则扇枕席冬则以身温被陆绩字公纪年六歳见袁术术出橘绩懐三枚拜辞堕地术曰陆郎作賔客而懐橘乎绩跪答曰欲归遗母术大奇之叔敖楚官名蔿氏名艾为儿时出游见两头蛇杀而埋之归而泣母问其故对曰闻见两头蛇者死向者见之恐去母而死也母曰蛇今安在曰恐他人又见杀而埋之矣母曰吾闻有隂徳者天报以福汝不死也及长为楚相子路姓仲名由尝曰昔事二亲常食藜藿为亲负米百里之外亲没之后为楚大夫从车百乘积粟万钟累茵而坐列鼎而食虽欲食藜藿为亲负米何可得也】○明道程先生曰忧子弟之轻俊者只教以经学念书不得令作文字子弟凡百玩好皆夺志至于书札于儒者事最近然一向好着亦自丧志【好去声下同着直略切丧去声○先生名灏字伯淳宋河南人文潞公题其墓曰明道先生忧者忧其不能致远也盖少年之轻浮俊秀者惟教以学经读书则可以收其放心而于道知所向若使作文字则心愈放而离道逺矣凡百玩好如画与琴棊之类夺志谓夺其求道之志书习字札小简书札固儒者之一艺若专攻乎此则亦丧其求道之志也】○伊川程先生曰教人未见意趣必不乐学欲且教之歌舞如古诗三百篇皆古人作之如关雎之类正家之始故用之乡人用之邦国日使人闻之此等诗其言简奥今人未易晓别欲作诗略言教童子洒扫应对事长之节令朝夕歌之似当有助【乐五教切○伊川地名先生名颐字正叔明道之弟趣指趣也乐喜好也关睢周南国风诗之首篇关睢等诗为教于闺门之内乃正家之始故当时上下通用之简奥者辞简约而意深奥也以洒扫等事编为韵语令朝夕咏歌之庶见意趣而好学矣朱子曰尝疑曲礼衣无拨足无蹶将上堂声必将入戸视必下等皆是古人教小儿语】○陈忠肃公曰幼学之士先要分别人品之上下何者是圣贤所为之事何者是下愚所为之事向善背恶去彼取此此幼学所当先也【别必列切背音佩○公名瓘字莹中号了翁忠肃谥也宋延平人吴氏曰当向当取者上品圣贤也当背当去者下品下愚也】顔子孟子亚圣也学之虽未至亦可为贤人今学者若能知此则顔孟之事我亦可学【此下言圣贤之事当向而取也亚次也学之谓学顔孟也】言温而气和则顔子之不迁渐可学矣过而能悔又不惮改则顔子之不贰渐可学矣【朱子曰迁移也贰复也怒于甲者不移于乙过于前者不复于后】知理鬻之戏不如俎豆念慈母之爱至于三迁自幼至老不厌不改终始一意则我之不动心亦可以如孟子矣【鬻音育○埋墓间之事鬻市中之事俎豆学宫之事此即三迁之教也不厌谓学不倦不改谓守不变】若夫立志不高则其学皆常人之事语及顔孟则不敢当也其心必曰我为孩童岂敢学顔孟哉此人不可以语上矣先生长者见其卑下岂肯与之语哉先生长者不肯与之语则其所与语皆下等人也言不忠信下等人也行不笃敬下等人也过而不知悔下等人也悔而不知改下等人也闻下等之语为下等之事譬如坐于房舍之中四面皆墙壁也虽欲开明不可得矣【语去声行去声○此言下愚之事当背而去也下等之语下等之事皆蔽塞人心之墙壁也开而明之在立志以学圣贤而已吴氏曰言伪而行薄耻过而遂非所闻所行无一不归于下愚之习耳目壅塞中心昏蔽一物无所见一歩不可行欲求开明何可得哉】○马援兄子严敦并喜讥议而通轻侠客援在交趾还书诫之曰吾欲汝曹闻人过失如闻父母之名耳可得闻口不可得言也【侠音协○援字文渊汉茂陵人严敦援兄二子名讥讥诮议议论侠谓以权力侠辅人通轻侠客交通轻薄游侠之客也交趾郡名汝曹汝軰也】好议论人长短妄是非正法此吾所大恶也寜死不愿闻子孙有此行也【好去声下同恶去声行去声○妄是非正法谓妄谈国法之是非】龙伯高敦厚周慎口无择言谦约节俭亷公有威吾爱之重之愿汝曹效之【伯高名述京兆人敦笃而重厚周密而谨慎出言皆善而无可选择谦约节俭而不骄奢亷公有威而不私防皆君子之常道】杜季良豪侠好义忧人之忧乐人之乐清浊无所失父丧致客数郡毕至吾爱之重之不愿汝曹效也【乐音雒下同○季良名保人有忧已亦为之忧人有乐已亦为之乐不辨清浊待之皆无所失故父丧致客数郡皆至也此轻侠之事】效伯高不得犹爲谨敕之士所谓刻鹄不成尚类鹜者也效季良不得陷爲天下轻薄子所谓画虎不成反类狗者也【敕音勑鹜音木○吴氏曰鹄鹜皆鸟而略相似虎狗皆兽而絶不同】○汉昭烈将终勑后主曰勿以恶小而为之勿以善小而不为【汉刘氏王天下之号昭烈汉帝名备字元徳勑戒也后主昭烈之子名禅朱子曰善必积而后成恶虽小而可戒】○诸葛武侯戒子书曰君子之行静以修身俭以养徳非澹泊无以明志非寜静无以致远【行去声○侯名亮字孔明诸葛其姓也事汉昭烈为丞相谥忠武子瞻字思逺静即寜静也俭即澹泊也寜静则心不逐于物故可以修身致逺澹泊则心不汩于欲故可以养徳明志】夫学湏静也才湏学也非学无以广才非静无以成学慆慢则不能研精险躁则不能理性年与时驰意与歳去遂成枯落悲叹穷庐将复何及也【慆音滔躁音灶复扶又切○广才充广其才也慆淫也慆慢则心不收故不能研究精微之理险躁则心妄动故不能理治气质之性盖人之年意与时歳而俱徃不暂驻也失时不学遂与草木同枯落虽悲叹而无及矣眞氏曰孔明此书真格言也】○柳玭尝著书戒其子弟曰坏名灾己辱先丧家其失尤大者五宜深志之【玭蒲眠切○玭字直清唐柳公绰之孙仲郢之子壊败也志记也】其一自求安逸靡甘澹泊苟利于已不恤人言【此言不勤俭之失靡不也恤忧也】其二不知儒术不悦古道懵前经而不耻论当世而觧颐身既寡知恶人有学【懵母总切解音蟹颐音怡恶去声○此言不好学之失懵无知貌颐口旁也人笑则口旁觧言其于前圣之经无所知而不耻于当世之事妄议之以为笑也】其三胜己者厌之佞己者悦之唯乐戏谈莫思古道闻人之善嫉之闻人之恶之浸渍颇僻销刻徳义簪裾徒在厮养何殊【乐去声渍音恣颇音坡厮音思○此言不好善之失厌恶佞谄嫉妬扬播也颇僻谓偏颇邪僻之行浸渍颇僻渐染于恶也销刻徳义斵丧其善也簪裾犹言衣冠厮养谓奴仆徒空也殊异也】其四崇好优游耽嗜麴蘖以衔杯为髙致以勤事为俗流习之易荒觉已难悔【好去声蘖鱼列切○此言好宴乐之失崇尚也吴氏曰麴蘖衔杯皆言酒也高致谓高尚之风致勤事勤于事业也言好逸嗜酒自以为高反鄙勤事者为俗流此心既荒虽知而不能悔也】其五急于名宦匿近权要一资半级虽或得之众怒羣猜鲜有存者【猜仓才切○此言好奔竞之失名宦显仕也匿近隂附也权要有势位者资犹品也猜恨也鲜少也言虽或得官终必失之】余见名门右族莫不由祖先忠孝勤俭以成立之莫不由子孙顽率奢傲以覆坠之成立之难如升天覆坠之易如燎毛言之痛心尔宜刻骨【覆音福下同燎音料○古人以右为尊名门右族皆大家也顽劣轻率奢侈骄傲皆败家之由也燎烧也刻骨犹言铭心亦深志之意而语加切耳】○范鲁公质为宰相从子杲尝求奏迁秩质作诗晓之【从去声杲音稿○质字文素周宰相事宋封鲁国公从子兄之子也名杲迁陞也秩职也】其略曰戒尔学立身莫若先孝悌怡怡奉亲长不敢生骄易战战复兢兢造次必于是【造音操○孝悌者立身之本怡怡和悦也骄骄傲易慢易战战恐惧兢兢戒谨造次急遽苟且之时是指孝悌也】戒尔学干禄莫若勤道艺尝闻诸格言学而优则仕不患人不知惟患学不至【干求也禄俸也道道理艺文艺诸语辞格犹法也优有余力也学优则仕子夏之法言也】戒尔远耻辱恭则近乎礼自卑而尊人先彼而后己相鼠与茅鸱宜鉴诗人刺【相去声鸱音笞○朱子曰恭致敬也礼节文也致恭而中其节则能远耻辱矣自卑尊人先彼后己致恭之事也相防诗名其辞曰相防有体人而无礼人而无礼胡不遄死茅防亦诗名今亡其辞矣二诗皆刺无礼也鉴照也刺讥讽相视也】戒尔勿放旷放旷非端士周孔垂名教齐梁尚清议南朝称八达千载秽青史【放放荡旷疎旷端士正士也周孔谓周公孔子名教谓人伦之教有实有名也齐梁皆都江南故又称南朝清议清虚之谈也八达谓晋胡母辅之谢鲲阮放毕卓羊曼桓彜阮孚光逸八人终日清谈酣饮为旷达也当时虽称之而无礼无法得罪名教其姓名久汚史册亦可贱矣古史以竹故曰青史】戒尔勿嗜酒狂药非佳味能移谨厚性化为凶险类古今倾败者歴歴皆可记【酒能乱性是狂药也古今以之而倾覆丧败者多矣】戒尔勿多言多言众所忌苟不慎枢机灾厄从此始是非毁誉间适足为身累【厄一作危誉平声○戸之开阖由于枢弩之张弛由于机人之祸福荣辱由于言故比言于枢机灾厄谓祸辱毁者称人之恶而损其真也誉者人之善而过其实也以言而是非毁誉人皆取祸召辱只足自累而已】举世重交游拟结金兰契忿怨容易生风波当时起所以君子心汪汪淡如水【当去声○易曰二人同心其利断金同心之言其臭如兰契合也风波比忿怨势利之交一言不合则怒气相加如风波之起矣汪汪深广貌记曰君子之交如水小人之交如醴君子淡以成小人甘以坏】举世好承奉昻昻增意气不知承奉者以尔为玩戏所以古人疾籧篨与戚施【籧音渠篨音除施音叶去声○疾憎恶也籧篨龟胷者戚施駞背者籧篨不能俯戚施不能仰皆丑疾也陈氏曰好承奉之态似之】举世重游侠俗呼为气义为人赴急难往往陷囚系所以马援书殷勤戒诸子【为去声难去声系音系○游侠之徒轻身以徇人似乎有气有义而非正故马援之书曰寜死不愿闻子孙有此行也】举世贱清素奉身好华侈肥马衣轻裘过闾里虽得市童怜还为识者鄙【衣去声○扬扬自得之意怜犹爱也鄙犹贱也】我本羁旅臣遭逢尧舜理位重才不充戚戚怀忧畏深渊与薄氷蹈之唯恐坠尔曹当悯我勿使増罪戾闭门敛踪迹缩首避名势势位难久居毕竟何足恃【羁音肌蹈音稻戻音丽缩所六切○羁寄旅寓理治也质既相周复相宋故自谓羁旅之臣宋太祖受周禅故比之尧舜之治戚戚忧畏意若蹈渊氷言忧畏之甚也曹即軰也戾亦罪也戒其勿求迁秩以增己罪也毕竟终也又言尔等当深自敛避勿求迁秩盖富贵无常不足恃也】物盛则必衰有隆还有替速成不坚牢亟走多颠踬灼灼园中花早发还先萎迟迟涧畔松郁郁含晚翠赋命有疾徐青云难力致寄语谢诸郎躁进徒为耳【亟音击踬音至萎音秽○隆兴替废亟急也颠踬蹉跌也萎枯疾速徐迟也青云比名位之髙显也躁急徒空也此一节首八句言人物之常理次二句言富贵有定命末二句总括而戒之】○康节邵先生戒子孙曰上品之人不教而善中品之人教而后善下品之人教亦不善不教而善非圣而何教而后善非贤而何教亦不善非愚而何【先生名雍字尧夫康节諡也宋河南人气质之性虽有是三品然天地之性初无少异愚者果能奋然用力于善未必不可以为贤也】是知善也者吉之谓也不善也者凶之谓也【为善者为吉人为恶者为凶人】吉也者目不观非礼之色耳不听非礼之声口不道非礼之言足不践非礼之地人非善不交物非义不取亲贤如就芝兰避恶如畏蛇蝎或曰不谓之吉人则吾不信也【蝎音歇○此一节言为善者为吉人】凶也者语言诡谲动止隂险好利饰非贪淫乐祸疾良善如雠隙犯刑宪如饮食小则陨身灭性大则覆宗絶嗣或曰不谓之凶人则吾不信也【诡音癸谲音厥乐音雒雠音酬隙乞逆切陨音允○此一节言为恶者为凶人隂暗也餙非文过也贪淫嗜欲也乐祸乐人有祸也如雠隙疾之甚也如饮食好而甘之也陨犹丧也覆犹倾也吴氏曰陨身灭性祸止一身故曰小覆宗絶嗣祸及一族故曰大】传有之曰吉人为善惟日不足凶人为不善亦惟日不足汝等欲为吉人乎欲为凶人乎【传去声○传之言今见书泰誓篇惟日不足者言终日为之而犹以为不足也】○节孝徐先生训学者曰诸君欲为君子而使劳己之力费己之财如此而不为君子犹可也不劳己之力不费己之财诸君何不为君子乡人贱之父母恶之如此而不为君子犹可也父母欲之乡人荣之诸君何不为君子【恶去声○先生名积字仲车节孝諡也宋山阳人诸君指学者君子成徳之称】又曰言其所善行其所善思其所善如此而不为君子未之有也言其不善行其不善思其不善如此而不为小人未之有也【吴氏曰君子小人之分在乎口之所言身之所行心之所思而已】○胡文定公与子书曰立志以明道希文自期待【公名安国字康侯文定諡也宋建安人三子寅字明仲寜字和仲宏字仁仲志者心之所之也明道程伯子也朱子称其十四五歳便学圣人希文范文正公也朱子称其自做秀才便以天下为己任立志以二公自期待而力行以求至焉圣贤之徳业不远矣】立心以忠信不欺为主本【心者身之主也不欺即忠信之谓人无寔心言行虽善终非圣贤之徒故立心必以是为主为本】行己以端庄清慎见操执【操平声○操执皆守也端正庄肃清白谨慎惟有守者能之】临事以明敏果断辨是非【熊氏曰事有是非惟明敏可以立见惟果断可以早决】又谨三尺考求立法之意而操纵之斯可为政不在人后矣【操平声○此言为政之方三尺谓法律古者以三尺竹简书之操纵谓本法意原人情而适寛严之宜也】汝勉之哉治心脩身以饮食男女为切要从古圣贤自这里做工夫其可忽乎【饮食男女人之大欲存焉一念之偏不能自克则陷其身于恶而不可振矣故治心修身必以是为切要古之圣贤如禹之菲饮食汤之不迩声色皆从此做工夫者也】○古灵陈先生为仙居令教其民曰为吾民者父义母慈兄友弟恭子孝夫妇有恩男女有别子弟有学乡闾有礼贫穷患难亲戚相救婚姻死丧邻保相助无堕农业无作盗贼无学赌博无好争讼无以恶陵善无以富吞贫行者譲路耕者譲畔斑白者不负戴于道路则为礼义之俗矣【别必列切难去声堕音灰又音惰好去声○古灵村名先生名襄字述古宋福州人仙居台州属邑义谓能正其家有恩谓贫穷相守若弃妻不养夫亡改嫁是无恩也有别谓男有妇女有夫不相乱也有礼谓歳时相往来及燕饮叙齿之类患难为水火盗贼之类堕废坠也陵侵欺也吞兼并也譲路若少避长轻避重之类譲畔谓地有界畔不相侵夺也此皆孟子所谓善敎得民者】
　　右广立教
　　司马温公曰凡诸卑幼事无大小毋得专行必咨禀于家长【公姓司马名光字君实宋陕州人赠温国公咨谋也】○凡子受父母之命必籍记而佩之时省而速行之事毕则返命焉【省音醒○籍簿也佩谓服于身省察也视也返命复命也】或所命有不可行者则和色柔声具是非利害而白之待父母之许然后改之若不许苟于事无大害者亦当曲从若以父母之命为非而直行己志虽所执皆是犹为不顺之子况未必是乎【备陈是非利害之两端而禀白之欲父母自喻也曲委曲】○横渠先生曰舜之事亲有不悦者为父顽母嚚不近人情若中人之性其爱恶若无害理必姑顺之【为去声嚚音银恶去声○舜尽事亲之道宜得亲之悦矣而犹不悦者为其顽嚚不近人情也今天下人之父母若舜之父母者盖寡矣事亲不悦何以为人乎】若亲之故旧所喜当极力招致賔客之奉当极力营办务以悦亲为事不可计家之有无然又湏使之不知其勉强劳苦苟使见其为而不易则亦不安矣【强上声易音异○故旧所喜谓故旧中所喜者賔客之奉谓酒肴之类】○罗仲素论瞽瞍底豫而天下之为父子者定云只为天下无不是底父母【底音止为去声底音低○仲素名从彦宋豫章人底致也豫悦乐也定者子孝父慈各得其所也孟子曰舜尽事亲之道而瞽瞍底豫瞽瞍底豫而天下之为父子者定罗氏读之而有是论盖天下无不爱子之父母岂有不是者哉子孝则父母之心自悦乐矣】了翁闻而善之曰唯如此而后天下之为父子者定彼臣弑其君子弑其父常始于见其有不是处耳【了翁陈忠肃公也臣子弑逆当起于一念之差以君父所为不是也若知天下无不是底君父恶有弑逆之事哉真氏曰罪已而不非其亲者仁人孝子之心也怨亲而不反诸己者乱臣贼子之心也】○伊川先生曰病卧于牀委之庸医比之不慈不孝事亲者亦不可不知医【委犹付托也病者死生所系而委之庸医是饮药以加病也故亲有疾而委之庸医比之不孝子有疾而委之庸医比之不慈子能知医则可以养亲且不为庸医所误矣】○横渠先生尝曰事亲奉祭岂可使人为之【事父母奉祭祀皆当亲为之叶氏曰使人代为孝敬之心安在】○伊川先生曰冠昏丧祭礼之大者今人都不理防豺獭皆知报本今士大夫家多忽此厚于奉养而薄于先祖甚不可也【冠去声豺音柴獭音挞养去声○冠以责成人昏以承宗事丧以慎终祭以追远理防谓讲而行之孟春獭祭鱼季秋豺祭兽皆有报本之意岂可人而不如兽乎此字指报本言奉养谓奉养其亲】某尝修六礼大略家必有庙庙必有主月朔必荐新时祭用仲月冬至祭始祖立春祭先祖季秋祭祢忌日迁主祭于正寝凡事死之礼当厚于奉生者【祢乃里切○六礼冠昏丧祭乡饮酒士相见之礼也主木主也所以依神新谓新物祢父庙也迁犹奉也正寝犹正堂也月朔一月之始四时天道之变冬至阳生之始立春物生之始季秋物成之始忌日亲之死日君子于此必有凄怆怵惕之心故因之而行追远之礼此言祭礼之大略司马温公曰国家时祭用孟月私家不敢用故用仲月】人家能存得此等事数件虽幼者可使渐知礼义【存谓行之久而不废也】○司马温公曰冠者成人之道也成人者将责为人子为人弟为人臣为人少者之行也将责四者之行于人其礼可不重与【冠去声下同行去声下同与平声○所谓成人者非谓形体异于童子也将责孝弟忠顺之行也四行立而后可以为人故冠为成人之道】冠礼之废久矣近世以来人情尤为轻薄生子犹饮乳已加巾帽有官者或为之制公服而弄之过十歳犹总角者盖鲜矣彼责以四者之行岂能知之故徃往自幼至长愚騃如一由不知成人之道故也【乳音汝为去声騃五骇切○巾防士庶所著者有官如今之廕袭也弄戏鲜少騃痴也】古礼虽称二十而冠然世俗之不可猝变若敦厚好古之君子俟其子年十五以上能通孝经论语粗知礼义之方然后冠之斯其羙矣【猝仓没切好去声俟音似上上声○猝遽也】○古者父母之丧既殡食粥齐衰疏食水饮不食菜果【齐音咨衰音崔疏音疎下同食音似下同○衰丧服也缉其旁及下际曰齐衰不缉曰斩衰疏食粗饭也言父母之丧既殡始食粥若齐衰之丧既殡得疏食水饮异于父母之丧也】父母之丧既虞卒哭疏食水饮不食菜果期而小祥食菜果又期而大祥食醯酱【期音箕醯音希○虞祭名既葬而虞虞之言安也以魂气无所不之故三行虞祭以安之既虞而卒哭自是哀至则哭犹朝夕哭也期周年也祥吉也祭用吉礼也醯醋也】中月而禫禫而饮醴酒始饮酒者先饮醴酒始食肉者先食干肉古人居丧无敢公然食肉饮酒者【禫徒感切醴音理干音干○中月间一月也禫祭名大祥之后间一月而禫禫者澹澹然平安之意丧至此凡二十七月也酒二宿熟者曰醴醴酒味薄干肉味涩先食之者不忍遽御醇厚之味也】汉昌邑王奔昭帝之丧居道上不素食霍光数其罪而废之【数上声○汉刘氏王天下之号昌邑王名贺昭帝崩无子贺嗣位光字子孟时为大将军废贺为海昏侯】晋阮籍负才放诞居丧无礼何曾面质籍于文帝坐曰卿败俗之人不可长也因言于帝曰公方以孝治天下而听阮籍之重哀饮酒食肉于公坐宜摈四裔无令汚染华夏【诞音但○晋司马氏篡国之号阮籍人姓名自负其才放荡妄诞曾字頛考籍曾皆晋臣质谓正言之文帝司马昭也时为晋公卿指籍公指昭听犹许也重哀谓亲丧摈斥也四裔四夷华夏中国也】宋庐陵王义真居武帝忧使左右买鱼肉珍羞于斋内别立厨帐防长史刘湛入因命曘酒炙车螯湛正色曰公当今不宜有此设义真曰旦甚寒长史事同一家望不为异酒至湛起曰既不能以礼自处又不能以礼处人【曘音暖螯音翺处上声○宋南朝刘氏簒国之号义真武帝裕之子居忧即居丧珍羞美食防遇也湛字仁吴氏曰曘当作防古暖字炙烧也车螯海蛤也】隋炀帝为太子居文献皇后丧每朝令进一溢米而私令外取肥肉脯鲊置竹筒中以蜡闭口衣襆裹而纳之【炀音様溢音逸襆音仆裹音果○隋杨氏据国之号炀帝名广溢一手所握也衣襆即今之袱也】湖南楚王马希声葬其父武穆王之日犹食鸡臛其官属潘起讥之曰昔阮籍居丧食蒸肫何代无贤【臛音郝○五代之时马殷据湖南武穆王即殷也鸡臛鸡肉羮也蒸肫蒸熟猪也何代无贤反辞以讥之】然则五代之时居丧食肉者人犹以为异事是流俗之其来甚近也今之士大夫居丧食肉饮酒无异平日又相从宴集腼然无愧人亦恬不为怪礼俗之坏习以为常悲夫【腼他典切恬音甜○承上文潘起之讥而言五代梁唐晋汉周也腼面见人之貌恬安也怪异也】乃至鄙野之人或初丧未敛亲賔则赍酒馔往劳之主人亦自备酒馔相与饮啜醉饱连日及葬亦如之甚者初丧作乐以娱尸及殡葬则以乐导輀车而号泣随之亦有乗丧即嫁娶者噫习俗之难变愚夫之难晓乃至此乎【敛去声劳去声啜昌恱切輀音而号平声○劳慰劳輀车丧车也】凡居父母之丧者大祥之前皆未可饮酒食肉【礼也】若有疾暂湏食饮疾止亦当复初必若素食不能下咽久而羸惫恐成疾者可以肉汁及脯醢或肉少许助其滋味不可恣食珍羞盛馔及与人燕乐是则虽被衰麻其实不行丧也唯五十以上血气既衰必资酒肉扶养者则不必然耳【咽音烟羸音雷惫音败乐音雒衰音崔上上声○暂权也食饮食肉饮酒也羸惫羸瘦疲惫也】其居丧听乐及嫁娶者国有正法此不复论【复扶又切○法谓法律】○父母之丧中门外择朴陋之室为丈夫丧次斩衰寝苫枕块不脱绖带不与人坐焉妇人次于中门之内别室撤去帷帐衾褥华丽之物【朴音朴衰音崔苫失亷切枕去声绖音迭撤直列切○朴朴素陋隘陋苫藁荐块土墼麻在首曰绖在腰曰带撤亦去也皆哀痛之至有所不安而然】男子无故不入中门妇人不得辄至男子丧次【内外之辨当然】晋陈寿遭父丧有疾使婢丸药客往见之乡党以为贬议坐是沉滞坎坷终身嫌疑之际不可不慎【坷音可○陈寿人姓名贬议谓贬抑而议论之坐犹为也沉滞不振也坎坷不遇也嫌疑事之可嫌可疑者】○父母之丧不当出若为丧事及有故不得已而出则乗朴马布裹鞍辔【为去声朴音朴○朴素也】○世俗信浮屠诳诱凡有丧事无不供佛饭僧云为死者灭罪资福使生天堂受诸快乐不为者必入地狱剉烧舂磨受诸苦楚殊不知死者形既朽灭神亦飘散虽有剉烧舂磨且无所施又况佛法未入中国之前人固有死而复生者何故都无一人误入地狱见所谓十王者耶此其无有而不足信也明矣【屠音徒诳古况切供去声饭上声为去声乐音雒舂书容切磨去声复音伏○浮屠佛氏也诳欺也诱引也云犹言也灭消也资助也诸众也不为谓不供佛饭僧也刀剉火烧碓舂碾磨甚言其苦楚也殊絶也形形体神神魂佛法入中国始于汉明帝言前此之时人死而复生者有矣未尝闻有入地狱见十王者以未有佛法惑人本无天堂地狱故也后世有死而复生云入地狱见十王者乃佛法所惑耳】○顔氏家训曰吾家巫觋符章絶于言议汝曹所见勿为妖妄【觋刑狄切○顔氏名之推北朝人作家训巫女巫觋男巫符章即书符拜章之术皆妖怪妄诞之事也】○伊川先生曰人无父母生日当倍悲痛更安忍置酒张乐以为乐若具庆者可矣【为乐之乐音雒○念父母鞠育之劬劳故倍增悲痛父母俱存曰具庆可者可置酒张乐也】○吕氏童训曰事君如事亲事官长如事兄与同僚如家人待羣吏如奴仆爱百姓如妻子处官事如家事然后能尽吾之心如有毫末不至皆吾心有所未尽也【吕氏名本中字居仁宋正献公之曾孙作童防训尽吾之心致其诚而已】○或问簿佐令者也簿所欲为令或不从奈何伊川先生曰当以诚意动之今令与簿不和只是争私意【佐去声○簿者县之佐令者县之长动感动也】令是邑之长若能以事父兄之道事之过则归已善则惟恐不归于令积此诚意岂有不动得人【孟子曰至诚而不动者未之有也】○明道先生曰一命之士苟存心于爱物于人必有所济【周礼一命受职如今之第九品也苟诚也物即人也一命犹然况居大位者乎】○刘安礼问临民明道先生曰使民各得输其情问御吏曰正已以格物【安礼字立之明道弟子输犹尽也平易近民使下情各得上达则所以处之者自无不当矣御驭也格正也范氏曰未有已不能正而能正人者】○伊川先生曰居是邦不非其大夫此理最好【不非议其过恶有忠敬意此古语而程子称之】○童防训曰当官之法唯有三事曰清曰慎曰勤知此三者则知所以持身矣【吴氏曰淸谓亷洁不汚慎谓谨守礼法勤谓勤于职业能是三者则能持身而可以治人矣】○当官者凡异色人皆不宜与之相接巫祝尼媪之类尤宜疎絶要以清心省事为本【媪音袄○异色人谓不务常业之人巫祝皆事鬼神者尼女僧媪牙婆也此軰一接之内则伺意以纳贿外则诳人以行私善败事害政故当一切禁絶清心谓不以物欲累心省事谓不作无益之事】○后生少年乍到官守多为猾吏所饵不自省察所得毫末而一任之间不复敢举动大抵作官嗜利所得甚少而吏人所盗不赀矣以此被重谴良可惜也【少去声猾音滑饵音耳省音醒复扶又切赀音咨谴去战切○猾狡猾饵钓饵不敢举动为吏所制也不赀不可量也谴罪责也】○当官者先以暴怒为戒事有不可当详处之必无不中若先暴怒只能自害岂能害人【处上声中去声○暴怒怒之暴者中中理也】○当官处事但务着实如涂摖文字追改日月重易押字万一败露得罪反重亦非所以养诚心事君不欺之道也【处上声着直略切摖音砌重平声○摖挑取也】○王吉上疏曰夫妇人伦大纲夭寿之萌也世俗嫁娶太蚤未知为人父母之道而有子是以教化不明而民多夭【疏所助切○汉王吉字子阳琅邪人疏奏疏也夭短命也萌芽也古者二十而嫁三十而娶后世反是嫁娶太蚤故民多夭未知为人父母之道而有子故教化不明】○文中子曰婚娶而论财夷虏之道也君子不入其乡古者男女之族各择徳焉不以财为礼【虏音鲁○文中子姓王名通字仲淹隋之大儒也门人私谥曰文中子不入其乡不与之共处也徳谓男女之性行财谓男之聘财女之资装】○早婚少聘教人以偷妾媵无数教人以乱且贵贱有等一夫一妇庶人之职也【少去声媵以正切○偷薄也媵从嫁者乱真氏谓内或防子弟于恶外或生僮仆之变是也等谓妾媵之等数也】○司马温公曰凡议婚姻当先察其壻与妇之性行及家法如何勿苟慕其富贵【行去声○妇家曰婚男家曰姻苟但也】壻苟贤矣今虽贫贱安知异时不富贵乎苟为不肖今虽富盛安知异日不贫贱乎【此言壻之性行当察也苟诚也不肖即不贤】妇者家之所由盛衰也苟慕一时之富贵而娶之彼挟其富贵鲜有不轻其夫而傲其舅姑养成骄妬之性异日为患庸有极乎【鲜上声○此言妇之性行当察也妇贤则家道盛不贤则家道衰故曰所繇盛衰】借使因妇财以致富依妇势以取贵苟有丈夫之志气者能无愧乎【富贵有命不可必得假使得之是亦妾妇之妾妇耳】○安定胡先生曰嫁女必湏胜吾家者胜吾家则女之事人必钦必戒娶妇必湏不若吾家者不若吾家则妇之事舅姑必执妇道【安定地名先生名瑗字翼之宋泰州人钦钦敬戒戒谨吴氏曰女妇之性大率畏慕富盛而厌薄贫贱】○或问孀妇于理似不可取如何伊川先生曰然凡取以配身也若取失节者以配身是已失节也【孀音霜取音娶下同○此言孀妇不可取无夫曰孀】又问或有孤孀贫穷无托者可再嫁否曰只是后世怕寒饿死故有是説然饿死事极小失节事极大【此言孀妇不可再嫁】○顔氏家训曰妇主中馈唯事酒食衣服之礼耳国不可使预政家不可使干蛊如有聪明才智识达古今正当佐辅君子劝其不足必无牝鸡晨鸣以致祸也【食音似蛊音古牝毗忍切○进食曰馈居中馈食妇人主之预干也干犹主也蛊事也君子夫也牝鸡雌鸡也牝鸡晨鸣妇人预政干蛊之喻也妇人预政干蛊则有败亡之祸矣】○江东妇女略无交游其婚姻之家或十数年间未相识者唯以信命赠遗致慇懃焉【遗音位○江东大江之东略无交游絶不与外人往还也以用也信命以言赠遗以物皆所以通慇懃之意】邺下风俗专以妇持门戸争讼曲直造请逢迎代子求官为夫诉屈此乃恒代之遗风乎【邺音业造土到切○邺下古之相州造请谓谒人于外逢迎谓延客于家恒代皆燕赵间地名燕太子丹不爱后宫美女以结士故其遗风如此】○夫有人民而后有夫妇有夫妇而后有父子有父子而后有兄弟一家之亲此三者而已矣自兹以往至于九族皆本于三亲焉故于人伦为重者也不可不笃【夫音扶○三亲夫妇父子兄弟也九族髙曾祖父己身及子孙曾元九者及旁亲也笃厚也三亲于人伦为重不厚则无所不薄矣】兄弟者分形连气之人也方其幼也父母左提右挈前襟后裾食则同案衣则传服学则连业游则共方虽有悖乱之人不能不相爱也【吴氏曰兄弟同出于父母故形分而气同左提右挈谓父母左手引兄以行右手挈弟以走也前襟后裾谓兄前挽父母之襟弟后牵父母之裾也服着也】及其壮也各妻其妻各子其子虽有笃厚之人不能不少衰也【衰者相爱之情衰也】娣姒之比兄弟则疎薄矣今使疎薄之人而节量亲厚之恩犹方底而圎盖必不合矣唯友悌深至不为傍人之所移者免夫【娣音弟姒音似为去声○长妇为姒少妇为娣疎薄谓娣姒亲厚谓兄弟节量犹言裁处傍人亦谓娣姒免者免于衰也】○柳开仲涂曰皇考治家孝且严旦望弟妇等拜堂下毕即上手低面听我皇考训诫曰人家兄弟无不义者尽因娶妇入门异姓相聚争长竞短渐渍日闻偏爱私藏以致背戾分门割戸患若贼讐皆汝妇人所作男子刚肠者几人能不为妇人言所惑吾见多矣若等寜有是耶退则惴惴不敢出一语为不孝事开軰抵此頼之得全其家云【上上声渐音尖渍音恣背音佩戾音利惴之瑞切○开字仲涂宋大名人父没称皇考旦谓朔旦上手义手也渐渍为谮言如水之浸润不骤也偏爱各有所欲也私蔵各冇所蓄也若汝也惴惴恐惧之貌抵此犹言至今全谓不分异云语辞】○伊川先生曰今人多不知兄弟之爱且如闾阎小人得一食必先以食父母夫何故以父母之口重于己之口也得一衣必先以衣父母夫何故以父母之体重于己之体也至于犬马亦然待父母之犬马必异乎己之犬马也独爱父母之子却轻于己之子甚者至若讐敌举世皆如此惑之甚矣【夫音扶下同衣去声○闾阎里巷之门也仇敌仇讐相敌也惑谓蔽惑而不知轻重也夫爱父母之口体犬马重于己之口体犬马者天理之明也爱父母之子轻于己之子者人欲之蔽也推其所明而逹之于其所蔽则弟矣】○横渠先生曰斯干诗言兄及弟矣式相好矣无相犹矣言兄弟宜相好不要相学犹似也人情大抵患在施之不见报则辍故恩不能终不要相学己施之而已【好如字辍音拙已音纪○斯干小雅篇名式语辞好和好辍止也朱子曰不要相学是不要相学其不好处如兄能爱其弟弟却不恭其兄兄岂可学弟之不恭而遂忘其爱但当尽其爱而已如弟能恭其兄兄却不爱其弟弟岂可学兄之不爱而遂忘其恭但当尽其恭而已】○伊川先生曰近世浅薄以相欢狎为相与以无圭角为相欢爱如此者安能久若要久湏是恭敬君臣朋友皆当以敬为主也【欢狎为欢好而防狎也无圭角谓去方而为圆也】○横渠先生曰今之朋友择其善柔以相与拍肩执袂以为气合一言不合怒气相加朋友之际欲其相下不倦故于朋友之间主其敬者日相亲与得效最速【袂音寐○善柔谓善为柔媚气合谓意气相合相下谓彼此相譲效即忠告善道之益也】○童训曰同僚之契交承之分有兄弟之义至其子孙亦世讲之前軰专以此为务今人知之者盖少矣又如旧举将及尝为旧任按察官者后已官虽在上前軰皆辞避坐下坐风俗如此安得不厚乎【分音问将去声○交承新旧官交代也举将举主也】○范文正公为叅知政事时告诸子曰吾贫时与汝母养吾亲汝母躬执爨而吾亲甘旨未尝充也今而得厚禄欲以养亲亲不在矣汝母亦已早世吾所最恨者忍令若曹享富贵之乐也【爨取乱切乐音雒○公名仲淹字希文諡文正宋吴县人公二歳而孤亲谓母也爨炊爨也甘旨羙味也早世早没也若曹汝軰也】吾吴中宗族甚众于吾固有亲疎然吾祖宗视之则均是子孙固无亲疎也苟祖宗之意无亲疎则饥寒者吾安得不恤也自祖宗来积徳百余年而始发于吾得至大官若独享富贵而不恤宗族异日何以见祖宗于地下今何顔入家庙乎于是恩例俸赐常均于族人并置义田宅云【恩例异数也俸赐常典也范氏义荘人日食米一升歳衣缣一匹嫁娶丧葬皆有给】○司马温公曰凡为家长必谨守礼法以御羣子弟及家众分之以职授之以事而责其成功制财用之节量入以为出称家之有无以给上下之衣食及吉凶之费皆有品节而莫不均一裁省冗费禁止奢华常湏稍存赢余以备不虞【称去声赢音盈○礼先王所制法国家所立御统也家众婢仆軰也职如主庖廪掌田园之类事如治产业给征役之类量入以出入多则出多入少则出少也称家以给有则丰无则俭也吉凶谓冠婚丧祭之事品节言其当均一言其平冗杂赢剰备防也不虞谓不可虞度之事如水火盗贼之类此皆制财用之节也】
　　右广明伦【李氏曰首十四章广父子之亲次十章广君臣之义次八章广夫妇之别次四章广长幼之序次三章广朋友之交末二章通论五伦之义】
　　董仲舒曰仁人者正其谊不谋其利明其道不计其功【谊义同○仲舒汉广川人仁者心之徳仁人者无私欲而有其徳者也义者人心之裁制道者天理之自然功功效也朱子曰道是大纲説义是就一事上説正义未尝不利明道岂必无功但不先以功利为心耳】○孙思邈曰胆欲大而心欲小智欲圎而行欲方【行去声○思邈唐京兆人胆大谓敢为心小谓畏敬智圎谓通变行方谓有守】○古语云从善如登从恶如崩【古语国语升高曰登坠下曰崩朱子曰善者天命所赋之本然恶者物欲所生之邪檅真氏曰从善如登善难进也从恶如崩恶易防也】○孝友先生朱仁轨隐居养亲尝诲子弟曰终身让路不枉百歩终身譲畔不失一段【先生字徳容孝友私谥也唐亳州人畔田界也终身让路无枉百歩之时终身让畔无失一叚之时何惮而不为乎】○濓溪周先生曰圣希天贤希圣士希贤【濓溪地名先生名敦颐字茂叔宋道州人朱子曰希望也】伊尹顔渊大贤也伊尹耻其君不为尧舜一夫不得其所若挞于市顔渊不迁怒不贰过三月不违仁【朱子曰皆贤人之事也又曰三月言其久仁者心之徳不违仁者无私欲而有其徳也吴氏曰若挞于市言耻之甚也】志伊尹之所志学顔渊之所学【朱子曰此言士希贤也】过则圣及则贤不及则亦不失于令名【朱子曰三者随其用力之浅深以为所至之近远不失令名以其有为善之实也】○圣人之道入乎耳存乎心蕴之为徳行行之为事业彼以文辞而已者陋矣【行去声○圣人之道仁义中正而已矣积于中为徳行道之体也发于外为事业道之用也陋谓卑陋】○仲由喜闻过令名无穷焉今人有过不喜人规如防疾而忌医寜灭其身而无悟也噫【朱子曰喜其得闻而改之规规谏悟悔悟噫伤痛声过不改则为恶而速祸矣】○明道先生曰圣贤千言万语只是欲人将已放之心约之使反复入身来自能寻向上去下学而上达也【约犹收也下学而上达下学人事而上达天理也朱子曰所谓反复入身来不是将已纵出底收拾转来只是知求则心便在便是反复入身耒又曰能求放心则志气清明义理昭著而可以上达矣】○心要在腔子里【腔音羗○腔子犹言身子耳朱子曰心之为物至虚至灵神妙不测常为一身之主以提万事之纲而不可有顷刻之不存者也一不自觉而驰骛飞扬以徇物欲于躯殻之外则一身无主万事无纲虽其俯仰顾盼之间在己不自觉其身之所在矣又曰敬便在腔子里】○伊川先生曰只整齐严肃则心便一一则自无非辟之干【辟音僻○整齐严肃如正衣冠尊瞻视之类一专一也卢氏曰外面整齐严肃则内面便一内面一则外面便无非僻之干】○伊川先生甚爱表记君子荘敬日彊安肆日偷之语盖常人之情才放肆则日就旷荡自简束则日就规矩【表记礼记篇名彊彊立也偷偷惰也常人以下程子释记之言规所以为圎之器矩所以为方之器喻礼度也周氏曰安肆日偷亦言君子者谓虽为君子或安肆则日入于偷也】○人于外物奉身者事事要好只有自家一个身与心却不要好苟得外物好时却不知道自家身与心已自先不好了也【外物之奉身如饮食衣服宫室之类身不好谓身不简心不好谓心不収】○伊川先生曰顔渊问克己复礼之目孔子曰非礼勿视非礼勿听非礼勿言非礼勿动【朱子曰克胜也已谓身之私欲也复反也礼者天理之节文也目条件也非礼者己之私也勿者禁止之辞是人心之所以为主而胜私复礼之机也】四者身之用也由乎中而应乎外制乎外所以养其中也顔渊事斯语所以进于圣人后之学圣人者宜服膺而勿失也因箴以自警【视听言动皆身之用由心而出者也非礼勿视听言动所以制外而养心也事从事也进者进歩几及之意服着也膺胷也奉持而着之心胷之间也朱子曰繇中应外泛言其理如此耳制外养中方是説做工夫防】其视箴曰心兮本虚应物无迹操之有要视为之则蔽交于前其中则迁制之于外以安其内克己复礼久而诚矣【操平声○心之体本自虚明而其用则随物而应无有形迹操而存之之要以视为则而已盖物欲之蔽交接于前则心随之以迁此非礼之视所以当制也制之于外克己也以安其内复礼也至于真积力久则诚矣诚者从容不勉者也朱子曰人之视听言动视最在先为操心之凖则】其听箴曰人有秉彝本乎天性知诱物化遂亡其正卓彼先觉知止有定闲邪存诚非礼勿听【性即理也人之秉彜乃得于天之正理也听非礼则心之知为物所引诱与之俱化而正理遂亡矣惟彼先觉之人卓然自立知其所当止而志有定向故能防闲其邪妄于外而存其实理于内自然非礼勿聴之也】其言箴曰人心之动因言以宣发禁躁妄内斯静专矧是枢机兴戎出好吉凶荣辱惟其所召伤易则诞伤烦则支己肆物忤出悖来违非法不道钦哉训辞【躁音灶好字叶去声易音异诞音但忤音误○宣布也人心有动于内因言以宣于外所谓言者心之声也发发言也言不烦躁则心安静言不妄诞则心专一矧况也枢机喻言说见范鲁公诗戎兵也好善也谓言能兴戎出好且召吉凶荣辱也伤于轻易则妄诞伤于烦多则支蔓已放肆则忤于人出者逆则来者违四者言之病也道言也钦敬也训辞训戒之辞即非法不道也】其动箴曰哲人知几诚之于思志士励行守之于为顺理则裕从欲惟危造次克念战兢自持习与性成圣贤同归【几平声行去声造音操○思者动于心也惟知几之哲人能诚之为者动于身也惟励行之志士能守之二者虽不同然皆顺理则安裕从欲则危险也动于心造次而能念动于身战兢而自持内外交致其力也习之久而与气质之性俱成则贤亦圣矣故曰同归一説圣性之也谓哲人贤习之也谓志士及其成功则一也故曰同归朱子曰此章问答乃传授心法切要之言程子之箴发明亲切学者尤宜深玩】○伊川先生言人有三不幸少年登高科一不幸席父兄之势为羙官二不幸有高才能文章三不幸也【幸犹庆也席犹借也少年登高科者学未优借势为羙官者人不称有高才能文章者恒无徳以将之此三者皆不足以致远故谓之不幸】○横渠先生曰学者舍礼义则饱食终日无所猷为与下民一致所事不逾衣食之间燕游之乐耳【乐音雒○舍弃也猷为谋猷作为也下民下等之人也一致犹言同归逾过也】○范忠宣公戒子弟曰人虽至愚责人则明虽有聪明恕己则昏尔曹但常以责人之心责己恕己之心恕人不患不到圣贤地位也【公名纯仁字尧夫忠宣諡也文正公之子朱子曰恕是推去的于己不当下恕字若欲修润其语当曰以爱己之心爱人吴氏曰恕字之义范公盖以寛恕为言】○吕荣公尝言后生初学且湏理防气象气象好时百事是当气象者辞令容止轻重疾徐足以见之矣不惟君子小人于此焉分亦贵贱寿夭之所由定也【当去声○公名希哲字原明宋东菜人封荣阳郡公理防谓省察矫揉之辞令出诸口容止见诸身乃徳之符也故端重安徐者为君子为贵为寿轻浮躁疾者为小人为贱为夭熊氏曰气象不过言貌二者而已】○攻其恶无攻人之恶盖自攻其恶日夜且自防检丝毫不尽则慊于心矣岂有工夫防检他人耶【慊苦簟切○攻专治也攻其恶无攻人之恶孔子之言也盖发语辞士之检身一念恶未尽去即有愧于心矣何暇责人哉】○大要前軰作事多周详后軰作事多阙略【大要犹言大抵周则无阙详则不略用心勤密则作事多周详用心疎怠则作事多阙略】○恩讐分明此四字非有道者之言也无好人三字非有徳者之言也后生戒之【孔子曰以徳报徳以直报怨是恩讐不当分明也孟子曰人皆可以为尧舜是世未尝无好人也】○张思叔座右铭曰凡语必忠信凡行必笃敬饮食必慎节字画必楷正【行去声○思叔名铎宋河南人铭者自警之辞慎谓不苟食节谓不恣食楷谓不草率正谓不偏邪】容貌必端庄衣冠必肃整歩履必安详居处必正静【处上声○皆敬也】作事必谋始出言必顾行常徳必固持然诺必重应见善如已出见恶如已病【行去声○事谋于始则无后悔言顾其行则非虚言常徳平常之徳持之固则不失然诺皆应辞应之重则思践如已出冀已亦有是善也如已病恐已亦有是恶也】凡此十四者我皆未深省书此当座隅朝夕视为警【省察也警戒也】○胡文定公曰人湏是一切世味淡薄方好不要有富贵相孟子谓堂髙数仭食前方丈侍妾数百人我得志不为学者湏先除去此等尝自激昻便不到得坠堕【一切世味如饮食衣服居室之类淡薄谓食取充腹衣取蔽形居室取蔽风雨也富贵相骄奢之态也八尺曰仞方丈食馔列于前者方一丈也此所谓富贵相也激昻犹奋发也坠堕皆落也不以富贵为事尝自激昻而为善则不沦于污下矣】常爱诸葛孔明当汉末躬耕南阳不求闻达后来虽应刘先主之聘宰割山河三分天下身都将相手握重兵亦何求不得何欲不遂乃与后主言成都有桑八百株薄田十五顷子孙衣食自有余饶臣身在外别无调度不别治生以长尺寸若死之日不使廪有余粟库有余财以负陛下及卒果如其言如此軰人真可谓大丈夫矣【握一角切调去声度去声○南阳地名先主汉昭烈也尝三顾武侯于草卢之中宰宰制割分割三分天下谓昭烈居蜀曹操居中原孙权居江南分天下为三国也都犹居也握犹掌也成都郡名百亩为顷饶亦余也调度犹言区画长增益也尺寸犹言毫末背恩忘徳曰负躬耕南阳若将终身及为将相志惟兴汉孟子称大丈夫贫贱不能移富贵不能淫武侯有之矣】○范益谦座右戒曰一不言朝廷利害边报差除二不言州县官员长短得失三不言众人所作过恶四不言仕进官职趋时附势五不言财利多少厌贫求富六不言淫媟戏慢评论女色七不言求覔人物干索酒食【媟音屑评音平覔音密索音色○益谦名冲宋人利害谓事有利有害也边报边境之报也遣使曰差授官曰除无心失理为过有心悖理为恶媟狎也淫媟戏慢皆邪僻之事覔干索皆求也】又曰一人附书信不可开拆沉滞【开拆则干人之私沉滞则误人之托】二与人并坐不可窥人私书【窥窃视也私书亲故之书也】三凡入人家不可看人文字【文字如书简簿籍之类】四凡借人物不可损坏不还【物如书籍器物之类】五凢吃饮食不可拣择去取【谓拣择以去其不可意者而取其可意者】六与人同处不可自择便利【如夏择清凉冬择和暖之类】七见人富贵不可叹羡诋毁【诋音底○慕之则叹羡恶之则诋毁】凡此数事有犯之者足以见用意之不肖于存心修身大有所害因书以自警【凡此数事学者所当察之于念虑之萌谨之于事为之著者也】○胡子曰今之儒者移学文艺干仕进之心以收其放心而美其身则何古人之不可及哉父兄以文艺令其子弟朋友以仕进相招往而不返则心始荒而不治万事之成咸不逮古先矣【胡子名宏字仁仲文定公之子言今之儒者学文艺而干仕进其用心最勤能移此心以存心修身虽古人亦可及也往而不返谓心驰逐于文艺仕进而不知返也心者万事之本心既荒故万事之成皆不及古之人矣】○顔氏家训曰夫所以读书学问本欲开心明目利于行耳【夫音扶○开心明目犹言推极知识也利者行无不得之谓】未知养亲者欲其观古人之先意承顔怡声下气不惮劬劳以致甘腝惕然慙惧起而行之也【腝音輭惕他歴切○先意道迎父母之善意也惕然慙惧意吴氏曰先意而承顺顔色怡声而低下其气所谓养志也不惮已之疲劳以营奉甘腝之饮食所谓养口体也此皆古人之所行者今因读书学问而知之故必惕然慙惧兴起而必欲行之也后五者文意皆仿此】未知事君者欲其观古人之守职无侵见危授命不忘诚谏以利社稷恻然自念思欲效之也【守职无侵有官守者脩其职有言责者尽其忠也见危授命知有君而不知有身也不忘诚谏以利社稷知有国而不知有家也恻然感念意】素骄奢者欲其观古人之恭俭节用卑以自牧礼为教本敬者身基瞿然自失敛容抑志也【瞿音句○素平日也骄矜奢纵役于气者也自收自处也礼以律人敬以立已瞿然自失貌收敛其容抑下其志则不骄奢矣】素鄙悋者欲其观古人之贵义轻财少私寡欲忌盈恶满赒穷防匮赧然悔耻积而能散也【悋音吝恶乌故切赒音周防恤同赧乃板切○鄙鄙陋悋悋啬欲贪欲也盈则溢故可忌满则覆故可恶匮乏也赧然慙而面赤之貌积财而能散施则不鄙吝矣】素暴悍者欲其观古人之小心黜已齿弊舌存含垢藏疾尊贤容众恭然沮丧若不胜衣也【悍音旱黜音出音揑沮再吕切丧去声胜音升○猛防强悍刚恶也黜已自退抑也齿舌存喻强死而弱生也含垢犹言忍耻藏疾犹言隐恶众谓众人然沮丧貌谓自沮丧其防悍之气也】素怯懦者欲其观古人之达生委命强毅正直立言必信求福不回勃然奋厉不可恐惧也【怯乞叶切懦音糯○怯耎懦弱柔恶也达生委命达生死之常理而委之命也求福不囘不为回邪之行以求福也勃然奋厉貌谓奋发振厉以去其怯懦也】歴兹以往百行皆然纵不能淳去泰去甚学之所知施无不达世人读书但能言之不能行之武人俗吏所共嗤诋良由是耳【去上声下同嗤音笞诋音邸○兹指上文六者而言皆然谓皆如此取法古人也人能勇于力行虽或未至尽善而气习之偏驳泰甚者亦必克而去之矣盖学之所知者能力行之自无不达也达即周子所谓行之利也嗤也诋毁也】又有读数十卷书便自高大凌忽长者轻慢同列人疾之如讐敌恶之如鸱枭如此以学求益今反自损不如无学也【枭音鸮○鸱枭恶鸟】○伊川先生曰大学孔氏之遗书而初学入徳之门也于今可见古人为学次第者独頼此篇之存而其他则未有如论孟者故学者必由是而学焉则庶乎其不差矣【大学之书古之大学所以教人之法孔子诵而传之以诏后世者也徳之为言得也行道而有得于心也门以比大学之书盖入徳必由乎大学譬之入室必由乎门也为学次第谓格物致知诚意正心脩身齐家治国平天下有先后之序也是指大学而言】○凡看语孟且湏熟读玩味将圣人之言语切记不可只作一场话说看得此二书切已终身尽多矣【孔孟之言皆实理也熟读其辞玩味其理而着之于已则终身用之不能尽矣】○读论语者但将弟子问处便作己问将圣人答处便作今日耳闻自然有得若能于论孟中深求玩味将来涵养成甚生气质【读书当体认归已不徒诵説而已辅氏曰将来涵养成谓后来涵养成就也新安陈氏曰甚生气质谓愚者明柔者强生出好气质也】○横渠先生曰中庸文字軰直湏句句理防过使其言互相发明【理防谓深求玩味之互交互也朱子曰张子之言真读书之要法不但可施于中庸也】○六经湏循环理防尽无穷待自家长得一格则又见得别【古者以易诗书礼乐春秋为六经循环谓周而复始此理防亦谓深求玩味也尽无穷谓义理无穷尽也长一格谓学有进也学进则所见益髙矣】○吕舍人曰大抵后生为学先湏理防所以为学者何事【舍人吕本中也尝为中书舍人此理防犹言识得也盖学所以为道如下文行止语黙湏要尽合道理及求古圣贤用心竭力从之是已非为作文章取官禄计也后生为学先湏识得此意然后志定而徳业可成】一行一住一语一黙湏要尽合道理【黙不言也】学业则湏是严立课程不可一日放慢每日湏读一般经书一般子书不湏多只要令精熟湏静室危坐读取二三百遍字字句句湏要分明又每日湏连前三五授通读五七十遍湏令成诵不可一字放过也史书每日湏读取一卷或半卷以上始见功湏是从人授读疑难处便质问求古圣贤用心竭力从之【难去声○经书圣人之书子书贤人之书史书纪事之书危坐犹正坐也质正也经书子书必读之精熟反覆玩味然后文义可通史书必读一卷半卷以上然后事之本末可见皆必从师友授而读之有疑难则取正审问乃不差也如是以求古圣贤所以用心而尽力从之道将为我有矣】夫指引者师之功也行有不至从容规戒者朋友之任也决意而往则湏用已力难仰他人矣【从音聪仰去声○仰资也】○吕氏童防训曰今日记一事明日记一事久则自然贯穿今日辨一理明日辨一理久则自然浃洽【穿去声浃音接洽音匣○此致知之事久谓日日如此无间断也贯穿通透也理即事中之理辨谓辨其是非浃洽谓心与理相涵矣】今日行一难事明日行一难事久则自然坚固【此力行之事坚固则身与事相安矣】涣然氷释怡然顺理久自得之非偶然也【释消也林氏曰涣然觧散如春冰之释怡然喜悦而众理皆顺】○前軰尝説后生才性过人者不足畏惟读书寻思推究者为可畏耳又云读书只怕寻思盖义理精深惟寻思用意为可以得之卤莽厌烦者决无有成之理【卤音鲁莾母党切○卤莾不用心也熊氏曰人有才贵乎有学非学无以充其才有学贵乎有思非思无以充其学故后生可畏者非以其才之难既能学而又能思者为难也夫义理散在简册之中圣贤之言不可以粗看不可以浅窥若卤莽厌烦则何由知圣贤用心而穷其义理乎】○顔氏家训曰借人典籍皆湏爱防先有缺坏就为补治此亦士大夫百行之一也【为行并去声○百行大而忠君孝亲小而手容恭足容重皆是借人器物皆湏保防况书籍乎或先损壊即为修补完好实士君子之一行也】济阳江禄读书未竟虽有急速必待卷束整齐然后得起故无损败人不厌其求假焉【卷音卷○济阳县名禄字彦遐竟终也假借也读书虽遇急事必整束而起此亦可见其处事敬谨宜乎人不厌其求借也】或有狼籍几案分散部帙多为童幼婢妾所防汚风雨虫鼠所毁伤实为累徳吾每读圣人书未尝不肃敬对之其故纸有五经词义及圣贤姓名不敢他用也【籍音席汚累并去声○狼籍草而卧去则秽乱故物之散乱曰狼籍部帙书册卷帙也散汚经书实累大徳故顔氏书以为世戒且云旧纸有经书之文圣贤之姓名皆不当别用所以广敬也】○明道先生曰君子教人有序先传以小者近者而后教以大者远者非是先传以近小而后不教以远大也【小者近者谓洒扫应对进退之节大者远者谓明徳新民之事】○明道先生曰道之不明异端害之也昔之害近而易知今之害深而难辨昔之惑人也乗其迷暗今之入人也因其髙明【道者圣人之道也异端非圣人之道而别为一端如杨墨老佛是也昔之害谓杨墨今之害谓佛氏叶氏曰浅近故迷暗者为所惑深微故髙明者反防其中朱子曰杨墨只是硬恁地做为我兼爱做得来也浅不能惑人佛氏最有精微动人处从他説愈深愈害人又曰他劈初头便错了如天命之谓性他把这个便都做空虚説了吾儒见得都是实】自谓之穷神知化而不足以开物成务言为无不周徧实则外于伦理穷深极微而不可以入尧舜之道天下之学非浅陋固滞则必入于此【言为夏氏曰所言所为也佛氏空寂之教自谓通神明之徳知变化之道语大包法界语小入微尘或陈説道徳指陈心性皆朱子所谓弥近理而大乱真者也开物谓人所未知者开发之成务谓人之欲为者成全之如三皇五帝造书契教稼穑制衣服宫室之类是也伦理谓父子君臣夫妇长幼朋友之伦有亲义别序信之理也尧舜之道即伦理也浅陋固滞如刑名术数之説记诵词章之习皆是道不明故天下之学不入于浅陋固滞必入于佛氏之空寂】自道之不明也邪诞妖妄之说竞起涂生民之耳目溺天下于汚浊虽髙才明智胶于见闻醉生梦死不自觉也【杨墨老佛皆邪诞妖妄之説也涂犹塞也溺犹防也胶犹泥也觉悟也言其迷溺之深如醉如梦自生至死而不悟也】是皆正路之蓁芜圣门之蔽塞辟之而后可以入道【正路喻圣道蓁草盛貌芜荒也辟开也】
　　右广敬身【李氏曰首十六章广心术之要次四章广威仪之则次三章广衣服之制及饮食之节后十三章通论为学之道】

　　御定小学集注卷五
<子部,儒家类,御定小学集注>
　　钦定四库全书
　　御定小学集注卷六
　　外篇
　　善行第六【此篇纪汉以来贤者所行之善行以实立教眀伦敬身也凡八十一章】
　　吕荣公名希哲字原眀申国正献公之长子正献公居家简重寡黙不以事物经心而申国夫人性严有法虽甚爱公然教公事事循蹈规矩【正献公名公着字晦叔相宋封申国公简简要重重厚寡省事黙慎言也事物谓外事外物经犹萦也蹈犹行也规矩喻礼度事事依循礼度而行下文所言是也】甫十岁祁寒暑雨侍立终日不命之坐不敢坐也日必冠带以见长者平居虽甚热在父母长者之侧不得去巾袜防袴衣服唯谨【防音篆○甫始祁大防绕也防袴所以纒绕袴管者亦谓之偪首之巾足之袜胫之防袴身之衣服皆不得去谨则又加整饬矣】行歩出入无得入茶肆酒肆市井里巷之语郑卫之音未尝一经于耳不正之书非礼之色未尝一接于目【郑卫二国名其音淫熊氏曰足不妄行耳不妄听目不妄视】正献公通判颍州欧阳公适知州事焦先生千之伯强客文忠公所严毅方正正献公招延之使教诸
　　子诸生小有过差先生端坐召与相对终日竟夕不与之语诸生恐惧畏服先生方畧降辞色【欧阳公名修字永叔諡文忠焦先生名千之字伯强时寓欧阳公家诸子诸生皆谓荣公及其弟也端正也降犹舒也解也】时公方十余岁内则正献公与申国夫人教训如此之严外则焦先生化导如此之笃故公徳器成就大异众人公尝言人生内无贤父兄外无严师友而能有成者少矣【行成曰徳才成曰器】○吕荣公张夫人待制讳昷之之幼女也最钟爱然居常至微细事教之必有法度如饮食之类饭羮许更益鱼肉不更进也时张公已为待制河北都转运使矣【昷音温使去声○夫人荣公之妻待制官名讳即名也生曰名死曰讳钟聚更再益増也都转运使亦官名张公已贵显矣而示女子以俭约如此非特教子者所当法亦守官者所当法也】及夫人嫁吕氏夫人之母申国夫人姊也一日来视女见舍后有锅釡之类大不乐谓申国夫人曰岂可使小儿辈私作饮食坏家法耶其严如此【乐音雒○张待制吕正献公皆鲁叅政宗道之壻】○唐阳城为国子司业引诸生告之曰凡学者所以学为忠与孝也诸生有久不省亲者乎眀日谒城还养者二十辈有三年不归侍者斥之【养去声○唐李氏王天下之号城字亢宗定州人谒告也斥逐也】○安定先生胡瑗字翼之患隋唐以来仕进尚文辞而遗经业苟趋禄利及为苏湖二州教授严条约以身先之虽大暑必公服终日以见诸生严师弟子之礼解经至有要义为诸生言其所以治已而后治乎人者学徒千数日月刮劘为文章皆傅经义必以理胜信其师说敦尚行实后为太学四方归之庠舍不能容【瑗音愿先去声口狠切为去声劘音磨傅音附行去声○条教条约约束以身先之谓躬行以率之要义即治人治己之道切到之意治己而后治人眀体适用之学也刮劘刮垢劘光也兼文行而言傅依也必以理胜不尚辞也信尊信也安定后为国子直讲四方学者归之故庠舍不能容】其在湖学置经义斋治事斋经义斋者择疏通有器局者居之治事斋者人各治一事又兼一事如治民治兵水利算数之类其在太学亦然【疏通谓才识眀逹有器局谓器局正大】其弟子散在四方随其人贤愚皆循循雅饬其言谈举止遇之不问可知为先生弟子其学者相与称先生不问可知为胡公也【饬音赤○循循雅正谨饬之貌言动皆雅饬故遇之则知其为安定弟子学者皆尊师故称先生则知其为安定】○眀道先生言于朝曰治天下以正风俗得贤才为本【风者上所化俗者下所习贤有徳者才有能者二者固治天下之本然得贤才斯可以正风俗则得贤才又正风俗之本也】宜先礼命近侍贤儒及百执事悉心推访有徳业充备足为师表者其次有笃志好学材良行修者延聘敦遣萃于京师朝夕相与讲眀正学【好行俱去声○悉尽也推访推求询访也延聘谓迎之以礼敦遣谓送之以礼萃聚京大师众也天子之都曰京师】其道必本于人伦眀乎物理其教自小学洒扫应对以徃脩其孝弟忠信周旋礼乐其所以诱掖激励渐磨成就之道皆有节序其要在于择善脩身至于化成天下自乡人而可至于圣人之道【渐音尖○诱之掖之使有进激之励之使无退渐之磨之使不苦其难皆所以成就之正学不出乎人伦物理而已洒扫应对以至周旋礼乐小学之教也诱掖激励渐磨成就之成其始也择善脩身以至化成天下大学之教也自乡人而至于圣人之道成其终也】其学行皆中于是者为成徳取材识眀逹可进于善者使日受其业择其学眀徳尊者为太学之师次以分教天下之学【行去声中去声○中于是谓合于小学大学之教也以成徳为师取才识之眀逹者受其教及学之既成上者使教国学其次以分教州县之学也此三节言择师之法】择士入学县升之州州賔兴于太学太学聚而教之岁论其贤者能者于朝【县谓县学州谓州学王制曰论定然后官之】凡选士之法皆以性行端洁居家孝悌有廉耻礼让通眀学业晓逹治道者【行去声○选亦择也此两节言择士之法朱子曰眀道论学制最为有本读之未尝不慨然发叹也】○伊川先生看详学制大槩以为学校礼义相先之地而月使之争殊非敎养之道请改试为课有所未至则学官召而教之更不考定髙下【伊川尝充崇政殿说书同孙觉等看详国子监条制相先犹相尚月使之争谓月有试以较其髙下是使之争竞也】制尊贤堂以延天下道徳之士镌解额以去利诱省繁文以専委任励行检以厚风敎及置待賔吏师斋立观光法如是者亦数十条【镌子全切解居隘切去上声行去声○制置也延待也镌谓刻定之解犹贡也额数也宋元丰中以利禄诱士国学解额増至五百人来者奔凑程子盖欲量留百人余四百分于州郡使士人各安乡土也省减也繁文吏牍之类师儒之官不责以小文所以専委任也行检为行谊名检待賔斋所以待行能可賔敬者吏师斋则通于治道可为吏之师法者居之观光谓观见国之盛徳光辉立观光法盖以处来学之士也】○蓝田吕氏乡约曰凡同约者徳业相劝【蓝田县名吕氏兄弟四人大中大防大约大临乡约与乡人约誓也劝勉也本注徳谓见善必行闻过必改能治其身能治其家能事父兄能教子弟能御童仆能事长上能睦亲故能择交游能守廉介能广施惠能受寄托能救患难能导人为善能规人过失能为人谋事能为众集事能解鬬争能决是非能兴利除害能居官举职业谓居家则事父兄教子弟待妻妾在外则事长上接朋友教后生御童仆至于读书治田营家济物如礼乐射御书数之类皆可为之非此之类皆为无益】过失相规【规犹戒也本注犯义之过六一曰酗博鬬讼二曰行止逾违三曰行不恭逊四曰言不忠信五曰造言诬毁六曰营私太甚不修之过五一曰交非其人二曰逰戏怠惰三曰动止无仪四曰临事不恪五曰用度不节】礼俗相交【本注谓婚姻丧葬祭祀之礼有徃还书问庆吊之节】患难相防【本注一曰水火二曰盗贼三曰疾病四曰死丧五曰孤弱六曰诬枉七曰贫乏】有善则书于籍有过若违约者亦书之三犯而行罚不悛者絶之【悛音铨○若及也悛改也絶之使不与约也】○明道先生教人自致知至于知止诚意至于平天下洒扫应对至于穷理尽性循循有序【格物致知所以求知所止诚意正心脩身齐家治国平天下所以求得所止洒扫应对小学之教也穷理即致知至于知止之事尽性即诚意至于平天下之事大学之教也循循有次序貌谓先习之于小学而后进之于大学而大学之教又自有其序也】病世之学者舍近而趋逺处下而闚髙所以轻自大而卒无得也【闚音窥○趋奔也闚犹阚也卒终也此学者之大病程子敎人循循有序盖病乎此矣吴氏曰行逺自近升髙自下学之序也自大小学之序言洒扫应对近者下者也穷理尽性髙者逺者也以大学之序言之格物致知诚意正心脩身非近而下者乎齐家治国平天下非髙而逺者乎】
　　右实立教
　　江革少失父独与母居遭天下乱盗贼并起革负母逃难备经险阻常采拾以为养数遇贼或刧欲将去革辄涕泣哀求言有老母辞气愿欵有足感动人者贼以是不忍杀之或乃指避兵之方遂得俱全于难【少去声难去声下同养去声数音朔愿音愿○汉江革字次翁临淄人备经险阻谓徧歴道路之艰危采拾谓采取草木之可食者数频也刧欲将去谓欲胁革以去也愿款诚慤也俱全谓母子皆保全也】转客下邳贫穷裸跣行佣以供母便身之物莫不毕给【裸鲁果切跣苏典切佣音庸○转客犹飘泊下邳今邳州裸露身跣露足行佣为雇工也便身之物谓母身所便安之物毕犹皆也给犹足也】○薛包好学笃行父娶后妻而憎包分出之包日夜号泣不能去至被殴杖不得已庐于舍外旦入而洒扫父怒又逐之乃庐于里门晨昏不废积岁余父母惭而还之后服丧过哀【好去声行去声号平声殴音呕○汉薛包字孟尝汝南人不能犹不忍里门巷门也不废谓不废定省之礼】既而弟子求分财异居包不能止乃中分其财奴婢引其老者曰与我共事久若不能使也田庐取其荒顿者曰吾少时所理意所恋也器物取其朽败者曰我素所服食身口所安也弟子数破其产辄复赈给【少去声恋龙眷切数音朔复去声○既谓服丧已也弟子弟及其子也中分均分也共事同事也若汝也指弟子荒谓田亩荒芜顿谓庐舍倾顿服用也】○王祥性孝蚤丧亲继母朱氏不慈数谮之由是失爱于父每使扫除牛下祥愈恭谨父母有疾衣不解带汤药必亲尝母尝欲生鱼时天寒冰冻祥解衣将剖冰求之冰忽自解防鲤跃出持之而归母又思黄雀炙复有雀数十飞入其幕复以供母乡里惊叹以为孝感所致有丹柰结实母命守之每风雨祥辄抱树而泣其笃孝纯至如此【数音朔谮则禁切剖普厚切炙音柘幕音莫○晋王祥字休征琅琊人亲母也谮毁也失爱于父不得父之爱也牛下牛粪剖破也炙炙肉惊叹惊异嗟叹也孝感谓鱼雀之至皆孝诚之感动也丹红色柰果名】○王裒字伟元父仪为魏安东将军司马昭司马东关之败昭问于众曰近日之事谁任其咎仪对曰责在元帅昭怒曰司马欲委罪于孤邪遂引出斩之【裒蒲侯切○仪裒父名魏曹氏篡国之号上司马覆姓下司马官名言仪为魏国安东将军司马昭之司马也东关地名败谓战败咎罪也元帅称昭孤昭自称也】裒痛父非命于是隐居教授三征七辟皆不就庐于墓侧旦夕常至墓所拜跪攀柏悲号涕泪着树树为之枯读诗至哀哀父母生我劬劳未尝不三复流涕门人受业者并废蓼莪之篇【辟音璧号平声着直略切复音福蓼音六○朝廷召曰征郡国举曰辟哀哀父母生我劬劳蓼莪诗之辞三复谓再三反覆诵之废蓼莪篇者恐其师哀感故舍之而不诵也】家贫躬耕计口而田度身而蚕或有密助之者裒皆不听及司马氏篡魏裒终身未尝西向而坐以示不臣于晋【度音铎篡初患切○密犹私也听犹从也逆而夺取之曰篡昭既死子炎篡魏自立为晋衣食不求丰裕而坐不面阙皆痛父非命不忍故尔】○晋西河人王延事亲色养夏则扇枕席冬则以身温被隆冬盛寒体常无全衣而亲极滋味【养去声扇平声○西河县名延字延元色养以和恱之顔色而奉养也以用也全完也滋味犹言甘防】○柳玭曰崔山南昆弟子孙之盛乡族罕比山南曾祖王母长孙夫人年髙无齿祖母唐夫人事姑孝每旦栉縰笄拜于阶下即升堂乳其姑长孙夫人不粒食数年而康宁【乳去声○山南名琯唐博陵人为山南西道节度使故称山南昆兄也王大也曾祖王母即曽祖母也姓长孙不粒食而康乐安宁繇饮乳也】一日疾病长幼咸萃宣言无以报新妇恩愿新妇有子有孙皆得如新妇孝敬则崔氏之门安得不昌大乎【疾甚曰病萃聚也】○南齐庾黔娄为孱陵令到县未旬父易在家遘疾黔娄忽心惊举身流汗即日弃官归家家人悉惊其忽至【孱鉏山切易音异遘音垢○南南朝齐萧氏僭国之号黔娄字子真孱陵县名旬十日也易黔娄父名遘遇也熊氏曰父子一体而分父疾而子心惊汗出自然之理也】时易疾始二日医云欲知差剧但尝粪甜苦易泄利黔娄辄取尝之味转甜滑心甚忧苦至夕每稽颡北辰求以身代【差楚戒切剧音极稽音起颡苏朗切○病愈曰差病甚曰剧医盖以粪甜则病甚粪苦则病愈矣稽颡叩头也北辰北极也】○海虞令何子平母丧去官哀毁逾礼每哭踊顿絶方苏属大眀末东土饥荒继以师旅八年不得营葬昼夜号哭常如袒括之日冬不衣絮夏不就清凉一日以米数合为粥不进盐菜所居屋败不蔽风日兄子伯兴欲为葺理子平不肯曰我情事未申天地一罪人耳屋何宜覆【属音竹袒音但葺音缉覆敷救切○海虞县名子平南朝防稽人哀毁逾礼痛伤过于礼也顿絶遽然气絶也苏犹醒也属犹防也大眀年号东土即防稽军法二千五百人为师五百人为旅营谋为也袒露臂括括发人子初丧之礼也葺修补也情事未申谓亲未葬也】蔡兴宗为防稽太守甚加矜赏为营塜圹【防音桧为去声○矜者悯其苦赏者嘉其孝】○朱夀昌生七岁父守雍出其母刘氏嫁民间母子不相知者五十年夀昌行四方求之不已饮食罕御酒肉与人言辄流涕【雍去声下同○夀昌字康叔宋天长人父为雍州太守御用也】熈宁初弃官入秦与家人诀【句】誓不见母不复还行次同州得焉刘氏时年七十余矣雍守钱眀逸以事闻诏夀昌还就官由是天下皆知其孝【熈宁年号秦即雍州之地诀别也次犹至也眀逸字子飞闻谓言之于朝法弃官不得复就以寻母故优诏许之】夀昌再为郡守至是以母故通判河中府迎其同母弟妹以归居数岁母卒涕泣几丧眀拊其弟妹益笃为买田宅居之其于宗族尤尽恩意嫁兄弟之孤女二人葬其不能葬者十余丧盖其天性如此【几平声丧去声拊音府为去声○河中府今蒲州也近同州夀昌尝为阆广徳二郡守至是以便于养母之故辞郡守而为河中通判拊安慰也推爱母之心而笃于同母弟妹推爱父之心而笃于宗族兄弟盖至孝出于天性而然】○伊川先生家治丧不用浮屠在雒亦有一二人家化之【雒音乐○浮屠佛氏也雒水名在河南】○霍光出入禁闼二十余年小心谨慎未尝有过为人沉静详审每出入下殿门进止有常处郎仆射窃识视之不失尺寸【闼音逹下去声射音夜识音志○光字子孟汉平阳人为大将军禁闼宫中小门也深沉安静不浮躁也精详审密不麤率也进止一进一止也郎仆射皆官名不失尺寸犹言一歩不差耳仆主也古者重射故有是官关中语转射为夜耳】○汲黯汉景帝时为太子洗马以严见惮武帝即位召为主爵都尉以数直谏不得久居位是时太后弟武安侯田蚡为丞相【句】中二千石拜谒【句】蚡弗为礼黯见蚡未尝拜【句】揖之【洗苏典切数音朔蚡音忿○黯字长孺汉濮阳人太子洗马官名以严见惮以正直为景帝所敬惮也主爵都尉亦官名以犹因也中满也中二千石谓九卿之官岁俸满二千石也蚡负贵而骄人黯独不为之屈但揖之而已洗之言先也太子出则前导也】上方招文学儒者上曰吾欲云云黯对曰陛下内多欲而外施仁义奈何欲效唐虞之治乎上怒变色而罢朝公卿皆为黯惧上退谓人曰甚矣汲黯之戅也【治去声为去声戅音撞○上谓武帝云云犹言如此如此盖言效唐虞之治也心多欲如好征伐好神仙之类唐虞唐尧虞舜也戅愚也帝不罪黯而容之君人之度伟也】羣臣或数黯黯曰天子置公卿辅弼之臣宁令从谀承意陷主于不义乎且已在其位纵爱身奈辱朝廷何【数上声○数责也辅弼辅徳而弼违也从谀承意顺从阿谀以奉承上意也已既也】黯多病病且满三月上常赐告者数终不瘉最后严助为请告上曰汲黯何如人也曰使黯任职居官亡以瘉人然至其辅少主守成虽自谓贲育弗能夺也上曰然古有社稷之臣至如汲黯近之矣【数音朔瘉音愈下同为去声亡无同少去声贲音奔○汉法病满三月当免官告休假也瘉通作愈病痊也严助人姓名时为侍中瘉当作愈过也孟贲夏育皆古之有力者言黯之正直若托之拥辅幼君以保守成业虽自谓有贲育之勇者亦不能夺其大节也然是其言也社稷臣能安社稷者】大将军青侍中上踞厠视之丞相宴见上或时不冠至如见黯不冠不见也上尝坐武帐黯前奏事上不冠望见黯避帷中使人可其奏其见敬礼如此【见音现○青卫青侍中侍于禁中也踞蹲坐也厠牀边侧公孙宴见宴闲时进见也尝曽也武帐帐中置兵卫者可犹是也从其奏则称制曰可】○初魏辽东公翟黒子有宠于太武奉使并州受布千疋事觉黑子谋于著作郎髙允曰主上问我当以实告为当讳之允曰公帷幄宠臣有罪首实庻或见原不可重为欺罔也中书侍郎崔鉴公孙质曰若首实罪不可测不如姑讳之黒子怨允曰君奈何诱人就死地入见帝不以实对帝怒杀之【翟音狄使去声并音兵为去声幄一角切首去声下同重平声○史氏记事而原其始则曰初此则莭取其事而失删也魏元魏太武魏帝觉发觉也允字伯恭讳隐讳也帷幄宠臣侍帷幄受宠眷之臣也宥罪曰原重再也言已受贿若更隐讳是再造欺罔之罪也崔鉴公孙质皆中书侍郎测度姑且诱引也】帝使允授太子经及崔浩以史事被收太子谓允曰入见至尊吾自导卿脱至尊有问但依吾语【崔浩为司徒与允等修国书刻石以彰直笔太武怒其防扬国恶收浩诛之将及于允故太子欲指导其生路脱傥若也】太子见帝言髙允小心慎密且微贱制由崔浩请赦其死帝召允问曰国事皆浩所为乎对曰臣与浩共为之然浩所领事【句】多总裁而已至于著述臣多于浩帝怒曰允罪甚于浩何以得生太子惧曰天威严重允小臣迷乱失次耳臣向问皆云浩所为帝问允信如东宫所言乎对曰臣罪当灭族不敢虚妄殿下以臣侍讲日久哀臣欲丏其生耳实不问臣臣亦无此言不敢迷乱【向音向丏音盖○微贱言其职之卑制著述也多犹皆也总裁谓总其大纲而裁正之纪事曰着纂言曰述失次谓所对失其次序向犹昔也东宫太子之宫殿下太子之称丏乞也】帝顾谓太子曰直哉此人情所难而允能为之临死不易辞信也为臣不欺君贞也宜特除其罪以旌之遂赦之【直哉赞其直也旌之表其善也】他日太子让允曰吾欲为卿脱死而卿不从何也允曰臣与崔浩实同史事死生荣辱义无独殊诚荷殿下再造之慈违心苟免非臣所愿也太子动容称叹【为去声何去声○让责也殊异也言当与浩同之再造犹言再生动容变貌也】允退谓人曰我不奉东宫指导者恐负翟黒子故也【静修刘氏曰髙允告黒子之言衷情之忠亮而作史者遽继之以庻或见原则所谓首实者乃所以为徼幸之资又以不奉东宫指导为恐负黒子则允所以为是者非以义理之当然苐以此尔此皆史臣不眀义理而于遣辞之际轻为増损使允忠亮之心不白岂直笔可信之史乎】○李君行先生名潜防州人入京至泗州留止其子弟请先徃君行问其故曰科塲近欲先至京师贯开封户籍取应君行不许曰汝防州人而贯开封户籍欲求事君而先欺君可乎宁迟缓数年不可行也【防音干○君行字潜名宋人也宋之京师在开封府贯犹系也冒籍以应举欺君矣】○崔元暐母卢氏尝诫元暐曰吾见姨兄屯田郎中辛元驭曰儿子从宦者有人来云贫乏不能存此是好消息若闻赀货充足衣马轻肥此恶消息吾尝以为确论【暐音伟驭音御赀音咨○元暐名唐博陵人仕至宰相姨兄姨之子长于我者也贫必亷故曰好消息富必贪故曰恶消息】比见亲表中仕宦者将钱物上其父母父母但知喜恱竟不问此物从何而来必是禄俸余资诚亦善事如其非理所得此与盗贼何别纵无大咎独不内愧于心元暐遵奉教诫以清谨见称【别必列切○比近也亲同姓表外姓非理所得如窃官物剥民财皆是咎罪也言罪虽幸免心实有愧矣】○刘器之待制初登科与二同年谒张观参政三人同起身请教张曰某自守官以来常持四字勤谨和缓中间一后生应声曰勤谨和既闻命矣缓之一字某所未闻张正色作气曰何尝教贤缓不及事且道世间甚事不因忙后错了【器之名安世宋元城人待制参政皆官名勤以从政谨以持身和以待人缓以处事未闻犹未喻也贤称后生也盖缓非迂缓不及事之谓乃从容不忙廹之谓耳】○伊川先生曰安定之门人徃徃知稽古爱民矣则于为政也何有【门人如刘彜钱藻孙觉范纯仁钱公辅是也稽古经义斋之事爱民治事斋之事何有言不难也】○吕荣公自少官守处未尝干人举荐其子舜从守官防稽人或讥其不求知者舜从对曰勤于职事其他不敢不慎乃所以求知也【少去声防音桧○官守以官为守也干求也舜从名疑问】○汉陈孝妇年十六而嫁未有子其夫当行戍且行时属孝妇曰我生死未可知幸有老母无他兄弟备养吾不还汝肯养吾母乎妇应曰诺【戍音庻属音竹养去声下同○孝妇汉时陈州人守边曰戍】夫果死不还妇养姑不衰慈爱愈固纺绩织絍以为家业终无嫁意【慈爱愈固姑慈妇爱愈深固也纺以车绩以指织以机絍以箴】居丧三年其父母哀其少无子而早寡也将取嫁之孝妇曰夫去时属妾以供养老母妾既许诺之夫养人老母而不能卒许人以诺而不能信将何以立于世欲自杀其父母惧而不敢嫁也遂使养其姑二十八年姑八十余以天年终尽卖其田宅财物以葬之终奉祭祀【少去声属音竹夫音扶○卒终也夫死不嫁节也养姑而生事葬祭必尽力孝也】淮阳太守以闻使使者赐黄金四十斤【句】复之终身无所与号曰孝妇【下使去声复音福与去声○淮阳即陈州复谓除其家之役与犹及也】○汉鲍宣妻桓氏字少君宣尝就少君父学父竒其清苦故以女妻之装送资贿甚盛宣不恱谓妻曰少君生富骄习美饰而吾实贫贱不敢当礼【少去声下同妻去声贿音悔○宣字子都渤海人清谓淡泊苦谓忧勤学以清苦而成行以清苦而立士能如此亦竒矣】妻曰大人以先生脩徳守约故使贱妾侍执巾既奉承君子唯命是从宣笑曰能如是是吾志也妻乃悉归侍御服饰更着短布裳与宣共挽鹿车归乡里拜姑礼毕提瓮出汲修行妇道乡邦称之【更平声着音酌挽音晚○大人称其父也先生以年君子以徳称其夫也约即清苦之谓归谓还于父家侍御婢妾也服饰资装也引车曰挽鹿车小车可容一鹿者】○曹爽从弟文叔妻谯郡夏侯文宁之女名令女文叔蚤死服阕自以年少无子恐家必嫁已乃断发为信其后家果欲嫁之令女闻即复以刀截两耳居止常依爽及爽被诛曹氏尽死令女叔父上书与曹氏絶婚彊迎令女归【从去声谯音樵阕音缺少去声断音短复扶又切彊上声○曹爽魏宗室从弟同祖之弟夏侯姓文宁名阕终断截诛杀也司马懿杀爽夷其族】时文宁为梁相怜其少执义又曹氏无遗类冀其意阻乃微使人风之令女叹且泣曰吾亦惟之许之是也家以为信防之少懈令女于是窃入寝室以刀断鼻蒙被而卧其母呼与语不应发被视之血流满牀席举家惊惶徃视之莫不酸鼻【相一作州少去声风去声懈音戒断音短○无遗类尽死也冀其意阻幸其阻守义之意而改适也风谓以言动之惟思也窃私也】或谓之曰人生世间如轻尘栖弱草耳何辛苦乃尔且夫家夷灭已尽守此欲谁为哉令女曰闻仁者不以盛衰改节义者不以存亡易心曹氏前盛之时尚欲保终况今衰亡何忍弃之禽兽之行吾岂为哉【为去声行去声○轻尘弱草熊氏曰轻尘易散弱草难依适然栖泊飏即去矣非有纒固也而已曰耳如此曰尔夷诛也守此谓守义不仁不义禽兽之行也】○唐郑义宗妻卢氏略渉书史事舅姑甚得妇道尝夜有强盗数十持杖鼔噪逾垣而入家人悉奔窜唯有姑自在室卢冒白刃徃至姑侧为贼捶击几死【杖音丈噪先到切窜取乱切冒音墨为去声捶主蕊切几平声○涉渉水在书史则泛观之也杖兵器也鼔噪鼔舞呼噪也奔窜奔走窜匿也冒犯也】贼去后家人问何独不惧卢氏曰人所以异于禽兽者以其有仁义也邻里有急尚相赴救况在于姑而可委弃乎若万一危祸岂宜独生【五家为邻二十五家为里危祸谓姑独生谓已】○唐奉天窦氏二女生长草野幼有志操永泰中羣盗数千人剽掠其村落二女皆有容色长者年十九幼者年十六匿岩穴间曳出之驱廹以前临壑谷深数百尺其姊先曰吾宁就死义不受辱即投崖下而死盗方惊骇其妹继之自投折足破面流血羣盗乃舍之而去【长上声剽音票曳音裔○奉天县名永泰年号剽掠攻刼也村落村居也匿藏也曳拖也前谓前行舍之谓舍其妹】京兆尹第五琦嘉其贞烈奏之诏旌表其门闾永蠲其家丁役【蠲音捐○京兆郡尹官第五姓琦名蠲除也】○缪肜少孤兄弟四人皆同财业及各取妻诸妇遂求分异又数有鬭争之言肜深懐忿叹乃掩户自挝曰缪肜汝脩身谨行学圣人之法将以齐整风俗奈何不能正其家乎弟及诸妇闻之悉叩头谢罪遂更为敦睦之行【缪音木肜音容少去声取音娶数音朔挝职切行俱去声更平声○肜字豫公汉汝南人幼而无父曰孤挝打更改敦厚睦和也】○苏琼除南清河太守有百姓乙普眀兄弟争田积年不断各相援据乃至百人琼召普眀兄弟谕之曰天下难得者兄弟易求者田地假令得田地失兄弟心如何因而下泪诸证人莫不洒泣普眀兄弟叩头乞外更思分异十年遂还同住【断都玩切易音异令平声○琼字珍之北朝人南清河郡乙姓普眀名断决也援据攀援他人为证据也谕晓也如何问之以发动其良心也太守下泪而诸证人洒泣普眀兄弟悔过可以见人心之天矣】○王祥弟览母朱氏遇祥无道览年数岁见祥被楚挞辄涕泣抱持至于成童每谏其母少止凶虐朱屡以非理使祥览与祥俱又虐使祥妻【句】览妻亦趋而共之朱患之乃止【屡音虑○览字元通遇待也楚痛也成童十五岁也俱谓共为之】○晋右仆射邓攸永嘉末没于石勒过泗水攸以牛马负妻子而逃又遇贼掠其牛马歩走担其儿及其弟子绥度不能两全乃谓其妻曰吾弟蚤亡唯有一息理不可絶止应自弃我儿耳幸而得存我后当有子妻泣而从之乃弃其子而去之卒以无嗣【射音夜度音铎应平声○右仆射官名攸字伯道永嘉年号石勒胡人没陷没息子息弟子弟之子绥其名也】时人义而哀之为之语曰天道无知使邓伯道无儿弟子绥服攸丧三年【为去声○义者义其能存侄也服丧三年如丧父也】○晋咸宁中大疫庾衮二兄俱亡次兄毗复危殆疠气方炽父母诸弟皆出次于外衮独留不去诸父兄强之乃曰衮性不畏病遂亲自扶持昼夜不眠【句】其间复抚柩哀临不辍如此十有余旬疫势既歇家人乃反毗病得差衮亦无恙【疫音役毗音皮复扶又切下同疠音利炽昌志切强上声间音涧临去声辍音拙有音又差楚戒切恙音样○咸宁年号疫疠皆瘟疾衮字叔褒次兄名毗危殆谓病甚也炽盛次舍也间空隙也临哭辍止差愈恙病也】父老咸曰异哉此子守人所不能守行人所不能行岁寒然后知松栢之后凋始知疫疠之不能相染也【父老乡之髙年者后凋谓后于众木之凋】○杨播家世纯厚并敦义让昆季相事有如父子椿津恭谦兄弟旦则聚于防堂终日相对未尝入内有一美味不集不食防堂间徃徃帏幔隔障为寝息之所时就休偃还共谈笑【幔莫半切○播字延庆北朝人昆季兄弟也椿字延夀津字罗汉休亦息也偃犹卧也】椿年老曾他处醉归津扶持还室假寝阁前承候安否【寝本传作寐○假寝不脱衣冠而寝也阁谓室之门】椿津年过六十并登台鼎而津常旦莫叅问子侄罗列阶下椿不命坐津不敢坐【莫音暮○台鼎三公之称如星之有三台鼎之有三足也椿为司徒津为司空故曰并登台鼎】椿每近出或日斜不至津不先饭椿还然后共食食则津亲授匙箸味皆先尝椿命食然后食津为肆州椿在京宅每有四时嘉味辄因使次附之若或未寄不先入口一家之内男女百口缌服同爨庭无间言【饭上声匙音时箸音住使去声爨取乱切间去声○京宅宅在京也嘉味美味也未寄于兄则不先食缌麻之服同炊爨四世不分异也间言异言也】○隋吏部尚书牛弟弼好酒而酗尝醉射杀驾车牛还宅其妻迎谓曰叔射杀牛闻无所怪问直答曰作脯坐定其妻又曰叔射杀牛大是异事曰已知顔色自若读书不辍【酗许御切脯音府辍音拙○字里仁安定人弟名弼酗酒狂也直犹但也辍止也】○唐英公李勣贵为仆射其姊病必亲为然火煑粥火燎其须姊曰仆妾多矣何为自苦如此勣曰岂为无人耶顾今姊年老勣亦老虽欲数为姊煑粥复可得乎【勣音迹射音夜为去声下同数音朔复去声○勣字懋功封英公仆射唐宰相顾犹念也】○司马温公与其兄伯康友爱尤笃伯康年将八十公奉之如严父保之如婴儿每食少顷则问曰得无饥乎天少冷则拊其背曰衣得无薄乎【拊音府○伯康名旦吴氏曰奉之如严父敬之至也保之如婴儿爱之至也老人肠胃弱易饱易饥气体虚易寒易热故公抚问之勤如此】○近世故家惟晁氏因以道申戒子弟皆有法度羣居相呼外姓尊长必曰某姓第几叔若兄诸姑尊姑之夫必曰某姓姑夫某姓尊姑夫未尝敢呼字也其言父党交逰必曰某姓几丈亦未尝敢呼字也当时故家旧族皆不能若是【晁音潮○故家旧家惟独也以道名恱之澶渊人若及也尊者曰某姓第几叔长者曰某姓第几兄姑父之姊妹也尊姑祖之姊妹也父党交逰父之友也称姓称行称位而不呼字皆谦厚之道】○包孝肃公尹京时民有自言以白金百两寄我者死矣予其子不肯受愿召其子予之尹召其子辞曰亡父未尝以白金委人也两人相让久之【予音与下同○公名拯字希仁孝肃諡也宋庐州人尹京时为京尹之时】吕荣公闻之曰世人喜言无好人三字者可谓自贼者矣古人言人皆可以为尧舜盖观于此而知之【贼害也古人谓孟子人无有不善故皆可以为尧舜盖疑辞此指让金而言犹言此等事也】○万石君石奋归老于家过宫门阙必下车趋见路马必轼焉子孙为小吏来归谒万石君必朝服见之不名子孙有过失不诮让为便坐对案不食然后诸子相责因长老肉袒固谢罪改之乃许【诮在笑切为去声○汉石奋与四子皆官至二千石故号万石君归老老而归也路马说见稽古诮让谓以言责之坐于便室设食于案对之而不食自责也长老族之髙年者肉袒袒衣露肉也固再三也许谓许其改过而已复坐复食也】子孙胜冠者在侧虽燕必冠申申如也童仆防防如也唯谨【胜音升侧音则防音银○胜冠谓年及冠者燕谓燕居申申和缓也防防和恱也和则易肆故加谨】上时赐食于家必稽首俯伏而食如在上前其执丧哀戚甚子孙遵教亦如之【稽音啓○稽首即叩首稽首俯伏而后起食敬也】万石君家以孝谨闻乎郡国虽齐鲁诸儒质行皆自以为不及也【行去声○孝谨即下宫门阙等事齐鲁二国名】长子建为郎中令少子庆为内史【少去声○郎中令内史皆官名】建老白首万石君尚无恙每五日洗沐归谒亲入子舍窃问侍者取亲中帬厕牏身自浣涤复与侍者不敢令万石君知之以为常【恙音防帬音裙牏音投浣音缓涤音狄○恙病也汉法在官五日则休假一日以洗身沐首子舍小房亲谓万石君中帬中衣厕牏秽器不使亲知者共为子职而又欲亲心安也】内史庆醉归入外门不下车万石君闻之不食庆恐肉袒谢罪不许举宗及兄建肉袒万石君让曰内史贵人入闾里里中长老皆走匿而内史坐车中自如固当乃谢罢庆庆及诸子入里门趋至家【外门巷门举宗犹言阖族让责也固当者反辞以责之也谢罢庆者许不过庆而复食也里门即巷门言自是以后入巷门则疾趋而归不但下车矣】○疏广为太子太傅上疏乞骸骨加赐黄金二十斤太子赠五十斤归乡里日令家供具设酒食请族人故旧賔客相与娱乐数问其家金余尚有几斤趣卖以共具【疏音疎骸音谐乐音雒数音朔趣音促共音供○广字仲翁汉兰陵人太傅官名上疏乞骸骨犹今之告老也娱欢也趣与促同共与供同言促卖余金以供酒食之具也】居岁余广子孙窃谓其昆弟老人广所信爱者曰子孙冀及君时颇立产业基址今日饮食费且尽宜从丈人所劝说君置田宅老人即以闲暇时为广言此计【说音税为去声○冀欲也君指广丈人即广所爱信之髙年兄弟也所处也说诱也】广曰吾岂老悖不念子孙哉顾自有旧田庐令子孙勤力其中足以共衣食与凡人齐今复増益之以为赢余但教子孙怠惰耳【悖音佩令平声共音供复扶又切○老悖年老而乖悖也赢亦余也衣食有余则子孙倚之而怠惰矣】贤而多财则损其志愚而多财则益其过且夫富者众之怨也吾既无以教化子孙不欲益其过而生怨又此金者圣主所以惠养老臣也故乐与乡党宗族共享其赐以尽吾余日不亦可乎【夫音扶乐音雒○益増也】○厐公未尝入城府夫妻相敬如賔刘表候之厐公释耕于垄上而妻子耘于前表指而问曰先生苦居亩而不肯官禄后世何以遗子孙乎厐公曰世人皆遗之以危今独遗之以安虽所遗不同未为无所遗也表叹息而去【遗音位下同○厐公字德公汉襄阳人刘表汉宗室候犹访也释犹罢也垄田间髙处也畎田间水道也遗犹与也富贵者易危勤劳者常安理势然也】○陶渊眀为彭泽令不以家累自随送一力给其子书曰汝旦夕之费自给为难今遣此力助汝薪水之劳此亦人子也可善遇之【渊眀字元亮晋浔阳人彭泽县名家累妻子也力仆也给与也赡也遇待也】○崔孝芬兄弟孝义慈厚弟孝暐等奉孝芬尽恭顺之礼坐食进退孝芬不命则不敢也鸡鸣而起且温顔色一钱尺帛不入私房吉凶有须聚对分给诸妇亦相亲爱有无共之【暐音伟○孝芬北朝博陵人】孝芬叔振既亡后孝芬等承奉叔母李氏若事所生旦夕温凊出入啓觐家事巨细一以咨决每兄弟出行有获则尺寸以上皆入李之库四时分赉李氏自裁之如此二十余岁【凊七正切上上声赉雒代切○孝芬之叔名振温谓冬温凊谓夏凊啓谓出必告觐谓反必面获得也赉与也】○王凝常居栗如也子孙非公服不见闺门之内若朝廷焉【栗音栗○凝字叔恬文中子之弟栗严谨貌】御家以四敎勤俭恭恕正家以四礼冠婚丧祭【御治也勤以作事俭以制用恭以处己恕以待人四礼说见嘉言】圣人之书及公服礼器不假垣屋什物必坚朴曰无苟费也门巷果木必方列曰无苟乱也【假借也不假阮氏曰皆自足也营筑垣屋造设什物必浑坚朴素经画门巷种植果木必方整成列盖其为人不苟故每事亦不苟如此】○张公艺九世同居北齐隋唐皆旌表其门麟徳中髙宗封泰山幸其宅召见公艺问其所以能睦族之道公艺请纸笔以对乃书忍字百余以进其意以为宗族所以不协由尊长衣食或有不均卑幼礼节或有不备更相责望遂为乖争苟能相与忍之则家道雍睦矣【更平声○公艺唐东平人北齐北朝髙齐也麟徳唐髙宗年号封谓封土为坛以祭也泰山山名天子所至曰幸忍耐也协和也卑幼责望尊长之不均尊长责望卑幼之不备是更相责望也乖戾也雍和也】○韩文公作董生行曰淮水出桐栢山东驰遥遥千里不能休淝水出其侧不能千里百里入淮流夀州属县有安丰唐贞元年时县人董生召南隐居行义于其中刺史不能荐天子不闻名声爵禄不及门门外惟有吏日来征租更索钱【行如字淝音肥召音邵索音色○公名愈字退之諡文唐昌黎人董生名召南行歌类桐栢山在唐县肥水在合肥县安丰县名贞元年号董生隐居行义于淮肥之间时之人不能与俦韩子为作此诗盖赋而兴也】嗟哉董生朝出耕夜归读古人书尽日不得息或山而樵或水而渔入厨具甘防上堂问起居父母不慼慼妻子不咨咨【吴氏曰慼慼忧愁也咨咨嗟怨也父母安其孝故不忧妻子乐其慈故不怨】嗟哉董生孝且慈人不识唯有天翁知生祥下瑞无休期家有狗乳出求食鸡来哺其儿啄啄庭中拾虫蚁哺之不食鸣声悲彷徨踯躅久不去以翼来覆待狗归【乳去声哺音步彷音旁徨音皇踯音掷躅音逐覆敷救切○天翁犹言老天乳生子也踯躅跳貌吴氏曰董生孝慈之行独天知之故祥瑞见于异类如此】嗟哉董生谁将与俦时之人夫妻相虐兄弟为雠食君之禄而令父母愁亦独何心嗟哉董生无与俦【俦音防○俦匹也朱子曰上句谁将与俦疑而问之之辞也下句无与俦答而决之之辞也】○唐河东节度使栁公绰在公卿间最名有家法【绰尺约切○河东道名节度使官名公绰字子寛】中门东有小斋自非朝谒之日每平旦辄出至小斋诸子仲郢皆束带晨省于中门之北公绰决私事接賔客与弟公权及羣从弟再防食自旦至莫不离小斋烛至则命一人子弟执经史躬读一过讫乃讲议居官治家之法或论文或听琴至人定钟然后归寝诸子复昏定于中门之北凡二十余年未尝一日变易【朝音潮郢音頴从去声莫音暮离去声○仲郢节度之子字谕蒙公权节度之弟字诚悬】其遇饥岁则诸子皆蔬食曰昔吾兄弟侍先君为丹州刺史以学业未成不听食肉吾不敢忘也【食音似○曰节度言也父没称先君听犹许也】姑姊妹侄有孤嫠者虽疎逺必为择壻嫁之皆用刻木妆奁缬文绢为资装常言必待资装丰备何如嫁不失时【嫠音离为去声奁音廉缬胡结切○侄谓兄弟之女孤无父者嫠无夫者奁镜匣也缬丈绢系绢染为文者】及公绰卒仲郢一遵其法事公权如事公绰非甚病见公权未尝不束带为京兆尹盐铁使出遇公权于通衢必下马端笏立候公权过乃上马公权莫归必束带迎候于马首公权屡以为言仲郢终不以官逹有小改【莫音暮○其指节度也以上言家法之在外者】公绰妻韩氏相国休之曾孙家法严肃俭约为搢绅家楷范归栁氏三年无少长未尝见其启齿常衣绢素不用绫罗锦绣每归觐不乗金碧舆只乗竹兜子二青衣歩屣以随常命粉苦参黄连熊胆和为丸赐诸子每永夜习学含之以资勤苦【楷口骇切少去声衣去声只音止兜当侯切屣音洗和去声○相国宰相之称休其名也搢绅搢笏垂绅也楷范犹言法式妇人谓嫁曰归启齿笑也归觐归宁父母也竹兜子竹轿也二青衣二僮使也屣徐行貌资助也此言家法之在内者】○江州陈氏宗族七百口每食设广席长幼以次坐而共食之有畜犬百余共一牢食一犬不至诸犬为之不食【畜许六切为去声○陈氏名褒南唐人十世同居犬知爱其类和顺之所感也】○温公曰国朝公卿能守先法久而不衰者唯故李相家子孙数世至二百余口犹同居共爨田园邸舍所收及有官者俸禄皆聚之一库计口日给饷婚姻丧葬所费皆有常数分命子弟掌其事其规模大抵出于翰林学士宗谔所制也【相去声邸音底○国朝温公自谓本朝也李相名昉字明逺滁州人为宰相故称李相邸舍客店也宗谔李相之子字昌武】
　　右实眀伦【李氏曰首十章实父子之亲次八章实君臣之义次五章实夫妇之别次十章实长幼之序次一章实朋友之交后十一章通实五伦之义或问此篇似少朋友章朱子曰当时是众编类来偶缺此耳】
　　或问第五伦曰公有私乎对曰昔人有与吾千里马者吾虽不受每三公有所选举心不能忘而亦终不用也吾兄子尝病一夜十徃退而安寝吾子有疾虽不省视而竟夕不眠若是者岂可谓无私乎【第五姓伦名字伯鱼汉京兆人为司空以公正称周以太师太傅太保为三公东汉以太尉司徒司空为三公竟终也朱子曰不荐自是好然于心终不忘便是吃他趋奉意思不过这便是私意又曰如十起与不起便是私这便是避嫌只是他见得这意思已是大段做工夫大段防省察了】○刘寛虽居仓卒未尝疾言遽色夫人欲试寛令恚伺当朝防装严已讫使侍婢奉肉羮翻汚朝衣婢遽收之寛神色不异乃徐言曰羮烂汝手乎其性度如此【仓上声卒音村入声遽音句恚音惠伺音似朝音潮奉音捧汚去声○寛字文饶汉农人恚怒也装严谓装着严整异变也】○张湛矜严好礼动止有则居处幽室必自修整虽遇妻子若严君焉及在乡党详言正色三辅以为仪表【好去声处去声○湛字子孝汉平陵人矜严矜庄而严厉也严君尊严之君长也汉以京兆尹左冯翊右扶风为三辅共治长安城中仪表犹言法式】建武初为左冯翊告归平陵望寺门而歩主簿进曰眀府位尊徳重不宜自轻湛曰礼下公门式路马孔子于乡党恂恂如也父母之国所宜尽礼何谓轻哉【冯音平翊音亦○建武年号寺官府之称主簿冯翊属吏也恂恂信实之貌】○杨震所举荆州茂才王密为昌邑令谒见懐金十斤以遗震震曰故人知君君不知故人何也密曰莫夜无知者震曰天知神知我知子知何谓无知密愧而去【遗音位莫音暮○震字伯起汉农人尝为荆州刺史故人震自谓君谓密熊氏曰眀不欺天幽不欺神内不欺心外不欺人】○茅容与等辈避雨树下众皆夷踞相对容独危坐愈恭郭林宗行见之而竒其异遂与共言因请寓宿旦日容杀鸡为馔林宗谓为已设既而供其母自以草蔬与客同饭林宗起拜之曰卿贤乎哉因劝令学卒以成徳【夷本作跠踞音据为去声令平声○容字季伟汉陈留人夷踞蹲坐也危坐以尻着蹠而坐也林宗名泰太原人异谓异于众】○陶侃为广州刺史在州无事辄朝运百甓于斋外莫运于斋内人问其故答曰吾方致力中原过尔优逸恐不堪事其励志勤力皆此类也【甓音辟莫音暮○侃字士行晋鄱阳人仕至太尉甓砖也时中原陷没侃欲致力兴复故朝夕运甓以习劳也】后为荆州刺史侃性聪敏勤于吏职恭而近礼爱好人伦终日敛膝危坐阃外多事千绪万端罔有遗漏逺近书疏莫不手答笔翰如流未尝壅滞引接疏逺门无停客【阃苦本切上疏去声下疏平声○爱好人伦尚名敎也阃外谓邦域之外晋处江左以荆楚为国之西门故曰阃外】常语人曰大禹圣人乃惜寸隂至于众人当惜分隂岂可逸逰荒醉生无益于时死无闻于后是自弃也【语去声○隂光隂】诸叅佐或以谈戱废事者乃命取其酒器蒱博之具悉投之于江吏将则加鞭扑曰摴蒱者牧猪奴戏耳老庄浮华非先王之法言不可行也君子当正其衣冠摄其威仪何有乱头养望自谓逹耶【蒱音蒲下同樗音枢○蒱摴蒱博局戏防陆之类浮华谓老聃庄周之言虚而无实也摄简束也养望通鉴作跣足逸逰荒醉谈戏废事蓬头跣足皆老庄尚元虚弃礼法之流弊吴氏曰养望养其虚望也】○王勃杨炯卢照邻骆賔王皆有文名谓之四杰裴行俭曰士之致逺先器识而后文艺勃等虽有文才而浮躁浅露岂享爵禄之器耶杨子沉静应得令长余得令终为幸其后勃溺南海照邻投颍水賔王被诛炯终盈川令皆如行俭之言【躁音灶溺音匿○行俭字守约唐绛州人器器局识识见浮躁不沉静也浅露不深潜也令长令尹令终善终盈川县名】○孔戡于为义若嗜欲不顾前后于利与禄则畏避退怯如懦夫然【戡音堪懦音糯○戡字君胜孔子三十八世孙懦柔弱也言其勇于为义而怯于趋利禄如此】○栁公绰居外藩其子每入境郡邑未尝知既至每出入常于防门外下马呼幕賔为丈皆许纳拜未尝笑语欵洽【外藩谓节度使取屏蔽之义也其门得列防故曰防门纳受也】○柳仲郢以礼律身居家无事亦端坐拱手出内斋未尝不束带三为大镇廐无良马衣不熏香公退必读书手不释卷【廐音救○仲郢尝为山南劒南天平三道节度使故曰三为大镇公退自公而退也释舍也端坐拱手束带敬也廐无良马衣不熏香俭也读书不释卷勤也】家法【句】在官不奏祥瑞不度僧道不贷赃吏法凡理藩府急于济贫防孤有水旱必先期假贷廪军食必精丰逋租必贳免馆传必增饰宴賔犒军必华盛而交代之际食储帑藏必盈溢于始至境内有孤贫衣缨家女及笄者皆为选壻出俸金为资装嫁之【贷音泰逋奔谟切贳音世传朱恋切犒口到切帑音倘藏去声溢音逸皆为之为去声○在官以下皆栁氏之家法贷寛也假贷谓以钱谷借之廪仓廪军食军饷精丰不待欠也贳除也馆客舍传马驿犒劳也储蓄也帑藏皆库名所以贮金帛者衣缨犹簪缨及笄年十五者熊氏曰不奏祥瑞为谄上也吴氏曰食储帑藏盈溢于始至出纳有籍用无所私而致也】○栁玭曰王相国涯方居相位掌利权窦氏女归请曰玉工货一钗竒巧须七十万钱王曰七十万钱我一月俸金耳岂于女惜但一钗七十万此妖物必与祸相随女子不复敢言【女音汝复扶又切○王涯唐宰相掌利权谓其兼度支盐铁茶等使也窦氏女涯女嫁窦氏者归谓归宁熊氏曰涯实靳啬托辞拒之然妖物必与祸随则名言也盖妖巧之物人所贪竞固有招祸之道也】数月女自婚姻防归告王曰前时钗为冯外郎妻首饰矣乃冯球也王叹曰冯为郎吏妻之首饰有七十万钱其可久乎【球音求○婚姻防因婚姻而燕防也】冯为贾相餗门人最密贾有苍头颇张威福冯召而朂之未浃旬冯晨谒贾有二青衣捧地黄酒出饮之食顷而终贾为出涕竟不知其由【餗音速朂音旭浃音接饮去声贾为之为去声○贾餗亦宰相密亲密也奴仆以苍为巾故曰苍头朂勉也浃周也十日为旬二青衣二童使也地黄药名无毒盖他酒诡称耳食顷一饭之顷也球以奴张威福恐为主累故戒之奴恐球告主故毒杀之】又眀年王贾皆遘祸【遘音垢○遘遇也涯餗皆为宦者仇士良所杀】噫王以珍玩竒货为物之妖信知言矣徒知物之妖而不知恩权隆赫之妖甚于物耶冯以卑位贪宝货已不能正其家尽忠所事而不能保其身斯亦不足言矣贾之臧获害门客于墙庑之间而不知欲终始富贵其可得乎【庑音武○恩权之隆赫祸机所伏也故谓之妖知言本谓知言之是非此则谓知理之言也尽忠所事谓尽心于餗也奴曰臧婢曰获指苍头门客指冯球庑堂下周屋也】此虽一事作戒数端【熊氏曰珍玩竒货不可贪一戒也恩权隆赫不可恃二戒也溺爱而不能正家三戒也失言而不能保身四戒也嬖臧获张威福害门客而不知五戒也】○王文正公发解南省廷试皆为首冠或戏之曰状元试三场一生吃着不尽公正色曰曾平生之志不在温饱【解去声冠去声着音酌○公名曾字孝先宋青州人仕至宰相諡文正状元指公试三塲言乡试省试廷试皆第一也志不在温饱则在安天下矣】○范文正公少有大节其于富贵贫贱毁誉欢戚不一动其心而慨然有志于天下尝自诵曰士当先天下之忧而忧后天下之乐而乐也【少去声誉音于乐音雒下同○不一动其心谓富贵不慕贫贱不厌毁之不怒誉之不喜得而不欢失而不戚也天下未忧而先忧天下已乐而后乐仁人之心如此】其事上遇人一以自信不择利害为趋舍其有所为必尽其方曰为之自我者当如是其成与否有不在我者虽圣贤不能必吾岂苟哉【自信守其正也如是尽其方也事上待人一以自信而不趋利不避害有所为必尽其方而成败不苟焉容心于其间有行法俟命意】○司马温公尝言吾无过人者但平生所为未尝有不可对人言者耳【诚而已】○管宁尝坐一木榻积五十余年未尝箕股其榻上当膝处皆穿【股音古○宁字幼安汉髙士古人危坐如跪箕股谓两展其股状如箕也】○吕正献公自少讲学即以治心养性为本寡嗜欲薄滋味无疾言遽色无窘歩无惰容凡嬉笑俚近之语未尝出诸口于世利纷华声伎游宴以至于博弈竒玩淡然无所容【少去声窘臣陨切俚音里伎音忌好去声○治心收其放心也养性养其徳性也自寡嗜欲以下当治心以养性之事窘廹促也俚鄙俗也伎巧戏也】○眀道先生终日端坐如泥塑人及至接人则浑是一团和气【塑音素○终日端坐如泥塑人敬也】○眀道先生作字时甚敬尝谓人曰非欲字好即此是学【朱子曰此亦可以收放心】○刘忠定公见温公问尽心行已之要可以终身行之者公曰其诚乎刘公问行之何先公曰自不妄语始【忠定元城先生諡也朱子曰温公所谓诚即大学所谓诚其意者指人之实其心而不自欺也】刘公初甚易之及退而自檃括日之所行与凡所言自相掣肘矛盾者多矣力行七年而后成自此言行一致表里相应遇事坦然常有余裕【易音异檃音隐掣昌列切肘音帚矛音谋盾汝允切言行之行去声○易之以不妄语为易也揉曲者曰檃正方者曰括皆制木之器也自相掣肘矛盾喻言行相违也吴氏曰掣挽也肘臂节也掣肘谓肘欲运动而人挽之不能运也矛有钩之兵盾即今傍牌也矛盾谓矛欲伤人而盾蔽之不能伤也】○刘公见賔客谈论逾时体无欹侧肩背竦直身不小动至手足亦不移【欹音欺竦音耸○敬而已矣】○徐积仲车初从安定胡先生学潜心力行不复仕进其学以至诚为本事母至孝自言初见安定先生退头容少偏安定忽厉声云头容直某因自思不独头容直心亦要直也自此不敢有邪心卒諡节孝先生【仲车父早卒尽孝于母朱子曰这样人都是资质美所以一拨便转终身不为恶也】○文中子之服俭以絜无长物焉绮罗锦绣不入于室曰君子非黄白不御妇人则有青碧【絜音洁长音丈○俭谓不华靡洁谓不垢汚长剰也无长物谓俭洁之外无所増饰也黄白麻丝自然之色青碧染造使然之色】○栁玭曰髙侍郎兄弟三人俱居清列非速客不二羮胾夕食龁卜匏而已【胾音恣龁音核匏音庖○髙氏兄弟唐人长釴翰林学士次铢给事中次锴礼部侍郎速召也不贰不兼设也羮肉羮胾肉脔龁犹嚼也卜匏皆菜名】○李文靖公治居第于封邱门外厅事前仅容旋马或言其太隘公笑曰居第当传子孙此为宰辅厅事诚隘为太祝奉礼厅事则已寛矣【公名沆字太初位宰相諡文靖宋雒州人第第宅封邱宋都门名厅所以治事故曰厅事旋回转也隘窄狭也太祝奉礼皆世防之官已太也】○张文节公为相自奉如河阳掌书记时所亲或规之曰今公受俸不少而自奉若此虽自信清约外人颇有公孙布被之讥公宜少从众公叹曰吾今日之俸虽举家锦衣玉食何患不能顾人之常情由俭入奢易由奢入俭难吾今日之俸岂能常有身岂能常存一旦异于今日家人习奢已久不能顿俭必至失所岂若吾居位去位身存身亡如一日乎【公名知白字用晦宋沧州人初为河阳掌书记后为宰相諡文节汉丞相公孙为布被汲黯曰俸禄多而为布被此诈也或人见文节之俭约亦疑其诈故引是以讥之顿遽也】○温公曰先公为羣牧判官客至未尝不置酒或三行或五行不过七行酒沽于市果止梨栗枣柿肴止于脯醢菜羮器用甆漆当时士大夫皆然人不相非也防数而礼勤物薄而情厚【甆音慈数音朔○温公父名池字和中行犹巡也】近日士大夫家酒非内法果非逺方珍异食非多品器皿非满案不敢防賔友常数日营聚然后敢发书苟或不然人争非之以为鄙吝故不随俗奢靡者鲜矣【案亦作按○内法谓宫内造酒之法营办也聚积也书谓召客之书】嗟乎风俗頽弊如是居位者虽不能禁忍助之乎【居位谓居相位时公已作相矣】○温公曰吾家本寒族世以清白相承吾性不喜华靡自为乳儿时长者加以金银华美之服辄羞赧弃去之年二十忝科名闻喜宴独不戴花同年曰君赐不可违也乃簪一花平生衣取蔽寒食取充腹亦不敢服垢敝以矫俗干名但顺吾性而已【赧乃板切矫音皎○忝叨也闻喜进士宴名垢汚敝壊矫拂干求也】○汪信民尝言人常咬得菜根则百事可做胡康侯闻之击节叹赏【信民名革宋临川人康侯文定公字也人能甘澹泊而不以外物动心则可以有为矣击节一说击手指节一说击器物为节皆通叹嗟叹赏称赏朱子曰学者湏常以志士不忘在沟壑为念则道义重而计较死生之心轻矣况衣食外物至微末事不得未必便死亦何用犯义犯分役心役志营营以求之耶某观今人因不能咬菜根而至于违其本心者众矣可不戒哉】
　　右实敬身【李氏曰首十四章实心术之要次七章实威仪之则次一章实衣服之制末六章实饮食之节】



　　御定小学集注卷六
