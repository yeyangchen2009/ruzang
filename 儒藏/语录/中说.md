　　钦定四库全书　　　　　子部一
　　中説　　　　　　　　　儒家类
　　提要
　　【臣】等谨案中説十卷旧本题隋王通撰唐志文中子中説五卷通考及玉海则作十卷与今本合凡十篇末附序文一篇及杜淹所撰文中子世家一篇通子福畤录唐太宗与房魏论礼乐事一篇通弟绩与陈叔达书一篇又録闗子明事一篇末又有其子福畤所撰王氏家书杂録一篇晁公武郡斋读书志尝辨通以开皇四年生李徳林以开皇十一年卒通方八嵗而有徳林请见归援琴鼓荡之什门人皆沾襟事闗朗以太和丁巳见魏孝文帝至开皇四年通生已相隔一百七年而有问礼于朗事薛道衡以仁夀二年出为襄州总管至炀帝即位始召还又隋书载道衡子収初生即出继族父儒及长不识本生而有仁夀四年通在长安见道衡道衡语其子収事洪迈容斋随笔又辨唐书载薛収以大业十三年归唐而世家有江都难作通有疾召薛収共语事王应麟困学纪闻亦辨唐会要载武徳元年五月始改隋太兴殿为太极殿而书中有隋文帝召见太极殿事皆证以史传抵牾显然今考通以仁夀四年自长安东归河汾即不复出故世家亦云大业元年一征又不至而周公篇内乃云子游太乐闻龙舟五更之曲阮逸注曰太乐乐署炀帝将游江都作此曲隋书职官志曰太常寺有太乐署是通大业末年复至长安矣其依托谬妄亦一明证考杨烱集有王勃集序称祖父通隋秀才髙第蜀郡司户书佐蜀王侍读大业末退讲萟于龙门其卒也门人諡之曰文中子烱为其孙作序则记其祖事必不误杜牧樊川集首有其甥裴延翰序亦引文中子曰言文而不极理王道何从而兴乎二语亦与今本相合知所谓文中子者实有其人所谓中説者其子福郊福畤等纂述遗言虚相夸饰亦实有其书苐当有唐开国之初明君硕辅不可以虚名动又陆徳明孔頴逹贾公彦诸人老师宿儒布列馆阁亦不可以空谈惑故其人其书皆不着于当时而当时亦无斥其妄者至中唐以后渐逺无徴乃稍稍得售其欺耳宋咸必以为实无其人洪迈必以为其书出阮逸所撰诚为过当讲学家或竟以为接孔颜之传则惑之甚矣据其伪迹炳然诚不足采然大防要不甚悖于理且摹拟圣人之语言自扬防始犹未敢冒其名摹拟圣人之事迹则自通始乃并其名而僣之后来聚徒讲学醸为朋党以至祸延宗社者通实为之先驱坤之初六履霜坚氷姤之初六系于金柅録而存之亦足见儒风变古其所由来者渐也乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀










　　中説序
　　周公圣人之治者也后王不能举则仲尼述之而周公之道明仲尼圣人之备者也后儒不能达则孟轲尊之而仲尼之道明文中子圣人之修者也孟轲之徒欤非诸子流矣盖万章公孙丑不能极师之奥尽録其言故孟氏章句略而多阙房杜诸公不能臻师之美大宣其敎故王氏续经抑而不振中説者子之门人对问之书也薛収姚义集而名之唐太宗正观初精修治具文经武略髙出近古若房杜李魏二温王陈辈迭为将相实永三百年之业斯门人之功过半矣正观二年【观去声】御史大夫杜淹始序中説及文中子世家未及进用为长孙无忌所抑【长上声】而淹寻卒故王氏经书散在诸孤之代莫得闻焉二十三年太宗没子之门人尽矣惟福畤兄弟【福畤文中子幼子畤音止】传授中説于仲父凝始为十卷今世所传本文多残缺误以杜淹所撰世家为中説之序【杜正观三年卒今世所传本乃正观二十三年序】又福畤于仲父凝得闗子明传凝因言闗氏卜筮之验且记房魏与太宗论道之美亦非中説后序也盖同藏缃帙【缃音相帙直质反】卷目相乱遂误为序焉逸家藏古编尤得精备亦得十篇实无二序以章详测文中子世家乃杜淹授与尚书陈叔达编诸隋书而亡矣【叔达依迁史人隋书今亡】闗子明事具于裴睎先贤传今亦无存故王氏诸孤痛其将坠也因附于中説两间且曰同志沦殂【殂音徂】帝阍悠邈文中子之敎郁而不行吁可悲矣此有以知杜淹见抑而续经不传诸王自悲而遗事必録后人责房魏不能扬师之道亦有由焉夫道之深者固当年不能穷功之逺者必异代而后显方当圣时人文复古则周孔至治大备得以隆之昔苟卿扬雄二书尚有韩愈柳宗元删定李轨杨倞【倞其亮反】况文中子非荀扬比也岂学者不能伸之乎是用覃研蕴奥引质同异为之注解以翼斯文夫前圣为后圣之备古文乃今文之脩未有离圣而异驱捐古而近习而能格于治者也皇宋御天下尊儒尚文道大淳矣修王削霸政无杂矣抑又跨唐之盛而使文中之徒遇焉彼韩愈氏力排异端儒之功者也故称孟子能拒杨墨而功不在禹下孟轲氏儒之道者也故称顔囘谓与禹稷同道愈不称文中子其先功而后道欤犹文中子不称孟轲道存而功在其中矣唐末司空图嗟功废道哀乃明文中子圣矣五季经乱逮乎削平则柳仲涂宗之于前孙汉公广之于后皆云圣人也然未及盛行其敎噫知天之髙必辩其所以髙也子之道其天乎天道则简而功密矣门人对问如日星丽焉虽环周万变不出乎天中今推防揆影庶髣髴其端乎大哉中之为义在易为二五在春秋为权衡在书为皇极在礼为中庸谓乎无形非中也谓乎有象非中也上不荡于虚无下不局于器用惟变所适惟义所在此中之大略也中説者如是而已李靖问圣人之道子曰无所由亦不至于彼又问彼之説曰彼道之方也必也无至乎魏征问圣人忧疑子曰天下皆忧疑吾独不忧疑乎退谓董常曰乐天知命吾何忧穷理尽性吾何疑举是深趣可以类知焉或有执文昩理以模范论语为病此皮肤之见非心解也逸才微志勤曷究其极中存疑阙庸俟后贤仍其旧篇分为十卷谨序












　　钦定四库全书
　　中说卷一
　　宋　阮逸　注
　　王道篇
　　文中子曰甚矣王道难行也吾家顷铜川六世矣【上党有铜堤县】未尝不笃于斯【斯文】然亦未尝得宣其用【不遇时】退而咸有述焉则以志其道也【志记】盖先生之述曰时变论六篇其言化俗推移之理竭矣江州府君之述曰五经决録五篇其言圣贤制述之意备矣晋阳穆公之述曰政大论八篇其言帝王之道着矣同州府君之述曰政小论八篇其言王霸之业尽矣安康献公之述曰皇极谠义九篇其言三才之去就深矣铜川府君之述曰兴衰要论七篇其言六代之得失明矣【自先生至铜川文中子世家言之备矣时变论至兴衰要论今皆亡六代晋宋后魏北齐后周隋也】余小子获覩成训勤九载矣【大业九年自长安归着六经至九年功毕】服先人之义稽仲尼之心天人之事帝王之道昭昭乎【因祖徳考圣师而明】子谓董常曰吾欲修元经稽诸史论不足征也【董常字履常弟子亚圣者元经春秋异名也义包五始故曰元经史论谓厯代史臣于纪传后赞论之类是也】吾得皇极谠义焉【去就适中权衡褒贬】吾欲续诗考诸集记不足征也【前贤文集所记】吾得时变论焉【化俗推移以正风雅】吾欲续书按诸载録不足征也【史官载言所録】吾得政大论焉【王言大道其制明白】董常曰夫子之得盖其志焉【非以文体】子曰然子谓薛收曰昔圣人述史三焉【薛收字伯褒隋内史道衡之子昔圣谓孔子】其述书也帝王之制备矣故索焉而皆获【史有记言求言则制度得矣】其述诗也兴衰之由显故究焉而皆得【史有明得失穷政化则诗明矣】其述春秋也邪正之迹明故考焉而皆当【史有记事稽邪正则法当矣】此三者同出于史而不可杂也故圣人分焉【载言载事明得失皆史职也职同体异故曰分】文中子曰吾视迁固而下述作何其纷纷乎【史记汉书而下文体相模无经制纷纷多且乱】帝王之道其暗而不明乎天人之意其否而不交乎制理者参而不一乎陈事者乱而无绪乎【四者由纷乱故】子不豫【属疾】闻江都有变【大业十三年炀帝幸江都宫宇文化及弑逆】然而兴曰生民厌乱久矣【自汉末乱至隋　胡畎反】天其或者将启尧舜之运吾不与焉命也【唐太宗行尧舜之道而文中子已死】文中子曰道之不胜时久矣吾将若之何【自孔子孟轲已来不胜时故曰久矣】董常曰夫子自秦归晋宅居汾阳然后三才五常各得其所【秦长安隋都也晋汾阳子乡也三才五常谓续经】薛收曰敢问续书之始于汉何也子曰六国之弊亡秦之酷吾不忍闻也又焉取皇纲乎【六国燕王喜魏王假齐王建楚王负刍韩王安赵王嘉也亡秦始皇也秦窃皇之名无纲纪之实】汉之统天下也其除残秽与民更始而兴其视聴乎【变民耳目使知有王道兴】薛收曰敢问续诗之备六代何也【六代注见上】子曰其以仲尼三百始终于周乎【三百篇周一代】收曰然子曰余安敢望仲尼然至兴衰之际未尝不再三焉故具六代始终所以告也【告犹贡也贡其俗于时君】文中子曰天下无赏罚三百载矣【自晋惠帝永平元年至隋开皇十年凡三百载】元经可得不兴乎【言必兴】薛收曰始于晋惠何也【惠帝名衷武帝子也政由贾后天下大乱故元经起于此】子曰昔者明王在上赏罚其有差乎【言不差】元经褒贬所以代赏罚者也其以天下无主而赏罚不明乎【晋忠犹无王】薛收曰然则春秋之始周平鲁隠其志亦若斯乎【周平王幽王之子王室衰防东迁居洛鲁隠公惠公之子平王同时】子曰其然乎而人莫之知也【后人不知代行衰周之法谓东周始王让国贤君非也】薛收曰今乃知天下之治圣人斯在上矣天下之乱圣人斯在下矣【周公上仲尼下】圣人达而赏罚行圣人穷而褒贬作皇极所以复建而斯文不丧也【春秋无经行礼法之皇极】不其深乎再拜而出以告董生董生曰仲尼没而文在兹乎【前圣后圣一也】文中子曰卓哉周孔之道其神之所为乎【孟子曰大而化之谓圣而不可知之谓神】顺之则吉逆之则凶【神在易中】子述元经皇始之事叹焉【后魏初年】门人未达叔恬曰【王凝字叔恬子之弟也为御史弹侯君集为长孙无忌所恶出为太原令王氏家书称太原府君】夫子之叹盖叹命矣书云天命不于常惟归乃有徳戎狄之徳黎民懐之三才其舍诸【后魏徳被黎民亦天地命之也人其舍之乎】子闻之曰凝尔知命哉子在长安杨素苏防李徳林皆请见【杨素字处道炀帝时为司徒専朝政苏防字伯尼善钟律隋乐多从防议李徳林字公辅佐命掌军书为仪同颇自负三人知文中子贤来请谒见】子与之言归而有忧色门人问子子曰素与吾言终日言政而不及化【上正下曰政下从上曰化】夔与吾言终日言声而不及雅【知音为声知徳为雅】徳林与吾言终日言文而不及理【修词为文知道为理】门人曰然则何忧子曰非尔所知也二三子皆朝之预议者也【预朝政】今言政而不及化是天下无礼也【知正人不知使人从】言声而不及雅是天下无乐也【知文音不知和徳】言文而不及理是天下无文也【知华辞不知实道】王道从何而兴乎吾所以忧也【礼壊乐崩文丧天下可忧】门人退子援琴鼓荡之什【荡伤周室大壊之诗也天下荡荡无纲纪文章　援于春反】门人皆霑襟焉【哀隋将亡霑知廉反】子曰或安而行之【圣人安仁】或利而行之【贤人利仁】或畏而行之【中人强仁】及其成功一也稽徳则逺【功则同而圣贤中人之徳异】贾琼【门人未见】习书至桓荣之命【续书有桓荣之命篇荣字春卿汉光武太子】曰洋洋乎光明之业【光武明帝】天实监尔能不以揖让终乎【初光武立东海王强为太子强让其弟阳阳立是谓明帝盖天命授阳而使荣之所以终让成美也】繁师【未见】将着北齐録以告子【李徳林父子俱有北齐书王邵有北齐志师撮其要为録】子曰无苟作也【勿苟且表文词而已】越公以食经遗子子不受曰羮藜含糗无所用也答之以酒诰及洪范三徳【越公杨素也食经淮南王撰卢仁宗崔浩亦有之酒诰云越小大邦用丧亦罔非酒惟辜洪范三徳云臣无有作福作威玉食其害于而家凶于而国时素专政故因答食经以戒之】子曰小人不激不励不见利不劝【励劝皆勉也】靖君亮问辱【门人未见】子曰言不中【不中节】行不谨【不谨宻】辱也【言行荣辱之主也】子曰化至九变王道其明乎【变变于道也孔子曰三年冇成九成二十七年仅必世之仁矣故曰王道明】故乐至九变而淳气洽矣【乐仁之声也】裴晞曰何谓也【晞子之舅未见】子曰夫乐象成者也象成莫大于形而流于声王化始终所可见也【象成功而形容其徳一而变九而成见王化之然】故韶之成也虞氏之恩被动植矣乌鹊之巢可俯而窥也凤皇何为而藏乎【引古验今】子曰封禅之费非古也【费费耗国用也三代已前无此礼齐桓公欲封太山禅梁甫管仲言七十二君须得逺方珍贡乃可封禅特设词谏止耳非典礼所载之实】徒以夸天下其秦汉之侈心乎【始皇东巡上太山立石封祠下禅梁甫以颂秦徳汉武帝用齐人公孙卿言封禅登仙遂升中岳又上太山封土有玉牒使方士求神仙千数无验而回此皆夸侈以欺天下非事天致诚之本】子曰易乐者必多哀轻施者必好夺【家国皆然】子曰无赦之国其刑必平【无幸免则不深犯】多敛之国其财必削【既富侈则用益耗】子曰廉者常乐无求贪者常忧不足【相反】子曰杜如晦若逢其明王于万民其犹天乎【杜如晦字克明唐太宗时朝政典章文物皆杜所定】董常房元龄贾琼问曰何谓也【疑称天太过】子曰春生之夏长之秋成之冬敛之父得其为父子得其为子君得其为君臣得其为臣万类咸宜百姓日用而不知者杜氏之任不谓其犹天乎【用元迹物自化天也太宗治平嵗断死罪二十余人几乎刑厝粟斗三文行道千里不赍粮王道盛矣非如天之効欤】吾察之久矣目光惚然心神忽然【恍惚忧貌】此其识时运者忧不逢真主以然哉【知隋运亡又未遇太宗所以恍忽忧也】叔恬曰舜一歳而巡五岳国不费而民不劳何也【书称四岳此言五举成数欤】子曰无他道也兵卫少而征求寡也【简则用省】子曰王国之有风天子与诸侯夷乎【黍离列于国风夷等也】谁居乎【居音姬礼记曰何居】幽王之罪也【幽王惑褒姒废申后申侯弑之周遂微】故始之以黍离于是雅道息矣【王国十篇黍离为始】子曰五行不相沴则王者可以制礼矣【治臻皇极则五行各叙故礼行皇极也沴闾计反】四灵为畜则王者可以作乐矣【仁及飞走则龙麟鳯在沼薮故乐形仁声也】子游孔子之庙【汉已后郡国立孔子祠】出而歌曰大哉乎君君臣臣父父子子兄兄弟弟夫夫妇妇夫子之力也【春秋行法君父尊诗序人伦夫妇正】其与太极合徳神道并行乎【言无穷】王孝逸曰夫子之道岂少是乎【孝逸未见夫子谓文中子也】子曰子未三复白圭乎【责言玷】天地生我而不能鞠我父母鞠我而不能成我成我者夫子也道不啻天地父母通于夫子受罔极之恩【诗云欲报之徳吴天罔极言孔子生民之师大于生我鞠我者之恩】吾子汩彞伦乎【儗人必于其伦不可汩乱谦也】孝逸再拜谢之终身不敢臧否韦鼎请见子三见而三不语恭恭若不足【韦鼎未见不言谓日撃道存】鼎出谓门人曰夫子得志于朝廷有不言之化不杀之严矣【不得其言而得其志】杨素谓子曰天子求善御边者素闻惟贤知贤敢问夫子子曰羊祜陆逊仁人也可使【祜字叔子晋欲平吴以祜督荆州祜绥懐吴人吴之降者欲去则聴之逊字伯言为吴大将军攻晋襄阳获生口即还之二贤皆仁】素曰已死矣何可复使【不悟讽已】子曰今公能为羊陆之事则可如不能广求何益通闻迩者悦逺者来折冲樽爼可矣何必临边也【折横也冲直也麾兵横直犹辩纵横晏子用此】子之家六经毕备朝服祭器不假【不假借】曰三纲五常自可出也【正家以正天下】子曰悠悠素餐者天下皆是王道从何而兴乎【隋多无功食禄】子曰七制之主其人可以即戎矣【续书有七制皆汉之贤君立文武之功业者髙祖孝文孝武孝宣光武孝明孝章是也】董常死子哭于寝门之外【不可视犹子也哭寝则太亲不可视犹朋友也哭野则太疎故折中于寝门之外】拜而受吊【知生者吊彼吊我失其助故拜之】裴晞问曰卫玠称人有不及可以情恕非意相干可以理遣何如【玠字叔宝善谈理有情恕理遣之论】子曰寛矣【量寛而已】曰仁乎【寛似仁】子曰不知也【仁道至大非但寛】阮嗣宗与人谈则及逺未尝臧否人物何如【籍字嗣宗口不论人之过】子曰慎矣【慎言而已】曰仁乎【慎似仁】子曰不知也【仁非止慎】子曰恕哉凌敬【凌敬未见】视人之孤犹已也【以已心为人之心曰恕孟子曰防吾防以及人之防是恕也】子曰仁者吾不得而见也得见智者斯可矣智者吾不得而见也得见义者斯可矣【仁无为而理智达于未乱之前义制于已然之后】如不得见必也刚介乎刚者好断介者殊俗【刚必果介自异】薛收问至徳要道子曰至徳其道之本乎要道其徳之行乎【行成徳徳成道徳行成身道施天下】礼不云乎至徳为道本【周礼师氏三徳云】易不云乎显道神徳行【系辞云】子曰大哉神乎所自出也【本诸身曰自出】至哉易也其知神之所为乎【无体则无方】子曰我未见嗜义如嗜利者也【和而有宜曰义反是曰利】子登云中之城【汉云中郡唐延州】望龙门之关【河中有龙门县】曰壮哉山河之固贾琼曰既壮矣又何加焉子曰守之以道【险不可恃】降而宿于禹庙观其碑首曰先君献公之所作也其文典以达【文未见】子见刘孝标絶交论曰惜乎举任公而毁也任公于是乎不可谓知人矣【刘峻字孝标性率多毁时任昉死有子东里冬衣葛裘孝标作絶交论以讥任公之友然又彰任公不知人耳】见辩命论曰人道废矣【峻又有辩命论言管辂才髙不遇乃谓穷达由天殊不由人是不知命废人道也】子曰使诸葛亮而无死礼乐其有兴乎【孔明言普天之下莫非汉民志在天下非蜀而已亮未死必可功成治定】子读乐毅论曰仁哉乐毅善藏其用智哉太初善发其蕴【夏侯字太初着乐毅论言不拔即墨及莒二城者其志以天下为心非兼并齐国而已仁哉美毅不屠城善藏用也智哉美太初能发明毅之仁也】子读无论曰未知人焉知【阮瞻作无论谓可以辩幽明盖不知圣人不语之旨】




　　中说卷一
　　钦定四库全书
　　中说卷二
　　宋　阮逸　注
　　天地篇
　　子曰圆者动方者静其见天地之心乎【天圆动地方静人动静之中也中也者心可见矣】子曰智者乐其存物之所为乎【物之所存我从而利之故乐】仁者夀其忘我之所为乎【我忘厥功物将自化故夀】子曰义也清而庄【姚义传未见清洁而端庄】靖也惠而断【李靖本名药师其舅韩擒虎伏其善论兵惠物而勇断】威也和而博【窦威字文蔚窦后从兄也和容而博识】收也旷而肃【薛收体旷而志肃】琼也明而毅【贾琼通明而果毅】淹也诚而厉【杜淹字执礼隋隠太白山来学于子诚慤而威厉】龄志而宻【房乔字龄隋彦谦之子也志精而用宻】征也直而遂【魏征字成直道而遂行】大雅深而【温大雅字彦量深而寛】叔达简而正【陈叔达字子聪陈宣帝之防子也简静中正】若逢其时不减卿相然礼乐则未备【靖彦博皆为仆射威为内史令淹为御史大夫龄为司空征为太师大雅叔达皆为尚书是皆卿相也然各有二徳而未成全才故曰礼乐未备】或曰董常何人也子曰其动也权【权变才也】其静也至【至极性也】其顔氏之流乎【动之微者其庶几乎静之极者其屡空乎】叔恬曰山涛为吏部拔贤进善时无知者身殁之后天子出其奏于朝然后知羣才皆涛所进如何子曰宻矣【山涛字巨源为吏部典选十余年天下称为得士然吏非吏隠非隠是宻而已】曰仁乎【似忘所为】子曰吾不知也李宻见子而论兵【宻字法主袭爵为公与杨感谋乱自谓能兵】子曰礼信仁义则吾论之孤虚诈力吾不与也【孤虚兵家之术】李伯药见子而论诗【伯药字仲规徳林子也论南朝诗】子不答伯药退谓薛收曰吾上陈应刘下述沈谢【魏应璩刘公干梁沈约谢灵运】分四声八病【四声韵起自沈约八病未详】刚柔清浊各有端序【语健为刚旨逺为柔标逸则清质实则浊】音若埙箎【埙土音刚而浊箎竹音柔而清周礼小师掌埙锐上平底六窍箎横吹七孔】而夫子不应我其未达欤薛收曰吾尝闻夫子之论诗矣上明三纲下达五常【风化夫妇三纲之首也吟咏情性五常之本也】于是征存亡辩得失故小人歌之以贡其俗君子赋之以见其志【贡告也歌緑竹则知卫风歌板屋则知秦俗郑六卿饯韩宣子宣子曰吾以知郑志】圣人采之以观其变【设采诗官】今子营营驰骋乎末流【齐梁文弊之末也】是夫子之所痛也不答则有由矣子曰学者博诵云乎哉必也贯乎道文者苟作云乎哉必也济乎义【学文本为道义】内史薛公见子于长安退谓子收曰河图洛书尽在是矣汝往事之无失也【薛道衡时为内史侍郎知文中子圣人谓八卦九畴尽则之矣】子曰士有靡衣鲜食而乐道者吾未之见也【奢罕徳】子谓魏征曰汝与凝皆天之直人也征也遂凝也挺【遂果行也挺谓挺特】若并行于时有用舍焉【遂行挺执】子谓李靖曰凝也若容于时则王法不挠矣【不挠曲】李靖问任智如何子曰仁以为已任小人任智而背仁为贼【盗亦有道】君子任智而背仁为乱【攻异端害也】薛收问仲长子光何人也【子光字不耀游于河东人问者书老易二字为对王绩有仲长先生传】子曰天人也收曰何谓天人子曰眇然小乎所以属于人旷哉大乎独能成其天【以形言之则人以道言之则天礼曰安则久久则天】贾琼问君子之道子曰必先恕乎曰敢问恕之说子曰为人子者以其父之心为心【孝则知父之慈】为人弟者以其兄之心为心【弟则知兄之友】推而达之于天下斯可矣【至孝近王至悌近霸推王道于天下可谓君子】子曰君子之学进于道【济天下】小人之学进于利【营一身】楚难作使使召子子不往谓使者曰为我谢楚公【杨感袭封楚国公举黎阳叛故曰难作】天下崩乱非至公血诚不能安苟非其道无为祸先【非应天顺人则祸已】李宻问王霸之畧子曰不以天下易一民之命【易为轻易之易一民至细也不可以天下之大轻小民之命】李宻出子谓贾琼曰乱天下者必是夫也幸灾而念祸爱强而愿胜神明不与也【竟叛伏诛】子居家虽孩孺必狎【不威】其使人也虽童仆必敛容【不慢】子曰我未见知命者也【命天命也徳合于天而心复于性是谓知命孔子五十而知天命孟子曰尽其心则知性知性则知天易曰穷理尽性以至于命是则命非性无能知者文中子叹知性者尚少故曰未见知命者也】子曰不就利不违害不强交不苟絶【四者惟义所在】惟有道者能之【有道义】子躬耕或问曰不亦劳乎子曰一夫不耕或受其饥且庶人之职也【舜在畎畆志存天下圣贤躬耕盖职其俗】亡职者罪无所逃天地之间吾得逃乎【不仕即农四民何逃】子艺黍登嵗不过数石以供祭祀冠婚宾客之酒也成礼则止子之室酒不絶【用有节礼不阙】薛方士问【方士未见】子曰贫者敛手足富者具棺椁【孔子谓子路曰敛手足形而顔回有棺无椁】封域之制无广也【古不封不树孔子谓不可不志也故封之后代因有文尺之制】不居良田【妨农】古者不以死伤生不以厚为礼【帝王陵惟汉文及唐太宗无珍寳盗不发】陈叔达问事神之道子曰敬而逺之【敬谓不敢无之逺谓不敢有之】问祭子曰何独祭也亦有祀焉有祭焉有享焉三者不同古先圣人所以接三才之奥也【周礼祭天曰祀祭地曰祭祭宗庙曰享异其名言神道幽奥礼宜分也分而接之则配天而天人统和】达兹三者之说则无不至矣【祭多名不出三才之奥耳】叔达俛其首【因问祭得天人之道故俛首思之甚】子曰王猛有君子之徳三焉其事上也宻其接下也温其临事也断【猛字景略为符坚相议赦而青蝇泄之宻矣兵至邺而逺近恬然温矣先黜尸素然后举贤断矣】或问苏绰子曰俊人也曰其道何如子曰行于战国可以强行于太平则乱矣【苏绰字令绰后周文帝时为尚书掌机宻长于筭术申韩之学厚于用法非正道故云太平则乱】问牛子曰厚人也【牛字里仁隋文时作相宣勑而口不能言时称其质重故曰厚人】子观田魏征杜淹董常至子曰各言志乎征曰愿事明王进思尽忠退思补过【直而逐好谏】淹曰愿执明王之法使天下无寃人【诚而厉常好平刑】常曰愿圣人之道行于时【其动权】常也无事于出处【其静至】子曰大哉吾与常也【可与权可与至其道入性命矣】子在长安曰归来乎今之好异轻进者率然而作无所取焉【仁夀四年在长安谒文帝见公卿异端轻率文辞不根道义苟媚其主使无所取治焉遂归】子在绛【绛州】程元者因薛收而来【元门人未见】子与之言六经元退谓收曰夫子载造彝伦一匡皇极微夫子吾其失道左见矣【晋尚虎言至南朝淫靡左道变雅天下遂乱续经既造人文乃正】子曰盖有慕名而作者吾不为也【虚名失实】叔恬曰文中子之教兴其当隋之季世皇家之末造乎将败者吾伤其不得用【隋败】将兴者吾惜其不得见【唐兴】其志勤其言征其事以苍生为心乎【时门人千数至卿相者十余人盖苍生受赐多矣】文中子曰二帝三王吾不得而见也舍两汉将安之乎【之往也】大哉七制之主其以仁义公恕统天下乎【仁若文帝感缇萦去肉刑义若武帝杀钓弋防后族之乱公若明帝不许管陶求郎恕若章帝救楚王徙者是也】其役简【仁也】其刑清【义也】君子乐其道【公也】小人懐其生【恕也】四百年间【髙祖至献帝四百一十六年】天下无二志其有以结人心乎终之以礼乐则三王之举也【礼乐者王道淳则举汉杂霸道故不及三代】子曰王道之驳久矣【驳杂】礼乐可以不正乎【礼论乐论所以正之】大义之芜甚矣【荒芜】诗书可以不续乎【续诗续书所以明之】子曰唐虞之道直以大故以揖让终焉【尧直让舜大也】必也有圣人承之何必定法【以圣承圣其何常法之有】其道甚濶不可格于后【后若无圣安能格及】夏商之道直以简故以放弑终焉【汤直伐桀简也】必也有圣人扶之何必在我【我谓我君】其道亦旷不可制于下【下若有奸臣则无君之心难制矣】如有用我者吾其为周公所为乎【可以承则承可以扶则扶此周公之为】子燕居董常窦威侍子曰吾视千载已上圣人在上者未有若周公焉其道则一而经制大备【一谓尧舜汤武一归于道也公羊传曰周公何以不之鲁欲天下之一乎周也大备谓设官分职制礼作乐也礼曰礼器是谓大备大备盛徳也】后之为政有所持循【一本作脩汉史作循】吾视千载而下未有若仲尼焉其道则一而述作大明【谓吾道一以贯之是也述诗书作春秋所以明周公也礼曰述者之谓明】后之修文者有所折中矣【无位则修而取中焉】千载而下有申周公之事者吾不得而见也【时异事殊】千载而下有绍宣尼之业者吾不得而让也【当仁】子曰常也其殆坐忘乎【顔子坐忘遗照】静不证理而足用焉【静则本性也本性则不待外征物理而后致用也如此则当其无有证之用】思则或妙【妙谓几微也知几其神神妙万物不思而得坐忘是也董生虽不证理而未能无思故曰思则或妙以解上文其殆之义】李靖问圣人之道子曰无所由亦不至于彼门人曰征也至或曰未也门人惑子曰征也去此矣而未至于彼【已离中贤之见然未至上哲之性】或问彼之说子曰彼道之方也【达者无方未达者迷焉故设之以方使趍于彼也】必也无至乎【待至彼然后见道亦未为达者也犹一隅以知三隅是亦有隅也大方无隅而神无方圣人与神道并行无所至无不至】董常闻之悦【知道自至】门人不达【若房魏尚未至彼安能无至故不达】董常曰夫子之道与物而来与物而去【致知在格物物格然后知至是以来而应之若与俱来去则忘之若与俱去道之应物如是无方非至惟几妙乎万物则安能通其去来哉】来无所从去无所视【去来既通则何有来何有去】薛收曰大哉夫子之道一而已矣【无所来去混然圆神若大衍之一不可得而见】子谓程元曰汝与董常何如程元曰不敢企常常也遗道徳【遗犹忘也道大而无所道徳髙而无所徳是忘矣】元也志仁义【志求仁则仁志求义则义无志则无得是志矣】子曰常则然矣而汝于仁义未数数然也【数数频也】其于彼有所至乎【由専至一隅故也】子曰董常时有虑焉【时谓时中也虽未能不思而得不勉而中然思则或妙虑必时中】其余则动静虑矣【其余程薛房魏辈虑非时中然防其有动静则虑之耳犹顔回三月不违仁其余日月至焉而已】子曰孝哉薛收行无负于幽明【收父道衡非辜见戮收遁于首阳山以免此行全幽明矣】子于是日吊祭则终日不笑【哀未忘】或问王隠【隠字处叔多知西都旧章撰晋书文体混漫义不可解世不甚传】子曰敏人也其器明其才富其学赡或问其道子曰述作多而经制浅其道不足称也【器谓才学而已若加之识则三长具可以知道矣】子谓陈夀有志于史依大义而削异端【夀字永祚着三国志善叙事初王沈撰魏书韦耀续成之夀乃具吴蜀三国变史称志大抵简畧存其大义】谓范寗有志于春秋征圣经而诘众传【范寗字武子为谷梁集解谓左氏失诬公羊失俗谷梁失短皆诘正于道耳诘奚吉反】子曰使陈夀不美于史迁固之罪也【史记杂黄老之道壮奸雄之词汉书又模范纪传愈加文饰是史笔之罪也】使范寗不尽美于春秋歆向之罪也【刘向治谷梁刘歆好左氏各守一家而不能贯圣经之本是古学之罪也】裴晞曰何谓也子曰史之失自迁固始也记繁而志寡【但务广记而不原圣人教化之志】春秋之失自歆向始也弃经而任传【但争众传而不原圣人权衡之法】子曰盖九师兴而易道微【淮南王聘九人明易者撰道训二十篇号九师易】三传作而春秋散【公羊髙谷梁喜左丘明皆孔子门人】贾琼曰何谓也子曰白黑相渝能无微乎【白黑渝正色渝弋朱反】是非相扰能无散乎【是非扰正道】故齐韩毛郑诗之末也【后苍所传为齐诗韩婴所传为韩诗毛郑诗毛苌注郑笺也】大戴小戴礼之衰也【二戴因曲台记论于石渠成礼记戴徳号大戴戴圣号小戴】书残于古今【孔安国家藏科斗尚书以今文易之刘歆别得古本奏立古文尚书】诗失于齐鲁【齐辕固生治诗为博士齐人宗之鲁申公汉初为儒学鲁人宗之于是有齐鲁诗】汝知之乎贾琼曰然则无师无传可乎子曰神而明之存乎其人【圣性神受天纵无师】苟非其人道不虚行【人能道】必也传又不可废也【传之在师得之在已所传有限所得无穷故周公师天下仲尼自得之仲尼师万世仲淹自得之皆神契其道不尽由师明矣孟子曰君子之深造于道也欲其自得之自得之则居之安居之安则取诸左右逢其原然学不可无师而得之不由师也】子谓叔恬曰汝不为续诗乎则其视七代损益终懑然也【七代注见上懑昏也懑七困反】子谓续诗可以讽可以达【讽时政达下情】可以荡可以独处【荡涤鬰结独处无邪】出则悌入则孝【上四徳备矣则孝悌动天地感神】多见治乱之情【治之情乐乱之情哀】文中子曰吾师也词达而已矣【圣人不烦文惟达意而已】或问扬雄张衡子曰古之振竒人也其思苦其言艰【扬雄作太经及仓颉训綦沈黙精思好学竒字张衡作浑天及地动仪如扬雄之学大抵好竒多艰若】曰其道何如子曰靖矣【艰苦而竒未足适变盖守靖而已】子曰过而不文【不文过】犯而不校有功而不伐君子人哉子曰我未见见谤而喜闻誉而惧者子曰富观其所与【与贫则仁与奸则贼】贫观其所取【取于义则安取于利则危】达观其所好【好贤则治好佞则乱】穷观其所为【为善则生为恶则死】可也【四者可以知人不须多察】或问魏孝文子曰可与兴化【后魏元氏名宏始都洛阳修文物制度太和诏册帝自为之可与兴文化矣】铜川夫人好药【子之母】子始述方【伎术非事亲不暇为也】芮城府君重隂阳【子之兄也为芮城令陜州县名芮而锐反】子始着厯日且曰吾惧览者或费日也【圣人与天地合徳安在推步隂阳盖以事兄之心始着星厯恐门人拘忌妄习灾福故特云惧费日而已】子谓薛知仁善处俗【知仁未见处俗谓能随俗而处】以芮城之子妻之子曰内难而能正其志【引明夷彖辞】同州府君以之【文中子髙祖名彦为同州刺史内难未详】子曰吾于天下无去也无就也惟道之从【从中道】






　　中说卷二
　　钦定四库全书
　　中说卷三
　　宋　阮逸　注
　　事君篇
　　房龄问事君之道子曰无私问使人之道曰无偏曰敢问化人之道子曰正其心问礼乐子曰王道盛则礼乐从而兴焉非尔所及也【仁义着则王道盛也乐者仁之声也礼者义之容也必待明王乃可兴非今尔所及】或问杨素子曰作福作威玉食不知其他也【骄且吝不足观】房龄问郡县之治【秦罢侯置守郡县始于此】子曰宗周列国八百余年【列国谓封建五等诸侯】皇汉杂建四百余载【汉监秦亡之势虽无五等而杂封功臣宗室子弟】魏晋已降灭亡不暇【魏晋已有封爵然虚名无实故防于权臣之手】吾不知其用也【观周汉之永魏晋之促其用可知矣】杨素使谓子曰盍仕乎子曰防属之南【疏属山名山海经云枕汾水名管岑】汾水之曲有先人之弊庐在可以避风雨有田可以具饘粥弹琴著书讲道劝义自乐也愿君侯正身以统天下【素骄故以正规之】时和歳丰则通也受赐多矣不愿仕也【终巽言以拒之】子曰古之为政者先徳而后刑故其人悦以恕【悦谓知徳及我恕谓知刑不得已而行】今之为政者任刑而弃徳故其人怨以诈【怨谓不教我而致我犯诈谓矫求苟免】子曰古之从仕者养人今之从仕者养已【叹反古】子曰甚矣齐文宣之虐也【北齐髙洋以峻法御下】姚义曰何谓克终子曰有杨遵彦者寔国掌命【杨愔字遵彦文宣时为尚书本史称朝章国命一人而已】视民如伤奚为不终【言有贤臣故不亡】窦威好议礼子曰威也贤乎哉我则不敢【威所好者礼之文耳文中子不敢者礼之情也夫知礼乐之情者能作识礼乐之文者能述隋室礼壤贤威有心大抵治定而后议今非其时故曰不敢】北山丈人【山海经云北山之首曰单孤文人无名氏】谓文中子曰何谓遑遑者无急欤子曰非敢急伤时怠也【怠而不修斯文丧矣】子曰吾不度不执【度徳执用】不常不遂【得常遂行】房龄曰书云霍光废帝举帝何谓也【续书有霍光之事言废帝举帝之事光字子孟先是武帝尽周公相成王图以赐光光尽忠辅之昭帝崩立昌邑王贺贺有罪三千条光废之而立宣帝续书云大臣之义载于业者有七其一曰命文中子曰书有命邃矣其有成败于其间天下悬之不得已而临之乎】子曰何必霍光古之大臣废昏举明所以康天下也【古若伊尹】子游河间之渚【隋河间郡连涿水渚今深州】河上丈人曰何居乎斯人也【丈人无名氏居音姬发语之端】心若醉六经目若营四海何居乎斯人也文中子去之薛收曰何人也子曰隠者也收曰盍从之乎【讶子去之】子曰吾与彼不相从久矣【吾吾道也吾道自仲尼与荷蓧丈人已来不相从也故曰久矣】至人相从乎【收问至人无名还从隠乎】子曰否也【言至人有名而难名者也今之隠者异于是独善一身不以天下为道】子在河上曰滔滔乎昔吾愿止焉而不可得也今吾得之止乎【圣人时行则行时止则止昔常欲止而心犹有为故献防于长安今道之不行得以止矣故退居于河曲】子见牧守屡易曰尧舜三载考绩仲尼三年有成今旬月而易吾不知其道【痛隋行秦苟且之政】薛收曰如何子曰三代之兴邦家有社稷焉【诸侯称邦卿大夫称家立社稷世奉其祀】两汉之盛牧守有子孙焉【袭爵通侯无罪国不除】不如是之亟也【亟犹遽也】无定主而责之以忠无定民而责之以化虽曰能之末由也已【末莫也】贺若弼请射于子发必中【弼字辅伯平陈有武功为总管隋主宴突厥人使命之射一发中的命弼射一发亦中的弼自矜善射故请子观】子曰美哉乎艺也【六艺次三曰射】古君子志于道据于徳依于仁而后艺可游也【言艺成而下君子游之而已】弼不悦而退子谓门人曰矜而愎难乎免于今之世矣【弼竟诛死】子谓荀悦史乎史乎【悦字仲豫汉献帝时侍讲禁中依编年体着前汉纪三十篇词约事详申明制度重言美之也】谓陆机文乎文乎【机字士衡作文赋及辨亡论盖有述作之志复祖之风】皆思过半矣子谓文士之行可见谢灵运小人哉其文傲君子则谨【灵运之孙袭爵康乐公性奢豪曽为永嘉太守多游山不听民讼召为侍中称疾不朝此傲可见也】沈休文小人哉其文冶君子则典【沈约字休文始制音韵好艶冶之辞梁朝士人宗之益务妍侈此冶可见矣】鲍昭江淹古之狷者也其文急以怨【昭字明逺为宋临江王防军有虚词而官不达故多怨刺淹字文通为宋建平王从事有罪下狱上书其言急皆狷可见矣】吴筠孔珪古之狂者也其文怪以怒【南史无吴筠疑是吴均文之误也均字叔庠文体古怪又疑是王筠字元礼为文好押强韵多而不精一官一集孔稚珪字徳章与江淹对掌文翰而不肯伏淹皆狂可见矣】谢庄王融古之纎人也其文碎【庄字希逸善词赋歌诗传于乐府尝作殷妃诔使尧门故事宋帝深衔之融字元长文词辨捷长于属缀后坐罪诛此纎碎可见矣】徐陵庾信古之夸人也其文诞【陵字孝穆陈后主诏册皆陵为之好裁缉新意自成文体信字子山与徐陵同为学士文体相夸时称徐庾此诞可见矣】或问孝绰兄弟子曰鄙人也其文淫【刘绰字孝绰兄弟孝威孝仪俱以才名显其舅王筠常称孝绰云天下文章若无我当归阿士阿士孝绰小名盖淫词类舅此鄙可见矣】或问湘东王兄弟子曰贪人也其文繁【南齐世祖之子湘东王名子建与兄竞陵王子良及隋郡王子隆皆好文章有集传世然志贪富贵繁可见矣】谢朓浅人也其文防【朓字晖为齐新安王记室牋词敏防此浅可见矣】江总诡人也其文虚【总字总持与陈后主为长夜之饮相和为诗不持政事此诡佞可见矣】皆古之不利人也【或丧身或乱国】子谓顔延之王俭任昉有君子之心焉其文约以则【词简约而理有法则是君子用心也延之字延年宋时为侍郎常言天下之务当与天下共之平生不拘小节不营财利俭字仲宝南齐时为尚书令好礼学文词风流自比谢安上宴命羣臣作乐俭独念封禅文昉字彦升梁时掌文诰累为太守凡馈遗与亲戚以俸米散荒民当世仕进无不厯其门者昉接引之常言忧人之忧乐人之乐此心可见矣】尚书召子仕【隋尚书署天下吏】子使姚义往辞焉曰必不得已署我于蜀【宁僻逺以藏用署常恕反】或曰僻子曰吾得从严杨游泳以卒世何患乎僻【严君平扬雄】子曰吾恶夫佞者必也愚乎愚者不妄动吾恶夫豪者必也悋乎悋者不妄散【佞惑主豪诱众不若愚悋守其分】子曰达人哉山涛也多可而少怪【宏达】或曰王戎贤乎【戎字濬仲晋司空】子曰戎而贤天下无不贤矣【戎典选未尝进寒素近虚名天下目为膏肓之疾及愍懐之废又无一言以谏但苟且简静容身而已实非贤】子曰陈思王可谓达理者也以天下让时人莫之知也【曹植字子建魏祖欲立为太子植不自雕砺饮酒晦迹兄文帝矫情自饰以求为嗣人不知子建署兄耳】子曰君子哉思王也其文深以典【亲亲表典矣出师表深矣】房龄问史子曰古之史也辩道【约理明变】今之史也耀文【空事词语】问文子曰古之文也约以达今之文也繁以塞【不通理曰塞】薛收问续诗子曰有四名焉有五志焉何谓四名一曰化【续大雅也】天子所以风天下也【形天下之风】二曰政【续国风】蕃臣所以移其俗也【蕃臣比古诸侯移俗犹易俗也】三曰颂【续周殷鲁颂】以成功告于神明也【歌之乐府享于宗庙】四曰叹【续变风变雅】以陈诲立诫于家也【国异政家殊俗诗人哀之叹之所以吟咏于家讽刺其上使达此变以懐旧俗也】凡此四者或美焉【嘉美之】或勉焉【无足嘉则勉之】或伤焉【勉不得则伤之】或恶焉【不足伤则恶也】或诫焉【语他事使闻之自诫】是谓五志【皆志所之】子谓叔恬曰汝为春秋元经乎春秋元经于王道是轻重之权衡曲直之绳墨也失则无所取衷矣【衷中也过则抑之不及则劝之皆约归中道】子谓续诗之有化其犹先王之有雅乎续诗之有政其犹列国之有风乎【雅合天下而言也风分郡县而言也】子曰郡县之政其异列国之风乎【列国变则懐其旧俗郡县变则惟新是图】列国之风深以固其人笃【世修政教故俗亦深厚】曰我君不卒求我也其上下相安乎【曰者假列国之人为言也我君谓天子也言天子封建列国本求冶也上安其下则下亦安其上故云相安】及其变也【变风】劳而散其人盖伤君恩之薄也而不敢怨【薄谓不安其下】郡县之政悦以幸其人慕【苟悦其民幸于成功故民亦择善而慕之】曰我君不卒抚我也其臣主屡迁乎【此假郡县之人为言也言我君不终抚吾民使善政不久居而屡易之乎】及其变也【变政】苛而迫其人盖怨吏心之酷也而无所伤焉【史苟一时急功则政酷民怨】虽有善政未及行也魏征曰敢问列国之风变伤而不怨郡县之政变怨而不伤何谓也子曰伤而不怨则不曰犹吾君也【民君本国诸侯亦犹诸侯君天子】吾得逃乎何敢怨【可逃避不敢怨】怨而不伤则不曰彼下矣【彼谓郡县长下犹去也言终替去】吾将贼之又何伤【贼害之】故曰三代之末尚有仁义存焉【邦家有社稷故】六代之季仁义尽矣【牧守无子孙故】何则导人者非其路也【不以王路使人由之】子曰变风变雅作而王泽竭矣【周先王之泽】变化变政作而帝制衰矣【汉诸帝之制】子曰言取而行违温彦博恶之【彦博大雅弟贞观中为御史大夫有才辨官终仆射】面誉而背毁魏征恶之【二子正直同】子曰爱生而败仁者其下愚之行欤【触情亡性】杀身而成仁者其中人之行欤【强仁非安行】游仲尼之门未有不治中者也【杀身若子路结缨葢其中贤也】陈叔达为绛郡守下捕贼之令曰无急也请自新者原之以观其后【容其改过刑之未迟】子闻之曰陈守可与言政矣上失其道民散久矣【隋季如周衰】苟非君子焉能固穷【小民穷则盗】导之以徳悬之以信且观其后不亦善乎【容在徳刑在信】薛收问恩不害义俭不伤礼何如子曰此文景尚病其难行也夫废肉刑害于义【义象秋也天不为人恶寒而变肃杀之今】损之可也【刑不滥则损】衣弋绨伤乎礼【礼象夏也君不以小善卑当阳之义】中焉可也【不偪下则中】虽然以文景之心为之可也不可格于后【本心在爱民节用不意其害义伤礼后王必稽中道】子曰古之事君也以道不可则止【直道】今之事君也以佞【枉道】无所不至【所至皆佞】子曰吾于讃易也述而不敢论【述谓修之论谓别立理】吾于礼乐也论而不敢辩【论沿革而已不敢辩兴衰之极】吾于诗书也辩而不敢议【辩治乱之事不敢议其得失之由】或问其故子曰有可有不可【圣人立言或徴而显或盖而彰或曲而中或肆而隠各有奥义不可防窥是故有可以述则述可以论则论其于辩议皆然】曰夫子有可有不可乎子曰可不可天下之所存也我则存之者也【夫经天下之公言也故我续而存之者耳非我自可否也】子闲居俨然其动也徐若有所虑【貌敦】其行也方【短步也】若有所畏【礼恭】其接长者恭恭然如不足接防者温温然如有就【敬爱得中】子之服俭以防无长物焉【长剰也】绮罗锦绣不入于室曰君子非黄白不御【黄白取自然丝色】妇人则有青碧【染之易者】子宴賔无贰馔【不重味】食必去生味必适【适中】果菜非其时不食曰非天道也非其土不食曰非地道也【皆保真性者也】乡人有穷而索者【索求】曰尔于我乎取无扰尔邻里乡党为也【周礼五家为邻五邻为里五州为乡五族为党】我则不厌乡人有丧子必先往【匍匐救之】反必后【木忘哀】子之言应而不唱【问则应不唱始】唱必有大端【人言所不及则唱之】子之乡无争者【近易化】或问人善子知其善则称之不善则曰未尝与久也子济大川有风则止不登髙不履危不乗悍【悍马】不奔驭乡人有水土之役则具畚锸以往曰吾非从大夫也【畚草器锸锹也非大夫则从行畚布忖反锸楚洽反】铜川府君之丧【父丧】勺饮不入口者三日营具曰必俭也吾家有制焉棺椁无饰衣衾而举帷车而载【饰谓漆饰也衾帷亡者生所御物】涂车蒭灵则不从五世矣【礼曰涂车蒭灵自古有之孔子谓蒭灵者善谓俑者不仁不殆于用人乎】既之曰自仲尼已来未尝无志也于是立坟髙四尺不树焉【孔子曰我东西南北之人不可弗识也封之崇四尺】子之他乡舍人之家【舍于主人】出入必告既而曰奚适而无禀【言人动有所禀】万春乡社【所居乡名社祀句龙】子必与执事翼如也【执爼豆之事翼如恭貌】芮城府君起家【除服被起】为御史将行谓文中子曰何以赠我子曰清而无介【清极则介】直而无执【直甚则执】曰何以加乎子曰太和为之表【清而外和】至心为之内【直而内至】行之以恭守之以道【恭外道内】退而谓董常曰大厦将颠非一木所支也【言隋将颠非御史可救】子曰婚娶而论财夷虏之道也君子不入其乡古者男女之族各择徳焉不以财为礼【引古正今】子之族婚嫁必具六礼【纳采问名纳吉纳征请期亲迎】曰斯道也今亡矣三纲之首不可废吾从古【夫为妇之纲】子曰恶衣薄食少思寡欲今人以为诈我则好诈焉不为夸若愚似鄙今人以为耻我则不耻也子曰古之仕也以行其道【道行于人】今之仕也以逞其欲【厚已所欲】难矣乎【鸡致太平】子曰吏而登仕劳而进官非古也其秦之余酷乎【周礼胥吏执事而已非委之以政教也春秋有功赏邑而已非假之以名器也秦政酷故用吏才而官不授徳】古者士登乎仕【士谓俊造也从王命为仕】吏执乎役【力役】禄以报劳官以授徳【禄及劳者一身而已官则为天下设也】子曰美哉公旦之为周也外不屑天下之谤而私其迹曰必使我子孙相承而宗祀不絶也【不屑不介意也迹谓摄位也曰者假周公为言也】内实达天下之道而公其心曰必使我君臣相安而祸乱不作【达道制礼作乐也公谓终复子明辟也】深乎深乎安家者所以宁天下也存我者所以厚苍生也【奉文武业必存我身所以宁国厚民】故迁都之义曰洛邑之地四达而平使有徳易以兴无徳易以衰【曰者周公云也卜洛相宅义不恃险而在修徳】无功作五斗先生传【王绩字无功子之弟也不遇时则纵酒一饮五斗自作五斗先生传以见志】子曰汝忘天下乎【言未能忘天下】纵心败矩吾不与也【贵其败人伦之法】



　　中说卷三
　　钦定四库全书
　　中说卷四
　　宋　阮逸　注
　　周公篇
　　子谓周公之道曲而当私而恕【摄政诛管蔡曲而当也代武王笞伯禽私而恕也】其穷理尽性以至于命乎【曲而当于理穷矣私而恕于性尽矣理则性性则天天则命此所以为圣也】子曰圣人之道其昌也潜其弊也寝【潜寝省渐也】亹亹焉若寒暑进退物莫不从之而不知其由也【亹亹循环不絶貌显诸仁则民从之藏诸用则民不知】温彦博问嵇康阮籍何人也【嵇康字叔夜山涛举之自代康絶交其介局如此阮籍字嗣宗居丧用琴酒且曰礼岂为我辈设其放旷如此】子曰古之名理者而不能穷也【谈名理不穷其变或失于介或失于放】曰何谓也子曰道不足而器有余【道不通则介故不足器不执则放故曰有余】曰敢问道器子曰通变之谓道【可以变则变】执方之谓器【可以方则方】曰刘伶何人也【刘伶字伯伦性淡黙不交游以酒自乐常携壶使人荷锸随行曰死则埋之】子曰古之闭关人也【闭闗喻藏身也此世人所不能窥其阃阈】曰可乎曰兼忘天下不亦可乎【一身可忘也天下不可兼忘】曰道足乎曰足则吾不知也【伶亦放而已非中道】陈守谓薛生曰吾行令于郡县而盗不止夫子居于乡里而争者息何也【陈守叔达也薛生收也夫子谓文中子】薛生曰此以言化【行令示法】彼以心化【行道感人】陈守曰吾过矣退而静居【思行其道】三月盗贼出境子闻之曰收善言叔达善徳【二子同志】房龄问田畴何人也子曰古之义人也【田畴字子泰幽州牧刘虞使畴奉使于天子及廻虞为公孙瓉所害畴哭虞墓而去魏相欲封畴畴不受此节义人也】子谓武徳之舞劳而决其发谋动虑经天下乎【汉髙祖庙奏武徳舞状干戈勤劳决取以经营天下也】谓昭徳之舞闲而泰其和神定气绥天下乎【汉文帝庙奏昭徳舞状修文物以绥安天下也】太原府君曰何如子曰或决而成之或泰而守之吾不知其变也【凡帝道有成之者有守之者乐武象焉其变在文武相须】噫武徳则功存焉不如昭徳之善也【功立一时而已徳必常守于万世】且武之未尽善久矣其时乎其时乎【汤武革命一时之功周行典礼万世之道】子谓史谈善述九流【司马谈为太史故曰史谈九流一儒家二道家三隂阳家四法家五名家六墨家七纵横家八杂家九农家】知其不可废而知其各有弊也安得长者之言哉【逸谓九流异道犹五方殊俗在致治者因而利之器而使之故不废而同归于儒矣长者言殊道无不容无不通也不废则容之有则排之非真儒通变不能极此】子曰通其变天下无弊法【何常之有法弊则革】执其方天下无善教【偏执一隅有时作尼】故曰存乎其人【人谓真儒】子曰安得圆机之士与之共言九流哉【圆无执张机发必中】安得皇极之主与之共叙九畴哉【九畴一五行二五事三八政四五纪五皇极六三徳七稽疑八庶征九五福皇极居九数之中当主位也】杜淹问崔浩何人也子曰迫人也执小道乱大经【崔浩字伯渊好星厯及真君长生之术盖迫小不知通儒之道】程元曰敢问豳风何也子曰变风也【豳今为邠周始兴之地也变风自郐至王泰离】元曰周公之际亦有变风乎子曰君臣相诮其能正乎【成王聴流言之诮非正风也】成王终疑则风遂变矣【傥金縢未开则终疑周公】非周公至诚孰能卒之哉【发乎情是至诚也止乎礼义是卒正之也】元曰豳居变风之末何也【刚诗何以豳在列国之后】子曰夷王已下变风不复正矣【夷王下堂而见诸侯周始衰微国风遂变不复雅正矣】夫子盖伤之者也【伤周】故终之以豳风言变之可正也唯周公能之故繋之以正【周已变而以豳正之者周公也】歌豳曰周之本也【七月陈王业后稷公刘之本】呜呼非周公孰知其艰哉【王业艰难】变而克正危而克扶始终不失于本其惟周公乎繋之豳逺矣哉【周公之诗不系周而系豳者正其本存乎逺也】子曰齐桓尊王室而诸侯服惟管仲知之【管仲字夷吾齐桓公伯诸侯仲之力也故曰知之】苻秦举大号而中原静惟王猛知之【前秦苻坚得天下三分之二故曰中原静也亦其相王猛之力】或曰苻秦逆【东晋在而坚僭号是逆】子曰晋制命者之罪也【晋不能命方伯使征不庭】苻秦何逆【上顺下违曰逆上乱下抗非逆也义在下文】昔周制至公之命【若策命曰五侯九伯汝实征之是至公也】故齐桓管仲不得而背也【上顺故】晋制至私之命【惠帝已后贿赂大行天下谓之互市】故苻秦王猛不得而事也【晋东迁中国无主秦乃抗号】其应天顺命安国济民乎是以武王不敢逆天命背人而事纣齐桓不敢逆天命背人而黜周故曰晋之罪也苻秦何逆三十余年中国士民东西南北自逺而至猛之力也子曰苻秦之有臣其王猛之所为乎【见王猛功业知秦有臣】元魏之有主其孝文之所为乎【观孝文治具知魏有主】中国之道不坠孝文之力也【都洛邑兴文物】太原府君曰温子升何人也子曰险人也智小谋大永安之事同州府君常切齿焉则有由也【温子升字鹏举掌魏国文翰性似静而实深险其后与元瑾谋逆坐诛永安庄帝年号也时魏国大乱切齿未详】子读三祖上事【读魏书也】曰勤哉而不补也【见同州府君勤三事迹也】无谓魏周无人吾家适不用尔【魏帝寳炬入闗依宇文泰泰子觉建号称周】子之家庙座必东南向自穆公始也曰未忘先人之国【穆公虬自宋奔魏自是庙座向东南】辽东之役子闻之曰祸自此始矣【炀帝大业八年征辽二百万众并陷九年又征之山东始乱十年又征天下遂丧】天子不见伯益讃禹之词【益讃于禹曰惟徳动天无逺弗届禹乃班师振旅七旬苖格】公卿不用魏相讽宣帝之事【汉宣帝使赵充国击匈奴魏相谏曰臣闻恃大威者为骄兵兵骄者灭非但人事乃天道也】王孝逸谓子曰天下皆争利弃义吾独若之何【利已曰利利物曰义】子曰舍其所争取其所弃不亦君子乎子谓贾琼王孝逸凌敬曰诸生何乐贾琼曰乐闲居【退静】子曰静以思道可矣王孝逸曰乐闻过【思益】子曰过而屡闻益矣凌敬曰乐逢善人【好贤】子曰多贤不亦乐乎薛收游于馆陶【魏有馆陶县】适与魏征归告子曰征顔冉之器也征宿子之家言六经逾月不出及去谓薛收曰明王不出而夫子生是三才九畴属布衣也【道兼天地理通皇极】刘见子谈六经唱其端终日不竭【炫字伯光开皇中表乞兴学校然好自矜伐为执政所抑着五经正名十二卷行于世】子曰何其多也曰先儒异同不可不述也【注传异同】子曰一以贯之可矣尔以尼父为多学而识之耶【天下何思何虑殊途而同归百虑而一致此尼父之学也】退子谓门人曰荣华其言小成其道难矣哉【难入尼父之门矣】凌敬问礼乐之本子曰无邪【礼乐本乎情情无邪则貌恭而气和恭礼也和乐也】凌敬退子曰贤哉儒也以礼乐为问【贤其学正道】子曰大风安不忘危其霸心之存乎【汉髙祖歇云安得猛士兮守四方此不忘武备而心在杂霸也】秋风乐极哀来其悔志之萌乎【汉武歌云欢乐极兮哀情多此悔悟前过志形哀痛之语也】子曰诗书盛而秦世灭非仲尼之罪也【秦不用诗书致灭】虚长而晋室乱非老庄之罪也【老庄存太古之教非适时之典晋贤荡焉故乱】斋戒修而梁国亡非释迦之罪也【释氏本空寂之法非化俗之原梁主惑焉故亡】易不云乎苟非其人道不虚行【圣人非不知太古之朴空寂之性然而应物致理必有制焉晋贤荡梁主惑非立人之制也故虚行者尔】或问佛子曰圣人也【圣人之寂灭者】曰其教何如曰西方之教也【西方化外可行非中国礼义之俗可习】中国则泥【泥犹溺也】轩车不可以适越冠冕不可以之胡古之道也【越舟而不车胡髪而不冠古者夷不乱华】或问宇文俭子曰君子儒也防通知逺其书之所深乎【俭事迹未见】铜川府君重之岂徒然哉【父之友】子游太乐【乐署】闻龙舟五更之曲【炀帝将游江都宫作此曲】瞿然而归曰靡靡乐也【纣作靡靡之乐亡国之音也】作之邦国焉不可以游矣子谓姚义盍官乎【官仕】义曰舍道干禄义则未暇【言隋仕人皆舍道】子曰诚哉【信有此】或问荀彧荀攸子曰皆贤者也曰生死何如【或死攸生】子曰生以救时死以明道荀氏有二仁焉【彧字文若佐魏祖有大功或谓魏祖宜加九锡彧曰本起义兵所以正朝安国也君子爱人以徳不宜如此魏祖闻之不悦彧饮药而死彧从子攸字公达魏国初建防谋帷幄举事慎宻虽子弟不能知魏祖常称曰荀令君之仁荀军师之智又曰令君举善不进不休军师去恶不去不止然彧初仕汉汉亡则死攸独仕魏魏存则生明道救时皆谓仁矣】子曰言而信未若不言而信行而谨未若不行而谨贾琼曰如何子曰推之以诚则不言而信【心至诚虽未言人已知其必信矣】镇之以静则不行而谨【性复静虽未行人知必谨】惟有道者能之【有儒道者能如此】杨素谓子曰甚矣古之为衣冠裳履何朴而非便也【扑虚装貌】子曰先王法服不其深乎【有深旨】为冠所以庄其首也为履所以重其足也衣裳襜如【衣下曰裳襜如盛貌】劒佩锵如【带劒示威垂佩合节锵如响声】皆所以防其躁也【威重有节则躁无自入焉】故曰俨然人望而畏之以此防民犹有疾驱于道者今舍之曰不便是投鱼于渊寘猿于木也【为礼使人别禽兽】天下庸得不驰骋而狂乎引之者非其道也【责素不以礼引人】董常歌鄁栢舟【言仁不遇也卫顷公之时仁人不遇小人在侧卒章云忧心悄悄愠于羣小】子闻之曰天实为之谓之何哉【此北门篇也刺士不得志炀帝任羣小仁人忧之言董常不遇者天也】邳公好古物【苏威封邳国公】钟鼎什物珪玺钱具必具子闻之曰古之好古者聚道【聚淳朴之性】今之好古者聚财【聚珍异之器】子谓仲长子光曰山林可居乎【子光注见上】曰防逢其适也焉知其可【防当其意有所适则居之耳不知其可不可也】子曰达人哉隠居放言也【任意所适达也适在山林隠也不知其可放也】子光退谓董薛曰子之师其至人乎死生一矣不得与之变【极乎道为至人死生不变其道者一贯天下者也】薛收问隠子曰至人天隠【藏其天真髙莫窥测】其次地隠【辟地山林髙身全节】其次名隠【名混朝市心在世外】子谓姚义能交【结交】或曰简【简静】子曰所以为能也【淡故简】或曰广【广泛交也】子曰广而不滥又所以为能也【泛爱中有择】子谓晁厝率井田之序有心乎复古矣【晁厝说文帝曰五口之家服作者不过三人能耕者不过百畆古者一夫一妇受田百畆此井田之制也文帝不能行故汉致治不及三代文中子惜其有复古之心焉】贾琼问续书之义子曰天子之义列乎范者有四曰制【制命也秦改命为制汉因之】曰诏【诏令也秦改令为诏汉因之】曰志【志谓帝王有志于治道而未形乎制诏者也】曰策【求直言而防虑之】大臣之义载于业者有七曰命【爵命】曰训【师训】曰对【奏对】曰讃【襄讃】曰议【评议】曰诫【监诫】曰谏【箴谏】文中子曰帝者之制恢恢乎其无所不容【恢恢如天容物】其有大制制天下而不割乎【子曰大制不割割分判者也】其上湛然其下恬然【湛恬皆静】天下之危与天下安之天下之失与天下正之【凡举一事必以犬下同之】千变万化吾常守中焉【吾常假帝制自谓也】其卓然不可动乎其感而无不通乎此之谓帝制矣【言二帝之典三王之诰两汉之记皆同制矣】文中子曰易之忧患业业焉孜孜焉其畏天悯人思及时而动乎【业业畏天孜孜悯人易者天人以时而动也】繁师曰逺矣吾视易之道何其难乎【难知】子笑曰有是夫终日干干可也【干干勤学不难】视之不臧我思不逺【又举诗勉之使勤学易比载驰篇云也言汝不思善道则已在我思之不为逺】越公聘子子谓其使者曰存而行之可也【姑存此聘礼即可非得聘贤之实也】歌干髦而遣之【干髦卫诗美臣子多好善】既而曰玉帛云乎哉【果求贤不在虚饰】子谓房龄曰好成者败之本也愿广者狭之道也【欲速不达】龄问立功立言何如子曰必也量力乎【量力相时】子谓姚义可与友久要不忘贾琼可与行事临难不变【相友贵久临事贵断】薛收可与事君仁而不佞董常可与出处介如也【事君贵正出处贵洁】子曰贱物贵我君子不为也【贾谊曰小智自私贱彼贵我】好竒尚怪荡而不止必有不肖之心应之【理使之然】薛宏请见六经【薛宏未见经续经也】子不出门人惑子笑曰有好古博雅君子则所不隠【言宏非好古者】子有内弟之丧【内表弟】不饮酒食肉郡人非之【非其过礼】子曰吾不忍也赋载驰卒章而去【国诗卒章云大夫君子无我有尤百尔所思不如我所之此言我自不忍而然】郑和【未见】谮子于越公曰彼实慢公【彼谓文中子】公何重焉越公使问子子曰公可慢则仆得矣不可慢则仆失矣得失在仆公何预焉越公待之如旧【理遣也】子曰我未见勇者或曰贺若弼子曰弼也戾焉得勇【勇于义曰勇勇于力曰戾】李密问英雄子曰自知者英【自知故能知人】自胜者雄【自胜故能胜人】问勇子曰必也义乎【凡勇不得其宜皆悖戾尔】贾琼曰甚矣天下之不知子也子曰尔愿知乎哉姑修焉天将知之况人乎【孟子曰尽心者知其性也知性则知天言圣人知天则天亦知圣人】贾琼请六经之本曰吾恐夫子之道或坠也子曰尔将为名乎有美玉姑待价焉【待明王出当自求行之】杨感问孝子曰始于事亲终于立身【言尔父不陷不义则尔身可立矣】问忠子曰孝立则忠遂矣【杨素贤则隋不乱】










　　中说卷四
　　钦定四库全书
　　中说卷五
　　宋　阮逸　注
　　问易篇
　　刘炫问易子曰圣人于易没身而已况吾侪乎【圣人终身立易中刘但熟易之文而不知易在身也】炫曰吾谈之于朝无我敌者【但谈易文自谓无敌】子不答退谓门人曰黙而成之不言而信存乎徳行【此所谓易在身】魏征曰圣人有忧乎子曰天下皆忧吾独得不忧乎问疑子曰天下皆疑吾独得不疑乎征退子谓董常曰乐天知命吾何忧穷理尽性吾何疑【忧疑出乎情尔情者性之欲也圣人性不忧而人以为忧者以天下之情为忧也圣人性无疑而人以为疑者以天下之情为疑也故圣人应物以迹复性以心义终下文】常曰非告征也子亦二言乎【前云有忧疑后云无忧疑是二言】子曰征所问者迹也【举天下物情之动而圣人应之曰迹】吾告汝者心也【以一性之本合乎天命曰心】心迹之判久矣【判分也自周公已来心迹分故曰久矣夫尧禅舜舜禅禹以心言之则一也其所以禅之者迹也汤伐桀武王伐纣以尧舜之心言之亦一也其所以伐之者迹也周公仲尼之心与尧舜汤武同也而迹不应乎天下盖时异耳使周孔居禅之时则舜禹也居伐之时则汤武也文中子不得其时两存心迹圣矣哉】吾独得不二言乎【言周公仲尼于易已二言矣】常曰心迹固殊乎【疑二言为二道】子曰自汝观之则殊也【自尔犹言自彼也以彼观我则心迹固殊】而适造者不知其殊也【适造谓我适至于道乗时而用则安知心与迹果殊哉】各云当而已矣【当谓惟义所在不必执乎心执乎迹时行则行时止则止各当而已】则夫二未违一也【言则二道则一也若先天而天弗违后天而奉天时先后则二而其不违时一也】李播闻而叹曰大哉乎一也【李播亦门人未见传】天下皆归焉而不觉也【圣人之道常存于天下然文中子出非其时故天下生民不觉也孟子称伊尹曰天之生民使先知觉后知使先觉觉后觉】程元问叔恬曰续书之有志有诏何谓也叔恬以告文中子子曰志以成道言以宣志【道出乎志也虽未诏天下而其言已宣故曰志】诏其见王者之志乎【诏行天下则志可见矣】其恤人也周其致用也悉一言而天下应一令而不可易【恤人故皆应悉用故不改】非仁智博达则天明命其孰能诏天下乎【言诏如是之大】叔恬曰敢问防何谓也【续书有防】子曰其言也典其致也博悯而不私【悯世病不私讳过】劳而不倦【劳心问贤不倦聴】其惟策乎【若汉武帝策董仲舒】子曰续书之有命邃矣【天爵人爵皆为命也邃者言非止君命抑亦天命之耳】其有君臣经略当其地乎【命其地必有经畧】其有成败于其间天下悬之不得已而临之乎【言命之所归不得已而当之】进退消息不失其几乎【经略如此】道甚大物不废髙逝独往中权契化自作天命乎【天下悬于已故曰自作天命】文中子曰事者【续书有事】其取诸仁义而有谋乎虽天子必有师【事由师谋而成】然亦何常师之有唯道所存以天下之身受天下之训【言不惟师也天下之人有善皆可从】得天下之道成天下之务民不知其由也其惟明主乎【民间之事君皆行焉民亦不知其君得善之由】文中子曰广仁益智莫善于问【续书有问】乗事演道莫善于对【续书有对】非明君孰能广问非达臣孰能専对乎其因宜取类无不经乎【经营】洋洋乎晁董公孙之对【晁厝对策云三王臣主俱贤合谋相辅莫不本于人情也董仲舒对策曰春秋王道之端传之于正正次王王次春春者天之所为也正者王之所为也公孙对策云致利除害兼爱无私谓之仁明是非立可否谓之义治之大用也此三对皆洋洋然得王道大纲】文中子曰有美不扬天下何观君子之于君赞其美而匡其失也【续书有賛】所以进善不暇天下有不安哉【言无不安】文中子曰议其尽天下之心乎【续书有议】昔黄帝有合宫之聴尧有衢室之问舜有总章之访皆议之谓也【合宫总章皆明堂异名也衢室当衢为室以采民言也管子曰尧问衢室聴于民也】大哉乎并天下之谋兼天下之智而理得矣我何为哉恭已南面而已【言黄帝尧舜得天下谋议为理】子曰人心惟危道心惟微言道之难进也故君子思过而预防之所以有诫也【续书有诫】切而不指【切至指讦】勤而不怨曲而不谄直而有礼其惟诫乎【勤拳委曲以礼诫之】子曰改过不恡无咎者善补过也古之明王讵能无过从谏而已矣【续书有谏】故忠臣之事君也尽忠补过君失于上则臣补于下臣谏于下则君从于上此王道所以不跌也【不差跌】取泰于否易昏以明非谏孰能臻乎【言遂事亦可谏】文中子曰晋而下何其纷纷多主也【纷不一姓】吾视惠懐伤之【惠帝政由贾后为赵王伦所篡懐帝防尘于平阳为刘聪所害】舍三国将安取志乎【三国各有平天下之志此又明续书有志】三国何其孜孜多虞乎【虽有志而无制】吾视桓灵伤之【汉桓帝讳志梁冀执政权倾天下灵帝讳宏黄巾贼起董卓作乱】舍两汉将安取制乎【七制之主可以垂法此又明续书有制也】子谓太和之政近雅矣【太和后魏孝文帝年号也都洛阳文物始备故曰近雅】一明中国之有法【中国久无定主孝文立二十余年造明堂祀圆丘置职制定律令举兵百万伐江南其后宣武孝明皆能修太和之政是中国之法也】惜也不得行穆公之道【穆公虬子之祖自江南来奔太和八年始仕焉虬荐王肃及□朗未几孝文崩虬亦卒惜其道未及行也】程元曰三教何如【儒老释】子曰政恶多门久矣【教不一则政多门】曰废之何如子曰非尔所及也【圣贤出则异端自去非遽能废也】真君建徳之事适足推波助澜纵风止燎尔【真君后魏太武年号也时崇道教毁佛法建徳后周武帝年号也毁释老二教隋公辅政时更兴之是暂废而愈盛若波澜风燎尔】子读洪范谠议【安康献公撰皇极谠议】曰三教于是乎可一矣【洪范五皇极者义贵中道尔致中和天地位焉万物育焉人者天地万物中和之物也教虽三而人则一矣】程元魏征进曰何谓也子曰使民不倦【易曰通其变使民不倦】贾琼习书至郅恽之事问于子曰敢问事命志制之别【郅恽王莽时上书曰汉祚久长神器有命不可虚受上天垂戒欲悟陛下宜即臣位莽怒胁恽令称病恽骂曰所言皆天命也非狂人造焉莽终不敢害事者谓行事之迹也命者谓事应天命者也志者谓志蕴于心也制者谓志行于礼义者也】子曰制命吾着其道焉志事吾着其节焉【道兼天下节守一身】贾琼以告叔恬叔恬曰书其无遗乎书曰惟精惟一允执厥中其道之谓乎诗曰采葑采菲无以下体其节之谓乎子闻之曰凝其知书矣子曰事之于命也犹志之有制乎非仁义发中不能济也【事与志发乎中命与制形于外】子曰达制命之道其知王公之所为乎其得变化之心乎【已形于外则心可知矣】达志事之道其知君臣之所难乎其得仁义之几乎【发于中则几可得矣】子曰处贫贱而不慑可以富贵矣【无陨获必不骄矜】僮仆称其恩可以从政矣【恩及贱况良民乎】交游称其信可以立功矣【推而广于天下】子曰爱名尚利小人哉未见仁者而好名利者也【讥时】贾琼问君子之道子曰反是不思亦已焉哉【诗氓篇卒章也言必反复思其所行之道苟不思则已矣】子见缞绖而哭不辍者遂吊之问丧期曰五载矣子然曰先王之制不可越也【丧不可过必俯而就之缞七回反绖徒结反】楚公问用师之道子曰行之以仁义【必也至仁伐不仁大义诛不义】曰若之何决胜【言仁义何能胜兵】子曰莫如仁义过此败之招也【责其知胜人以力不知胜人以道】子见耕者必劳之【慰劳】见王人必俛之【俛俯偻避之】乡里不骑【不骑马】鸡初鸣则盥嗽具服【内则事父母礼盥古缓及】铜川夫人有病子不交睫者三月人问者送迎之必泣以拜【喜惧并】子曰史传兴而经道废矣【若史记先黄老后六经是废也】记注兴而史道诬矣【若裴松之注三国志反毁陈夀是诬也】是故恶夫异端者【述之而反异之】薛收曰何为命也子曰稽之于天合之于人谓其有定于此而应于彼【天时人事稽合曰命此人事也彼天时也知人而不知天与知天而不知人皆非知命也故君子修性以合天理所以定命矣易云穷理尽性以至于命】吉凶曲折无所逃乎【事有不虞之举是时与之吉也事有求全之毁是时与之凶也盖事与时并非人力独能致之故委曲折旋无以逃其吉凶矣】非君子孰能知而畏之乎【知天命畏天命惟君子】非圣人孰能至之哉【尽性以至命惟圣人】薛收曰古人作元命其能至乎【元命苞易书也】子曰至矣【易者性命之书也知易则至命】贾琼曰书无制而有命何也【魏而下续书无制而有命】子曰天下其无主而有臣乎【汉制以亡独臣尚能禀命尔】曰两汉有制志何也子曰制其尽美于防人乎【汉七主本以忧民而作制】志其慙徳于备物乎【汉末徳不备尚有志而已】薛收曰帝制其出王道乎【问汉制出三王之道否乎】子曰不能出也后之帝者非昔之帝也【昔之帝者以道若三王是也后之帝者以名若秦始兼帝而称是也】其杂百王之道而取帝名乎其心正其迹谲【防人之心则正杂霸之迹则谲】其乗秦之不得已而称之乎【天下已熟秦称皇帝之名故汉因之不得已而亦称帝也】政则苟简【董仲舒曰秦为苟简之文】岂若唐虞三代之纯懿乎【二帝三王名实称】是以富人则可典礼则未【汉富民之术可称长世之礼未备】薛收曰纯懿遂亡乎【疑二帝三王之道不可复】子曰人能道焉知来者之不如昔也【后来圣人生则道矣安知其无纯懿之时耶】子谓李靖智胜仁程元仁胜智【五行之秀有偏故五常之性有胜若木性多水性少则仁胜智推此为然】子谓董常几于道可使变理【五常具则庶几乎圣道通变之谓道故曰变理】贾琼问何以息谤子曰无辩【勿与小人辩明】曰何以止怨曰无争【勿与小人争理】子谓诸葛王猛功近而徳逺矣【一时霸其国为功虽近然谋及身后为徳盖逺】子在蒲【蒲古中都之地隋为河中郡】闻辽东之败【大业八年九军并陷】谓薛收曰城复于隍矣【易泰卦上六城复于隍勿用师其命乱也】赋兎爰之卒章【王国诗也桓王失信诸侯背叛卒章云我生之后逢此百凶】归而善六经之本曰以俟能者【俟百姓与能者行之】子曰好动者多难【炀帝如此】小不忍致大灾【隋文如此】子曰易圣人之动也于是乎用以乗时矣【易变易也功业见乎变吉凶生乎动变动者圣人适时之用也无变则功不可大故因二以济无动则吉不先见故惟几成务存时効动易可知焉】故夫卦者智之乡也动之序也【爻在卦如人居乡逐位而动是其次序】薛生曰智可独行乎【言卦为智郷则谓智可独行】子曰仁以守之【智不以仁则易失之贼】不能仁则智息矣安所行乎哉【不能仁虽智无用】子曰元亨利贞运行不匮者智之功也【元仁也亨礼也利义也贞信也运之以智五常成功】子曰佞以承上残以御下诱之以义不动也【凡佞人残人不可以义诱】董常死子哭之终日不絶门人曰何悲之深也曰吾悲夫天之不相道也【董常弱冠而死门人亚圣者也死后无人助行周孔之道】之子殁吾亦将逝矣【天丧斯文我必不乆生】明王虽兴无以定礼乐矣【后唐太宗议礼乐房魏自言不备】子讃易至序卦曰大哉时之相生也达者可与几矣【序卦轮衍六十四卦也时行时止生生不穷达则至之故曰几也】至杂卦曰旁行而不流守者可与存义矣【杂卦止说一卦也守则终之故曰义矣】子曰名实相生利用相成是非相明去就相安也【名由实生实由名显此谓相生利在有用用则成利此谓相成是未果是有非然后明此谓相明去不安则就就不安则去此谓相安已上皆因賛易而言也】贾琼问太平可致乎子曰五常之典三王之诰两汉之制粲然可见矣【古道备在方册行之可致顔子曰舜何人也余何人也有为者亦若是】文中子曰王泽竭而诸侯仗义矣【续书所以明此变也】帝制衰而天下言利矣【续书所以救此失也】文中子曰强国战兵【惟恃力尔】霸国战智【不战而屈人之兵在智】王国战义【禁民为非不独任智】帝国战徳【仁者无敌于天下徳可知矣】皇国战无为【神武而不杀安见其有为】天子而战兵则王霸之道不抗矣【战不以智与义则道不能举】又焉取帝名乎【道不抗虽名存何取】故帝制没而名实散矣【此言名实散则元经必为行其法也】子曰多言徳之贼也【有徳则不言】多事生之雠也【保生者少事】薛方士【未见传】曰逢恶斥之遇邪正之何如子曰其有不得其死乎【贵其太刚也若暴虎慿河子路终死】必也言之无罪闻之以诫【言逢恶遇邪当谲谏喻之孔子曰谏有五吾从其讽】或问韦孝寛【韦叔裕字孝寛后周武帝臣也】子曰干矣【北齐攻雍州孝寛守之不下齐桓归愤而崩此干事而已】问杨愔【杨愔字遵彦北齐文宣帝之臣也愔于斟反】子曰辅矣【愔以朝章国令为务不干小事而已故可称辅相之器】宇文化及问天道人事如何【化及隋右将军述之子也炀帝幸江都化及弑逆】子曰顺隂阳仁义如斯而已【立天之道曰隂与阳立人之道曰仁与义天人相与则一故君阳臣隂阳为仁隂为义此人事所以一天道也化及有无君之心故云守仁义以戒之尔】贾琼为吏以事楚公【隋三公府皆自署吏未君命故云事楚公】将行子饯之琼曰愿闻事人之道子曰逺而无介【恭而逺之无伤介】就而无谄【泄就其身不苟言貌】泛乎利而讽之无鬭其防【泛泛因所利而讽之勿辩防自取祸】琼曰终身诵之子曰终身行之可也【不惟事人也处世尽宜然】子曰元经其正名乎【正帝名】皇始之帝征天以授之也【皇始后魏道武帝号也始有中原建天子旌旗得正綂此天授之也】晋宋之王近于正体【东晋至刘宋中国无真主则江南以为正体故曰近】于是乎未忘中国【晋宋皆举兵中原有复一之志】穆公之志也【晋阳穆公作政大论言帝王之道元经所以帝元魏而斥齐梁盖其志也】齐梁陈之徳【僭徳】斥之于四夷也以明中国之有代太和之力也【后魏孝文太和元年宋苍梧王元徽五年也时江南衰替中国始尊】子曰改元立号非古也【后文帝始改中元后元年号】其于彼心自作之乎【彼汉以心自改之可也非古也】或问志意修骄富贵道义重轻王侯如何【此苟卿子言也下句云内省而外物轻矣】子曰彼有以自守也【处士横议非天下公言自守此说而已凡圣人之道无所骄无所轻】薛生曰殇之后帝制絶矣元经何以不兴乎【和帝在位十载窦宪不轨殇帝二嵗邓后临朝且此时汉制已絶何为于此不续元经以振王法乎】子曰君子之于帝制并心一气以待也【以待其复兴也】倾耳以聴拭目而视【待之极也】故假之以岁时【自殇和绵绵至桓灵假嵗时而终不复兴】桓灵之际帝制遂亡矣【曹操举兵吴蜀继作孝献禅魏汉制乃絶】文明之际魏制其未成乎【魏文帝明帝未能平吴蜀一制天下】太康之始书同文车同轨【晋武太康元年平吴天下同一】君子曰帝制可作矣而不克振【太康三年刘毅比帝为桓灵盖帝制寻大坏矣】故永熈之后君子息心焉曰谓之何哉【太康十一年武帝崩杨骏矫诏辅政改元永熈贾后杀骏天下大乱】元经于是不得已而作也【上无王法故君子作赏罚以戒乱臣贼子岂好辨哉诚不得已也】文中子曰春秋作而典诰絶矣【孟子曰王者之迹熄然后诗亡诗亡然后春秋作】元经兴而帝制亡矣【元经作于续书续诗之后】文中子曰诸侯不贡诗【古者列国歌颂皆贡于王若鲁季孙行父请命于周是也】天子不采风【古有采诗之官】乐官不达雅【古为诗乐为歌以合雅道】国史不明变【国史明乎得失之迹】呜呼斯则久矣【自仲尼殁诗有空文而其实废矣】诗可以不续乎【汉而下风化不传于诗故君子不可不续】







　　中说卷五
<子部,儒家类,中说>
　　钦定四库全书
　　中说卷六
　　宋　阮逸　注
　　礼乐篇
　　子曰吾于礼乐正失而已【正礼乐沿革之文而已】如其制作以俟明哲必也崇贵乎【王道盛则可以制礼作乐明哲君子必得公辅崇贵之位乃助成王道也】贾琼薛收曰道不行如之何子曰父母安之兄弟爱之朋友信之施于有政道亦行矣奚谓不行【乱世道不能济天下则修身以正家可矣】子谓任薛王刘崔卢之昏非古也何以视谱【古者氏族家谱所以僄门地谨昏姻也任姓出黄帝六代孙大壬薛姓出黄帝六代孙奚仲居薛此二姓同谱王姓出舜之后封于刘至汉有王于齐者号王氏此二姓同谱崔姓帝喾姜嫄之后居崔邑卢姓亦姜姓之后居卢国此二姓同谱皆古礼不通昏也】文中子曰帝之不帝久矣【百王称帝者相沿前代号也自秦始皇始故曰不帝久矣】王孝逸曰敢问元经之帝何也【三代称王故春秋书王以尊天子禀正朔也秦汉称帝则元经书帝以尊中国而明正统也】子曰絜名索实此不可去【举后世之名者贵存前帝之实也中国天子不可去此号】其为帝实失而名存矣【实道也名空号尔】或问谢安子曰简矣【谢安字安石为东晋相处富贵而独退静破苻坚而无喜色终优游东山此简可见矣】问王导子曰敬矣【王导字茂事晋元明成三帝为相每进爵必拜元帝山陵此恭可见矣】问温峤子曰毅人也【峤字太真与王导平王敦苏峻之乱皆有功初镇武昌闻国难泣涕率兵来赴天子留峤辅政峤让王导此果毅可知矣】问桓温子曰智近谋逺鲜不及矣【温字子元为晋将军破李势平苻健有功为大都督乂北伐不已为慕客垂所败归而潜有墓志此智近谋逺之验】贾琼问羣居之道子曰同不害正异不伤物【外虽同而内必正内虽异则外无伤此中庸者乎】曰可终身而行乎子曰乌乎而不可也【乌何也】古之有道者内不失真而外不殊俗夫如此故全也【知道可与适道者也不失真可与立者也不殊俗可与权者也三者备何往不全】繁师曰敢问稽古之利子曰执古以御今之有乎【今之有利者皆古有之矣故必稽古】子曰居近识逺处今知古惟学矣乎【孔子曰吾非生而知之好古敏以求之】子曰恭则物服【俨然人望而毘之】慤则有成【先诚其意】平则物化【无私于物物亦公焉】子曰我未见平者也【隋政多私】或曰君子仁而已矣何用礼为子曰不可行也【行仁必以礼节之】或曰礼岂为我辈设哉【阮籍云】子不答既而谓薛收曰斯人也旁行而不流矣【旁行一隅不知流通之变】安知教意哉有若谓先王之道斯为美也【有若孔子弟子】文中子曰七制之主道斯盛矣【七制注见上】薛收曰何为其然子曰呜呼惟明王能受训【续书有训】收曰无制而有训何谓也子曰其先帝之制未亡乎大臣之命尚正乎【若孝武之制未亡霍光之命尚正则可以训前汉诸帝也尤武之制未亡桓荣之命尚正则可以训后汉诸君也】无制而有训天下其无大过矣否则苍生不无大忧焉【若昌邑王不废东海王不让则必有兵争起而生民忧也】薛收曰讃其非古乎【续书有讃】子曰唐虞之际斯为盛大禹皋陶所以顺天休命也【益賛于禹又臯陶曰赞赞襄哉】文中子曰议天子所以兼采而博聴也【续书有议】唯至公之主为能择焉【公朝共议择善而从】文中子曰诫其至矣乎【续书有诫】古之明王敬慎所未见悚惧所未闻刻于盘盂【盘铭云徳日新荀子曰君者盘也水者民也盘圆则水圆君者盂也盂方则水方】勒于几杖【杖铭云扶危定倾皆戒也】居有常念动无过事其诫之功乎【常念日新扶危之诫自无过】薛收曰谏其见忠臣之心乎【续书有谏】其志直其言危【志直若周昌云口不能言心知不可是也言危若樊哙云陛下独不见赵髙之事乎是也】子曰必也直而不迫危而不诋其知命者之所为乎【不迫若贾谊曰今之进言者皆云天下治臣独以为未是也知命为知其君可谏则谏进退不违天命也】狡乎逆上吾不与也【狡谓志不直也言不危也非忠顺故曰逆】贾琼曰虐哉汉武未尝从谏也子曰孝武其生知之乎虽不从未尝不悦而容之【子言汉武大体生知不由人谏而理也若初即位崇太学立明堂黜百家策贤良雄才大畧此皆天纵也如汲黯之讦方朔之滑稽虽未聴亦能容之矣】故贤人攅于朝直言属于耳斯有志于道故能知悔而康帝业【贤人若仲舒申公枚臯相如严乐辈是也此数子每大臣奏事则皆辨论之是攅于朝属于耳也晚年下诏觉用兵之悔封丞相旧千秋为富民侯是知悔而帝业康也】可不谓有志之主乎【续书所以有志】子曰姚义之辩李靖之智贾琼魏征之正薛收之仁程元王孝逸之文加之以笃固【七子各得一长更能敦笃则固】申之以礼乐可以成人矣【既固矣必能成之礼乐通才然后及也】子谓京房郭璞古之乱常人也【京房字君明习灾变之学以卦直日用事本姓李氏而辄自推律改为京氏郭璞字景纯好隂阳算术被髪衔刀竟坐诛二子并乖正经乱人伦者也】子曰冠礼废天下无成人矣昏礼废天下无家道矣【士冠昏礼二十而冠三十而昏成人正家不可废也】丧礼废天下遗其亲矣祭礼废天下忘其祖矣【亦言士丧祭礼也孟子曰未有仁而遗其亲也又曰祭必自其祖】呜呼吾末如之何也已矣【伤时废此四礼】越公问政子曰恭以俭【杨素骄侈故防之】邳公问政【苏威封邳国公为仆射】子曰清以平【威以老臣贵位引其子夔预朝政非清白公平也故亦规之】安平公问政【李徳林封安平郡公】子曰无鬭人以名【徳林文学擅名然多自负见毁于时故规之使无鬬名】子谓薛收贾琼曰春秋元经其衰世之意乎义直而微言曲而中【直微曲中盖权行取中】越公初见子遇内史薛公曰公见王通乎【杨素问薛道衡】薛公曰乡人也【并家河东】是其家传七世矣【家传儒业】皆有经济之道而位不逢【不逢明时】越公曰天下岂有七世不逢乎薛公曰君子道消十世不逢有矣【若孔子自弗父何嗣厉公及正考甫佐戴武宣公至孔父嘉立殇公至仲尼凡三百年不遇明时三十年为一世】越公曰奚若其祖公曰王氏有祖父焉有子孙焉虽然久于其道钟美于是也是人必能叙伦矣【六经续而彜伦叙】子出自蒲闗【自长安出蒲州龙门闗北归晋】闗吏陆逢止之曰未可以遯我生民也【陆逢贤人隠于关吏】子为之宿翌日而行【子知其贤意在生民故特为宿未忍去】陆逢送子曰行矣江湖鳣鲸非沟渎所容也【圣道大非羣小所知】程元曰敢问风自火出家人何也【易彖词】子曰明内而齐外【离明巽齐】故家道正而天下正【治国者先齐家】子曰仁义其教之本乎【立人之道曰仁与义是谓教本】先王以是继道徳而兴礼乐者也【韩愈曰仁与义为定名道与徳为虚位然则道徳者本仁而中和之所以为礼乐也】子曰礼其皇极之门乎圣人所以向明而节天下也【喻门南向使人出入而节限内外】其得中道乎【解上文皇极义】故能辩上下定民志【上不偪下下不僭上人志自定是中也】或问君子子曰知微知章知柔知刚【易系辞】曰君子不器何如子曰此之谓不器【即此防章柔刚是不器】文中子曰周齐之际王公大臣不暇及礼矣【北齐髙洋至髙纬二十八年后周自宇文觉至介国公二十五年日寻干戈虽有名臣岂暇及礼哉】献公曰【安康献公】天子失礼则诸侯修于国诸侯失礼则大夫修于家【周东迁邦礼丧韩宣子适鲁曰周礼在鲁矣此诸侯修于国也鲁三家专政八佾舞庭孔子自卫反鲁乃定礼乐此大夫修于家也】礼乐之作献公之志也【礼论乐论盖推献公之志而作】程元问六经之致【续经】子曰吾续书以存汉晋之实【续书起于汉髙祖止晋武帝】续诗以辩六代之俗【六代诗见上】修元经以断南北之疑【晋东迁故南朝推运厯者因以齐梁陈为正綂后魏据中原故北朝推运厯者以北齐周隋为正綂于是南北二史夷虏相称而天下疑矣元经者所以尊中国故中国无主则正綂在晋宋中国有主则正綂归魏周】讃易道以申先师之防【申明十翼也】正礼乐以旌后王之失【后王有不合周公制作者则论而正之】如斯而已矣程元曰作者之谓圣述者之谓明夫子何处乎【处居中】子曰吾于道屡伸而已【言我亦不作亦不述盖以微言絶大义乖则我再三伸明之尔】其好而能乐勤而不厌者乎【言我但好学不厌而已】圣与明吾安敢处【不敢当程元所言】子曰有坐而得者有坐而不得者有行而至者有不行而至者【老子曰坐进此道书曰行之惟难坐之行之一也而有得有不得有至有不至此言人性差殊各由所习遂相逺也】子曰见而存【因所见而存诸心】未若不见而存者也【不待见而心常存之犹言不勉而中不言而信也】子曰君子可招而不可诱【可以礼招不可以机诱】可弃而不可慢【弃谓道不同慢谓伤名教】轻誉苟毁好憎尚怒小人哉【四者任情】子曰以势交者势倾则絶以利交者利穷则散故君子不与也【不与之交】子谓薛収善接小人逺而不疎近而不狎頽如也【頽如不矜持之貌】子逰汾亭坐鼓琴【君子不去琴瑟】有舟而钓者过曰美哉琴意【钓隠者也闻琴知意】伤而和怨而静【伤怨和静乃缦伤弦调也】在山泽而有廊庙之志非太公之都磻溪则仲尼之宅泗滨也【时乱贤人隠于野磻薄官反】子骤而鼓南风钓者曰嘻非今日事也道能利生民功足济天下其有虞氏之心乎不如舜自鼓也声存而操变矣【所传南风声则存矣而所操者之情则变而不类】子遽舍琴谓门人曰情之变声也如是乎起将延之钓者摇竿鼓栧而逝门人追之子曰无追也播鼗武入于河击磬襄入于海固有之也【掌鼗掌磬之官武襄是其名也鲁哀公时礼壊乐崩乐人皆去】遂志其事作汾亭操焉【文中子撰此操】子之夏城【绛州有夏城县】薛收姚义后遇牧豕者问涂焉牧者曰従谁欤薛收曰从王先生也牧者曰有鸟有鸟则飞于天有鱼有鱼则潜于渊【一本作泉后人避唐讳也】知道者盖黙黙焉【牧者亦隠士也意谓鱼鸟尚得其所知道者何不黙而遁】子闻之谓薛收曰独善可矣【斥牧者】不有言者谁明道乎【既云知道即不可独善其身必当言于天下使明而行焉】子不相形【不可以貌取人】不祷疾【无妄之疾勿药有喜】不卜非义【不疑何卜】子曰君子不受虚誉不祈妄福不避死义【三者常徳也】文中子曰记人之善而忘其过温大雅能之【深而宏能容物】处贫贱而不慑魏徴能之【直而遂能强立】闻过而有喜色程元能之【好学】乱世羞富贵窦威能之【好礼俭肃窦田反】慎宻不出董常能之【知时】陈叔达谓子曰吾视夫子之道何其早成也【子谒隋文帝时年二十一是早成】子曰通于道有志焉又焉取乎早成耶【言志学于道非务早成】叔达出遇程元窦威于涂因言之程元曰夫子之成也吾侪慕道乆矣未尝不充欲焉【所问道必充其欲】逰夫子之门者未有问而不知求而不给者也【凡登门者皆充欲】诗云实获我心葢天启之非积学能致也【言早成亦非志学葢天纵生知尔】子闻之曰元汝知乎哉天下未有不学而成者也【必须学】或问长生神仙之道子曰仁义不修孝悌不立奚为长生【苟不仁不孝长生何为】甚矣人之无厌也【秦皇汉武无厌妄求】或问严光樊英名隠【光字子陵少与汉光武同学除为谏议不就耕于富春山钓于瀬上樊英字季齐明经善推歩之术顺帝徴不出隠于壶山此并不求名而隠故曰名隠】子曰古之避言人也【避毁誉之言而已】问东方朔【朔字曼倩汉武帝时为郎诸郎呼为狂人醉歌曰陆沈于俗避世金马门】子曰人隠者也【诡迹混俗不自求别于众人故曰人隠】子曰自太伯虞仲已来天下鲜避地者也【古公长子太伯次虞仲少季厯季厯子昌有圣瑞太伯虞仲知立季厯以及昌于是如荆吴以让季厯一云虞仲乃仲雍之孙也君于吴后武王克商封虞仲于周未知孰是言二人皆奔之逺地以避贤君故曰避地】仲长子光天隠者也无往而不适矣【因言数人其隠则一而道徳相逺或蔵名或混俗或让国皆执一有迹也惟天隐浩然太虚孰为名孰为俗孰为国惟变所适人不能知是天隠也】子曰遁世无闷其避世之谓乎【避世即天隠也生世间治则彰乱则晦乐则行忧则违适时而已又何闷哉此与名隠人隠地隠异矣】非夫无可无不可不能齐也【可不可齐致则成天隠】文中子曰小雅尽废而春秋作矣【四夷交侵故春秋作以尊中国】小化皆衰而天下非一帝【续诗有大化小化亦大小雅之义也及其衰也四夷僣帝号故曰非一帝】元经所以续而作者其衰世之意乎【救世衰故续春秋之法】子在绛出于野遇陈守【叔达时为绛郡守】曰夫子何之乎子曰将之夏【绛州夏城县】陈守令劝吏息役【虑其师见役民】董常闻之曰吾知夫子行国矣未尝虚行也【汉置八使行国以观天下风俗文中子一布衣出行而郡守息役是不虚行也】贾琼事楚公因防而归以告子【楚公注见上】子曰琼汝将闭门却扫欤不知缄口而内修也【古人杜门却扫者义在缄口净其内也】琼未达古人之意焉【将谓真闭门】仲长子光曰在险而运竒不若宅平而无为【运竒一时之用无为长世之图】文中子以为知言【言得大者逺者】文中子曰其名弥消其徳弥长其身弥退其道弥进此人其知之矣【此人即谓仲长子光也退宅平无为则知消长进退之极致也】子曰知之者不如行之者【苟不能行犹不知】行之者不如安之者【委物以能不劳聪明安然而事自行此亦广上文无为之义】仲长子光字不曜董常字履常子曰称徳矣子之叔弟绩字无功子曰字朋友之职也【朋友呼而字之非自立也】神人无功非尔所宜也常名之【绩终号无功子自作传弃官不仕】季弟名静薛收字之曰保名子闻之曰薛生善字矣静能保名有称有诫薛生于是乎可与友也【表徳则称之未有可称则诫之葢益友矣】











　　中説卷六
　　钦定四库全书
　　中説卷七
　　宋　阮逸　注
　　述史篇
　　子曰太熈之后述史者防乎骂矣故君子没称焉【太熈晋惠帝元年也已后至十六国载记及南北史有索虏岛夷之呼如诟骂焉】楚公作难贾琼去之【楚难注见上】子曰琼可谓立不易方矣【恒卦象云也琼事楚公不预事】温彦博问知子曰无知【彦博夲以多知为问子答以无知是知也】问识子曰无识【不言如愚】彦博曰何谓其然子曰是究是图亶其然乎【棠棣诗笺云汝深谋之诚如是矣】彦博退告董常常曰深乎哉此文王所以顺帝之则也【大雅皇矣篇云不识不知顺帝之则】子曰诗有天下之作焉【谓大雅】有一国之作焉【谓国风】有神明之作焉【谓颂】吴季札曰小雅其周之衰乎豳其乐而不淫乎【左傅襄二十九年吴季札聘鲁观周乐听小雅曰思而不贰怨而不言其周徳之衰乎闻周南召南曰勤而不怨听豳曰乐而不淫】子曰孰谓季子知乐小雅乌乎衰其周之盛乎【乌何也小雅自鹿鸣至菁菁者莪皆言先王之徳也故天保已上治内采薇已下治外后王能修先王之政仲尼删诗谓虽不及先王之大然亦不失其政故曰小雅言政之小者也季子所听云思而不贰怨而不言则不谓变雅者也幽厉之世国异政家殊俗斯变雅作矣然有先王之遗民不敢怨贰亦由先王盛徳使然文中子曰周之盛也何衰乎】豳乌乎乐其勤而不怨乎【季子言周南召南勤而不怨葢古文误也当谓豳诗尔按周南闗雎乐而不淫豳实无乐文中子辨季札必知乐此文之误耳】子曰太和之主有心哉【后魏孝文帝】贾琼曰信美矣子曰未光也【有心扵治美矣未成化是未光】文中子曰元经作君子不荣禄矣【易否卦天地不交否君子以俭徳避难不可荣以禄言晋惠而下否矣故元经作】董常习书【续书】告于子曰吴蜀遂忘乎【续书有魏而无吴蜀】子慨然叹曰通也敢忘大皇昭烈之懿识孔明公瑾之盛心哉【吴主孙权諡大皇帝蜀主刘备諡昭烈皇帝蜀相诸葛亮字孔明吴相周瑜字公瑾懿识谓能任贤也盛心谓亮云普天之下莫匪汉民瑜云曹公托名汉相实汉之贼是也】董常曰大哉中国五帝三王所自立也【五帝少吴都曲阜颛顼都濮阳帝喾都亳尧都冀舜都蒲三王夏都安邑汤都亳周都雍洛皆中原之国也】衣冠礼义所自出也故圣贤景慕焉【春秋以中国为法】中国有一圣贤明之中国有并【并谓吴蜀是也】圣贤除之耶【除吴蜀】子曰噫非中国不敢以训【周孔之志】董常曰元经之帝元魏何也【元经纪年书帝春王正月起晋惠帝止东晋及宋未忘中国故帝之至齐梁则中国有元魏故帝魏矣】子曰乱离斯瘼吾谁适归【诗四月篇云乱离瘼矣奚其适归笺云今政乱忧病必有之归】天地有奉生民有庇即吾君也【必君元魏】且居先王之国【都洛】受先王之道【建明堂修典礼】予先王之民矣【予文中子自谓言予自晋阳穆公已来事魏故曰先王之民】谓之何哉【何为不帝】董常曰敢问皇始之授魏而帝晋何也【魏太祖入长安始有中原是歳丙申皇后元年当东晋孝武帝尽太元二十一年也然元经尚以安恭纪年】子曰主中国者将非中国也【晋主中国至孝武帝名存而实去矣故曰非中国】我闻有命未敢以告人【扬之水篇云也闻有善政之命未敢告动民心去之】则犹伤之者也伤之者懐之也【虽实去尚追懐之】董常曰敢问卒帝之何也【魏至孝文方得纪帝】子曰贵其时大其事于是乎用义矣【天时人事盛大而帝之得其宜也】子曰穆公来王肃至而元魏达矣【穆公虬宋顺帝升明二年奔魏王肃字恭懿齐明帝建武四年亦奔魏并魏孝文时也虬为晋阳太守肃为平南将军皆预国政虬累荐肃肃制典章律令故曰达矣】子曰非至公不及史也【以先王为公】叔恬曰敢问元经书陈亡而具五国何也【书隋九年春帝正月晋宋齐梁陈亡】子曰江东中国之旧也衣冠礼乐之所就也永嘉之后江东贵焉【晋懐帝永嘉二年琅邪王叡自徐州移镇建业中国衣冠往依焉】而卒不贵【贵犹兴也】无人也【元明成三帝二十余年赖王导为之辅康穆之世桓温专政晋祚中防至孝武朝赖谢安为之佐江东复振安卒后桓篡位刘裕兴焉是无多贤人使然】齐梁陈于是乎不与其为国也【宋尝有树晋之功君子犹与之也至齐梁陈无复念中国但自相篡立故曰不与其为国也】及其亡也君子犹懐之【齐梁陈亡君子犹懐晋宋】故书曰晋宋齐梁陈亡具五以归其国【归晋旧国】且言其国亡也【春秋书梁亡言自亡也江东亦然不任贤不修典礼尚淫靡之文自取亡国故曰自亡】呜呼弃先王之礼乐以至是乎【南朝丧弃古道】叔恬曰晋宋亡国乆矣今具之何谓也子曰衣冠文物之旧君子不欲其先亡宋尝有树晋之功有复中国之志【宋祖刘裕平桓卢循此树晋功也伐南燕擒慕容超伐后秦姚平洛阳修谒五陵留子义真守长安此复中国志也】亦不欲其先亡也故具齐梁陈以归其国也其未亡则君子夺其国焉曰中国之礼乐安在【齐梁陈不修礼乐但自谋立故君子至公及史以其未亡而必夺之也】其已亡则君子与其国焉曰犹我中国之遗人也【已亡谓晋宋礼乐犹存先王之化衣冠犹有中国之人故君子及史虽其已亡而必与之也】叔恬曰敢问其志文中子然而兴曰铜川府君之志也通不敢废【铜川子之父也着兴衰要论言六代得失此其志也】书五国并时而亡葢伤先王之道尽坠故君子大其言极其败于是乎扫地而求更新也期逝不至而多为卹【枤杜篇云匪载匪来忧心孔疚期逝不至而多为卹逝往也恤忧也言君子未来我忧恤之往不可期其来至而徒多日为病也文中子喻已懐先王之道亦犹此诗尔】汝知之乎此元经所以书也【所以书五国皆亡也】文中子曰汉魏礼乐其末不足称也【末谓末节也】然书不可废尚有近古对议存焉【续书有对议问对若髙贵乡公问诸儒经义淳于俊马昭等对曰三王以徳化民三王以礼为治是也议若夏侯议时事曰铨衡台阁上之分孝悌闾里下之分是也】制志诏册则防乎典诰矣【制发于君心也志臣下志君之善也诰君以告于下也册君求于贤也皆近于二典九诰】薛收问仁子曰五常之始也【五常一曰仁在干四徳为善长在孟子四端为恻隠】问性子曰五常之本也【本谓善也孟子曰人性无不善孔子曰继之者善也成之者性也】问道子曰五常一也【性善其道一也礼曰率性之谓道】贾琼曰子于道有不尽矣乎【言夫子以门人不可教而夫子不尽以道教之乎】子曰通于三才五常有不尽者神明殛也【责贾琼不知心也言三才五常之道有为之教吾尽之矣如要无为则退蔵于密不能尽焉】或力不足者斯止矣【智不及则有不尽焉故不教尔也此谦辞】裴晞问穆公之事【续书有此篇名事则未详】子曰舅氏不闻凤皇乎览徳晖而下何必懐彼也【晞文中子之舅也凤翔千仞有徳则来无徳则去】叔恬曰穆公之事葢明齐魏【言续书之事非为穆公而已葢明南齐篡国君子振凤翮而去之穆公所以来魏也】裴晞曰人夀防何吾视仲尼何其劳也【应聘列国未尝暂暇】子曰有之矣其劳也敢违天乎【仲尼诚有此劳也然天行健君子自强不息岂敢违天】焉知后之视今不如今之视昔也【子自谓我勤道亦劳也然后人视我亦将讥人夀防何也】温大雅问如之何可使为政子曰仁以行之寛以居之深识礼乐之情【若周公是也】敢问其次子曰言必忠行必恕鼓之以利害不动【若孟轲是也】又问其次子曰谨而固防而虑龊龊焉自保不足以发也【若伯夷叔齐是也龊测角反】子曰降此则穿窬之人尔【苟无周公之深识孟轲之不动又无伯夷叔齐之谨固则是窃禄如穿窬者尔窬容朱反】何足及政抑可使备员矣【若汉之张禹魏之钟繇晋之张华之类备员相位实非及民之政也】子曰宗祖废而氏姓离矣朋友废而名字乱矣【大宗小宗同尊其祖所以亲族不离朋友相字以表其徳所以称谓不乱】内史薛公谓子曰吾文章可谓淫溺矣【薛道衡自谓淫文溺于所习】文中子离席而拜曰敢贺丈人之知过也薛公因执子手喟然而咏曰老夫亦何冀之子振頽纲【咏古诗也頽纲谓六朝文弊】子将之陜【河南陜县唐置陜州】门人从者锵锵焉被于路子止之曰散矣不知我者谓我何求门人乃退【黍离诗曰知我者谓我心忧不知我者谓我何求】子谓贺若弼曰壮于趾而已矣【大壮初九壮于趾征凶言居下用刚也】子曰天下未有不劳而成者也【孟子曰君子劳心小人劳力】贾琼问正家之道子曰言有物而行有恒【答以家人卦大象词】王孝逸谓子曰盍说乎【游说】子曰呜呼言之不见信乆矣【困卦辞云有言不信周公之词也故曰乆矣】吾将贞大人以取吉尚口则穷也且致命遂志其唯君子乎【困卦辞云贞大人吉彖曰贞大人吉以刚中也有言不信尚口乃穷也象曰君子以致命遂志言命虽致困志必遂通】文中子曰春秋其以天道终乎故止于获麟【麟不遇时天命穷矣】元经其以人事终乎故止于陈亡【先王之道扫地而求更新是人事极矣】于是乎天人备矣【春秋王次春正次王是天人之道参焉孔子因天命之穷仲淹因人事之极天人之道一也】薛收曰何谓也子曰天人相与之际甚可畏也【此董仲舒解春秋云也】故君子备之子曰可与共乐未可与共忧可与共忧未可与共乐吾未见可与共忧乐者也【乐谓守成也治成则与民同乐忧谓虑始也事初则与民同患凡可与守成者难与虑始若成王初疑周公是也可与虑始不可与守成若范蠡终避勾践是也有始有卒难全也哉】二帝三王可与忧矣【尧禅舜舜禅禹天下共乐矣汤伐桀武王伐纣天下共忧矣忧乐皆以天下故文中子以天下之道共与而言之也】子曰非君子不可与语变【变权也反经合道之谓也孔子曰可与适道未可与权】子讃易至于革叹曰可矣其孰能为此哉【大业可革】至初九曰吾当之矣又安行乎【革初九曰巩用黄牛之革象曰不可以有为也】薛收问一卦六爻之义子曰卦也者着天下之时也【闗氏易传曰乾坤屯济四卦时之门变之开阖也余六十卦为六十时而小言之六时而已】爻也者效天下之动也【爻効也】趋时有六动焉吉凶悔吝所以不同也【一卦一时之动适时则失时则凶】收曰敢问六爻之义子曰六者非他也三才之道谁能过乎【天时人事不过乎六闗氏易传曰六者天地生成之谓也】程元薛收见子子曰二生之学文奚志也对曰尼父之经夫子之续不敢殆也【殆怠同】子曰允矣君子展也大成【车攻诗云也允信展诚也大成谓致太平】居而安动而变可以佐王矣【居而安可与立也动而变可与权也】董常之丧子赴洛【常死在洛】道于池【河南有沔池县唐置谷州】主人不授馆子有饥色坐荆棘间讃易不辍也谓门人曰乆矣吾将辍也【辍讃易】而竟未获【未获已】不知今也而通大困困而不忧穷而不慑通能之斯学之力也主人闻之召舍具餐焉【世俗亦知非常人餐千安反】贾琼请絶人事子曰不可请接人事子曰不可【絶之接之是执一端】琼曰然则奚若子曰庄以待之信以従之去者不追来者不拒泛如也斯可矣【乱世当如此】文中子曰贾谊夭孝文崩则汉祚可见矣【贾谊年十八上书孝文帝谓才堪卿相然未及大用而谊夭帝崩使汉祚不及三代之永诚以此尔】子曰我未见谦而有怨亢而无辱恶而不彰者也【三者必然之理】董常曰子之十二策奚禀也子曰有天道焉有地道焉有人道焉此其禀也【策今亡】董常曰噫三极之道禀之而行不亦焕乎【极者谓动也】子曰十二策若行于时则六经不续矣董常曰何谓也子曰仰以观天文俯以察地理中以建人极吾暇矣哉【足以无为】其有不言之教行而与万物息矣【尧民曰日出而作日入而息帝何力于我哉是也】文中子曰天下有道圣人蔵焉【闲暇故蔵】天下无道圣人彰焉【辩不得已】董常曰愿闻其説子曰反一无迹庸非蔵乎【反一谓反复一性也复静则万虑何有老子曰归根曰静是也无迹谓无形也无形圣人所以蔵诸用葢不言之教也】因贰以济能无彰乎【贰谓异端也异端乎大义我则辟之尔如尼父因史法之贰作春秋以济之孟子因邪説之贰举仁义以济之文中子因乱华之贰尊元经以济之葢有为之典也】如有用我者当处于泰山矣【泰山鲁国周公礼乐之地文中子周之后故慕焉一説泰山黄帝有合宫在其下可以立明堂之制焉】董常曰将冲而用之乎【冲虚也老子曰道冲而用之言子不求官达而思慕泰山黄帝周公之道是将假冲虚为词乎】易不云乎易简而天地之理得矣【易简言无为也道冲用则知子之志有不可为矣】杜淹问七制之主子曰大有功也【注见上】问贾谊之道何如子曰羣疑亡矣【易睽卦曰遇雨则吉羣疑亡也谊上书文帝曰汉兴二十余年当更秦之法定官名礼乐又对鬼神之事君臣相和如遇雨吉矣此其道也】或问楚元王子曰惠人也【惠才惠也元王名交好书多才尝与鲁申公白公穆生同受诗作传曰元王诗又穆生不饮酒王设醴待之是惠也】问河间献王子曰智人也【智谓能周防也献王名徳好收书与朝廷等是时淮南王亦好书多招浮辩献王修礼乐服儒术帝策问三十余事王对以道术得事之中立是智也】问东平王苍子曰仁人也【仁谓乐善也王名苍明帝重之位三公上苍意不安上疏归藩帝问处家何乐苍曰为善最乐是仁也】问柬海王强子曰义人也【光武太子名强母郭后有罪废而强不自安乞归藩光武不忍迟回数年方许之遂封东海大国后明帝立葢强让之也故曰义】保终荣宠不亦宜矣【言四王皆善终有惠智仁义】子曰妇人预事而汉道危乎【吕后梁后产禄之擅权冀之跋扈终危汉也】大臣均权而魏命乱矣【司马宣王与曹爽争权相倾终乱魏也】储后不顺而晋室隳矣【惠帝衷太子遹未加师训而立果隳晋祚】此非天也人谋不臧咎矣夫【天谓厯数也人谓典礼也汉魏晋厯数不及三代者典礼不修故也此是人谋不臧之咎】














　　中説卷七
　　钦定四库全书
　　中説卷八
　　宋　阮逸　注
　　魏相篇
　　子谓魏相真汉相识兵畧达时令逺乎哉【魏相字弱翁学易道举贤良为汉宣帝相谏伐西域是识兵畧作明堂月令议是达时令也】子曰孰谓齐文宣瞢而善杨遵彦也【北齐文宣帝髙洋即位以法御下以功业自矜而瞢于为政然善待杨遵彦又似非瞢杨愔字遵彦事迹注见上】谓孝文明吾不信也【后魏孝文帝元氏名宏都洛阳文物制度始备然有王虬不能用有尔朱荣不能图似不明也】谓尔朱荣忠吾不信也【荣字天寳有战功为都督将军害灵后及少主而奉庄帝恐其难制也手刃杀之】谓陈思王善让也能污其迹可谓逺刑名矣【醉酒驰马是污迹也求小责免大患是逺刑也】人谓不宻吾不信也【皆谓植以才自显不知污迹保晦其心宻矣】董常问古者明而不视聪而不闻有是夫【古知道者视听不用耳目故问】子曰又有圆而不同方而不碍直而不抵【抵讦也】曲而不佞者矣【广推其类终乎中道】常曰浊而不秽清而不皎刚而和柔而毅可乎【常闻一知十】子曰出而不声隠而不没用之则成舍之则全吾与尔有矣【既泛言其道故终显其志】子游马頬之谷遂至牛首之谿【晋州有马頬河牛首山】登降信宿从者乐姚义窦威进曰夫子遂得潜乎【潜隠也】子曰潜虽伏矣亦孔之昭【诗正月篇也笺云喻贤人道不行虽潜伏亦甚易见】威曰闻朝廷有召子议矣【大业十一年再徴皆不至】子曰彼求我则如不我得执我仇仇亦不我力【笺云彼王求我如不得言礼命多也仇仇謷謷也虽执留我然不问我功力】姚义曰其车既载乃弃尔辅【笺云车载物喻王之任国事也弃其辅逺贤也】窦威曰终逾絶险曾是不意【笺云车度险曾不为意乎喻治国亦然】子喟然遂歌正月终焉【感怆长言之终其意也】既而曰不可为矣【言隋必亡不可救】子曰书以辨事诗以正性【言常道在乎事思无邪在乎性】礼以制行【行不可纵必礼以断之】乐以和徳【徳不可苦必乐以和之】春秋元经以举往【仲尼举周公之典礼仲淹修孔父之笔法是往也】易以知来【生生不穷是来也】先王之蕴尽矣【蕴奥赜也】王孝逸曰惜哉夫子不仕喆人徒生矣贾琼曰夫子岂徒生哉以万古为兆人五常为四国三才九畴为公卿又安用仕董常曰夫子以续诗续书为朝廷礼论乐论为政化賛易为司命元经为赏罚此夫子所以生也叔恬闻之曰孝悌为社稷不言为宗庙无所不知为富贵无所不极为死生天下宗之夫子之道足矣【虽生乱世而门人能宗其教以行扵天下生亦足矣喆陟列反】贾琼曰中山吴钦天下之孝者也【吴钦史传不显】其处家也父兄欣欣然其行事也父兄焦然若无所据【欣悦也焦犹孑也孑然如无依据言事自集】子曰吾党之孝者异此【设此以证彼之非】其处家也父母晏然【晏安也言不欣嗃而自安】其行事也父兄恬然若无所思【无思言无事也安用据哉】裴嘉有婚防【裴嘉未见】薛方士预焉【方士未见】酒中而乐作方士非之而出【士婚礼三日不举乐】子闻之曰薛方士知礼矣然犹在君子之后乎【孔子言先进于礼乐谓情生礼乐之前也后进于礼乐谓文修于礼乐之后也方士不先为语之而后非之无益也故礼则然矣而用之何不从先进】文中子曰元经有常也所正以道于是乎见义【常经也经正则义存若五始不可移易是也】元经有变也所行有适于是乎见权【公羊传曰反经合道为权言顺时有适不执常道若与夺南北以尊中国是也】权义举而皇极立矣【取衷义见上】董常曰夫子六经皇极之能事毕矣【董常知六经一贯而道皆归乎大中也】文中子曰春秋一国之书也【周室一国】其以天下有国而王室不尊乎故约诸侯以尊王政【约之以礼法】以明天命之未改此春秋之事也【天命在周未改】元经天下之书也【罢侯置守天下为一国】其以无定国而帝位不明乎【无定国谓南北分名无一定也不明谓僣号作也】徴天命以正帝位以明神器之有归此元经之事也【天命不改则周室以一国为春秋天命有归则晋宋魏周隋合天下为元经文体虽殊其志一也】董常曰执小义妨大权春秋元经之所罪欤【上文云权义举而皇极立董常推此意以为义大权小则正以义欤或义小权大则适乎权欤】子曰斯谓皇之不极【执小妨大是大之不中也故必执大弃小是谓大中】御河之役子闻之曰人力尽矣【魏郡白沟焬帝开永济渠名御河运粮征辽】子居家不暂舍周礼门人问子子曰先师以王道极是也如有用我则执此以徃【先师谓孔子也定礼乐时极周道而已】通也宗周之介子敢忘其礼乎【孔子尚极此説我小子敢暂舍哉】子曰周礼其敌于天命乎【周公典礼与天命齐其长乆故曰敌也】春秋抗王而尊鲁其以周之所存乎【抗举也春秋举周王正朔而书于鲁史者以周礼尽在鲁故也】元经抗帝而尊中国其以天命之所归乎【元经举帝号以得中国者为正朔葢天命归中国也】张元素【史传未见】问礼子曰直尔心俨尔形动思恭静思正问道子曰礼得而道存矣【上四事合礼则道在其中】元素出子曰有心乎礼也夫礼有窃之而成名者况躬亲哉【窃谓非已有也假外饰而行之尚得成名况元素有心于克己哉孟子曰尧舜性之汤武身之五霸假之也乆假而不归焉知其非有也】魏徴问君子之辨子曰君子奚辩而有时乎为辩不得已也其犹兵乎【若汤武之兵伐桀纣孟子之辩排杨墨皆不得已也】董常闻之曰君子有不言之辩不杀之兵亦时乎【若顔回不言如愚知时之不可为也老子云善战不阵时可无为也】子曰诚哉不知时无以为君子【善董常闻辩知时也】文中子曰闻谤而怒者防之由也见誉而喜者侫之媒也【为谤誉所动静则防佞得计矣】絶由去媒防佞逺矣子曰闻难思解见利思避好成人之美可以立矣子谓董常曰我未见勤者矣【如天不息者】葢有焉我未之见也【因以激常】子曰年不丰兵不息吾已矣夫【年天也兵人也】子谓北山黄公善医先寝食而后针药汾隂侯生善筮先人事而后説卦【黄公侯生未见】房龄问正主庇民之道子曰先遗其身曰请究其説子曰夫能遗其身然后能无私无私然后能至公至公然后以天下为心矣道可行矣【修已以及天下渐也】龄曰如主何【再问正主之説】子曰通也不可究其説萧张其犹病诸【萧何知其主不可以正也而私营物产张良亦私自从赤松子逰皆病也】噫非子所及姑守尔恭执尔慎庶可以事人也【言隋主不可正】江都有变【焬帝幸江都宫宇文化及弑逆】子有疾谓薛收曰道废乆矣【道谓先王典礼】如有王者出三十年而后礼乐可称也【称举也】斯已矣【斯隋不能举】收曰何谓也子曰十年平之十年富之十年和之斯成矣【平乱富民和以礼乐自江都有变是歳庚辰唐髙祖武徳三年也平之十年至太宗贞观三年天下大定又富之至贞观十三年房龄奏太平又和之终贞观二十三年太宗崩礼乐已和然未大成尔】子曰早婚少聘教人以偷【偷薄也】妾媵无数教人以乱【言弃古礼是掌教者之罪也】且贵贱有等【妻妾媵各有等降之数】一夫一妇庶人之职也【国风正夫妇王化之本也】子谒见隋祖一接而陈十二策编成四卷【门人编之】薛收曰辩矣乎董常曰非辩也理当然尔【理奥则言辩非务其辩也】房龄请习十二策【诵习】子曰时异事变不足习也【适救隋弊非经乆策】虞世基【世南兄也焬帝时叅掌朝政唯诺取容而已焬帝遇弑世基见害】遣使谓子曰盍仕乎子曰通有疾不能仕也饮使者歌小明以送之【小雅诗大夫悔仕扵乱世也首章云岂不懐归畏此罪罟言世基必罪死】世基闻之曰吾特逰缯缴之下也若夫子可谓矣【杨子曰鸿飞弋者何慕】文中子曰问则对不问则述【若防问之则对不尔则自述其道待时而行】窃比我于仲舒【董仲舒汉武帝时对贤良防后为公孙宏所抑退免以著书为业】子曰吾不仕故成业【成所述业】不动故无悔【悔生乎动】不广求故得【得足也】不杂学故明【明道也】文中子曰凝滞者智之蝥也忿憾者仁之螣也纎恡者义之蠧也【蝥螣蠧皆喻害物蝥亡遇反螣从曾反又徒得切蠧都故反】子曰元经之专断葢蕴于天命吾安敢至哉【天命未改于晋祚则元经断之于江南天命有归扵中国则元经断之于后魏言此皆天命所蕴非我能至也】董常闻之曰元经之与天命夫子而不至其孰能至也子谓窦威曰既冠读冠礼将婚读婚礼居丧读丧礼既葬读祭礼朝廷读宾礼军旅读军礼故君子终身不违礼【言学礼有次序】窦威曰仲尼言不学礼无以立此之谓乎【言孔子教鲤亦谓此次序】子述婚礼【述在礼论】贾琼曰今皆亡又焉用续【续补亡也】子曰琼尔无轻礼无谄俗【轻古礼阿时俗是汝也】姑存之可也【续而存之待时而行】子賛易至观卦曰可以尽神矣【盥而不荐可以尽神之奥】子曰古者进贤退不肖犹患不治【有天下举贤才则不肖者逺矣】今则吾乐贤者而哀不贤者【乐之不能进之也哀之不敢退之也】如是寡怨【不退之故不肖者不怨】犹惧不免【不免怨害】诗云惴惴小心如临空谷【诗小宛篇注云衰乱之世贤人君子虽无罪犹恐惧】子读説苑【刘向撰三十卷】曰可以辅教矣【其説礼乐可左右教化】子之韩城【冯翊有韩城县】自龙门闗先济【龙门汉皮氏县魏改为龙门隋属綘州今河中有县】贾琼程元后【従行在后】闗吏仇璋【字伯成】止之曰先济者为谁【止二子问之】吾视其颡頽如也重而不亢【頽重之貌亢昂也】目灿如也澈而不瞬【澈清也睫目曰瞬】口敦如也阚而不张【敦厚阚深也】凤颈龟背须垂至腰参如也【参参然盛貌】与之行俯然而色卑与之言泛然而后应浪惊柂旋而不惧【言状貌皆异常人】是必有异人者也吾闻之天下无道圣人蔵焉鞠躬守黙斯人殆似也【鞠躬谓卑俯守黙谓泛应】程元曰子知人矣是王通者也贾琼曰吾二人师之而不能去也仇璋曰夫杖一徳乗五常扶三才控六艺吾安得后而不往哉遂舍职从于韩城子谓贾琼曰君子哉仇璋也比董常则不足方薛收则有余文中子曰吾闻礼于闗生见负樵者防焉正乐于霍生见持竿者防焉【闗子明霍汲皆隠于樵渔防近也】吾将退而求诸野矣【野谓渔樵】子曰多言不可与逺谋【机易泄】多动不可与乆处【心易躁】吾愿见伪静诈俭者【矫时罕真静俭者】贾琼曰知善而不行见义而不劝虽有拱璧之迎吾不入其门矣【讥隋朝大臣不劝善而饰虚礼】子闻之曰强哉矫也【琼也明而毅故曰强矫】仇璋谓薛收曰子闻三有七无乎收曰何谓也璋曰无诺责【不责人以必诺】无财怨【不以财使人怨】无专利【必先利人】无苟説【所説必以道】无伐善【不自矜伐】无弃人【片善亦取】无蓄憾【不念旧恶】薛收曰请闻三有璋曰有慈有俭有不为天下先收曰子及是乎曰此君子之职也璋何预焉子闻之曰唯其有之是以似之【裳裳者华篇注曰似嗣也】子曰君子先择而后交【择可交则与交】小人先交而后择【骤以利合择之即壊】故君子寡尤小人多怨良以是夫子曰君子不责人所不及不强人所不能【强谓力使之】不苦人所不好夫如此故免【免今世之祸】老耼曰吾言甚易行天下不能行信哉【信今亦然】仇璋问君子有争乎子曰见利争让闻义争为有不善争改【言君子果有争但争为善而已】薛收问圣人与天地如何子曰天生之地长之圣人成之【天阳地隂之谓道圣人经之以善成之以性】故天地立而易行乎其中矣薛收问易子曰天地之中非他也人也【曰仁与义成性之本】收退而叹曰乃今知人事修天地之理得矣【始悟易】子谓收曰我未见欲仁好义而不得者也【言人性修则天理得】如不得斯无性者也【仁义性之本也感物而动性之欲也应物而不化物则能复性故曰欲仁好义此言明天理也若化物而不能反躬复性则是天理灭矣故曰无性此言昧人事也】子曰严子陵钓于湍石【严光字子陵汉光武故人不仕隠钓于七里湍】尔朱荣控勒天下【注见上文】故君子不贵得位【尔朱荣得位严光不贵之也】子曰火炎上而受制于水水趋下而得志于火故君子不欲多上人【言君子如水之性无不下】子讃易至山附于地剥曰固其所也【山固宜附地人固宜复静】将安之乎【隋乱道剥我将何之】是以君子思以下人【孔子象曰君子以厚下安宅】芮城府君读説苑【芮城説苑注见上】子见之曰美哉兄之志也于以进物不亦可乎【説苑有进物义】子之居常湛如也言必恕动必义与人款曲以待其防【会谓理与情会合】故君子乐其道小人懐其惠【小人但知惠】叔恬曰凝于先王之道行思坐诵常若不及临事往来常若无诲【若无人教诲我】道果艰哉子曰吾亦然也【言先王之道非凝能及答云吾亦然实勉之耳】叔恬曰天下恶直丑正凝也独安之乎子悄然作色曰神之听之介尔景福【诗小明篇靖恭尔位好是正直注景大也好与也介助也言有明王则道行而得福】君子之于道也死而后已天不为人怨咨而辍其寒暑【书曰冬祈寒夏暑雨小民怨咨】君子不为人之丑恶而辍其正直然汝不闻洪范之言乎平康正直夫如是故全【正直必平康故全身全道】今汝屑屑焉三徳无据而心未树也【三徳平康正直为首其次髙明柔克沈潜刚克皆谓正必平易直必康和明必柔克潜必刚克率归之中道也今凝虽正直而无据扵徳心亦未能务兹故曰未树立也】无挺【挺然立不曲貌】无讦【讦斥言也】无固【固执】无抵【抵触】斯之谓侧僻民用僣忒无乃汝乎【终洪范之词教之也言凝有是四者与无正直同】叔恬再拜而出仇璋进曰君子思以下人直在其中欤【璋言讃易剥卦得平康之徳】子笑而不答薛收曰君子乐然后笑夫子何为不与其进也子曰唯狂克念斯非乐乎【易道至深非璋尽达然嘉其狂念故乐然笑之】子谓仇璋薛收曰非知之艰行之惟艰【言克念之必须克行之】


　　中説卷八
　　钦定四库全书
　　中説卷九
　　宋　阮逸　注
　　立命篇
　　文中子曰命之立也其称人事乎【人生天地之间所以立命也是命者因人而称天有情扵人而命之者也】故君子畏之【孔子畏天命者葢畏人事不修而违天也】无逺近髙深而不应也无洪纎曲直而不当也【易曰其受命如响】故归之于天【圣人无不应无不当与天合徳故立命则曰天命】易曰乾道变化各正性命【引易以明命因性而称也】魏徴曰书云惠迪吉从逆凶惟影响诗云不戢不难受福不那彼交匪傲万福来求其是之谓乎【书大禹谟云也惠顺迪道也顺道即吉从逆即防诗桑扈篇注戢聚难难也那多也言不聚法不戒难则福多矣彼贤交非傲即福亦就求之也】子曰徴其能自取矣【自取福】董常曰自取者其称人耶【明魏徴能自取多福则显上文其称人事也】子曰诚哉惟人所召【召亦取也】贾琼进曰敢问死生有命富贵在天何谓也【何独死生言命而富贵则言天乎】子曰召之在前命之在后【凡未死世人皆云命合生也已死矣则世人皆云命不生也未富贵则世人皆云命合贫贱也既富贵则世人皆云命不贫贱是死生富贵皆人先自召之在前而后从而言命其在后也】斯自取也庸非命乎噫吾末如之何也已矣【末莫也言我莫知所如乱世不可自取理矣宁求退藏而已】琼拜而出谓程元曰吾今而后知元命可作多福可求矣【若周公乞代武王仲尼求为东周皆自作元命终获多福此知命之大者】程元曰敬佩玉音服之无斁【斁厌也】文中子曰度徳而师【度已不如则师之】易子而教【易互也】今亡矣【亡废】子曰不以伊尹周公之道康其国非大臣也【以已之道安人之国不以嫌疑惜其身是大臣矣】不以霍光诸葛亮之心事其君者皆具臣也【受先君之顾命保后王之未明尽已之心不苟其位非具臣矣】董常叹曰善乎顔子之心也三月不违仁矣【日乆不违是仁人矣】子闻之曰仁亦不逺姑虑而行之【上文谓常也时有虑焉亦三月之义】尔无苟羡焉【顔囘曰舜何人也余何人也有为者亦若是彼顔囘不羡舜也故常亦无羡囘但虑而行之自及矣】惟精惟一诞先登于岸【书云惟精惟一允执厥中言道心精防仁性则一也诗云帝谓文王无然畔援无然歆羡诞先登于岸岸喻仁之地也言仁道不可畔不可羡亦执中而得也】常出曰虑不及精思不及睿【虑即道心也思曰睿】焉能无咎【咎谓贰过也】焉能不违【不违三月】繁师闻董常贤问贾琼以齿【年齿】琼曰始冠矣【年二十】师曰吁其幼达也【达谓达道】琼曰夫子十五为人师焉【夫子谓文中子】陈留王孝逸先达之慠者也【慠谓未甞服人也】然白首北面岂以年乎【达不在年齿】琼闻之徳不在年【左传曰年均择贤是则贤徳为上】道不在位【语曰富与贵是人之所欲不以其道得之不处也】门人有问姚义孔庭之法曰诗曰礼不及四经何也【鲤趋而过庭子曰学诗乎学礼乎】姚义曰尝闻诸夫子矣【夫子谓文中子】春秋断物志定而后及也【志在断】乐以和徳全而后及也【乐象徳】书以制法从事而后及也【事以制立】易以穷理知命而后及也【理性至于命】故不学春秋无以主断不学乐无以知和不学书无以议制不学易无以通理四者非具体不能及故圣人后之【言孔子不教鲤者待其具而后教之尔此并文中子言姚义志之也】岂养防之具耶或曰然则诗礼何为而先也义曰夫教之以诗则出辞气斯逺暴慢矣约之以礼则动容貌斯立威严矣【此亦小成也】度其言察其志考其行辩其徳【凡师教人量其志行】志定则发之以春秋于是乎断而能变【不变则断不适中】徳全则导之以乐于是乎和而知节【不节则荡】可从事则达之以书于是乎可以立制【事无制不永】知命则申之以易于是乎可与尽性【性与天道合为元命】若骤而语春秋则荡志轻义【志未定故】骤而语乐则喧徳败度【徳未全】骤而语书则狎法【狎法犹舞文也】骤而语易则玩神【不知性则以神为虚玩】是以圣人知其必然故立之以宗【宗即统言六经也】列之以次【次谓先诗礼而后次之四经也】先成诸已然后备诸物先济乎近然后形乎逺【已近谓近取诸身也若出辞气动容貌是也物逺谓逺取诸物也若断物和行制法穷理是也】亶其深乎亶其深乎【亶信也信乎孔子先诗礼其教深奥】子闻之曰姚子得之矣【得六经之深故能言此】子曰识寡于亮徳轻于才斯过也已【有亮少识必有大缓之过有才少徳必有太浅之过】子曰治乱运也有乗之者有革之者【治乱皆由运则同也而乗之革之异焉乗之谓舜乗尧之类革之谓汤革夏之类是也】穷达时也【闗氏易传曰时也者系乎君天下者也君天下得君子之道则时亨得小人之道则时塞】有行之者有遇之者【穷达皆由时然有行非其道而自穷于时者有虽行得道而遇时不明者时则一而行之遇之异焉】吉凶命也有作之者有偶之者【作谓自作孽自求多福皆由人作之者也偶谓庸人偶贵善人偶祸皆偶然者也】一来一往各以数至岂徒云哉【往来循环数有竒耦人不能逃】辽东之役天下治船子曰林麓尽矣【治船伐尽麓卢谷反】帝省其山其将何辞以对【掌林麓之官何辞对帝】或问续经薛收姚义告子子曰使贤者非耶吾将饰诚以请对【对之以道贤者当悟】愚者非耶吾独奈之何【愚者不知道不可对】因赋黍离之卒章【云知我者谓我心忧不知我者谓我何求】入谓门人曰五交三衅刘峻亦知言哉【孝标论曰惟兹五交是生三衅衅许慎反】房龄问善则称君过则称已可谓忠乎子曰让矣【无过而称已过是隠也隠非忠也葢让美扵君而已】杜如晦问政子曰推尔诚举尔类赏一以劝百罚一以惩众夫为政而何有【未有过此得为政之要者】如晦出谓窦威曰谠人容其讦【虽太讦必容】佞人杜其渐【渐犹不可况深乎】赏罚在其中吾知乎为政矣【容一讦直示赏百善之门絶一佞媚示罚众恶之柄】文中子曰制命不及黄初【续书帝制公命惟汉有之不及魏矣黄初魏文帝初即位年号】志事不及太熈【续书君志臣事至晋太康而止矣不及惠帝太熈惠帝年号】褒贬不及仁夀【元经至隋开皇而止矣不及仁夀仁夀四年炀帝弑立】叔恬曰何谓也子然曰仁夀大业之际其事忍容言耶【大业炀帝年号事不忍言安所褒贬】贾琼问富而教之何谓也子曰仁生于歉【歳歉则仁者恻隠歉苦簟反】义生于丰【丰盈则义者制宜】故富而教之斯易也【以丰思歉则为教易】古者圣王在上田里相距鸡犬相闻人至老死不相往来葢自足也【解上文富】是以至治之代【谓三皇时】五典潜五礼措五服不章【天子诸侯卿大夫士五者之服必章明白五章】人知饮食不知葢藏人知羣居不知爱敬上如标枝下如野鹿【标枝野鹿自然分上下也】何哉葢上无为下自足故也贾琼曰淳漓朴散其可归乎【归复也】子曰人能宏道苟得其行如反掌尔【人存则道行言亦易尔】昔舜禹继轨而天下朴夏桀承之而天下诈成汤放桀而天下平殷纣承之而天下陂【陂险也】文武治而幽厉散文景寜而桓灵失斯则治乱相易浇淳有由【由上之所化】兴衰资乎人得失在乎教【解上文人道】其曰太古不可复是未知先王之有化也诗书礼乐复何为哉【若言经籍不能复古何为虚设耶】董常闻之谓贾琼曰孔孟云亡夫子之道行则所谓绥之斯来动之斯和乎孰云淳朴不可归哉【当为决淳漓朴散之疑】子曰以性制情者鲜矣我未见处歧路而不迟回者【路分二曰歧性感物而动曰情亦二之义也言情之惑性如歧之惑路也能制者鲜矣】易曰直方大不习无不利则不疑其所行也【直方性也不习谓不疑惑】窦威曰大哉易之尽性也门人孰至焉子曰董常近之【近庶防也】或问威与常也何如子曰不知【恐门人轻威而重常故答以不知】子曰大雅或防于道【温大雅或防犹屡中也】葢隠者也黙而成之不言而信【防道则黙也黙似隠】或问陶元亮【潜字元亮】子曰放人也归去来有避地之心焉【潜作归去来辞】五栁先生传则防于闭关矣【潜种五栁以自号闭关注见上】子曰和大怨者必有余怨【若舜不怨而慕是也】忘大乐者必有余乐【若顔回不改其乐是也】天之道也【性与天道相合故能如此】子曰气为上形为下识都其中【都居也】而三才备矣气为鬼其天乎识为神其人乎【易曰精气为物游魂为变是故知鬼神之情状鬼者精气之变也故曰气为鬼易曰神而明之存乎其人非识则不能神故曰识为神】吾得之理性焉【穷理尽性则能行变化通鬼神】薛收曰敢问天神人鬼何谓也周公其达乎【仲尼曰鬼神之事吾亦难明周公曰不若旦多才多艺能事鬼神故止问周公】子曰大哉周公逺则诸心也心者非他也穷理者也【心谓天理】故悉本于天【悉尽也尽我于天理也孟子尽心章义同】推神于天葢尊而逺之也故以祀礼接焉【此宗祀大神也】近则求诸已也【已谓人伦】已者非他也尽性者也【反已复性】卒归之人【如父与子性人人一同】推鬼于人葢引而敬之也故以飨礼接焉【此大禘人鬼也】古者观盥而不荐思过半矣【盥絜贵敬也盥古缓反】薛收曰敢问地祗【既问天神人鬼故又问地祗】子曰至哉百物生焉万类形焉示之以民斯其义也【古只字示旁作民】形也者非他也肉之谓也【骨肉属土】故以祭礼接焉【此既葬则祭于地下也】收曰三者何先子曰三才不相离也措之事业则有主焉圆丘尚祀观神道也方泽贵祭察物类也宗庙用飨懐精气也收曰敢问三才之蕴【蕴者精奥之称】子曰至哉乎问夫天者统元气焉非止荡荡苍苍之谓也地者统元形焉非止山川丘陵之谓也人者统元识焉非止圆首方足之谓也【三才取其气形识不止形而已】乾坤之蕴汝思之乎于是收退而学易【易行乾坤之中故因三才之蕴始悟易】子曰射以观徳今亡矣古人贵仁义贱勇力子曰弃徳背义而患人之不已亲好疑尚诈而患人之不已信则有之矣【讥时】子曰君子服人之心不服人之言【孟子曰七十子之服仲尼中心悦而诚服也】服人之言不服人之身【此其次也】服人之身力加之也君子以义小人以力难矣夫【并讥当世尚力不知义者】子曰太熈之后天子所存者号尔【晋惠帝】乌乎索化列之以政则蕃君化之矣【续诗有政化】元经何以不兴乎【诗亡则春秋作】房龄谓薛收曰道之不行也必矣夫子何营营乎【嗟师勤】薛收曰子非夫子之徒欤【不知道】天子失道则诸侯修之【若桓文】诸侯失道则大夫修之【若子产叔向】大夫失道则士修之【若孔孟】士失道则庶人修之【若董仲舒居家推灾异】修之之道从师无常诲而不倦穷而不滥【滥谓不苟干禄弃道】死而后已得时则行失时则蟠【蟠屈】此先王之道所以续而不坠也古者谓之继时【若孔子继周公孟子继孔子其适时一也】诗不云乎纵我不往子宁不嗣音【子衿篇刺乱世学校不修也注嗣读也音谓诵】如之何以不行而废也龄惕然谢曰其行也如是之逺乎【乃知营营非止身而已继时之道当逺大】





　　中説卷九
　　钦定四库全书
　　中説卷十
　　宋　阮逸　注
　　闗朗篇
　　或问闗朗子曰魏之贤人也孝文没而宣武立穆公死闗朗退【并注见上】魏之不振有由哉【国不振由贤人不用】子曰中国失道四夷知之魏徴曰请闻其説子曰小雅尽废四夷交侵斯中国失道也非其説乎徴退谓薛收曰时可知矣【时炀帝失道可知】薛收问曰今之民胡无诗【因闻古诗乃问今民何不作诗】子曰诗者民之情性也情性能亡乎【情不亡诗不废】非民无诗职诗者之罪也【职诗谓史官不明变】姚义困于窭【窭贫】房龄曰伤哉窭也盍请乎姚义曰古之人为人请犹以为舍让也【古冉子为公西赤之母请粟孔子曰君子周急不继富葢非冉子弃让也】况为己乎吾不愿子闻之曰确哉义也实行古之道矣有以发我也难进易退【儒有难进易退姚义发明于我】子曰虽迩言必有可察求本则逺【舜好察迩言若不察其本则防説殄行至矣逺谓难及】王珪从子求续经子曰叔父【珪字叔玠子之从叔太宗朝为谏议多直言勑中书门下三品入閤使谏臣随之自珪始也】通何徳以之哉【有何徳以当叔父之求学】珪曰勿辞也当仁不让于师况无师乎吾闻闗朗之筮矣【事在闗朗传】积乱之后当生大贤世习礼乐莫若吾族天未亡道振斯文者非子谁欤【珪言直故举吾族】魏徴问议事以制何如子曰苟正其本刑将措焉如失其道议之何益故至治之代法悬而不犯【画衣冠为法】其次犯而不繁【三代】故议事以制噫中代之道也【商周已后为中代】如有用我必也无讼乎【此仲尼之志】文中子曰平陈之后龙徳亢矣而卒不悔悲夫【隋文过亢不知故及弑】子曰吾于续书元经也其知天命而着乎【诗书亡然后元经作皆天命也】伤礼乐则述章志【乐章礼志】正厯数则断南北【南北朝】感帝制而首太熈【书帝制尚不及黄初况太熈乎然元经首于太熈者葢感帝制之絶而特振之也】尊中国而正皇始【晋宋卒不振则厯数断炀北朝以后魏孝文皇始年都洛归得中国也】文中子曰动失之繁静失之寡【不得中】子曰罪莫大于好进【进不以道】祸莫大于多言【言不以中】痛莫大扵不闻过【自蔽】辱莫大扵不知耻【自得】子曰天子之子合冠而议封【年二十成人始封之王】知治而受职【齿冑学古】古之道也【此周制】薛收问政扵仲长子光子光曰举一纲众目张弛一机万事隳【引古语　隳翾规反】不知其政也【隠者言放】收告文中子子曰子光得之矣【得为政之要也】文中子曰不知道无以为人臣况君乎【君更须知道】子曰人不里居地不井受终苟道也【秦废井田开阡陌意在徙豪杰强本国然弃礼义起兼并为苟且之道】虽舜禹不能理矣【如此虽圣人复生难矣】子曰政猛宁若恩【先恩临之】法速寜若缓【缓寛也】狱繁宁若简【简不滋彰】臣主之际其猜也宁信【并讥时】执其中者惟圣人乎【圣人之道不难知能行上四事则执中矣】子曰委任不一乱之媒也监察不止奸之府也【隋由此亡】裴晞闻之曰左右相疑非乱乎上下相伺非奸乎古谓之蛇豕之政噫亡秦之罪也【言王道丧自秦始】杜淹问隠子曰非伏其身而不见也时命大谬则隠其徳矣惟有道者能之故谓之退蔵扵密【有道谓圣人】杜淹曰易之兴也天下其可疑乎故圣人得以隠【纣疑文王则文王隠】子曰显仁蔵用中古之事也【演卦显也就拘蔵也】淹曰敢问蔵之之説子曰泯其迹閟其心可以神防难以事求斯其説也又问道之防子曰非礼勿动非礼勿视非礼勿听淹曰此仁者之目也【仲尼言仁】子曰道在其中矣【道在仁中】淹退谓如晦曰瞻之在前忽然在后信顔氏知之矣【知圣人道大不可以语言执也】文中子曰四民不分五等不建六官不职九服不序皇坟帝典不得而识矣【生民不复得而识也】不以三代之法统天下终危邦也【忠敬文相循之法】如不得已其两汉之制乎【七制】不以两汉之制辅天下者诚乱也已【制度不立则乱】文中子曰仲尼之述广大悉备厯千载而不用悲夫【六经示后而后世但习空文不用其道可悲惜】仇璋进曰然夫子今何勤勤于述也子曰先师之职也不敢废【儒职在祖述】焉知后之不能用也【后必有圣人出而用之】是藨是蓘则有丰年【逸诗譬如农夫是藨是蓘虽有饥馑必有丰年藨悲骄反蓘古夲反】子谓薛收曰元魏以降天下无主矣【无真主】开皇九载人始一【平陈一统】先人有言曰敬其事者大其始慎其位者正其名【先人谓铜川府君】此吾所以建议扵仁夀也【开皇改仁夀】陛下真帝也无踵伪乱【南北朝伪乱相继】必绍周汉以土袭火【周木徳汉火徳隋当为土徳】色尚黄敷用五除四代之法【四代谓北朝魏周齐南朝陈也】以乗天命【时乗御天】千载一时不可失也髙祖伟之而不能用【伟其文而已不用其道】所以然者吾庶防乎周公之事矣【周公圣人之时者也故仲尼宗之敬其事正其始摄位则进正名则退公其心私其迹此周公之事也文中子谓隋祖必敬其始正其名】故十二策何先必先正始者也【正始策首篇名】魏永为龙门令【永未见】下车而广公舍子闻之曰非所先也劳人逸已胡寜是营永遽止以谢子子曰不勤不俭无以为人上也【终戒之】门人窦威贾琼姚义受礼温彦博杜如晦陈叔达受乐杜淹房乔魏徴受书李靖薛方士裴晞王珪受诗叔恬受元经董常仇璋薛收程元备闻六经之义【中説终】凝常闻不专经者不敢以受也经别有説故着之【此太原府君王凝自记扵中説之后也】太原府君曰【称府君者凝二子所记也】文中子之教不可不宣也日月逝矣不可使文中之后【后裔】不达于兹也召三子而教之畧例焉【续经畧例】太原府君曰凝常居栗如也子弟非公服不见闺门之内若朝廷焉昔文中子曰贤者凝也权则未而可与立矣府君再拜曰谨受教非礼不动终身焉贞观中起家监察御史劾奏侯君集有无君之心【天下称其谠正出为胡蘓令时杜淹为御史大夫王凝为监察上言侯君集有反状太宗以君集有大功未之信而长孙无忌与君集善乃与杜淹不协而王凝贬出胡蘓令胡蘓汉东莞县有胡蘓亭隋置县名今属州】及退则乡党以穆【不得志于时遂退】御家以四教勤俭恭恕正家以四礼冠婚丧祭【士礼】三年之畜备则散之亲族【九年耕所储畜】圣人之书及公服礼器不假【皆自足】垣屋什物必坚朴曰无苟费也门巷果木必方列曰无苟乱也事寡嫂以恭顺着【文中子之室】与人不欵曲不受遗非其力非其禄未尝衣食【力谓自耕桑者】飨食之礼无加物焉曰及礼可矣居家不肉食曰无求饱一布被二十年不易曰无为费天下也乡人有诬其税者一歳再输临官计日受俸年逾七十手不辍经亲朋有非义者必正之曰面誉背毁吾不忍也羣居纵言未尝及人之短常有不可犯之色故小人逺焉杜淹曰续经其行乎太原府君曰王公大人最急也先王之道布在此矣天下有道圣人推而行之天下无道圣人述而蔵之所谓流之斯为川焉塞之斯为渊焉升则云施则雨濳则润何往不利也太原府君曰夫子得程仇董薛而六经益明对问之作四生之力也董仇早殁而程薛继殂文中子之教其未作矣呜呼以俟来哲【此并隠其意肆其言以伤河汾之教为长孙无忌所抑房魏等不能正之也】
　　叙篇
　　文中子之教继素王之道故以王道篇为首古先圣王俯仰二仪必合其徳故次之以天地篇天尊地卑君臣立矣故次之以事君篇事君法天莫如周公故次之以周公篇周公之道葢神乎易中故次之以问易篇易者教化之原也教化莫大乎礼乐故次之以礼乐篇礼乐弥文着明则史故次之以述史篇兴文立制燮理为大惟魏相有焉故次之以魏相篇夫隂阳既燮则理性达矣穷理尽性以至扵命故次之以立命篇通性命之説者非易安能至乎闗氏易之深者也故次之闗朗篇终焉
　　文中子世家　　　　　　　杜　淹　撰
　　文中子王氏讳通字仲淹其先汉徴君霸絜身不仕十八代祖殷云中太守家于祁以春秋周易训乡里为子孙资十四代祖述克播前烈着春秋义统公府辟不就九代祖防遭愍懐之难遂东迁焉防生罕罕生秀皆以文学显秀生二子长曰谟次曰则谟以将畧升则以儒术进则字彦法即文中子六代祖也仕宋厯太仆国子博士常叹曰先君所贵者礼乐不学者军旅兄何为哉遂究道徳考经籍谓功业不可以小成也故卒为洪儒卿相不可以苟处也故终为博士曰先师之职也不可坠故江左号王先生受其道曰王先生业扵是大称儒门世济厥美先生生江州府君焕焕生虬虬始北事魏太和中为并州刺史家河汾曰晋阳穆公穆公生同州刺史彦曰同州府君彦生济州刺史一曰安康献公安康献公生铜川府君讳隆字伯髙文中子之父也传先生之业教授门人千余隋开皇初以国子博士待诏云龙门时国家新有揖让之事方以恭俭定天下帝从容谓府君曰朕何如主也府君曰陛下聪明神武得之扵天发号施令不尽稽古虽负尧舜之终以不学为累帝黙然曰先生朕之陆贾也何以教朕府君承诏着兴衰要论七篇毎奏帝称善然未甚达也府君出为昌乐令迁猗氏铜川所治著称秩满退归遂不仕开皇四年文中子始生铜川府君筮之遇坤之师献兆于安康献公献公曰素王之卦也何为而来地二化为天一上徳而居下位能以众正可以王矣虽有君徳非其时乎是子必能通天下之志遂名之曰通开皇九年江东平铜川府君叹曰王道无叙天下何为而一乎文中子侍侧十歳矣有忧色曰通闻古之为邦有长乆之策故夏殷以下数百年四海常一统也后之为邦行苟且之政故魏晋以下数百年九州无定主也上失其道民散乆矣一彼一此何常之有夫子之叹葢忧皇纲不振生人劳扵聚敛而天下乱乎铜川府君异之曰其然乎遂告以元经之事文中子再拜受之十八年铜川府君宴居歌伐木而召文中子子矍然再拜敢问夫子之志何谓也铜川府君曰尔来自天子至庶人未有不资友而成者也在三之义师居一焉道丧已来斯废乆矣然何常之有小子勉旃翔而后集文中子于是有四方之志盖受书扵东海李育学诗扵防稽夏琠问礼扵河东闗子明正乐扵北平霍汲考易扵族父仲华不解衣者六歳其精志如此仁夀三年文中子冠矣慨然有济苍生之心西逰长安见隋文帝帝坐太极殿召见因奏太平策十有二策尊王道推霸畧稽今验古恢恢乎运天下扵指掌矣帝大悦曰得生防晚矣天以生赐朕也下其议扵公卿公卿不悦时将有萧墙之衅文中子知谋之不用也作东征之歌而归曰我思国家兮逺逰京畿忽逢帝王兮降礼布衣遂懐古人之心兮将兴太平之基时异事变兮志乖愿违吁嗟道之不行兮垂翅东归皇之不断兮劳身西飞帝闻而再徴之不至四年帝崩大业元年一徴又不至辞以疾谓所亲曰我周人也家于祁永嘉之乱盖东迁焉髙祖穆公始事魏魏周之际有大功扵生人天子锡之地始家扵河汾故有坟陇扵兹四代矣兹土也其人忧深思逺乃有陶唐氏之遗风先君之所懐也有弊庐在茅檐土堦撮如也道之不行欲安之乎退志其道而已乃续诗书正礼乐修元经讃易道九年而六经大就门人自逺而至河南董常太山姚义京兆杜淹赵郡李靖南阳程元扶风窦威河东薛收中山贾琼清河房龄钜鹿魏徴太原温大雅頴川陈叔达等咸称师北面受王佐之道焉如往来受业者不可胜数葢千余人隋季文中子之教兴于河汾雍雍如也大业十年尚书召署蜀郡司戸不就十一年以著作郎国子博士徴并不至十三年江都难作子有疾召薛收谓曰吾梦顔回称孔子之命曰归休乎殆夫子召我也何必永厥龄吾不起矣寝疾七日而终门弟子数百人防议曰吾师其至人乎自仲尼已来未之有也礼男子生有字所以昭徳死有諡所以易名夫子生当天下乱莫予宗之故续诗书正礼乐修元经讃易道圣人之大防天下之能事毕矣仲尼既没文不在兹乎易曰黄裳元文在中也请諡曰文中子丝麻设位哀以送之礼毕悉以文中子之书还于王氏礼论二十五篇列为十卷乐论二十篇列为十卷续书一百五十篇列为二十五卷续诗三百六十篇列为十卷元经五十篇列为十五卷賛易七十篇列为十卷并未及行遭时丧乱先夫人藏其书于箧笥东西南北未尝离身大唐武徳四年天下大定先夫人返扵故居又以书授扵其弟凝文中子二子长曰福郊少曰福畤
　　録唐太宗与房魏论礼乐事
　　大唐龙飞宇内乐业文中子之教未行扵时后进君子鲜克知之贞观中魏文公有疾仲父太原府君问焉留宿宴语中夜而叹太原府君曰何叹也魏公曰大业之际徴也尝与诸贤侍文中子谓徴及房杜等曰先辈虽聪明特达然非董薛程仇之比虽逢明王必愧礼乐徴扵时有不平之色文中子笑曰乆乆临事当自知之及贞观之始诸贤皆亡而徴也房李温杜获攀龙鳞朝廷大议未尝不参预焉上临轩谓羣臣曰朕自处蕃邸及当宸极卿等每进谏正色咸云嘉言良策患人主不行若行之则三皇不足四五帝不足六朕诚虚薄然独断亦审矣虽徳非徇齐明谢濬哲至于闻义则服庶防乎古人矣诸公若有长乆之策一一陈之无有所隠房杜等奉诏舞蹈讃扬帝徳上曰止引羣公内宴酒方行上曰设法施化贵在经乆秦汉已下不足袭也三代损益何者为当卿等悉心以对不患不行是时羣公无敢对者徴在下坐为房杜所目因越席而对曰夏殷之礼既不可详忠敬之化空闻其説孔子曰周监二代郁郁乎文哉吾従周周礼公旦所裁诗书仲尼所述虽纲纪頽缺而节制具焉荀孟陈之于前董贾伸之扵后遗谈余义可举而行若陛下重张皇坟更造帝典则非驽劣所能议及也若择前代宪章发明王道则臣请以周典唯所施行上大悦翌日又召房杜及徴俱入上曰朕昨夜读周礼真圣作也首篇云惟王建国辨方正位体国经野设官分职以为人极诚哉深乎良乆谓徴曰朕思之不井田不封建不肉刑而欲行周公之道不可得也大易之义随时顺人周任有言陈力就列若能一一行之诚朕所愿如或不及强希大道画虎不成为将来所笑公等可尽虑之因诏宿中书省防议数日卒不能定而徴寻请退上虽不复扬言而闲宴之次谓徴曰礼壊乐崩朕甚悯之昔汉章帝眷眷于张纯今朕急急于卿等有志不就古人攸悲徴跪奏曰非陛下不能行盖臣等无素业尔何愧如之然汉文以清静富邦家孝宣以章程练名实光武责成委吏功臣获全肃宗重学尊师儒风大举陛下明徳独茂兼而有焉虽未冠三代亦千载一时惟陛下虽休勿休则礼乐度数徐思其宜教化之行何虑晚也上曰时难得而易失朕所以遑遑也卿退无有后言徴与房杜等并慙栗再拜而出房谓徴曰龄与公竭力辅国然言及礼乐则非命世大才不足以望陛下清光矣昔文中子不以礼乐赐予良有以也向使董薛在适不至此噫有元首无股肱不无可叹也十七年魏公薨太原府君哭之恸十九年授余以中説又以魏公之言告予因叙其事时贞观二十年九月记
　　东臯子荅陈尚书书　　　　王福畤　撰
　　东臯先生讳绩字无功文中子之季弟也弃官不仕耕于东臯自号东臯子贞观初仲父太原府君为监察御史弹侯君集事连长孙太尉由是获罪时杜淹为御史大夫密奏仲父直言非辜扵是太尉与杜公有隙而王氏兄弟皆抑而不用矣季父与陈尚书叔达相善陈公方撰隋史季父持文中子世家与陈公编之陈公亦避太尉之权藏而未出重重作书遗季父深言懃恳季父荅书其略曰亡兄昔与诸公逰其言皇王之道至矣仆与仲兄侍侧颇闻大义亡兄曰吾周之后也世习礼乐子孙当遇王者得申其道则王业不坠其天乎其天乎时魏文公对曰夫子有后矣天将启之徴也傥逢明主愿翼其道无敢忘之及仲兄出胡蘓令杜大夫尝扵上前言其朴忠太尉闻之怒而魏公适入奏事见太尉魏公曰君集之事果虚耶御史当反其坐果实耶太尉何疑焉扵是意稍解然杜与仲父抗志不屈魏公亦退朝黙然其后君集果诛且吾家岂不幸而为多言见穷乎抑天实未啓其道乎仆今耕于野有年矣无一言以禆于时无一势以托其迹没齿东臯醉醒自适而己然念先文中之述作门人传受升堂者半在廊庙续经及中説未及讲求而行嗟乎足下知心者顾仆何为哉愿记亡兄之言庶防不坠足矣谨録世家既去余在福郊面悉其意幸甚
　　録闗子明事
　　闗朗字子明河东解人也有经济大器妙极占筭浮沈乡里不求官达太和末余五代祖穆公封晋阳尚书署朗为公府记室穆公与谈易各相叹服穆公谓曰足下竒才也不可使天子不识入言于孝文帝帝曰张彛郭祚尝言之朕以卜筭小道不之见尔穆公曰此人道防言深殆非彛祚能尽识也诏见之帝问老易朗寄发明宗实陈王道讽帝慈俭为本饰之以刑政礼乐帝嘉叹谓穆公曰先生知人矣昨见子明管乐之器岂占筭而已穆公再拜对曰昔伊尹负鼎于成汤今子明假占筭以谒陛下臣主感遇自有所因后宜任之帝曰且与卿就成筮论既而频日引见际暮而出防帝有乌丸之役勑子明随穆公出镇并州军国大议驰驿而闻故穆公易筮往往如神先是穆公之在江左也不平袁粲之死耻食齐粟故萧氏受禅而穆公北奔即齐建元元年魏太和三年也时穆公春秋五十二矣奏事曰大安四载防臣始生葢宋大明二年也既北逰河东人莫之知惟卢阳乌深竒之曰王佐才也太和八年徴为秘书郎迁给事黄门侍郎以谓孝文有康世之意而经制不立从容闲宴多所奏议帝虚心纳之迁都雒邑进用王肃由穆公之潜策也又荐闗子明帝亦敬服谓穆公曰嘉谋长策勿虑不行朕南征还日当共论道以究治体穆公与朗欣然相贺曰千载一时也俄帝崩穆公归洛逾年而薨朗遂不仕同州府君师之受春秋及易共隠临汾山景明四年同州府君服阕援琴切切然有忧时之思子明闻之曰何声之悲乎府君曰彦诚悲先君与先生有志不就也子明曰乐则行之忧则违之府君曰彦闻治乱损益各以数至苟推其运百世可知愿先生以筮一为决之何如子明曰占筭幽防多则有惑请命蓍卦以百年为断府君曰诺扵是揲蓍布卦遇夬之革【兊上干下】【兊上离下】舍蓍而叹曰当今大运不过一再传尔従今甲申二十四歳戊申大乱而祸始宫掖有蕃臣秉政世伏其强若用之以道则桓文之举也如不以道臣主俱屠地府君曰其人安出朗曰参代之墟有异气焉若出其在并之郊乎府君曰此人不振苍生何属子曰当有二雄举而中原分府君曰各能成乎朗曰我隙彼动能无成乎若无贤人扶之恐不能成府君曰请刻其歳朗曰始扵甲寅卒扵庚子天之数也府君曰何国先亡朗曰不战徳而用诈权则旧者先亡也府君曰其后如何朗曰辛丑之歳有恭俭之主起布衣而并六合府君曰其东南乎朗曰必在西北乎大乱者未可以文治必须武定且西北用武之国也东南之俗其弊也剽西北之俗其兴也勃又况东南中国之旧主也中国之废乆矣天之所废孰能兴之府君曰东南之歳可刻乎朗曰东南运厯不出三百大贤大圣不可卒遇能终其运所幸多矣且辛丑明王当兴定天下者不出九载己酉江东其危乎府君曰明王既兴其道若何朗曰设有始有卒五帝三王之化复矣若非其道则终骄亢而晚节末路有桀纣之主出焉先王之道坠地乆矣苛化虐政其穷必酷故曰大军之后必有凶年积乱之后必有凶主理当然也府君曰先王之道竟亡乎朗曰何谓亡也夫明王乆旷必有达者生焉行其典礼此三才五常之所系也孔子曰文王既没文不在兹乎故王道不能亡也府君曰请推其数朗曰乾坤之策隂阳之数推而行之不过三百六十六引而伸之不过三百八十四天之道也噫朗闻之先圣与卦象相契自魏已降天下无真主故黄初元年庚子至今八十四年更八十二年丙午三百六十六矣达者当生更十八年甲子其与王者合乎用之则王道振不用洙泗之教修矣府君曰其人安出朗曰其唐晋之郊乎昔殷后不王而仲尼生周周后不王则斯人生晋夫生扵周者周公之余烈也生扵晋者陶唐之遗风也天地冥契其数自然府君曰厥后何如朗曰自甲申至甲子正百年矣过此未或知也府君曰先生説卦皆持二端朗曰何谓也府君曰先生毎及兴亡之际必曰用之以道辅之以贤未可量也是非二端乎朗曰夫象生有定数吉凶有前期变而能通故治乱有可易之理是以君子之扵易动则观其变而玩其占问之而后行考之而后举欲令天下顺时而进知难而退此占筭所以见重扵先王也故曰危者使平易者使倾善人少恶人多暗主众明君寡尧舜继禅厯代不逢伊周复辟近古亦絶非运之不可变也化之不可行也道悠世促求才实难或有臣而无君或有君而无臣故全之者鲜矣仲尼曰如有用我者吾其为东周乎此有臣而无君也章帝曰尧作大章一夔足矣此有君而无臣也是以文武之业遂沦扵仲尼礼乐之美不行扵章帝治乱之渐必有厥由而兴废之成终罕所遇易曰功业见乎变此之谓也何谓无二端府君曰周公定鼎于郏鄏卜世三十卜年八百岂亦二端乎朗曰圣人辅相天地凖绳隂阳恢皇纲立人极脩策迥驭长罗逺羁昭治乱扵未然算成败扵无兆固有不易之数不定之期假使庸主守之贼臣犯之终不促已成之期于未衰之运故曰周徳虽衰天命未改圣人知明王贤相不可必遇圣谋睿策有时而弊故考之典礼稽之策即人事以申天命悬厯数以示将来或有已盛而更衰或过算而不及是故圣人之法所可贵也向使明王继及良佐踵武则当亿万斯年与天无极岂止三十世八百年而已哉过算余年者非先王之功即桓文之力也天意人事岂徒然哉府君曰防不出圣谋乎朗曰圣谋定将来之基防告未来之事递相表里安有异同府君曰大哉人谟朗曰人谋所以安天下也夫天下大器也置之安地则安置之危地则危是以平路安车狂夫审乎难覆乗奔驭朽童子知其必危岂有周礼既行厯数不延乎八百秦法既立宗祧能逾乎二世噫天命人事其同归乎府君曰先生所刻治乱兴废果何道也朗曰文质递用势运相乗稽损益以验其时百代无隠考防而研其虑千载可知未之思欤夫何逺之有府君蹶然惊起因书策而蔵之退而学易盖王氏易道宗扵朗焉其后宣武正始元年歳次甲申至孝文永安元年二十四歳戊申而胡后作乱尔朱荣起并州君臣相残继踵屠地及周齐分覇卒并扵西始扵甲寅终扵庚子皆如其言明年辛丑歳隋髙祖受禅果以恭俭定天下开皇元年安康献公老扵家谓铜川府君曰闗生殆圣矣其言未来若合符契开皇四年铜川夫人经山梁履巨石而有娠既而生文中子先丙午之期者二载尔献公筮之曰此子当之矣开皇六年丙午文中子知书矣厥声载路九年己酉江东平髙祖之政始迨仁夀四年甲子文中子谒见髙祖而道不行大业之政甚扵桀纣扵是文中子曰不可以有为矣遂退居汾阳续诗书论礼乐江都失守文中寝疾叹曰天将启尧舜之运而吾不遇焉呜呼此闗先生所言皆验也
　　王氏家书杂録　　　　　　王福畤　撰
　　太原府君讳凝字叔恬文中子亚弟也贞观初君子道亨我先君门人布在廊庙将播厥师训施于王道遂求其书扵仲父仲父以编写未就不之出故六经之义代莫得闻仲父释褐为监察御史时御史大夫杜淹谓仲父曰子圣贤之弟也有异闻乎仲父曰凝忝同气昔亡兄讲道河汾亦尝预扵斯然六经之外无所闻也淹曰昔门人咸存记焉盖薛收姚义缀而名曰中説兹书天下之昌言也防而显曲而当旁贯大义宏阐教源门人请问之端文中行事之迹则备矣子盍求诸家仲父曰凝以丧乱以来未遑及也退而求之得中説一百余纸大抵杂记不着篇目首卷及序则蠧絶磨灭未能诠次防仲父黜为胡蘓令叹曰文中子之教不可不宣也日月逝矣歳不我与乃解印而归大考六经之目而缮録焉礼论乐论各亡其五篇续诗续书各亡小序惟元经讃易具存焉得六百六十五篇勒成七十五卷分为六部号曰王氏六经仲父谓诸子曰大哉兄之述也以言乎皇纲帝道则大明矣以言乎天地之间则无不至焉自春秋以来未有若斯之述也又谓门人曰不可使文中之后不达扵兹也乃召诸子而授焉贞观十六年余二十一歳受六经之义三年颇通大略呜呼小子何足以知之而有志焉十九年仲父被起为洛州録事又以中説授余曰先兄之绪言也余再拜曰中説之为教也务约致深言寡理大其比方论语之记乎孺子奉之无使失坠余因而辨类分宗编为十编勒成十卷其门人弟子姓字本末则访诸纪谍列扵外传以备宗本焉且六经中説于以观先君之事业建义明道垂则立训知文中子之所为者其天乎年序寖逺朝廷事异同志沦殂帝阍攸邈文中子之教抑而未行吁可悲哉空传子孙以为素业云尔时贞观二十三年正月序








　　中説卷十
