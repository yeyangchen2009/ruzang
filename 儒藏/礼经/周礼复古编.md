　　钦定四库全书　　　　经部四
　　周礼复古编　　　　　礼类一【周礼之属】
　　提要
　　【臣】等谨案周礼复古编一卷宋俞庭椿撰庭椿字夀翁临川人干通八年进士官古田令是书宋志作三卷今本作一卷标曰陈友仁编盖友仁订正周礼集説而以此书附其后也庭椿之説谓五官所属皆六十不得有羡其羡者皆取以补冬官凿空臆防其谬妄殆不足辩又谓天官世妇与春官世妇夏官环人与秋官环人为一官复出当省并之其説似巧而其谬尤甚二世妇与二环人无论职掌各殊即以序官考之天官世妇为王之后宫故与九嫔八十一御女皆无官属至于春官世妇为王之宫官故毎官卿一人下大夫四人中士八人女府二人女史二人奚十六人与天官世妇显异郑注以漠之大长秋詹事中少府太仆为证其説本确庭椿乃合而一之是误以春官之世妇为妇人也至于司马之环人掌下士六人史二人徒十有二人秋官之环人掌中士四人史四人胥四人徒四十人若二环人是一官何所属之中下士及史胥徒乃各不同如此耶此好立异説者之适以自蔽也然复古之説始于庭椿厥后邱葵吴澄皆袭其缪説周礼者遂有冬官不亡之一派分门别戸辗转蔓延其弊至明末而未已故特存其书着窜乱圣经之始为学者之炯戒焉乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀


　　钦定四库全书
　　周礼复古编
　　宋　俞庭椿　撰
　　六经厄秦至汉稍稍得复然而多出于儒者记诵传授之学不能无譌误既成篇袠相传至今世儒信其师承之或有所自也无或疑议遂使圣经之旧泯焉不可复见周礼一书皆周之旧典礼经然方诸侯恶其害已而去班爵禄之籍已有亡失之渐况一燔于煨烬而仅仅出于口传追记之余安能尽复其故耶伏生年过九十口授尚书自非孔壁所藏古文出而考证则舜典与尧典孰分益稷与臯陶谟奚别盘庚不得而异篇康王之诰不得而殊体信以传信未必不至于今日也六经惟诗失其六书逸其半周礼司空之篇有可得言者反覆之经质之于书验之于王制皆有可以是正焉者而司空之篇实杂出于五官之属且因司空之复而六官之譌误亦遂可以类考将一一摘其要者议之诚有犂然当于人心者葢不啻寳玉大弓之得而郓讙阴之归也虽然由汉迄今世代逺邈大儒硕学项背相望而区区末学乃尔起义是不得罪于名教者防希呜呼学者宁信汉儒而不复考之经耶无宁观其说而公其是非以旁证于圣人之言而幸复于圣经之故耶知我罪我所弗敢知此复古编之所为作也
　　六官
　　上古帝王之建官也法天地四时以为名名举其官官治其事无有废旷不举之处诚以名正而言顺言顺而事成也故黄帝氏以云纪炎帝以火纪共工以水纪太皡氏以龙纪少皡氏以凤鸟适至因纪于鸟曰祝鸠氏司徒也曰雎鸠氏司马也曰鸤鸠氏司空也曰爽鸠氏司冦也祝鸠鹪鸠也能孝故司徒以教民雎鸠王雎也鸷而有别故司马主法制鸤鸠鴶鵴也以其平均故司空主平水土爽鸠鹰也鸷故司冦主治盗贼此皆建官之本意而自颛帝以来始为民师而命以民事于是六官之名立六官之事治舜命九官而禹作司空实平水土契作司徒敬敷五教伯作秩宗命典三礼臯陶为士惟明五刑其余则皆有职此虞舜稽古建官之目夏商因之至于四官者居六官之四而他五官若虞若工若乐若后稷若纳言皆不专属而隶于六官之一者葢周制也周自成王归于丰作周官自三公三孤而下六卿分职各率其属若冢宰则掌邦治统百官均四海司徒则掌邦教敷五典扰兆民宗伯则掌邦礼治神人和上下司马则掌邦政统六师平邦国司冦则掌邦禁诘奸慝刑暴乱司空则掌邦土居四民时地利此周礼六官之大凡即是以考则其所隶可得而推矣秦燔诗书礼经尤被其毒汉兴传礼者有鲁高堂生鲁徐生徐生独善为颂不能通经传子至孙皆以颂为礼官大夫瑕丘萧奋以礼至淮阳太守东海人孟卿事奋以授后仓仓说礼数万言号曰后氏曲台记梁又有戴徳戴圣等学于是礼有大戴小戴汉兴礼学于亡逸者仅仅如此而今周礼所传授尚未闻其端班固曰孔子缀周之礼此礼所以必取于周以为经者也艺文志曰周官经六篇周官传四篇注言王莽时刘歆置博士顔师古曰亡其冬官以考工记充之至后汉时河南缑氏杜子春之徒稍相讲授然今六官大抵皆紊乱统纪非先秦之旧若制国用冢宰之职也而后世杂之司徒度地居民兴事任力司空之事也而后世杂之司徒此葢明白易见可以考证者习其读而安之亦以其传譌之久故也司徒氏掌教者也而财赋则兼之土地之事则隶之无亦以其为地官故凡土地之事悉以属焉而财货出于土地者也亦从而属之名与事违官与职戾书得于传流之久事习于譌舛之余习者不察而事益以乖国用制于冢宰邦土掌于司空皆有明证不诬而后世实淆乱其制甚矣传譌之移人也质之以经将有所是正焉官正而司空之篇可得而复其所谓丘夷而渊实者耶
　　冢宰
　　冢宰为六卿之长曰掌邦治统百官均四海者其凡也治者无不该也国之务聴焉而六官之所掌皆属若六典八法八则八柄皆所以统百官也八统九职九赋九式九贡九两皆所以治财赋均四海也国之治无此为大者冢宰实总之故其属曰小宰曰宰夫者以治官府曰大府曰玉府曰内府曰外府曰职内曰职嵗职币者以治财赋至于宫禁及阍寺之事膳饔医药之繁亦兼掌之或以为冢宰非所当治是不然葢饮食服御皆王之朝夕从事焉者使供之非其正用之非其宜则甚不可故必以六官之长掌之重其事也大要正百官制财用者实佐王治邦国之纲目故王制言冢宰之职不过曰制国用而言制国用之详如曰必于嵗之杪又曰以三十年之通制国用量入以为出其说甚详则冢宰主于治财赋何疑专以司徒为治财赋之官失古者设官之本意请遂论之
　　司徒
　　舜命契曰汝作司徒敬敷五教在寛孟子亦曰使契为司徒教以人伦父子有亲君臣有义夫妇有别长幼有序朋友有信王制曰司徒修六礼以节民性明七教以兴民徳齐八政以防淫一道徳以同俗穆王命君牙为司徒亦曰敷五典式和民则尔身克正罔敢弗正民心罔中惟尔之中周官曰司徒掌邦教敷五典扰兆民若是者悉矣未闻以司徒治财赋任土地者也古者重于教民凡所以维持之甚详而所以训导之甚至然后民知有君臣知有父子知有兄弟夫妇朋友相事相使相安相养相爱而无争悖之风趋仁而迁义尊君而亲上熈熈然日入于太和之域而不自知者以有司徒之教存也今司徒之属如卿大夫州长党正族师闾胥比长与夫师氏保氏司谏司救调人等官无非古者教民之良法美意是故不当以司徒治财赋今其为财赋之官者不过泉府司市质人防人胥师之属耳葢教民之为善者莫切于财利相交之际是必有以禁其非而导之义者故司徒兼焉非以司徒治财赋也后世惑于泉府司市之属在司徒遂以司徒为财赋之任又以其为地官也宜掌土地之事遂以司空之属附益之司徒之教职乃遂为不切不急之务而专于财赋土地之为职斯民于是始无有导之于道徳性命之理而易与为非矣然则司徒之职其可以不讲其所掌之本务乎
　　宗伯
　　昔者圣人之治天下也必修礼明乐以导之其条章节目器用度数莫不有法故设官以掌其事舜之命官典礼与乐各惟其人至周官定制以六官为之长而率其属于是有不能尽该而别分者遂兼命焉宗伯掌礼而司乐实隶之夫乐之兼隶固也而鼓人舞师今系之司徒何耶岂以司徒之教民必以礼乐故耶今司乐乐师大胥大师之属何为而不属之以周之设官固不专属自有互相为用者不必泥其制然若是则周之设官其序固无统纪其官固无定属亦何取乎分职之义欤夫钟师磬师笙师镈师之与鼓人无异也韎师籥师之与舞师无异也何鼓人舞师独宜于司徒而他莫属焉无乃二者之属于司徒者传譌之验欤不特此也司仪之于司冦何所附丽大行人小行人皆所以掌賔客之礼与行夫掌客掌讶掌交皆非于刑罚盗贼之事有相闗焉者而今皆为司冦之属是则有不必辨而可知其非者决矣由汉以来惑于传授未有尝置疑于其间者是可叹也于是槩见其凡而其详则别言之于后
　　司马
　　国有六职大司马掌邦政统六师以佐王平邦国四时教民以军旅坐作进退之事寓之于搜田于是有九伐之法以正诸侯之不正若环人司右虎贲旅贲之属以治军旅趣马圉师校人之属以修马政司兵司甲之属以除戎器皆司马主兵之类也而职方氏土方氏怀方氏形方氏与夫川师邍师之属胡为而在其列也说者以谓司马掌建邦国之九法是宜属曰不然六官之职固有互相参掌者而其大纲则一定而不易司马之九法特兼言九法之大凡而事之所掌则各从其属职方氏掌天下之图以掌天下之地此邦土之任司空氏之职也后汉大司空上舆地图此其遗制尚有存者夫辨其国都四夷八蛮七闽九貉五戎六狄之人民与其财用九谷六畜之数以周知其利害葢司空以是居民以是时其地利以是使中国夷蛮各有安居和味异宜利用备器如王制言中国戎夷五方之民之类也司马胡为而职之若职方以土地之事而班之于司马则六官不必分职而司空不必设矣舜命禹以司空使平水土其举职任事无大于任土作贡之功今禹贡一书葢司空职事书也周之职方实所取法则职方之为司空属复何疑者书出于亡逸汉儒传授而信遂安其习以至于今司空之篇阙焉然则非司空之篇亡人实亡之也呜呼亦知夫职方之不当属司马也而后司空之篇可得而复矣释职方氏掌天下之图者曰如今司空舆地图吁盍亦反而思之
　　司冦
　　六官之各有其职质之于书稽之于王制考之于冢宰小宰六典六属六职之目井然而不紊今周礼所存六官往往多杂治而不专一岂圣人设官固若是其无统欤愚请以大司冦小司冦之职验杂治者之非圣经之旧也今观大司冦之一篇自掌邦之三典而下凡十有三章无非刑狱之条未尝有一语杂及它职事者小司冦亦然然则圣人设官固专一不杂如此若司徒之治财赋任土事司马之兼职方非圣经之旧也至于司仪行人之非不待辨而白矣
　　司空
　　司空之篇为逸书汉人以考工记附益之相传之久习以为然虽有钜儒硕学不复致思研虑后世遂以考工之事为六官之一司空所掌日渐譌误并与其官废葢尝防绎是书伏而读之司空之篇实未尝尽亡也六官之属诚有颠错杂乱而未尽正者编次而辨正之庶几西周之盛可寻而六官之掌各得其所复其旧而摘其譌使万世恨遗逸而不可考者一旦稍复其故则亦于圣经万一有补焉司空古官也舜以水土命禹而共工则咨垂然则司空之官实重而百工之事无与焉周官之书曰掌邦土居四民时地利大宰之职六曰事典以富邦国以任百官以生万民小宰之六职六曰事职以富邦国以养万民以生百物礼经王制则尤详焉曰司空执度度地居民山川沮泽时四时量地逺近兴事任力凡使民任老者之事食壮者之食凡居民材必因天地寒暖燥湿广谷大川异制民生其间者异俗又曰凡居民量地以制邑度地以居民地邑民居必参相得也无旷土无游民食节事时民咸安其居乐事劝功尊君亲上然后兴学凡此皆着见于经粲然可据者也后人徒以司徒之为地官土地之事地官之类也故司空之属皆汨乎其中葢自大司徒之职已皆譌误大半皆司空事也呜呼以司徒地官而宜任土地之事则天官所掌亦皆天象星辰之职如羲和之类矣然则司空之篇其不亡矣夫
　　五官之属不宜有羡
　　周建官三百六十未闻有溢员也小宰以官府之六属举邦治皆曰其属六十大事则从其长小事则专达则六十之外皆羡矣周礼得于秦火之后官宜少不宜羡今五官之羡者四十有二而其六十员之中又未必尽其官属乃司空之属俱亡今取其羡与其不宜属者而考之葢司空之篇可得而考焉今天官之羡者九地官之羡者十有六春官之羡者九夏官之羡者九秋官之羡者五从其羡而求之冬官皆不亡矣考之于事而可证验之于数而可数学者习其读而未之思焉不然则五官之羡也何说
　　司空役民
　　古之王者重于使民必有官以专其事葢重之也而力役今皆隶于司徒如地职地守地贡地征之类是也凡此者皆譌误何以言之王制言司空凡使民任老者之事食壮者之食又曰无旷土无防民此力役地征与夫任民者之职也然则经何以言之曰质之经而可知也乡师之职曰大役则帅民徒而至治其政令既役则受州里之役要以攷司空之辟以逆其役事由是观之则司空之掌役事有明证矣又司冦之职亦曰凡万民之有罪过而未丽于法而害于州里者桎梏而坐诸嘉石役诸司空则司空之役民非臆说也复稽之以王制是益无可疑者而今习焉以司徒掌土地之事凡地职地守地征地贡皆遂以其为司徒职也傍考之经愚得以为据依焉然则凡力役地征一皆归之于司空然后可以复经之旧
　　九职
　　天官以九职任万民一曰三农生九谷二曰园圃毓草木三曰虞衡作山泽之材四曰薮牧养蕃鸟兽五曰百工饬化八材六曰商贾阜通货贿七曰嫔妇化治丝枲八曰臣妾聚敛疏材九曰间民无常职转移执事此虽载在天官其实则司空事也任者事也所以任其力也曰农曰圃曰虞曰薮曰工曰商曰嫔曰臣妾曰间民九者民之各有其职者也王制所谓使民兴事任力无旷土无防民食节事时乐事劝功者此皆其凡也天官无所不当问故兼治之惟司空实掌之惟其掌之也然后各得其所而无失职之民则农之生九谷圃之毓草木虞之作山泽之材薮之养蕃鸟兽工之饬化八材商之阜通货贿嫔之化治丝枲与夫臣妾之疏材间民之执事皆具于司空之职后人以考工附之者其源流葢起于是是则百工者特司空九职之一而以该冬官之所掌可见其非是矣后之欲考司空之职者当以天官九职为据
　　世妇
　　天官春官皆有世妇或曰职异嫌同名曰不然考其所掌则在天官者曰帅女宫而濯溉为齍盛及祭之日涖陈女宫之具在春官者则曰掌女宫之宿戒及祭祀比其具则其所掌皆女宫祭祀之事也同所掌而同所名一在天官一在春官将何以为别也若行人而别之以大小若司马而异之以都家如此类者是则有别矣今世妇同所掌而无异事同其名而无异别葢有以知其重复之为譌也何也在天官甚略在春官者则详在天官者曰掌祭祀賔客之事帅女宫而濯溉为齍盛而賔客之掌则阙焉至春官之世妇乃曰大賔客而飨食亦如之葢与前文相应传者譌离而为二耳取而比之若合符节呜呼知世妇复出之为譌也而后足以知六官之属其颠倒误乱者多良可信也
　　环人
　　两环人亦离而二之者也司马之环人掌致师司冦之环人掌送逆邦国之通賔客二者异职今以为离而二之何也曰三百六十官不宜有重名而复出者环之字同也释于司马者曰环犹却也释于司冦者曰环犹围也环一也而在彼者彼义在此者此义何所据而云也在司马者有师旅之事则附之以却之名在司冦者有令环之之语则因之以围之说皆惑也按簭人九曰巫环巫簭者也以簭环知吉凶也孟子三里之城七里之郭环而攻之而不胜夫环而攻之必有得天时者矣环居九筮之一葢筮之名也故曰辨九簭之名释九簭者曰簭环簭致师也此葢本于司马之环人而言不然也环自簭名之一耳故孟子曰环而攻之必有得天时者矣今人释孟子者未有得其说者也则曰围而攻之夫围而攻之遽曰得天时絶无意义孟子此章不可得通葢环者筮而用之军师之名也环而攻之者筮而行也攻之则筮吉故曰必有得天时者矣故环人掌致师致师者贾勇而致敌非得吉卜不可也曰察军慝环四方之故【释者曰却其以事谋来侵伐者若如注释即环四方之故一语絶不可解葢筮其故云尔】巡邦国搏谍贼讼敌国军旅降围邑皆筮而知其吉凶以决疑然后行也至于司冦之环人曰掌送逆邦国之通賔客以路节达诸四方舍则授馆令聚有任器则令环之凡门闗无防送逆及疆古者邦国之賔客在国葢有叵测者楚人之衷甲荀息之假道若此之类诚非小故也使不有以占其吉凶而为之备则非古人备具不虞之意故聚令环皆以警备之也然则其于司马之环人之职非有异矣且司马之环人曰察军慝曰搏谍贼此其施之军兴之日而聚令环以警賔客之在国则其无事而不忘备也或曰古之圣人其设官分职而屑屑于卜筮以信其吉凶非圣人之事也曰不然洪范九畴次七曰明用稽疑立之人而命之卜筮凡卜筮必其从筮从而卿士庶民次之至于筮共违于人则静吉而作凶孰谓圣人而不屑于卜筮耶军旅賔客之事其可忽诸故以两环人之职合而观之葢一事耳司马之环人至降围邑而止葢未成章也以司冦之环人足之章始成况释环以二义前曰却后曰围勉强而不可通以环为却曰却四方之故可乎以环为围曰賔客有任器则令围之可乎賔客未有它故而遽围之亦非所以待賔客之礼矣故两环人当合而为一官然后可呜呼欲正周官之譌者当以是观之
　　天官之属
　　大宰　小宰　宰夫　宫正　宫伯　膳夫　庖人内饔　外饔　亨人　甸师　兽人　人　鼈人腊人　医师　食医　疾医　医　兽医　酒正酒人　浆人　凌人　笾人　醢人　醯人　盐人羃人　宫人　掌舍　幕人　掌次　玉府　大府内府　外府　司防　司书　职内　职嵗　职币司裘　掌皮　内宰　内小臣　阍人　寺人　内奄九嫔　世妇　女御　女祝　女史　典妇功　典丝典枲　内司服　缝人　染人　追师　屦人　夏采凡六十有三
　　今编
　　兽人　人　鼈人　兽医
　　右冬官之属也后人因膳夫庖人之属遂置之天官非也天官掌供王之膳羞固也而兽人人鼈人则非所掌至于兽人附列于医师此尤不可者按月令季春之月命司空曰田猎罝罘罗罔毕翳餧兽之药毋出九门用是以知此四官属司空无疑也葢九职三曰虞衡作山泽之材四曰薮牧养蕃鸟兽乃司空之职则兽人兽医人鼈人不为天官属亦明矣月令虽非必圣人之书或出于秦亦去古未逺有古之遗事焉
　　司裘　染人　追师　屦人
　　掌皮　典丝　典枲
　　右冬官之属也司空掌百工凡此四者工人之官所以供王之服御而掌皮典丝典枲则备工之用而典治丝枲饬化八材属之司空曰宜
　　官凡十一宜在司空今存者六十有三三为羡去十有一焉于是阙其八矣八者杂之春官见于后地官之属
　　大司徒　小司徒　乡师　乡老　乡大夫　州长　党正族师　闾胥　比长　封人　鼓人　舞师　牧人牛人　充人　载师　闾师　县师　遗人　均人师氏　保氏　司谏　司救　调人　媒氏　司市质人　防人　胥师　贾师　司虣　司稽　肆长泉府　司门　司闗　掌节　遂人　遂师　遂大夫县正　鄙师　鄼长　里宰　邻长　旅师　稍人委人　土均　草人　稻人　土训　诵训　山虞林衡　川衡　泽虞　迹人　卝人　角人　羽人掌葛　掌染草　掌炭　掌荼　掌蜃　囿人　人廪人　舍人　仓人　司禄　司稼　舂人　饎人稾人
　　凡七十八
　　今编
　　鼓人　舞师
　　右春官之属也论见前编
　　封人　载师　闾师　县师　均人　遂人　遂师遂大夫　土均　草人　稻人　土训　山虞　林衡川衡　泽虞　卝人　角人　羽人　掌葛　掌染草囿人　人
　　右冬官之属也司空掌邦土居四民时地利则凡邦之土事与夫地利之宜实职之王制言执度度地量地制邑地邑民居必参相得皆其义也封人之封国造邑载师之任地定征闾师之任民县师之制域均人之均力政遂人之遂田野治沟洫遂师之征财征作役事遂大夫之修稼政属地治土均之平地政均地守均地事均地贡草人掌土化之法稻人掌水利之事土训之道地图以掌地事是皆度地制邑居民而时其地利者以类推之是当属之司空而大司徒之教民于此宜无与焉以至山虞泽虞林衡川衡之掌山泽卝人角人羽人之蓄山泽之材囿人之牧兽人之植菓蓏掌葛掌染草之时地利其稽之于书考之于礼经质之于六典六职证之于十有七官之羡则取而隶之司空是则有据而非臆说以求为异论者也夫司徒以地名官后之人不复夷考其义姑以其名近而取类焉故司空水土之官杂入为多今区而别之可以槩见矣
　　春官之属
　　大宗伯　小宗伯　肆师　郁人　鬯人　鸡人　司尊彞司几筵　天府　典瑞　典命　司服　典祀　守祧世妇　内宗　外宗　冢人　墓大夫　职丧　大司乐乐师　大胥　小胥　大师　小师　瞽蒙　眡了典同　磬师　钟师　笙师　镈师　韎师　旄人籥师　鞮鞻氏　典庸器　司干　大卜　卜师　卜人人　菙氏　占人　簭人　占梦　眡祲　大祝小祝　丧祝　甸祝　诅祝　司巫　男巫　女巫大史　小史　冯相氏　保章氏　内史　外史　御史巾车　典路　车仆　司常　都宗人　家宗人凡七十
　　今编
　　天府　世妇　内宗　外宗　大史　小史　内史外史　御史
　　右天官之属也天府掌祖庙之守藏凡国之玉镇大寳器藏焉其与诸府皆宜在天官况于藏官府乡州及都鄙之治中以诏王察羣吏之治此皆冢宰之事非宗伯所宜职者故是官宜在天官若世妇为重出则既论矣内宗外宗掌佐王后宗庙之祭祀葢妇官也当与世妇及女御女祝之属天官与宫正宫伯皆类也不当在宗伯至于大史掌建邦之六典以逆邦国之治掌法以逆官府之治掌则以逆都鄙之治皆大宰之职焉小史掌邦国之志宜以类从内史掌八枋之法以诏王治外史掌书外令御史掌邦国都鄙及万民之治令以赞冢宰皆与大宰所掌相闗非宗伯所得兼也大宰之官六十有三其羡者三宜去者八若世妇则复出合之则一矣今宗伯之不当属者九世妇之外则八焉以之足天官之属学者较彼此而考之当自喻矣
　　典瑞　典同　巾车　司常　冢人　墓大夫
　　右司空之属也何以言之百工之官隶司空者也若典瑞与典同巾车与夫司常皆治其器物以备其用者也治其器物以备用则是工之属其隶司空为宜典瑞者大槩与考工玉人之事相若如四圭有邸两圭有邸祼圭有瓒又曰璧羡以起度皆王之制也工在其间矣典同者掌六律六同之和辨天地四方阴阳之声以为乐器以十二律为之数度以十二声为齐量此制乐器之工也巾车掌公车之政令如曰王后之五路重翟锡面朱总厌翟勒而缋总安车雕面鹥总皆有容葢翟车贝面组总有握夫曰锡面曰勒面曰雕面曰贝面曰朱曰缋曰鹥曰组皆所以饰之者也即造车之制备矣至于司常掌九旗之物名各有属以待国事如日月为常交龙为旂通帛为旃杂帛为物熊虎为旗鸟隼为旟蛇为旐全羽为旞析羽为旌是九旗之制备矣又曰皆画其象焉官府各象其事州里各象其名家各象其号葢使之如其制以为此旗云尔是岂非工人之事而隶于司空者耶成周建官限于三百六十其不以一工人专一官明矣凡其器物须工为之而官掌之即百工之事在其间矣如典瑞典同之类是也必以一工为一官如今考工所载则司空者乃一大匠梓人之类耳何以为司空若夫攻木攻金攻皮设色刮摩抟埴之类皆得命而充职者将不胜其繁亦非圣人设官之意而周之冘食者多矣后世传习之谬谓司空之官主百工而百工与居六职之一周官之在者乏工人之事也故断以谓司空之篇俱亡亦不复加考正于其中嗟夫此司空之篇所以亡而由汉以来莫之察者失于不思圣人设官之意欤至于冢人墓大夫则宜以土事属者也列之礼官滥矣
　　夏官之属
　　大司马　小司马　军司马　舆司马　行司马　司勲　马质量人　小子　羊人　司爟　掌固　司险　掌彊人　环人　挈壶氏　射人　服不氏　射鸟氏　罗氏掌畜　司士　诸子　司右　虎贲氏　节服氏　方相氏大仆　小臣　祭仆　御仆　隶仆　弁师　司甲司兵　司戈盾　司弓矢　缮人　稾人　戎右　齐右道右　大驭　戎仆　齐仆　道仆　田仆　驭夫校人　趣马　巫马　牧师　庾人　圉师　职方氏土方氏　怀方氏　合方氏　训方氏　形方氏　山师　川师邍师　匡人　撢人　都司马　家司马
　　凡六十九
　　今编
　　弁师　司弓矢　稾人
　　右司空之属各以其工者也弁师不当在司马已无可疑者葢为冕弁以供王之服用者也司弓矢乃考工弓人为弓之事故合九合七皆有其制稾人掌献素献成宜以工属司空愈益明白谓其为兵而隶于司马传譌者也
　　职方氏　土方氏　形方氏
　　山师　川师　邍师
　　右司空之属也职方宜属司空既于司马篇论之矣土方氏形方氏宜以类从山师川师邍师皆是也山虞泽虞林衡即其僚耳故不多论
　　秋官之属
　　大司冦　小司冦　士师　乡士　遂士　县士　方士讶士　朝士　司民　司刑　司刺　司约　司盟职金　司厉　犬人　司圜　掌囚　掌戮　司隶罪隶　蛮隶　闽隶　夷隶　貉隶　布宪　禁杀戮禁暴氏　野庐氏　蜡氏　雍氏　萍氏　司寤氏司烜氏条狼氏　修闾氏　防氏　庶氏　宂氏　翨氏　柞氏薙氏　硩蔟氏　翦氏　赤犮氏　蝈氏　壶涿氏　庭氏衔枚氏　伊耆氏　大行人　小行人　司仪　行夫　环人象胥　掌客　掌讶　掌交　掌察　掌货贿　朝大夫都则　都士　家士
　　凡六十六
　　大行人　小行人　司仪　行夫　掌客
　　掌讶　掌交　环人【前有论】
　　右春官之属也孔子曰行人子羽修饰之左氏曰行人子羽行人葢言语之官所以掌大賔之礼大客之事其为礼仪之官明矣而与其徒司仪行人掌客掌讶掌交等俱列之司冦何义礼仪一事也岂以司仪名官不在礼职而在刑属断可识矣是当归之宗伯何疑之有
　　大司空小司空杂出于别官
　　大司徒之职掌建邦之土地之图与其人民之数以佐王安扰邦国
　　大司徒掌邦教者也掌邦教然后能佐王以安扰邦国扰者教而驯之如扰龙之义也教然后安扰岂土地之图人民之数遂能安扰之耶六典曰二曰教典以安邦国以教官府以扰万民所谓教者如保息六养万民本俗六安万民使之相保相受相相救相赒相賔之类是也何取于土地之图人民之数曰掌建邦国之土地之图与其人民之数此大司空掌邦土以掌凡邦之役事之事也葢错乱司空之篇于其首其非司徒之职事明矣
　　以天下土地之图周知九州之地域广轮之数辨其山林川泽丘陵坟衍原隰之名物而辨其邦国都鄙之数制其畿疆而沟封之设其社稷之壝而树之田主各以其野之所宜木遂以名其社与其野
　　土地之图释之曰若今司空郡国舆地图此惑于传譌而不知思焉者也抑不思当时司徒所以为职者既如此而司空掌土地之图何事于此而详考焉则司空之篇不待于列千金以求之亦自明矣【缺】曰司空篇亡汉兴以千金求之不得若以此论则传授之误似不必责郑司农贯通博学犹不能思索于此汉儒信于师传之故耳孟子曰尽信书不如无书武成之事孟子去古未逺已不敢信周礼经秦火之后复出于诸儒之口传其当熟复详考不宜尽信也决矣司空以水土之官辨山林川泽丘陵坟衍原隰之名物制畿疆而沟封此其为职截然可见属之司徒无可附丽学者当勉思而明辨也
　　以土防之法辨五地之物生一曰山林其动物宜毛物其植物宜阜物其民毛而方二曰川泽其动物宜鳞物其植物宜膏物其民黑而津三曰丘陵其动物宜羽物其植物宜覈物其民专而长四曰坟衍其动物宜介物其植物宜荚物其民晳而瘠五曰原隰其动物宜臝物其植物宜丛物其民丰肉而痹
　　土防之法正司空度地以居民者也王制曰凡居民材必因天地寒暖燥湿广谷大川异制民生其间者异俗刚柔轻重迟速异齐五味异和器械异制衣服异宜此辨山林川泽丘陵坟衍原隰之名物而制其畿疆之节目也非司徒之任矣今杂之司徒也下章乃曰因此五物者民之常而施十有二教焉观十二教之施不系于五物其曰因此五物者民之常五物者非民之常乃物生之异耳故知此一句羡文也后人以上下文不相闗故强足之至于十有二教自司徒之职文失序也
　　以土宜之法辨十有二土之名物以相民宅而知其利害以阜人民以蕃鸟兽以毓草木以任土事辨十有二壤之物而知其种以教稼穑树艺
　　土宜之法所以相民宅阜人民蕃鸟兽毓草木任土事教稼穑树艺此与九职之事相属曰相民宅乃居民山川沮泽者也曰蕃鸟兽曰毓草木曰任土事曰教稼穑树艺乃居四民时地利者也时地利者司空之职故教稼穑树艺等事皆以类属若司徒之教民乃敷五典修六礼明七教齐八政云尔何以稼穑土事为也土宜之法是当属之大司空
　　以土均之法辨五物九等制天下之地征以作民职以令地贡以敛财赋以均齐天下之政
　　土均之法制地征作民职令地贡敛财赋齐天下之政皆司空使民兴事任力者也力役之属司空已有【缺】　　职实司空之事亦详言之矣则地征之制民职之作与令贡而敛财司徒掌之则为侵官矣故土防土宜土均土圭皆土事非掌邦土者谁宜与于此
　　以土圭之法测土深正日景以求地中日南则景短多暑日北则景长多寒日东则景夕多风日西则景朝多阴日至之景尺有五寸谓之地中天地之所合也四时之所交也风雨之所防也阴阳之所和也然则百物阜安乃建王国焉制其畿方千里而封树之凡建邦国以土圭土其地而制其域诸公之地封疆方五百里其食者半诸侯之地封疆方四百里其食者参之一诸伯之地封疆方三百里其食者参之一诸子之地封疆方二百里其食者四之一诸男之地封疆方百里其食者四之一凡造都鄙制其地域而封沟之以其室数制之不易之地家百畮一易之地家二百畮再易之地家三百畮
　　匠人建国匠人营国载之考工虽成周之旧亦其遗制也置槷为规皆以测景正朝夕其与土圭之法相表里矣而土圭之法乃在司徒之职于建邦造都非类也与舜命官之意戾矣是不惟戾于有虞氏之官制也与大宰之六典小宰之六职皆相扞格岂以成周设官俱无特操如此耶司空执度度地量地制邑于王制可以知其职匠人建国匠人营国于考工可以遡其旧也若以司徒考之此皆强附而曲取于经于传诚无以为据依也大槩司徒以地名官而司空之名则习以为百工之官而凡曰土地之事于是悉归地官焉故其属与其职悉杂司空之篇而司空之篇既出于诵说之譌附于彼则阙于此至尽亡其官与其属今取大司徒之不应职者归之司空而司空之属岂不昭然如故物之复其主耶故曰司空之篇未尝亡也释造都鄙制地域者曰王制曰凡居民量地以制邑度地以居民地邑民居必参相得援引是已惜乎习矣而不察也
　　乃分地职奠地守制地贡而颁职事焉以为地法而待政令
　　力役之任属在司空无疑矣则夫地职地守地贡皆力役之所当均焉者也故取而归之司空呜呼如知禹之所以为司空之义则地职地守地贡可以槩见矣
　　大司马之职曰乃以九畿之籍施邦国之政职方千里曰国畿其外方五百里曰侯畿又其外方五百里曰甸畿又其外方五百里曰男畿又其外方五百里曰采畿又其外方五百里曰卫畿又其外方五百里曰蛮畿又其外方五百里曰夷畿又其外方五百里曰镇畿又其外方五百里曰蕃畿
　　是职方之九服也其曰乃以九畿之籍施邦国之政职者羡文也后人以其丽司马不得不以施邦国之为言也职【缺】
　　政职
　　所供王政之职【缺】　　　　益见其【缺】矣【缺】　为职方九服之制也故曰职方千里曰国畿知职方之宜在司空则此章不在司马矣
　　又曰凡令赋以地与民制之上地食者参之一其民可用者家三人中地食者半其民可用者二家五人下地食者参之一其民可用者家二人
　　赋役一体也役事之属司空既经见则今地赋非他官事矣按此章与小司徒均土地章同其制数亦小司空之事也一事再见一出于司马一出于司徒葢不其然今并于小司空之职论之
　　小司徒之职曰乃防万民之卒伍而用之五人为伍五伍为两四两为卒五卒为旅五旅为师五师为军以起军旅以作田役以比追胥以令贡赋
　　司空以是役民故因卒伍之法以用之故曰以起军旅以作田役以比追胥以令贡赋赋起于役以定之故云
　　又曰乃均土地以稽其人民而周知其数上地家七人可任也者家三人中地家六人可任也者二家五人下地家五人可任也者家二人凡起徒役毋过家一人以其余为羡惟田与追胥竭作凡用众庶则掌其政教与其戒禁聴其辞讼施其赏罚诛其犯命者凡国之大事致民大故致余子
　　皆役法也其大槩见于大司马既取而归之于大司空矣今小司空之事复杂于小司徒其因土地之上下而均其任人之数且曰凡起徒役毋过家一人又曰凡用众庶则掌其政教与其戒禁夫乡师之职既曰以考司空之辟以逆役事矣司冦又曰役诸司空由是观之则此章其属之司徒属之司空学者当知所适从矣
　　又曰乃经土地而井牧其田野九夫为井四井为邑四邑为丘四丘为甸四甸为县四县为都以任地事而令贡赋凡税敛之事
　　井邑丘甸之制葢所以任地事令贡赋也成周因井田以均地然后赋平而役均而井田则本诸乡遂古匠人为沟洫亦始于九夫为井葢一事也今属之小司徒非其职矣量地制邑此葢其制执度度地此葢其用井邑既正则任地事令贡赋可得而理矣
　　又曰乃分地域而辨其守施其职而平其政
　　此与上文相属
　　又曰凡建邦国立其社稷正其畿疆之封
　　凡此皆邦之土事故尽当属司空今载之小司徒者小司空之譌也区分而别之其有条矣虽不得其全然其大略可见亦足以见古者设官之意夫书得于煨烬之余独五官具而司空篇无一官存者固已无是理又况五官之属各有羡者是何故也由其亡与羡参稽之又详考其义证之于经庶乎圣经之旧可得而复见矣
　　右司空官属得于天官者十有一得于地官者二十有三得于春官者六得于夏官者九凡四十有九焉大司空杂出于地官者其凡可举矣五官之属又自有重复错乱者略可槩见也虽然书亡既久传信已深此议创起亦可骇且怪矣管窥蠡测何所逃讥姑记所见云尔若夫辨析厘正以为不刋之典使圣经明于昭代则有俟夫当世之大儒君子





　　周礼复古编
