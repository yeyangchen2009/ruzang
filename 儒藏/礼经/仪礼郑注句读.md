　　钦定四库全书　　　　　　经部四
　　仪礼郑注句读　　　　　　礼类二【仪礼之属】提要
　　【臣】等谨按仪礼郑注句读十七卷监本石经正误一卷
　　国朝张尔岐撰尔岐有周易説畧已着録是书全録仪礼郑康成注摘取贾公彦疏而畧以已意防之因其文古□难通故并为之句读马端临文献通考载其父廷鸾仪礼注疏序称其家有景徳中官本仪礼正经注语皆标起止而疏文列其下因以监本附益之手自防校并取朱子礼书与其门人髙弟王氏杨氏续补之编分章条析题要其上今廷鸾之书不传尔岐是编体例畧与相近案礼祀曰一年视离经辨志注曰离经防句絶也则句读为讲经之先务沈约宋书乐志于他乐歌皆连书惟铎舞曲圣人制礼乐篇有声音而无文义恐迷其句遂毎句空一字书之则难句者为之离析亦古法也至于字句同异考证尤详所校除监本外则有唐开成石刻本元呉澄本及陆徳明音义未详与黄干所次经传通解诸家其谬误脱落衍羡颠倒经注混淆之处皆参考得实又明西安王尧典所刋石经补字最为舛错亦一一驳正葢仪礼一经自韩愈已苦难读故习者愈少传刻之讹愈甚尔岐兹编于学者可谓有功矣顾炎武少所推许而其与汪琬书云济阳张君稷若名尔岐者作仪礼郑注句读颇根本先儒立言简当以其人不求闻达故无当时之名而其书实有可传使朱子见之必不仅谢监岳之称许也又其广师一篇曰独精三礼卓然经师吾不如张稷若乃推挹之甚至非徒然也尔岐蒿庵集中有自序一篇称尚有呉氏仪礼攷注订误一卷今不在此编中然此编乃新刻之本无所佚脱或是卷又自别行欤乾隆四十四年二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀











　　仪礼郑注句读原序
　　在昔周公制礼用致太平据当时施于朝廷乡国者勒为典籍与天下共守之其大体为周官其详节备文则为仪礼周徳既衰列国异政典籍散亡独鲁号秉礼遗文尚在孔子以大圣生乎其地得其书而学焉与门弟子修其仪定其文无所失坠子思曰仲尼祖述尧舜宪章文武孔子亦自谓曰吾学周礼今用之吾从周文王既没文不在兹乎竝谓此也秦氏任刑废礼此书遂熄汉初髙堂生传仪礼十七篇武帝时有李氏得周官五篇河间献王以考工补冬官共成六篇奏之后复得古经五十六篇于鲁淹中其中十七篇与髙堂生所传同余三十九篇无师说后遂逸汉志所载传礼者十三家其所发明皆周官及此十七篇之防也十三家独小戴大显近代列于经以取士而二礼反日微葢先儒于周官疑信各半而仪礼则苦其难读故也夫疑周官者尚以新莽荆国为口实仪礼则周公之所定孔子之所述当时圣君贤相士君子之所遵行可断然不疑者而以难读废可乎愚三十许时以其周孔手泽慕而欲读之读莫能通旁无师友可以质问偶于众中言及或阻且笑之闻有朱子经传通解无从得其传本坊刻考注解诂之类皆无所是正且多谬误所守者唯郑注贾疏而已注文古质而疏说又漫衍皆不易了读不数繙辄罢去至庚戌歳愚年五十九矣勉读六阅月乃克卒业焉于是取经与注章分之定其句读疏则节録其要取足明注而止或偶有一得亦附于末以便省览且欲公之同志俾世之读是书者或少省心目之力不至如愚之屡读屡止久而始通也因自叹曰方愚之初读之也遥望光气以为非周孔莫能为已耳莫测其所言者何等也及其矻矻乎读之读已又默存而心歴之而后其俯仰揖逊之容如可睹也忠厚蔼恻之情如将遇也周文郁郁其斯为郁郁矣君子彬彬其斯为彬彬矣虽不可施之行事时一神往焉彷佛戴弁垂绅从事乎其间忘其身之乔野鄙僿无所肖似也使当时遇难而止止而竟止不几于望辟雝之威仪而却步不前者乎噫愚则幸矣愿世之读是书者勿徒惮其难也济阳张尔岐













　　钦定四库全书
　　仪礼郑注句读卷一
　　济阳张尔岐撰
　　士冠礼第一【郑目录云童子任职居士位年二十而冠主人冠朝服则是仕于诸侯天子之士朝服皮弁素积古者四民世事士之子恒为士冠礼于五礼属嘉礼大小戴及别録此皆第一○贾公彦序云周礼仪礼竝是周公摄政太平之书疏云周礼是统心仪礼是践履外内相因首尾是一又云仪礼亦名曲礼言仪者见行事有威仪言曲者见行事有曲折士冠礼是童子任职为士年及二十其父兄为加冠之礼郑引齐语以证冠者与其父兄之皆士也其云仕于诸侯明非天子之士实则天子之士亦同此礼惟主人冠服有异疏又云天子诸侯同二十而冠自有天子诸侯冠礼但仪礼之内亡耳士既三加为大夫早冠者亦依士礼三加若天子诸侯则多故大戴礼公冠篇云公冠四加缁布皮弁爵弁后加冕天子亦四加后当加衮冕矣天子之子亦用士礼而冠案家语冠颂云王大子之冠拟冠则天子元子亦拟诸侯四加若诸侯之子不得四加与士同三加可知陈氏祥道云玉藻曰冠朱组缨天子之冠也缁布冠缋緌诸侯之冠也郑氏曰皆始冠之冠考之于礼始冠缁布冠自诸侯下达所以异于大夫士者缋緌耳天子始冠则不以缁布而以冠若然则诸侯始加缁布冠缋緌次加皮弁三加爵弁四加冕天子则始加冠朱组缨次加皮弁三加爵弁四加冕五加衮冕矣疏又云冠礼于五礼属嘉礼者据周礼大宗伯所掌五礼吉凶军賔嘉而言宗伯以嘉礼亲万民下云以冠昏之礼亲成男女是冠礼属嘉礼也郑又云大小戴及别录此皆第一者戴德戴圣所録与刘向所为别録皆有此十七篇目惟别録所载尊卑吉凶次第伦叙故郑用之于二戴则皆不从也○愚案篇目下语与经注同出康成必别之曰郑目録云者以其自为一篇疏者始分于各篇之首故殊异于注也又案注疏于篇目下系仪礼郑氏注五字疏云仪礼者一部之大名士冠者当篇之小号退大名在下者取配注之意也葢郑本以目録别为一篇注文正从士冠礼筮于庙门起故每篇以仪礼郑氏注冠之谓之配注诚是也疏既散目録于每篇之首乃以仪礼之名屈居其下虽曰存旧实未当理故宁从近本又唐石经有经无注亦书仪礼郑氏注五字于篇日下皆前人之偶失也】
　　士冠礼筮于庙门【筮者以着问日吉凶于易也冠必筮日于庙门者重以成人之礼成子孙也庙谓祢庙不于堂者嫌蓍之灵由庙神○将冠先筮日次戒賔至前期三日又筮賔宿賔前期一日又为期告賔冠期前事凡五节○冠古乱反筮市例反祢乃礼反】主人冠朝服缁带素韠即位于门东西面【主人将冠者之父兄也冠委貌也朝服者十五升布衣而素裳也衣不言色者衣与冠同也筮必朝服尊蓍之道也缁带黑缯带也士带博二寸再缭四寸屈垂三尺素韠白韦韠也长三尺上广一尺下广二尺其颈五寸肩革带博三寸天子与其臣冕以视朔皮弁以日视朝诸侯与其臣皮弁以视朔朝服以日视朝凡染黑五入为緅七入为缁则六入与○主人欲筮日先服此服即位祢庿门外以待事正行冠礼服端爵韠此服朝服故云尊蓍朝服以朝端以夕是朝服尊于端也端与朝服衣同而裳异士带博二寸三句玉藻文再缭四寸再绕之乃四寸也○朝直遥反缁侧其反韠音毕蔽膝也缯自陵反缭音了长直亮反广古旷反弁皮彦反緅侧留反】有司如主人服即位于西方东面北上【有司羣吏有事者谓主人之吏所自辟除府史以下也今时卒吏及假吏皆是也○羣吏与属吏不同属吏君命之士羣吏则府史胥徒也○辟必亦反卒子忽反假古雅反】筮与席所卦者具馔于西塾【筮所以问吉凶谓蓍也所卦者所以画地记爻易曰六画而成卦馔陈也具俱也西塾门外西堂也○庙门东西有四塾内外各二筮不正当门中而在闑西西面故将筮而着与席与画地记爻之木俱陈于门外西堂也○馔直转反塾音孰爻户交反】布席于门中闑西阈外西面【闑门橜也阈阃也古文闑为阈为蹙○布席将坐以筮也前具之西塾至此乃布之云门中者以大分言之闑西阈外则布席处也注云今文古文者今文高堂生所传古文鲁恭王坏孔子宅所得也郑以今古字并较择义胜者着于经其所不从者叠见于注或言古文某为某或言今文某为某○闑鱼列反阈音域橜其月反鱼列反蹙子六反】筮人执荚抽上韇兼执之进受命于主人【筮人有司主三易者也韇藏防之器也今时藏弓矢者谓之韇丸也兼幷也进前也自西方而前受命者当知所筮也○防即蓍兼执之者兼上韇与下韇而幷执之此时蓍尚在下韇待筮时乃取出以筮三易连山归藏周易也筮得一卦而三人各据一易以占也○防初革反韇音独】宰自右少退赞命【宰有司主政敎者也自由也赞佐也命告也佐主人告所以筮也少仪曰赞币自左诏辞自右】筮人许诺右还即席坐西面卦者在左【即就也东面受命右还北行就席卦者有司主画地识爻者也○士蓍三尺故坐筮大夫蓍五尺则立筮矣卦者在左亦西向○还音旋】卒筮书卦执以示主人【卒已也书卦者筮人以方写所得之卦也○先画地识爻至六爻毕卦体成筮人更以方写之以示主人方版也】主人受眡反之【反还也○主人既知卦体还之筮人令占吉凶】筮人还东面旅占卒进告吉【旅众也还与其属共占之古文旅作胪】若不吉则筮逺日如初仪【逺日旬之外○疏曰曲礼吉事先近日此冠礼是吉事故先筮近日不吉乃更筮逺日是上旬不吉乃更筮中旬又不吉乃更筮下旬云如初仪者自筮于庙门已下至告吉是也愚案少牢云若不吉则及逺日又筮日如初此大夫诹日而筮上旬不吉必待上旬乃更筮之其云如初乃自筮于庙门已下至告吉也此士冠礼若筮上旬不吉即筮中旬不更待他日其云如初仪止从进受命于主人以下至告吉而已不自筮于庙门也】彻筮席【彻去也敛也】宗人告事毕【宗人有司主礼者也】
　　右筮日
　　主人戒賔賔礼辞许【戒警也告也賔主人之僚友古者有吉事则乐与贤者欢成之有凶事则欲与贤者哀戚之今将冠子故就告僚友使来礼辞一辞而许也再辞而许曰固辞三辞曰终辞不许也○主人筮日讫三日之前广戒僚友使来观礼戒賔者主人亲至賔大门外賔西面主人东面戒之其戒辞对辞并见后】主人再拜賔答拜主人退賔拜送【退去也归也】
　　右戒賔
　　前期三日筮賔如求日之仪【前期三日空二日也筮賔筮其可使冠子者贤者恒吉冠义曰古者冠礼筮日筮賔所以敬冠事敬冠事所以重礼重礼所以为国本○前者戒賔泛及僚友此又于僚友中专筮一人使为加冠之賔也疏云命筮之辞葢云主人某为适子某加冠筮某为賔庶几从之若庶子则云庶子某愚意主人二字似未安亦言其衔位可耳】
　　右筮賔
　　乃宿賔賔如主人服出门左西面再拜主人东面答拜【宿进也宿者必先戒戒不必宿其不宿者为众賔或悉来或否主人朝服○既筮得吉遂进之使至冠日必来摈者传辞入告賔賔如主人服出与相见】乃宿賔賔许主人再拜賔答拜主人退賔拜送【乃宿賔者亲相见致其辞○重言乃宿賔者上文言主人往行此礼此乃亲致宿之之辞也辞并见后】宿赞冠者一人亦如之【赞冠者佐賔为冠事者谓賔若他官之属中士若下士也宿之以筮賔之明日○佐賔为冠事即下文坐栉设纚卒纮诸事助賔成礼故取其属降于賔一等者为之】
　　右宿賔宿赞冠者
　　厥明夕为期于庙门之外主人立于门东兄弟在其南少退西面北上有司皆如宿服立于西方东面北上【厥其也宿服朝服○宿賔之明夕冠前一日之夕也为期犹言约期也】摈者请期宰告曰质明行事【摈者有司佐礼者在主人曰摈在客曰介质正也宰告曰旦日正明行冠事○摈必刃反】告兄弟及有司【摈者告也】告事毕【宗人告也】摈者告期于賔之家【○前所戒賔皆告也】
　　右为期
　　夙兴设洗直于东荣南北以堂深水在洗东【夙早也兴起也洗承盥洗者弃水器也士用铁荣屋翼也周制自卿大夫以下其室为夏屋水器尊卑皆用金罍及大小异○至期先陈设冠服器物主賔各就内外之位主人迎賔及赞冠者入乃行三加之礼加冠毕賔醴冠者冠者见于母賔字冠者凡九节而冠礼成賔出矣盥手洗爵皆一人浥水沃之下有器承此漉水其器曰洗堂下设洗其东西当屋东翼其南北则以堂为浅深以罍贮水在洗之东夏屋两下为之故有东西翼天子诸侯则四阿释文曰凡度浅深曰深○深申熓反】陈服于房中西墉下东领北上【墉墙○所陈之服即下文爵弁服皮弁服端三服也房在堂上之东北上者爵弁服在北皮弁服次南端最南也冠时先用卑服北上便也】爵弁服纁裳纯衣缁带韎韐【此与君祭之服杂记曰士弁而祭于公爵弁者冕之次其色赤而微黑如爵头然或谓之緅其布三十升纁裳浅绛裳凡染绛一入谓之縓再入谓之赪三入谓之纁朱则四入与纯衣丝衣也余衣皆用布唯冕与爵弁服用丝耳先裳后衣者欲令下近缁明衣与带同色韎韐緼韨也士緼韨而幽衡合韦为之士染以茅搜因以名焉今齐人名蒨为韎韐韨之制似韠冠弁者不与衣陈而言于上以冠名服耳今文纁皆作熏○此士助祭于公之服服之尊者云爵弁者冕之次者谓诸冕之下即次数爵弁亦言其尊也疏云凡冕以木为体长尺六寸广八寸绩麻三十升布上以下以纁前后有旒其爵弁制大同唯无旒又为爵色为异又名冕者俛也低前一寸二分故得冕称其爵弁则前后平故不得冕名其尊卑次于冕故云冕之次也又云陈服则于房缁布冠皮爵弁在堂下是冠弁不与服同陈今以弁在服上并言之者以冠弁表明其服耳不谓同陈之也愚按此服第三加所服也○纁许云反韎音妹韐音閤縓七绢反頳丑贞反緼音温韨音弗蒨七见反】皮弁服素积缁带素韠【此与君视朔之服也皮弁者以白鹿皮为冠象上古也积犹辟也以素为裳辟蹙其要中皮弁之衣用布亦十五升其色象焉○此视朔时君臣同服之服卑于爵弁陈之在爵弁南第二加所服言裳不言衣者用白布衣与冠同色故不言衣也○要一遥反】端裳黄裳杂裳可也缁带爵韠【此莫夕于朝之服端即朝服之衣易其裳耳上士裳中士黄裳下士杂裳杂裳者前后黄易曰夫黄者天地之杂也天而地黄士皆爵韦为韠其爵同不以冠名服者是为缁布冠陈之玉藻曰韠君朱大夫素士爵韦○此士向暮之时夕君之服服之下陈皮弁服南初加缁布冠所服也端与朝服同用缁色十五升布正幅为之但朝服素韠韠裳同色此用三等裳爵韠故异其名也又此服平时皆着冠服之当以冠名其服今不言者以加冠时以配缁布冠故也】缁布冠缺项青组缨属于缺缁纚广终幅长六尺皮弁笄爵弁笄缁组纮纁边同箧【缺读如有頍者弁之頍缁布冠无笄者着頍围髪际结项中隅为四缀以固冠也项中有亦由固頍为之耳今未冠笄者着卷帻頍象之所生也滕薛名蔮为頍属犹着纚今之帻梁也终充也纚一幅长六尺足以韬髪而结之矣笄今之簪有笄者屈组为纮垂为饰无笄者缨而结其绦纁边组侧赤也同箧谓此以上凡六物隋方曰箧○此所陈者饰冠之物非谓冠也缺项青组缨属于缺共一物缁纚一物并缁布冠所用皮弁笄一物爵弁笄一物缁组纮皮弁爵弁各有一共二物凡六物同箧贮之待冠时随各冠致用也注谓缺读如有頍者弁之頍案诗自以頍为弁之貌非弁上之物也陈氏祥道云郑説缺项之制葢有所传读缺为頍无所经见今注及疏所言缺项之制葢谓缁布冠制小才足容髪又无笄故别为缺项围绕髪际上有缀以连冠下有缨以结颐下缁纚韬髪之帛加冠时先以纚韬髪结之乃加冠也其缁组纮则为二弁有笄者而设加弁以笄横贯之以一条组于笄左头系定绕颐下自右向上仰属于笄屈系之有余因垂为饰故注云有笄者屈组为纮也○缺依注音頍去药反属章玉反纚山绮反纪屈反卷去圆反蔮古内反簪侧金反隋他果反】栉实于箪【箪笥也○栉理发具也○栉庄乙反】蒲筵二在南【筵席也○一为冠子一为醴子也在南在三服之南通指缺项纚笄组栉等不专言蒲筵疏云对下文侧尊一甒醴在服北也】侧尊一甒醴在服北有篚实勺觯角柶脯醢南上【侧犹特也无偶曰侧置酒曰尊侧者无酒服北者纁裳北也篚竹器如笭者勺尊升所以防酒也爵三升曰觯柶状如匕以角为之者欲滑也南上者篚次尊笾豆次篚古文甒作庑○侧尊单设也尊字作虚字用○甒音武勺上若反觯之豉反柶音四醢音海笭力呈反防九于反庑音武】爵弁皮弁缁布冠各一匴执以待于西坫南南面东上賔升则东面【爵弁者制如冕黑色但无缫耳周礼王之皮弁防五采玉璂象邸玉笄诸侯及孤卿大夫之冕皮弁各以其等为之则士之皮弁又无玉象邸饰缁布冠今小吏冠其遗象也匴竹器名今之冠箱也执之者有司也坫在堂角古文匴为篹坫为襜○有司三人各执一冠豫在西阶西以待冠事賔未入南面序立賔升堂则东面向賔也○匴素管反缫音早璂音其篹素管反襜以占反】
　　右冠日陈设
　　主人端爵韠立于阼阶下直东序西面【端士入庙之服也阼犹酢也东阶所以荅酢賔客也堂东西墙谓之序○案特牲祭服用端端是士自祭其先之服与上所陈为子加缁布冠之端一服也但冠耳主人服此服立阼阶下以待賔至其立处与堂上东墙相直○阼才故反酢才各反】兄弟毕袗立于洗东西面北上【兄弟主人亲戚也毕犹尽也袗同也者衣裳也缁带韠位在洗东退于主人不爵韠者降于主人也古文袗为均也○袗训同同衣裳带韠皆也】摈者端负东塾【东塾门内东堂负之北面○摈者立此以待传命疏谓别言端不言如主人服则与主人不同可知当衣冠同而裳异也下文赞者别言端亦然】将冠者采衣紒在房中南面【采衣未冠者所服玉藻曰童子之饰也缁布衣锦縁锦绅并纽锦束髪皆朱锦也紒结髪古文紒为结○紒音介字彚曰同结縁以绢反纽女九反】賔如主人服赞者端从之立于外门之外【外门大门外】
　　右主人与賔各就内外位
　　摈者告【告者出请入告】主人迎出门左西面再拜賔答拜【左东也出以东为左入以东为右】主人揖赞者与賔揖先入【赞者贱揖之而已又与賔揖先入道之赞者随賔】每曲揖【周左宗庙入外门将东曲揖直庙将北曲又揖○疏云周左宗庙者祭义与小宗伯俱有此文对殷右宗庙也言此欲见入大门东向入庙云入外门将东曲揖者主人在南賔在北俱向东是一曲故一揖也至庙南主人在东北面賔在西北面是一曲为二揖通下将入庙又揖三也】至于庙门揖入三揖至于阶三让【入门将右曲揖将北曲揖当碑揖○上文每曲揖据入大门向庙时既入庙主人趋东阶賔趋西阶是主人将右欲背賔宜揖既当阶主賔将北面趋阶与賔相见又宜揖庙中测影丽牲之碑在堂下三分庭之一在北是庭中之大节至此又宜揖皆因变伸敬以道賔也】主人升立于序端西面賔西序东面【主人賔俱升立相乡○郷许亮反】赞者盥于洗西升立于房中西面南上【盥于洗西由賔阶升也立于房中近其事也南上尊于主人之赞者古文盥皆作浣○赞者止一人云南上者与主人之赞者为序也○盥音管浣户管反】
　　右迎賔及赞冠者入
　　主人之赞者筵于东序少北西面【主人之赞者其属中士若下士筵布席也东序主人位也适子冠于阼少北辟主人○为将冠者布席也】将冠者出房南面【南面立于房外之西待賔命】赞者奠纚笄栉于筵南端【赞者賔之赞冠者也奠停也古文栉为节】賔揖将冠者将冠者即筵坐赞者坐栉设纚【即就设施○古人坐法以膝着地两蹠向后如今之跪经凡言坐皆然】賔降主人降賔辞主人对【主人降为賔将盥不敢安位也辞对之辞未闻】賔盥卒壹揖壹让升主人升复初位【揖让皆壹者降于初古文壹皆作一○复初位东序端也】賔筵前坐正纚兴降西阶一等执冠者升一等东面授賔【正纚者将加冠宜亲之兴起也降下也下一等升一等则中等相授冠缁布冠也○疏云案匠人天子之堂九尺贾马以为傍九等为阶则诸侯堂宜七尺则七等阶大夫堂宜五尺则五等阶士宜三尺则三等阶故郑以中等解之也】賔右手执项左手执前进容乃祝坐如初乃冠兴复位赞者卒【进容者行翔而前鸧焉至则立祝坐如初坐筵前兴起也复位西序东面卒谓设缺项结缨也○项冠之后也非缺项○鸧七良反】冠者兴賔揖之适房服端爵韠出房南面【复出房南面者一加礼成观众以容体】
　　右初加
　　賔揖之即筵坐栉设笄賔盥正纚如初降二等受皮弁右执项左执前进祝加之如初复位赞者卒纮【如初为不见者言也卒纮谓系属之○即筵坐栉者当再加皮弁必脱去缁布冠更栉也方栉讫即云设笄疏以为此紒内安髪之笄非固冠之笄其固冠之笄则加冠时賔自设之○属音烛】兴賔揖之适房服素积素韠容出房南面【容者再加弥成其仪益繁○容者整其威仪容观也方加缁布冠时其出亦有容至此益盛乃言之耳】
　　右再加
　　賔降三等受爵弁加之服纁裳韎韐其他如加皮弁之仪【降三等下至地他谓卒纮容出】
　　右三加
　　彻皮弁冠栉筵入于房【彻者赞冠者主人之赞者为之○将醴冠者故彻去此等冠缁布冠也冠者着爵弁以受醴至见姑姊讫乃易服】筵于户西南面【筵主人之赞者户西室户西○庙制近北一架西为室东为房室户之西客位也】赞者洗于房中侧酌醴加柶覆之面叶【洗盥而洗爵者昏礼曰房中之洗在北堂直室东隅篚在洗东北面盥侧酌者言无为之荐者面前也叶柶大端赞酌者賔尊不入房古文叶为擖○注引昏礼证房中别有洗非在庭之洗也侧酌者赞者自酌还自荐也柶类今茶匙叶即匙头赞者前其叶以授賔者欲賔得前其柄以授冠者冠者得之乃前其叶以极醴而祭也柶用时仰之赞者不自用故覆之以授也】賔揖冠者就筵筵西南面賔授醴于户东加柶面枋筵前北面【户东室户东今文枋为柄○酌醴者出房向西授賔賔至室户东受之筵前北面致祝当在此时祝辞见后○枋彼命反】冠者筵西拜受觯賔东面答拜【筵西拜南面拜也賔还答拜于西序之位东面者明成人与为礼异于答主人○冠者拜讫进受觯賔既授觯乃复西序之位答之賔答主人拜当西阶北面此西序东面故注云异于答主人】荐脯醢【赞冠者也】冠者即筵坐左执觯右祭脯醢以柶祭醴三兴筵末坐啐醴捷柶兴降筵坐奠觯拜执觯与賔答拜【捷柶扱柶于醴中其拜皆如初古文啐为呼○三祭疏以为一如昏礼始扱一祭又扱再祭也○啐七内反捷初洽反扱音插】
　　右賔醴冠者
　　冠者奠觯于荐东降筵北面坐取脯降自西阶适东壁北面见于母【荐东荐左凡奠爵将举者于右不举者于左适东壁者出开门也时母在闱门之外妇人入庙由闱门】母拜受子拜送母又拜【妇人于丈夫虽其子犹侠拜○侠古洽反】右冠者见于母
　　賔降直西序东面主人降复初位【初位初至阶让升之位】冠者立于西阶东南面賔字之冠者对【对应也其辞未闻○字辞见后疏云未字先见母字讫乃见兄弟之等急于母缓于兄弟也】
　　右賔字冠者
　　賔出主人送于庙门外【不出外门将醴之○此下冠礼既成賔出就次以后诸事冠者见兄弟见赞者见姑姊为一节易服见君见乡大夫先生为一节主人醴賔又一节凡三节】请醴賔賔礼辞许賔就次【此醴当作礼次门外更衣处也必帷幕箪席为之】冠者见于兄弟兄弟再拜冠者答拜见赞者西面拜亦如之【见赞者西面拜则见兄弟东面拜赞者后賔出】入见姑姊如见母【入入寝门也庙在寝门外如见母者亦北面姑与姊亦侠拜也不见妹妹卑○疏云不见父与賔者葢冠毕则已见也不言者从可知也】右冠者见兄弟赞者姑姊
　　乃易服服冠端爵韠奠挚见于君遂以挚见于乡大夫乡先生【易服不朝服者非朝事也挚雉也乡先生乡中老人为卿大夫致仕者○见君见乡大夫先生非必是日因见兄弟等类言之耳】
　　右冠者见君与乡大夫先生
　　乃醴賔以壹献之礼【壹献者主人献賔而已即燕无亚献者献酢酬賔主人各两爵而礼成特牲少牢馈食之礼献尸此其类也士礼一献卿大夫三献賔醴不用柶者泲其醴内则曰饮重醴清糟凡醴事质者用糟文者用清○注引内则者明醴有清有糟前醴子用糟此醴賔其清者也○泲子礼反】主人酬賔束帛俪皮【饮賔客而从之以财货曰酬所以申畅厚意也束帛十端也俪皮两鹿皮也古文俪为离○酬賔大夫用束帛乘马天子诸侯以玉将币士束帛俪皮献数多少不同其酬币唯于奠酬之节一行之○俪音丽饮于鸩反】赞者皆与赞冠者为介【赞者众賔也皆与亦饮酒为众賔介賔之辅以赞为之尊之饮酒之礼贤者为賔其次为介○与音预】
　　右醴賔
　　賔出主人送于外门外再拜归賔俎【一献之礼有荐有俎其牲未闻使人归诸賔家也】
　　右送賔归俎
　　【以上士冠礼正经颇疑数事冠于庙重成人也未冠不以告既冠不以见何也见于母而不见于父见赞者而不见賔疏以为冠毕已见似矣然醴毕即见于母仪节相承则见父见賔当于何时岂在酌醴定祥之前与又言归俎而不言载俎其牲未闻注已陈之要皆文不具也】
　　若不醴则醮用酒【若不醴谓国有旧俗可行圣人用焉不改者也曲礼曰君子行礼不求变俗祭祀之礼居丧之服哭泣之位皆如其国之故谨修其法而审行之是也酌而无酬酢曰醮醴亦当为礼○疏曰自此以上说周礼冠子之法自此以下至取笾脯以降如初说夏殷冠子之法愚按醴醮二法其异者醴侧尊在房醮两尊于房户之间醴用觯醮用爵醴篚从尊在房醮篚从洗在庭醴待三加毕乃一举醮每一加即一醮醴荐用脯醢醮每醮皆用脯醢至三醮又有干肉折俎醴赞冠者酌授賔賔不亲酌醮则賔自降取爵升酌酒醴者每加入房易服出房立待賔命醮则每醮讫立筵西待賔命醴者每加冠必祝醴时又有醴辞醮者加冠时不祝至醮时有醮辞其余仪节并不异也○醮子召反】尊于房户之间两甒有禁酒在西加勺南枋【房户间者房西室户东也禁承尊之器也名之为禁者因为酒戒也酒新水也虽今不用犹设之不忘古也○两甒一酒尊一酒尊也】洗有篚在西南顺【洗庭洗当东荣南北以堂深篚亦以盛勺觯陈于洗西南顺北为上也○盛音成】始加醮用脯醢賔降取爵于篚辞降如初卒洗升酌【始加者言一加一醮也加冠于东序醮之于户西同耳始醮亦荐脯醢賔降者爵在庭酒在堂将自酌也辞降如初如将冠时降盥辞主人降也凡荐出自东房】冠者拜受賔答拜如初【赞者筵于户西賔升揖冠者就筵乃酌冠者南面拜受賔授爵东面答拜如醴礼也于賔答拜赞者则亦荐之○賔亦筵前北面释醮辞讫冠者乃南面拜受】冠者升筵坐左执爵右祭脯醢祭酒兴筵末坐啐酒降筵拜賔答拜冠者奠爵于荐东立于筵西【冠者立俟賔命賔揖之则就东序之筵○降筵奠爵而后拜执爵兴賔乃答拜拜讫冠者乃奠爵荐东其节亦当与醴同注云就东序之筵谓当更加皮弁也】彻荐爵筵尊不彻【彻荐与爵者辟后加也不彻筵尊三加可相因由便也】加皮弁如初仪再醮摄酒其他皆如初【摄犹整也整酒谓挠之今文摄为聂挠谓更益整顿之示新也】加爵弁如初仪三醮有干肉折俎哜之其他如初北面取脯见于母【干肉牲体之脯也折其体以为俎哜尝之○周礼腊人郑注云大物解肆干之谓之干肉薄析曰脯棰之而施姜桂曰腵脩干肉与脯脩别言葢豚解而七体以干之及将升于俎则节折为二十一体与燕礼同故名干肉折俎哜之亦祭而后哜也再醮言摄酒此三醮当亦摄酒下文卒醮取笾脯以降此取脯当亦取笾脯皆不言者互文见义也○折之设反哜才计反腵音鍜】若杀则特豚载合升离肺实于鼎设扃鼏【特豚一豚也凡牲皆用左胖煑于镬曰亨在鼎曰升在俎曰载载合升者明亨与载皆合左右胖离割也割肺者使可祭也可哜也今文扃为铉古文鼏为宻○上醮子用干肉不杀牲此下言其杀牲者又醮法之不同者也案特牲少牢及乡饮酒皆用右胖此合升左右胖或以嘉礼故异之与注云凡牲皆用左胖疏以为郑据夏殷之法未知然否扃舁鼎鼏覆鼎者也○扃古萤反鼏亡歴反胖普半反镬户郭反亨普庚反】始醮如初【亦荐脯醢彻荐爵筵尊不彻矣】再醮两豆葵菹蠃醢两笾栗脯【蠃醢螔蝓醢今文蠃为蜗○蠃力禾反螔音移蝓音俞蜗力禾反】三醮摄酒如再醮加俎哜之皆如初哜肺【摄酒如再醮则再醮亦摄之矣加俎哜之哜当为祭字之误也祭俎如初如祭脯醢○加俎者不彻豆笾而加设此牲俎也其祭亦止祭俎肺不复祭脯醢郑破哜之为祭之者以先祭后哜此是定法又不宜有二哜其所哜即其所祭者也】卒醮取笾脯以降如初【○谓亦见于母】右夏殷冠子之法
　　若孤子则父兄戒宿【父兄诸父诸兄○士之无父者加冠之法戒宿戒賔宿賔也】冠之日主人紒而迎賔拜揖让立于序端皆如冠主礼于阼【冠主冠者亲父若宗兄也古文紒为结今文礼作醴○有父加冠则将冠者紒而俟于房中孤子则紒而迎賔拜揖让立皆如为子加冠之主人有父加冠则醴于室户西孤子则醴于阼此其异也】凡拜北面于阼阶上賔亦北面于西阶上答拜【○父在加冠受醴户西拜于筵西南面賔答拜于序端东面此则与賔各专阶北面也】若杀则举鼎陈于门外直东塾北面【孤子得申礼盛之父在有鼎不陈于门外】
　　右孤子冠法
　　若庶子则冠于房外南面遂醮焉【房外谓尊东也不于阼阶非代也不醮于客位成而不尊○适子则冠于东序少北西面或醴或醮皆于户西疏云周公作经于三代之下言之则三代庶子冠礼皆于房外同用醮矣又云周之庶子宜依适子一醴用一醮夏殷庶子亦依三醮】
　　右庶子冠法
　　冠者母不在则使人受脯于西阶下【○母不在谓有他故非没也使人受脯当于后见之】
　　右见母权法
　　戒賔曰某有子某将加布于其首愿吾子之敎之也【吾子相亲之辞吾我也子男子之美称古文某为谋○此下列言冠礼中戒宿祝醮醴字之辞疏云上某主人名下某子之名加布初加缁布冠也云愿吾子之敎之也者即此加冠行礼为敎之也】賔对曰某不敏恐不能共事以病吾子敢辞【病犹辱也古文病为秉○共音恭】主人曰某犹愿吾子之终敎之也賔对曰吾子重有命某敢不从【敢不从许之辞○重直用反】宿曰某将加布于某之首吾子将莅之敢宿賔对曰某敢不夙兴【莅临也今文无对】
　　右戒賔宿賔之辞
　　始加祝曰令月吉日始加元服【令吉皆善也元首也】弃尔防志顺尔成德寿考惟祺介尔景福【尔女也既冠为成徳祺祥也介景皆大也因冠而戒且劝之女如是则有寿考之祥大女之大福也○防志防年戏弄之志也弃禁絶之也顺成德安养其成人之徳也冠义云既冠将责以父子君臣长防之礼即所谓成徳也祝以有是徳即有是福是劝之也服蒲北反福笔勒反与徳叶】再加曰吉月令辰乃申尔服【辰子丑也申重也】敬尔威仪淑慎尔徳眉寿万年永受胡福【胡犹遐也逺也逺无穷古文眉作麋○敬尔威仪正其外也淑慎尔徳谨其内也内外夹持顺成徳者当如是】三加曰以歳之正以月之令咸加尔服【正犹善也咸皆也皆加女之三服谓缁布冠皮弁爵弁也】兄弟具在以成厥徳黄耉无疆受天之庆【黄黄髪也耉冻黎也皆寿徴也疆竟○兄弟具在以成厥徳言成此冠礼是成其徳也首三句为一聨服叶徳庆叶疆音羌正令二句又自相叶○耉音苟竟音敬又音景】
　　右加冠祝辞
　　醴辞曰甘醴惟厚嘉荐令芳【嘉善也善荐谓脯醢芳香也】拜受祭之以定尔祥承天之休寿考不忘【不忘长有令名○定祥承休与易凝命之防相类天人之理微见于此】
　　右醴辞
　　醮辞曰防酒既清嘉荐亶时【亶诚也古文亶为瘅○瘅丁但反】始加元服兄弟具来孝友时格永乃保之【善父母为孝善兄弟为友时是也格至也永长也保安也行此乃能保之今文格为嘏凡醮者不祝○孝友时格孝友极其至也敎以尽孝友之道乃可长保之也注凡醮者不祝谓用酒以醮者每加冠毕但用醮辞醮之其方加冠时不用祝辞也详醮辞始加元服等句与祝辞相类兼用之则复矣疏以为醮庶子不用祝辞错防注意○来力之反与时之叶嘏古雅反】再醮曰防酒既湑嘉荐伊脯【湑清也伊惟也】乃申尔服礼仪有序祭此嘉爵承天之祜【祜福也】三醮曰防酒令芳笾豆有楚【防美也楚陈列之貌○疏云用再醮之笾豆不增改之故云有楚】咸加尔服肴升折俎【肴升折俎亦谓豚○干肉折俎与杀牲体皆谓折俎】承天之庆受福无疆【○亦两句叶】
　　右醮辞
　　字辞曰礼仪既备令月吉日昭告尔字爰字孔嘉【昭明也爰于也孔甚也】髦士攸宜宜之于假【髦俊也攸所也于犹为也假大也宜之是为大矣○此孔嘉之字实髦士之所宜且宜之而至于大也】永受保之曰伯某甫仲叔季唯其所当【伯仲叔季长防之称甫是丈夫之美称孔子为尼甫周大夫有家甫宋大夫有孔甫是其类甫字或作父○此辞賔直西序东面与子为字时命之也据释文备与日叶为一韵字音滋嘉叶居之反为一韵假叶音古与甫为一韵顾炎武云备与字一韵嘉与宜一韵假与甫一韵古人文字错综不必二句一韵也○甫音父】
　　右字辞
　　屦夏用葛端黑屦青絇繶纯纯博寸【屦者顺裳色端黑屦以裳为正也絇之言拘也以为行戒状如刀衣鼻在屦头繶缝中紃也纯縁也三者皆青博广也○此下言三服之屦不与上服同陈者屦贱故别言之夏葛屦冬皮屦春秋热则从夏寒则从冬此端黑屦初加时所用注云以裳为正者端兼有黄裳杂裳屦独用黑与同色故云以裳为正也絇在屦头繶其牙底相接缝中之绦纯谓绕口縁边三者皆青色也○絇其于反繶于力反纯章允反缝扶用反紃音旬】素积白屦以魁柎之缁絇繶纯纯博寸【魁蜃蛤柎注也○此皮弁服之屦再加时所用以魁蛤之灰注于上使色白也○魁苦回反柎方夫反蜃上忍反蛤音閤】爵弁纁屦黑絇繶纯纯博寸【爵弁屦以黑为饰爵弁尊其屦饰以缋次○此三加所用之屦疏云爵弁尊其屦饰以缋次者案冬官画缋之事云青与白相次赤与黒相次与黄相次缋以为衣青与赤谓之文赤与白谓之章白与黑谓之黼黑与青谓之黻绣以为裳是对方为缋次比方为绣次又郑注屦人云复下曰舄禅下曰屦凡舄之饰如缋之次凡屦之饰如绣之次上文黒屦青饰白屦黒饰皆绣之次此爵弁纁屦而黒饰不取比方之色而以对方黑色为饰是用缋次与舄同故云爵弁尊也朱子曰三屦经不言所陈处疑在房中既冠而适房改服并得易屦也○缋户内反】冬皮屦可也不屦繐屦【繐屦丧屦也缕不灰治曰德○疏云言此者欲见大功未可以冠子故于屦末因禁之也○繐音岁】
　　右三服之屦
　　记冠义【○周公作经后贤复为作记疏云凡言记者皆是记经不备兼记经外逺古之言案丧服记子夏为之作传记当在子夏前愚谓此记已有孔子曰当在孔子后不知定谁所録冠义又记中小目余篇不复言某义者或欲举一例余也又戴记亦有冠义又后儒所为故与此异也】
　　始冠缁布之冠也太古冠布齐则缁之其緌也孔子曰吾未之闻也冠而敝之可也【太古唐虞以上緌缨饰未之闻太古质无饰重古始冠冠其齐冠白布冠今之丧冠是也○记者以经有缁布冠皮弁爵弁冠四等之冠各记其所从来与古今因革之异此节记缁布冠为太古齐冠本无緌又始冠加之以存古意加后不复更着也】
　　适子冠于阼以着代也醮于客位加有成也三加弥尊谕其志也冠而字之敬其名也【名者质所受于父母冠成人益文故敬之○着代明其将代已也加有成加礼于有成德者也谕其志敎谕之使其志存修徳每进而上也敬其名敬其所受于父母之名非君父之前不以呼也此皆冠义之大者故记者释之】
　　委貌周道也章甫殷道也母追夏后氏之道也【或谓委貌为冠委犹安也言所以安正容貌章明也殷质言以表明大夫也甫或为父今文为斧母声也追犹堆也夏后氏质以其形名之三冠皆所常服以行道也其制之异同未之闻○此因冠者冠毕易服冠故记之道犹制也言三代冠制此其同等者也】周弁殷冔夏收【弁名出于槃槃大也言所以自光大也冔名出于幠幠覆也言所以自覆饰也收言所以收敛髪也齐所服而祭也其制之异未闻○此因三加爵弁而记其制之相等者殷则冔夏则收也○冔况甫反槃畔于反幠火吴反】三王共皮弁素积【质不变○言三代再加所同用也疑委貌以下节当在适子节之前与首节皆言冠制当以类从】无大夫冠礼而有其昏礼古者五十而后爵何大夫冠礼之有【据时有未冠而命为大夫者周之初礼年未五十而有贤才者试以大夫之事犹服士服行士礼二十而冠急成人也五十乃爵重官人也大夫或时改娶有昏礼是也○自此至末皆明士冠礼可以上达之故此言大夫无冠礼如有未冠而为大夫者其冠亦从乎士而已】公侯之有冠礼也夏之末造也【造作也自夏初以上诸侯虽父死子继年未满五十者亦服士服行士礼五十乃命也至其衰末上下相乱簒弑所由生故作公侯冠礼以正君臣也坊记曰君不与同姓同车与异姓同车不同服示民不嫌也以此坊民民犹得同姓以弑其君者○此言不独大夫无冠礼虽公侯冠礼亦夏末始作非古也据注训造为作则末字当一读近徐师曾解郊特牲云末造犹言末世则二字连读制作义在末造之外读者酌之】天子之元子犹士也天下无生而贵者也【元子世子也无生而贵皆由下升○天子之元子犹用士礼又不但公侯已也天下固无生而贵者也】继世以立诸侯象贤也【象法也为子孙能法先祖之贤故使之继世也○诸侯继世而立疑其生而贵矣实以其象贤乃立之天子元子亦以象贤乃享天位均非生而贵者也故其冠皆用士礼也】以官爵人徳之杀也【杀犹衰也徳大者爵以大官德小者爵以小官○凡以官位爵人皆以徳为等杀爵以待有德安得有生而贵者乎】死而諡今也古者生无爵死无諡【今谓周衰记之时也古谓殷殷士生不为爵死不为諡周制以士为爵死犹不为諡耳下大夫也今记之时士死则諡之非也諡之由鲁庄公始也○爵以德升故冠从乎贱用士礼古者生不以士为爵死不为之立諡士固贱者也】












　　仪礼郑注句读巻一
　　钦定四库全书
　　仪礼郑注句读卷二
　　济阳张尔岐撰
　　士昏礼第二【郑目録云士娶妻之礼以昏为期因而名焉必以昏者阳往而隂来日入三商为昏昏礼于五礼属嘉礼大小戴及别録此皆第二○商漏刻之名三商即三刻也】
　　昏礼下达纳采用鴈【达通达也将欲与彼合昏姻必先使媒氏下通其言女氏许之乃后使人纳其采择之礼诗云取妻如之何匪媒不得昏必由媒交接设绍介皆所以养亷耻纳采而用鴈为挚者取其顺隂阳往来○昏礼有六纳采问名纳吉纳征请期亲迎是也请期以上五礼皆遣使者行之春秋庄公二十二年谷梁传曰纳币大夫之事也公之亲纳币非礼也○采七在反】主人筵于户西西上右几【主人女父也筵为神布席也户西者尊处将以先祖之遗体许人故受其礼于祢庙席西上右设几神不统于人席有首尾○女家将受纳采之礼先设神坐乃受之西上席首在西也乡射燕礼等设席皆东上以近主人为上是统于人今以神尊不统于人取地道尊右之义故席西上几在右也】使者端至【使者夫家之属若羣吏使往来者端士莫夕之服又服以事其庙有司缁裳○使所吏反莫音暮】摈者出请事入告【摈者有司佐礼者请犹问也礼不必事虽知犹问之重慎也○前已有媒氏通言今使者至门当知有昏事而犹问之是重慎也】主人如賔服迎于门外再拜賔不答拜揖入【门外大门外不答拜者奉使不敢当其盛礼○当亦如士冠礼主人迎賔主人西面賔东面此时賔自执鴈】至于庙门揖入三揖至于阶三让【入三揖者至内霤将曲揖既曲北面揖当碑揖】主人以賔升西面賔升西阶当阿东面致命主人阼阶上北面再拜【阿栋也入堂深示亲亲今文阿为庪○以賔升与賔俱升也疏云凡士之庙五架为之中脊为栋栋北一楣下有室户栋南一架为前楣楣前接檐为庪乡饮酒聘礼皆云当楣无当阿者今使者当阿是至中脊下近室处故注云入堂深示亲亲○庪君委反】授于楹间南面【授于楹间明为合好其节同也南面竝授也○授谓授鴈楹间两楹之间凡授受敌者于楹间不敌者不于楹间君行一臣行二是也今使者不敌而授于楹间明为合好故其逺近之节同也】賔降出主人降授老鴈【老羣吏之尊者○纳采礼毕故賔降自西阶出庙门将行后礼主人降自阼阶授老鴈立阶下以待事】摈者出请【不必賔之事有无】賔执鴈请问名主人许賔入授如初礼【问名者将归卜其吉凶古文礼为醴○问名问女子之名将加诸卜也如初礼者亦如纳采升堂致命授鴈而出也按记主人受鴈还西面对賔受命乃降是主人既受鴈还复阼阶之位西面以女名对賔賔乃降阶出门也此一使兼行二礼既采须卜其事相因故也】摈者出请賔告事毕入告出请醴賔【此醴亦当为礼礼賔者欲厚之】賔礼辞许【礼辞一辞】主人彻几改筵东上侧尊甒醴于房中【彻几改筵者乡为神今为人侧尊亦言无酒侧尊于房中亦有篚有笾豆如冠礼之设○彻去其几后将授賔也改筵改西上而东上也为人设则东上者统于主人也】主人迎賔于庙门外揖让如初升主人北面再拜賔西阶上北面答拜主人拂几授校拜送賔以几辟北面设于坐左之西阶上答拜【拂拭也拭几者尊賔新之也校几足辟逡遁古文校为枝○疏云揖让如初升者如纳采时三揖三让也主人北面再拜者拜賔至此堂饮之主人拂几者案有司彻主人西面左手执几缩之以右袂推拂几三二手横执几进授于尸前凡敌者拂几皆若此卑于尊者则内拂之授校者凡授几之法卑者以两手执几两端尊者则以两手于几间执之授设皆然又云受时或受其足或受于手间皆横受之及其设之皆旋几纵执乃设之于坐南北面陈之位为神则右之为人则左之不坐设之者几轻故也愚谓此经授校是执其中间授之以其足以使者是彼羣吏亦不敌者也○校胡饱反辟房益反】赞者酌醴加角柶面叶出于房【赞佐也佐主人酌事也赞者亦洗酌加角柶覆之如冠礼矣出房南面待主人迎受古文叶作擖】主人受醴面枋筵前西北面賔拜受醴复位主人阼阶上拜送【主人西北面疑立待賔即筵也賔复位于西阶上北面明相尊敬此筵不主为饮食起○主人执醴筵前西北面以待賔賔拜于西阶上乃进筵前受醴受讫复西阶北面之位主人乃于阼阶上拜送此醴古人受爵送爵相拜之法率如此】赞者荐脯醢【荐进】賔即筵坐左执觯祭脯醢以柶祭醴三西阶上北面坐啐醴建柶兴坐奠觯遂拜主人答拜【即就也左执觯则祭以右手也凡祭于脯醢之豆间必所为祭者谦敬示有所先也啐尝也尝之者成主人意建犹扱也兴起也奠停也○賔即筵坐而祭醴南面坐也啐醴则西阶北面之位奠觯遂拜亦于西阶遂拜者因事曰遂坐奠觯不起而遂拜也○扱初洽反】賔即筵奠于荐左降筵北面坐取脯主人辞【荐左笾豆之东降下也自取脯者尊主人之赐将归执以反命辞者辞其亲彻○即筵奠于荐左南面奠之因祭酒之面也】賔降授人脯出主人送于门外再拜【人谓使者从者授于阶下西面然后出去○前迎于门外是大门外此送亦大门外】右一使兼行纳采问名二礼及礼使者之仪
　　纳吉用鴈如纳采礼【归卜于庙得吉兆复使使者往告婚姻之事于是定○如纳采礼其拆让升阶致命授鴈及主人醴賔取脯出门之节并如之】
　　右纳吉
　　纳征纁束帛俪皮如纳吉礼【徴成也使使者纳币以成昏礼用纁者象隂阳备也束帛十端也周礼曰凡嫁子娶妻入币纯帛无过五两俪两也执束帛以致命两皮为庭实皮鹿皮今文纁皆作熏○疏云此纳征无鴈者以有束帛为贽故也周礼纯帛缁帛也是庶人用缁无纁士大夫乃以纁束帛天子加以谷圭诸侯加以大璋杂记云纳币一束束五两两五寻然则每端二丈纁束帛者合言之阳竒隂偶三二纁也郑注周礼以纯为缁故疏以缁为庶人之礼陈氏祥道云苏秦传锦绣千纯裴骃注曰纯端名则周礼所云纯帛者匹帛也郑改纯为缁误矣庶人亦用纁但不必五两耳○纯侧其反】右纳征
　　请期用鴈主人辞賔许告期如纳征礼【主人辞者阳倡隂和期日宜由夫家来也夫家必先卜之得吉日乃使使者往辞即告之○递言三礼同节皆如纳采】
　　右请期
　　期初昏陈三鼎于寝门外东方北面北上其实特豚合升去蹄举肺脊二祭肺二鱼十有四腊一肫髀不升皆饪设扃鼏【期取妻之日鼎三者升豚鱼腊也寝壻之室也北面乡内也特犹一也合升合左右胖升于鼎也去蹄蹄甲不用也举肺脊者食时所先举也肺者气之主也周人尚焉脊者体之正也食时则祭之饭必举之贵之也每皆二者夫妇各一耳凡鱼之正十五而鼎减一为十四者欲其敌偶也腊兔腊也肫或作纯纯全也凡腊用全髀不升者近窍贱也饪熟也扃所以扛鼎鼏覆之古文纯为钧髀为脾今文扃作鼏皆作宻○此下言亲迎之礼先陈同牢之馔乃乘车往迎妇至成礼共三节举肺脊食时所祭之肺与脊也祭肺则未食时祭之疏云祭时二肺俱有生人唯有举肺皆祭今此得有祭肺者郊特牲论娶妇冕斋戒鬼神隂阳也故与祭祀同二肺也鱼十有四夫妇各七固取敌偶亦合公食大夫一命七鱼之数凡他礼牲体用一胖腊则左右体胁相配为一故得全名唯大敛士虞皆用左胖不全反吉故也○去起吕反肫音纯髀步米反饪而甚反窍苦吊反扛音江】设洗于阼阶东南【洗所以承盥洗之器弃水者】馔于房中醯酱二豆葅醢四豆兼巾之黍稷四敦皆盖【醯酱者以醯和酱生人尚防味兼巾之者六豆共巾也巾为御尘盖为尚温周礼曰食齐视春时○敦音对齐才计反】大羮湆在爨【大羮湆煮肉汁也大古之羹无盐菜爨火上周礼曰羹齐视夏时今文湆皆作汁○湆去急反】尊于室中北墉下有禁酒在西绤幂加勺皆南枋【墉墙也禁所以庪甒者酒不忘古也绤粗葛今文枋作柄】尊于房户之东无酒篚在南实四爵合卺【无酒者畧之也夫妇酌于内尊其余酌于外尊合卺破匏也四爵两巹凡六为夫妇各三酳一升曰爵○鼎陈寝门外洗设阼阶东南豆敦馔于房中羹在爨内尊在室外尊在房户东爵卺篚在外尊南此同牢馔设之次○卺音谨匏白交反酳以仞反】
　　右将亲迎预陈馔
　　主人爵弁纁裳缁袘从者毕端乘墨车从车二乘执烛前马【主人壻也壻为妇主爵弁而纁裳冕之次大夫以上亲迎冕服冕服迎者鬼神之鬼神之者所以重之亲之纁裳者衣缁衣不言衣与带而言袘者空其文明其与袘俱用缁袘谓縁袘之言施以缁縁裳象阳气下施从者有司也乘贰车从行者也毕犹皆也墨车漆车士而乘墨车摄盛也执烛前马使从役持炬火居前炤道○主人壻也下文女父称主人男称壻此未至女家仍据男家而言故云主人一命大夫冕而无旒士变冕为爵弁故云冕之次士助祭于公用之是士服之盛者大夫以上亲迎则皆冕服矣疏以为五等诸侯亦不过冕天子亲迎当衮冕或然也大夫乘墨车士乘栈车今亲迎乘大夫之车故云摄盛案巾车注云栈车不革鞔而漆之则士之栈车亦漆但无革鞔为异○袘以豉反从才用反迎鱼正反】妇车亦如之有裧【亦如之者车同等士妻之车夫家共之大夫以上嫁女则自以车送之裧车裳帏周礼谓之容车有容则固有盖○如之者亦墨车及从车执烛等也○裧昌占反】至于门外【妇家大门之外】主人筵于户西西上右几【主人女父也筵为神布席】女次纯衣纁袇立于房中南面【次首饰也今时髲也周礼追师掌为副编次纯衣丝衣女从者毕袗则此衣亦矣袇亦縁也袇之言任也以纁縁其衣象隂气上任也凡妇人不常施袇之衣盛昏礼为此服丧大记曰复衣不以袇明非常○疏云不言裳者以妇人之服不殊裳周礼追师注云副之言覆所以覆首为之饰其遗象若今步摇编编列髪为之若今假紒次次第髪长短为之所谓髲髢外内命妇衣鞠衣襢衣者服编衣褖者服次其副唯于三翟祭祀服之士服爵弁助祭之服以迎则士之妻亦服褖衣助祭之服也又云此纯衣即褖衣是士妻助祭之服寻常不用纁为袇今用之故云盛昏礼为此服○袇如占反髲皮义反】姆纚笄宵衣在其右【姆妇人年五十无子出而不复嫁能以妇道教人者若今时乳母纚縚髪笄今时簪也纚亦广充幅长六尺宵读为诗素衣朱绡之绡鲁诗以绡为绮属也姆亦衣以绡为领因以为名且相别耳姆在女右当诏以妇礼○姆亡候反绡音消】女从者毕袗纚笄被顈黼在其后【女从者谓侄娣也诗诸娣从之祁祁如云袗同也同者上下皆也顈禅也诗云素衣朱襮尔雅云黼领谓之襮周礼曰白与黑谓之黼天子诸侯后夫人狄衣卿大夫之妻刺黼以为领如今偃领矣士妻始嫁施襌黼于领上假盛饰耳言被明非常服○陈氏云袗设饰也説文曰褧檾也枲属顈与褧檾通袗设饰以也顈黼以枲为领而刺黼也○被皮义反顈苦迥反黼音甫襮音博刺七亦反】主人端迎于门外西面再拜賔东面答拜【賔壻】主人揖入賔执鴈从至于庙门揖入三揖至于阶三让主人升西面賔升北面奠鴈再拜稽首降出妇从降自西阶主人不降送【賔升奠鴈拜主人不答明主为授女耳主人不降送礼不参○疏云賔升北面奠鴈再拜稽首此时当在房外当楣北面何休公羊传注云夏后氏逆于庭殷人逆于堂周人逆于户礼不参者礼賔主宜各一人】壻御妇车授绥姆辞不受【壻御者亲而下之绥所以引升车者曲礼曰仆人之礼必授人绥】妇乘以几姆加景乃驱御者代【乘以几者尚安舒也景之制葢如明衣加之以为行道御尘令衣鲜明也景亦明也驱行也行车轮三周御者乃代壻今文景作憬○景与防褧音相近义正同○令力呈反】壻乘其车先俟于门外【壻车在大门外乘之先者道之也男率女女从男夫妇刚柔之义自此始也俟待也门外壻家大门外】
　　右亲迎
　　妇至主人揖妇以入及寝门揖入升自西阶媵布席于奥夫入于室即席妇尊西南面媵御沃盥交【升自西阶道妇入也媵送也谓女从者也御当为讶讶迎也谓壻从者也媵沃壻盥于南洗御沃妇盥于北洗夫妇始接情有廉耻媵御交道其志○夫道妇入室先自即席东面妇尚在尊西南面须设馔讫乃设对席然后揖妇即坐为前后至之便故也媵即侄娣御夫家之女役南洗在庭北洗在北堂○媵以证反御音讶】赞者彻尊幂举者盥出除鼏举鼎入陈于阼阶南西面北上匕俎从设【执匕者执俎者从鼎而入设之匕所以别出牲体也俎所以载也】北面载执而俟【执俎而立俟豆先设○执匕者南面别出牲体执俎者北面承取载之于俎执之而俟豆设乃设也】匕者逆退复位于门东北面西上【执匕者事毕逆退由便至此乃着其位略贱也】赞者设酱于席前菹醢在其北俎入设于豆东鱼次腊特于俎北【豆东菹醢之东○鱼次者又在俎东也腊特设俎北若复东则馔不得方故也】赞设黍于酱东稷在其东设湆于酱南【馔要方也○二豆并列酱北二敦直列酱东此为夫设下对设二豆二敦则为妇三俎夫妇共之】设对酱于东【对酱妇酱也设之当特俎】菹醢在其南北上设黍于腊北其西稷设湆于酱北御布对席赞啓防郤于敦南对敦于北【啓发也今文啓作开古文郤为绤○防敦之盖郤仰也开敦盖各仰置敦右○防古外反郤去逆反】赞告具揖妇即对筵皆坐皆祭祭荐黍稷肺【赞者西面告馔具也壻揖妇使即席荐菹醢○其祭之序由近及逺肺指祭肺非举肺也】赞尔黍授肺脊皆食以湆酱皆祭举食举也【尔移也移置席上便其食也皆食食黍也以用也用者谓用口啜湆用指酱古文黍作稷○举即脊与肺也○子阖反】三饭卒食【卒已也同牢示亲不主为食起三饭而成礼也】赞洗爵酌酳主人主人拜受赞户内北面答拜酳妇亦如之皆祭【酳潄也酳之言演也安也潄所以洁口且演安其所食酳酌内尊○内尊尊于室中北墉下者也疏云壻拜当东面妇拜当南面少牢籑答拜注云在东面席者东面拜在西面席者南面拜故知妇拜南面若赞答妇拜亦于户内北面也○潄所又反】赞以肝从皆振祭哜肝皆实于菹豆【肝肝炙也饮酒宜有肴以安之○从犹继也振犹举也】卒爵皆拜【妇拜见上篇见母章此篇妇见奠菜一章及内则女拜尚右手】赞答拜受爵再酳如初无从三酳用卺亦如之【亦无从也○如初者如白赞洗爵以下至答拜受爵但无从为异无从不以肝从也三酳则并如再酳之无从酳爵不袭赞受爵即返之于篚别取爵再酳三酳则用卺也】赞洗爵酌于户外尊入户西北面奠爵拜皆答拜坐祭卒爵拜皆答拜兴【赞酌者自酢也】主人出妇复位【复尊西南面之位】乃彻于房中如设于室尊否【彻室中之馔设于房中为媵御馂之彻尊不设有外尊也】主人说服于房媵受妇说服于室御受姆授巾【巾所以自洁清今文说作税○说吐活反】御衽于奥媵衽良席在东皆有枕北止【衽卧席也妇人称夫曰良孟子曰将覸良人之所之止足也古文止作趾○设衽曰衽犹置尊曰尊布筵曰筵也上文媵受主人服御受妇服此御衽妇席媵衽夫席皆与媵御沃盥交义同】主人入亲说妇之缨【入者从房还入室也妇人十五许嫁笄而礼之因着缨明有系也葢以五采为之其制未闻】烛出【昏礼毕将卧息】媵馂主人之余御馂妇余赞酌外尊酳之【外尊房户外之东尊】媵侍于户外呼则闻【为尊者有所征求今文侍作待】
　　右妇至成礼
　　夙兴妇沐浴纚笄宵衣以俟见【夙早也昏明日之晨兴起也俟待也待见于舅姑寝门之外古者命士以上年十五父子异宫○此下言昏之明日妇见舅姑赞者于舅姑堂上醴妇妇馈舅姑于室舅姑飨妇舅姑飨妇家送者凡五节】质明赞见妇于舅姑席于阼舅即席席于房外南面姑即席【质平也房外房户外之西古文舅皆作咎】妇执笲枣栗自门入升自西阶进拜奠于席【笲竹器而衣者其形葢如今之筥籚矣进拜者进东面乃拜奠之者舅尊不敢授也○舅立阼阶上西面妇自西阶进至舅前东面拜拜已坐奠枣栗于舅席○笲音烦衣于既反羗居反】舅坐抚之兴答拜妇还又拜【还又拜者还于先拜处拜妇人与丈夫为礼则侠拜○抚抚枣栗笲也抚之者示受也】降阶受笲腵脩升进北面拜奠于席姑坐举以兴拜授人【人有司姑执笲以起答妇拜授有司彻之舅则宰彻之○妇见舅讫复自西阶降受腶脩以见姑○腶丁乱反】
　　右妇见舅姑
　　赞醴妇【醴当为礼赞礼妇者以其妇道新成亲厚之○疏云案司仪注上于下曰礼敌者曰傧】席于户牖间【室户西牖东南面位】侧尊甒醴于房中妇疑立于席西【疑正立自定之貌○疑鱼乙反】赞者酌醴加柶面枋出房席前北面妇东面拜受赞西阶上北面拜送妇又拜荐脯醢【妇东面拜赞北面答之变于丈夫始冠成人之礼】妇升席左执觯右祭脯醢以柶祭醴三降席东面坐啐醴建柶兴拜赞答拜妇又拜奠于荐东北面坐取脯降出授人于门外【奠于荐东升席奠之取脯降出授人亲彻且荣得礼人谓妇氏人○祭醴南面啐醴东面奠觯又南面取脯则北面】
　　右赞者醴妇
　　舅姑入于室妇盥馈【馈者妇道既成成以孝养】特豚合升侧载无鱼腊无稷竝南上其他如取女礼【侧载者右胖载之舅俎左胖载之姑俎异尊卑竝南上者舅姑共席于奥其馔各以南为上其他谓酱湇菹醢女谓妇也如取妇礼同牢时竝当作并○自侧载以下南上以上皆与取女同牢之礼异至酱湇菹醢酒尊等则与之同】妇赞成祭卒食一酳无从【赞成祭者授处之今文无成也○赞祭者品授之又处置之也】席于北牖下【室中北墙下○疏曰此席将为妇馂之位处也】妇彻设席前如初西上妇馂舅辞易酱【妇馂者即席将馂也辞易酱者嫌淬污】妇馂姑之馔御赞祭豆黍肺举肺脊乃食卒姑酳之妇拜受姑拜送坐祭卒爵姑受奠之【奠于篚○舅姑之馔并设席前妇所馂则姑之馔】妇彻于房中媵御馂姑酳之虽无娣媵先于是与始饭之错【古者嫁女必娣侄从之谓之媵侄兄之子娣女弟也娣尊侄卑若或无娣犹先媵客之也始饭谓舅姑错者媵馂舅余御馂姑余也古文始为姑○媵御馂于房姑亦酳之其酳之次先媵而后御娣侄具者媵固先虽无娣而以侄为媵媵犹先也媵从妇而馂舅余御从夫而馂姑余是与舅姑始饭夫妇之位相交错也】
　　右妇馈舅姑
　　舅姑共飨妇以一献之礼舅洗于南洗姑洗于北洗奠酬【以酒食劳人曰飨南洗在庭北洗在北堂设两洗者献酬酢以洁清为敬奠酬者明正礼成不复举凡酬酒皆奠于荐左不举其燕则更使人举爵○疏云此飨妇之事与上盥馈同日为之昏义云舅姑入室妇以特豚馈明妇顺也厥明舅姑共飨妇郑彼注云容大夫以上礼多或异日故知此士同日可也此与上事相因亦于舅姑寝堂之上与礼妇同在客位也又云案下记飨妇节注云舅姑共飨妇舅献姑荐脯醢但荐脯醢无盥洗之事今云姑洗于北洗洗者洗爵则是舅献姑酬共成一献仍无妨姑荐脯醢也愚案注其燕则更使人举爵者泛言他经正献后更举爵行酬之事非此经所有】舅姑先降自西阶妇降自阼阶【授之室使为主明代已○疏云曲礼云子事父母升降不由阼阶今舅姑降自西阶妇降自阼阶是授妇以室之事也授之室昏义文】归妇俎于妇氏人【言俎则飨礼有牲矣妇氏人丈夫送妇者使有司归以妇俎当以反命于女之父母明其得礼】
　　右舅姑飨妇
　　舅飨送者以一献之礼酬以束锦【送者女家有司也爵至酬賔又从之以束锦所以相厚古文锦皆作帛○疏云尊无送卑之法士无臣故知有司送之也】姑飨妇人送者酬以束锦【妇人送者子弟之妻妾凡飨速之○疏云凡速者皆就馆速之】若异邦则赠丈夫送者以束锦【赠送也就賔馆○既于飨酬之又就馆赠之也】
　　右飨送者
　　若舅姑既没则妇入三月乃奠菜【没终也奠菜者以篚祭菜也盖用堇○此下言舅姑既没者之礼三月妇道既成乃庙见因礼妇飨从者疏云若舅没姑存则当时见姑三月庙见舅若舅存姑没无庙可见或更有继室自然如常礼也】席于庙奥东面右几席于北方南面【庙考妣之庙北方墉下○席于奥者舅席也席于北方者姑席也舅姑别席异面象生时妇见之礼与常祭同几者不同也】祝盥妇盥于门外妇执笲菜祝帅妇以入祝告称妇之姓曰某氏来妇敢奠嘉菜于皇舅某子【帅道也入入室也某氏者齐女则曰姜氏鲁女则曰姬氏来妇言来为妇嘉美也皇君也○疏云盥于门外此亦异于常祭云某子者言若张子李子也顾炎武云妇人内夫家无称其舅为张子李子者某子云者或諡或字之称愚谓疏之意或以妇新入门称姓以告故亦以姓称其舅与】妇拜扱地坐奠菜于几东席上还又拜如初【扱地手至地也妇人扱地犹男子稽首○疏云妇人以肃拜为正今云扱地则妇人之重拜也男子稽首亦拜中之重故以相况也愚案此席上在奥之席又拜如初又扱地也○扱初洽反】妇降堂取笲菜入祝曰某氏来妇敢告于皇姑某氏奠菜于席如初礼【降堂阶上也室事交乎户今降堂者敬也于姑言敢告舅尊于姑○此奠北坐之前以见姑也室事交乎户礼器文】妇出祝阖牖户【凡庙无事则闭之】老醴妇于房中南面如舅姑醴妇之礼【因于庙见礼之○亦象舅姑生时因妇来见遂礼之也房中庙之房中尝疑此老与前赞者并是男子乃使与新妇为礼在前圣必自有説非末学所可臆度矣】壻飨妇送者丈夫妇人如舅姑飨礼
　　右舅姑没妇庙见及飨妇飨送者之礼
　　记
　　士昏礼凡行事必用昏昕受诸祢庙辞无不腆无辱【用昕使者用昏壻也壻悉计反从士从胥俗作婿女之夫腆善也賔不称币不善主人不谢来辱○昕朝旦也壻用昏亲迎时也使者用昕纳采问名纳吉纳征请期使向女家时也受诸祢庙男家礼至并于祢庙受之也辞无不腆者郊特牲云告之以直信信事人也信妇德也注云此二者所以敎妇正直信也】挚不用死皮帛必可制【挚鴈也皮帛俪皮束帛也○挚必生鴈皮帛必可制为衣物】腊必用鲜鱼用鲋必殽全【殽全者不馁败不剥伤○殽全指鱼其体肉完好也此并据同牢时所用○鲋音附馁奴罪反】
　　右记昏礼时地辞命用物
　　女子许嫁笄而醴之称字【许嫁已受纳征礼也笄女之礼犹冠男也使主妇女賔执其礼○疏云笄女许嫁者用醴礼之未许嫁者当用酒醮之】祖庙未毁敎于公宫三月若祖庙已毁则敎于宗室【祖庙女髙祖为君者之庙也以有缌麻之亲就尊者之宫敎以妇徳妇言妇容妇功宗室大宗之家○此谓诸侯同族之女将嫁之前敎成之法其与诸侯共髙祖者是缌麻之亲敎之于公宫其共曾祖共祖共祢庙者皆敎于公宫可知也若与君絶服者则于大宗之家敎之大宗之家谓别子之世适长子族人所宗事者也】
　　记笄女敎女之事
　　问名主人受鴈还西面对賔受命乃降【受鴈于两楹间南面还于阼阶上对賔以女名】
　　记问名对賔之节
　　祭醴始扱一祭又扱再祭賔右取脯左奉之乃归执以反命【反命谓使者问名纳吉纳征请期还报于壻父○凡祭醴之法皆如此其记于此者以问名诸礼皆醴賔故也】
　　记祭醴法
　　纳征执皮摄之内文兼执足左首随入西上参分庭一在南【摄犹辟也兼执足者左手执前两足右手执后两足左首象生曲礼曰执禽者左首随入为门中阨狭西上中庭位并○纳征之礼賔执束帛入别有二人执皮以为庭实其执之之法襞摄之使文在内两手兼执其四足首向左二人相随入门至庭则并立以西为上三分庭之一而在其南○阨于卖反】賔致命释外足见文主人受币士受皮者自东出于后自左受遂坐摄皮逆退适东壁【賔致命主人受币庭实所用为节士谓若中士下士不命者以主人为官长自由也○賔堂上致命时执皮者庭中释皮外足见文主人堂上受命时主人属吏受皮者自东方出执皮者之后至其左北面受之故注云賔致命主人受币庭实所用为节也既受皮遂坐摄之复使内文逆退适东壁者初二人相随自东而西及退反东壁则后者在前也】
　　记纳征礼庭实之节
　　父醴女而俟迎者母南面于房外【女既次纯衣父醴之于房中南面盖母荐焉重昏礼也女奠爵于荐东立于位而俟壻壻至父出使摈者请事母出南面房外示亲授壻且当戒女也】女出于母左父西面戒之必有正焉若衣若笄母戒诸西阶上不降【必有正焉者以托戒之使不忘○母在房户西南面女出房至母左时父阼阶上西面戒之母送女至西阶上乃戒之也父母不降送庶母及门内申父母之命】
　　记父母授女
　　妇乘以几从者二人坐持几相对【持几者重慎之○疏云王后则履石大夫诸侯亦应有物履之但无文今人犹用台】
　　记妇升车法
　　妇入寝门赞者彻尊幂酌酒三属于尊弃余水于堂下阶间加勺【属注也酒涚水贵新昏礼又贵新故事至乃取之三注于尊中○属音烛涚舒鋭反音睡】
　　记注酒之节
　　笲缁被纁里加于桥舅答拜宰彻笲【被表也笲有衣者妇见舅姑以饰为敬桥所以庪笲其制未闻今文桥为镐○笲音烦】
　　记笲饰及受笲之节
　　妇席荐馔于房【醴妇飨妇之席荐也】飨妇姑荐焉【舅姑共飨妇舅献爵姑荐脯醢】妇洗在北堂直室东隅篚在东北面盥【洗在北堂所谓北洗北堂房中半以北洗南北直室东隅东西直房户与隅间○飨妇时姑洗于北洗疏云房与室相连谓之房无北壁故得北堂之名】妇酢舅更爵自荐【更爵男女不相因也○妇得献卒爵更爵酢舅自荐脯醢不以人赞也】不敢辞洗舅降则辟于房不敢拜洗【不敢与尊者为礼○辞洗拜洗賔主敌者之礼妇于舅则不敢也舅飨妇献爵酬爵皆洗】凡妇人相飨无降【姑飨妇人送者于房无降者以北洗篚在上○疏云言凡者欲见舅姑共飨妇及姑飨妇人送者皆然】
　　记醴妇飨妇馔具仪节
　　妇入三月然后祭行【入夫之室三月之后于祭乃行谓助祭也】
　　记妇助祭之期
　　庶妇则使人醮之妇不馈【庶妇庶子之妇也使人醮之不飨也酒不酬酢曰醮亦有脯醢适妇酌之以醴尊之庶妇酌之以酒卑之其仪则同不馈者共养统于适也○亦昏之明日妇见舅姑时因使人醮之于房外之西如醴妇之仪妇不馈则舅姑亦不飨也】
　　记庶妇礼之不同于适妇者
　　昏辞曰吾子有惠贶室某也【昏辞摈者请事告之辞吾子谓女父也称有惠明下达贶赐也室犹妻也某壻名○此下皆记昏礼中辞命】某有先人之礼使某也请纳采【某壻父名也某也使名也】对曰某之子憃愚又弗能敎吾子命之某不敢辞【对曰者摈出纳賔之辞某女父名也吾子谓使者古文弗为不无能字○憃失容反】致命曰敢纳采【○当有对辞文不具愚意亦当与摈出纳賔之辞不异】
　　纳采之辞
　　问名曰某既受命将加诸卜敢请女为谁氏【某使者名也谁氏者谦也不必其主人之女○疏以为使者升堂致命之辞愚意告摈者之辞当亦不异】对曰吾子有命且以备数而择之某不敢辞【卒曰某氏不记之者明为主人之女○案前记问名节注云还于阼阶上对賔以女名】
　　问名之辞
　　醴曰子为事故至于某之室某有先人之礼请醴从者【言从者谦不敢斥也今文于为于】对曰某既得将事矣敢辞【将行】先人之礼敢固以请【主人辞固如故】某辞不得命敢不从也【賔辞也不得命者不得辞已之命】
　　醴賔之辞
　　纳吉曰吾子有贶命某加诸卜占曰吉使某也敢告【贶赐也赐命谓许以女名也某壻父名○疏于贶字截句】对曰某之子不敎唯恐弗堪子有吉我与在某不敢辞【与犹兼也古文与为豫○子既得吉我兼在吉中荣幸之言也○与音预】
　　纳吉之辞
　　纳征曰吾子有嘉命贶室某也某有先人之礼俪皮束帛使某也请纳征致命曰某敢纳征对曰吾子顺先典贶某重礼某不敢辞敢不承命【典常也法也】
　　纳征之辞
　　请期曰吾子有赐命某既申受命矣惟是三族之不虞使某也请吉日【三族谓父昆弟已昆弟子昆弟虞度也不亿度谓卒有死丧此三族者已及子皆为服期期服则逾年欲及今之吉也杂记曰大功之末可以冠子嫁子○皆賔与主人面相往复之辞申受命者自纳采以来每度受命也○亿于力反卒七忽反】对曰某既前受命矣唯命是听【前受命者申前事也○主人以期当自壻家来故辞之】曰某命某听命于吾子【曰某壻父名也○使者再请】对曰某固惟命是听使者曰某使某受命吾子不许某敢不告期曰某日【某吉日之甲乙○使者来时本受吉期于壻父初执谦请之此乃因其固辞而告之也】对曰某敢不敬须【须待也】请期之辞
　　凡使者归反命曰某既得将事矣敢以礼告【告礼所执脯○凡者五礼使者皆然】主人曰闻命矣
　　使者反命之辞
　　父醮子【子壻也○父为子将迎妇以酒醮之于寝其仪当如冠子醮法】命之辞曰往迎尔相承我宗事【相助也宗事宗庙之事○相息亮反】朂帅以敬先妣之嗣若则有常【朂勉也若犹女也勉帅妇道以敬其为先妣之嗣女之行则当有常深戒之诗云太姒嗣徽音○谓妇为相以其为夫之助也注以朂帅以敬八字为句愚谓当四字为句事嗣叶相常首尾叶若曰今往迎尔相以承我宗事当勉帅以敬使其惟先妣是嗣女之敬必有常不可敬始而怠终也末句申劝之○朂许玉反】子曰诺唯恐弗堪不敢忘命
　　父醮子辞
　　賔至摈者请对曰吾子命某以兹初昏使某将请承命【賔壻也命某某壻父名兹此也将行也使某行昏礼来迎】对曰某固敬具以须亲迎至门告摈者辞
　　父送女命之曰戒之敬之夙夜毋违命【夙早也早起夜卧命舅姑之敎命古文毋为无○即前记云父西面戒之必有正焉之辞】母施衿结帨曰勉之敬之夙夜无违宫事【帨佩巾○即前记云母戒诸西阶上之辞衿衣小带一云衣领宫事姑命妇之事○衿其鸩反帨舒锐反】庶母及门内施鞶申之以父母之命命之曰敬恭听宗尔父母之言夙夜无愆视诸衿鞶【庶母父之妾也鞶鞶囊也男鞶革女鞶丝所以盛帨巾之属为谨敬申重也宗尊也愆过也诸之也示之以衿鞶皆托戒使识之也不示之以衣笄者尊者之戒不嫌忘之视乃正字今文作示俗误行之○鞶大带其训囊者从系不从革视诸衿鞶者敎以见衿鞶即忆父母之言也○鞶步干反】
　　父母送女戒命之辞
　　壻授绥姆辞曰未敎不足与为礼也【○此节监本脱据石经及吴本补入或当有郑注而今逸之矣姆敎人者】
　　姆辞壻授绥之辞
　　宗子无父母命之亲皆没已躬命之【宗子者适长子也命之命使者母命之在春秋纪裂繻来逆女是也躬犹亲也亲命之则宋公使公孙寿来纳币是也言宗子无父是有有父者礼七十老而传八十齐丧之事不及若是者子代其父为宗子其取也父命之○此因请期以上五礼皆命使者行之故言使命所出必自其父若无父者则母命之母命之者亦但命子之父兄师友使之命使不得称母命以通使也亲者没不得已乃亲命之所以养廉逺耻也注引纪裂繻逆女事见春秋隠二年公羊传公孙寿事见成八年其昏礼不称主人母命不得通使之义并见彼传及何休注】支子则称其宗【支子庶昆弟子称其宗子命使者】弟则称其兄【弟宗子母弟亦谓无父者】
　　记使命所自出
　　若不亲迎则妇入三月然后壻见曰某以得为外昏姻请觌【女氏称昏壻氏称姻觌见也○此下记不亲迎者妇入三月壻见妇父母之辞命仪节岂周公制礼因其旧俗而为之节文与自此至敢不从并是壻在妇家大门外与摈者请对传致之辞】主人对曰某以得为外昏姻之数某之子未得濯溉于祭祀是以未敢见今吾子辱请吾子之就宫某将走见【主人女父也以白造缁曰辱○摈传主人之言未得濯溉于祭祀谓三月以前妇未与祭也辱谓来至门是自屈辱也】对曰某以非他故不足以辱命请终赐见【非他故弥亲之辞命谓将走见之言今文无终赐○非他故谓以非他人之故而来见疏云是为壻而来见又似他故二字连读】对曰某以得为昏姻之故不敢固辞敢不从【不言外亦弥亲之辞○唐石经作某得以为昏姻之故】主人出门左西面壻入门东面奠挚再拜出【出门出内门入门入大门出内门不出大门者异于賔客也壻见于寝奠挚者壻有子道不敢授也挚雉也】摈者以挚出请受【欲使以賔客礼相见】壻礼辞许受挚入主人再拜受壻再拜送出【出已见女父○疏云拟出更与主妇相见也愚谓壻出更以请见主妇告摈者乃入见也】见主妇主妇阖扉立于其内【主妇主人之妇也见主妇者兄弟之道宜相亲也阖扉者妇人无外事扉左扉○扉即主人所出之内门扉也注兄弟之道谓昏姻家为兄弟○扉音非】壻立于门外东面主妇一拜壻答再拜主妇又拜壻出【必先一拜者妇人于丈夫必侠拜】主人请醴及揖让入醴以一献之礼主妇荐奠酬无币【及与也无币异于賔客○醴疑当作礼若用醴则无酢酬俟质】壻出主人送再拜
　　不亲迎者见妇父母之礼





　　仪礼郑注句读卷二
　　钦定四库全书
　　仪礼郑注句读卷三
　　济阳张尔岐撰
　　士相见礼第三【郑目録云士以职位相亲始承挚相见之礼杂记防葬礼曰相见也反哭而退朋友虞祔而退士相见于五礼属賔礼大小戴及别録皆第三○据经初言士相见礼次言士见于大夫又次言大夫相见又次言士大夫见于君末及见尊长诸仪皆自士相见推之故以士相见名篇目録引杂记防葬礼原文又有相趋也出宫而退相揖也哀次而退相问也既封而退郑引之者明相见者其恩谊较朋友为疎较相趋相揖相问者为厚也】
　　士相见之礼贽冬用雉夏用腒左头奉之曰某也愿见无由达某子以命命某见【贽所执以至者君子见于所尊敬必执贽以将其厚意也士贽用雉者取其耿介交有时别有伦也雉必用死者为其不可生服也夏用腒备腐臭也左头头阳也无由达言久无因縁以自达也某子今所因縁之姓名也以命者称述主人之意今文头为脰○士与士相见之礼再请返再辞贽而后见賔初以贽见次请賔反见次主人复还贽见賔而礼成腒干雉也某也愿见见贤遍反凡卑于尊曰见敌而曰见谦敬之辞将见人必先因所知以通诚意主人许而后往以其许见故云某子以主人之命命之见也○腒其居反奉芳勇反脰音豆】主人对曰某子命某见吾子有辱请吾子之就家也某将走见【有又也某子命某往见今吾子又自辱来序其意也走犹往也今文无走○某子亦所因者之姓名以其前来通意故主人自谦言其曾命某往见也某者主人自名也】賔对曰某不足以辱命请终赐见【命谓请吾子之就家○命谓主人请就家之命不足辱不敢当也】主人对曰某不敢为仪固请吾子之就家也某将走见【不敢为仪言不敢外貌为威仪忠诚欲往也固如故也今文不为非古文云固以请○疏云固谓坚固坚固则如故】賔对曰某不敢为仪固以请【言如固请终赐见也今文不为非】主人对曰某也固辞不得命将走见闻吾子称贽敢辞贽【不得命者不得见许之命也走犹出也称举也辞其贽为其大崇也古文曰某将走见】賔对曰某不以贽不敢见【见于所尊敬而无贽嫌太简】主人对曰某不足以习礼敢固辞【言不足习礼者不敢当其崇礼来见已○不敢当其崇礼变文言某愚陋不足与习礼也】賔对曰某也不依于贽不敢见固以请【言依于贽谦自卑也】主人对曰某也固辞不得命敢不敬从【○始听其以贽见以上皆賔在门外摈者传言以相往复】出迎于门外再拜賔答再拜主人揖入门右賔奉贽入门左主人再拜受賔再拜送贽出【右就右也左就左也受贽于庭既拜受送则出矣不受贽于堂下人君也今文无也○凡门出则以西为右以东为左入则以东为右以西为左入送贽讫賔敬已将故出人君受贽于堂此受于庭是自下于君不敢与同也今文无也指上文某也固辞句】主人请见賔反见退主人送于门外再拜【请见者为賔崇礼来相接以矜庄欢心未交也賔反见则燕矣下云凡燕见于君至凡侍坐于君子博记反见之燕义臣初见于君再拜奠贽而出○賔既出主人复请賔反入相见将以展懽燕注言臣初见于君再拜奠贽而出亦谓既出君亦当遣人留之燕也以上賔见主人】主人复见之以其贽曰向者吾子辱使某见请还贽于将命者【复见之者礼尚往来也以其贽谓向时所执来者也向曩也将犹传也传命者谓摈相也】主人对曰某也既得见矣敢辞【让其来答已也○疏曰上言主人此亦言主人者上言主人者据前为主人而言此云主人者谓前賔今在已家而説也此下凡称主人者即前賔称賔者即前主人】賔对曰某也非敢求见请还贽于将命者【言不敢求见嫌防主人不敢当也】主人对曰某也既得见矣敢固辞【固如故也】賔对曰某不敢以闻固以请于将命者【言不敢以闻又益不敢当○不敢以闻谓不敢以还贽之事闻之主人但固请于将命者而已益自谦之辞】主人对曰某也固辞不得命敢不从【许受之也异日则出迎同日则否○此賔主之辞亦皆摈者传道】賔奉贽入主人再拜受賔再拜送贽出主人送于门外再拜【○以上还贽】
　　右士相见礼
　　士见于大夫终辞其贽于其入也一拜其辱也賔退送再拜【终辞其贽以将不亲答也凡不答而受其贽唯君于臣耳大夫于士不出迎入一拜正礼也送再拜尊賔】若尝为臣者则礼辞其贽曰某也辞不得命不敢固辞【礼辞一辞其贽而许也将不答而听其以贽入有臣道也】賔入奠贽再拜主人答壹拜【奠贽尊卑异不亲授也古文壹为一】賔出使摈者还其贽于门外曰某也使某还贽【还其贽者辟正君也】賔对曰某也既得见矣敢辞【辞君还其贽也今文无也】摈者对曰某也命某某非敢为仪也敢以请【还贽者请使受之】賔对曰某也夫子之贱私不足以践礼敢固辞【家臣称私践行也言某臣也不足以行賔客礼賔客所不答者不受贽】摈者对曰某也使某不敢为仪也固以请【言使某尊君也或言命某传言耳○摈者所称某也疏云葢主人之名賔言某也则自名也】賔对曰某固辞不得命敢不从再拜受【受其贽而去之】
　　右士见于大夫
　　下大夫相见以鴈饰之以布维之以索如执雉【鴈取知时飞翔有行列也饰之以布谓裁缝衣其身也维谓系聨其足○国有三卿五大夫此下大夫是五大夫也索绳也如执雉亦左头奉之也○索悉各反】上大夫相见以羔饰之以布四维之结于面左头如麛执之【上大夫卿也羔取其从帅羣而不党也面前也系聨四足交出背上于胷前结之也如麛执之者秋献麛有成礼如之或曰麛孤之挚也其礼葢谓左执前足右执后足今文头为脰○疏云凡以贽相见之法唯有新升为臣及聘朝及他国君来主国之臣见皆执贽相见常朝及余会聚皆执笏无执贽之礼又执挚者或平敌或以卑见尊皆用挚尊无执挚见卑之法檀弓云哀公执挚见已臣周丰者彼谓下贤非正法也○麛莫兮反】如士相见之礼【大夫虽挚异其仪犹如士○士与士相见敌者之礼也两大夫相见亦敌者故其仪如之】
　　右大夫相见
　　始见于君执挚至下容弥蹙【下谓君所也蹙犹促也促恭慤貌也其为恭士大夫一也】庶人见于君不为容进退走【容谓趋翔○庶人谓在官者府史胥徒是也其见于君不为趋翔之容进退唯疾走而已即曲礼云庶人僬僬】士大夫则奠挚再拜稽首君答壹拜【言君答士大夫一拜则于庶人不答之庶人之挚鹜古文壹作一○案曲礼君于士不答拜此得与大夫同答一拜者新升为士故答拜或新使反也君答一拜疏以为当作空首九拜中竒拜是也○稽音啓】若他邦之人则使摈者还其挚曰寡君使某还挚賔对曰君不有其外臣臣不敢辞再拜稽首受【○疏云賔不辞即受挚以君所不臣礼无受他臣挚法賔如此法不敢亢礼于他君故不辞即受之也臣无境外之交今得以挚见他邦君者谓他国之君来朝此国之臣因见之非特行也】
　　右臣见于君
　　凡燕见于君必辩君之南面若不得则正方不疑君【辩犹正也君南面则臣见正北面君或时不然当正东面若正西面不得疑君所处邪向之此谓特见图事非立賔主之燕也疑度之○经本言士与士相见递推至见大夫大夫与大夫相见士大夫见君见礼已备此下博言图事进言侍坐侍食退辞称谓诸仪法殆类记文体例矣注知此燕见是图事非立賔主之燕者以燕礼君在阼阶以西面为正也】君在堂升见无方阶辩君所在【升见升堂见于君也君近东则升东阶君近西则升西阶○升堂无一定之阶或东或西以近君者为便亦谓特见图事若立賔主之燕则君升自阼阶賔主人升自西阶矣疏以为兼反见之燕恐亦于事理不合疏葢太泥前反见注文也】右燕见于君
　　凡言非对也妥而后传言【凡言谓已为君言事也妥安坐也传言犹出言也若君问可对则对不待安坐也古文妥为绥○此下言进言之法凡进言唯承尊者之问而对则不待安坐苟非对也则必安坐而后出言大传曰易其心而后语亦此防也注专指为君言似泥疏以妥为君安坐亦不可从】与君言言使臣与大人言言事君与老者言言使弟子与防者言言孝弟于父兄与众言言忠信慈祥与居官者言言忠信【博陈燕见言语之仪也言使臣者使臣之礼也大人卿大夫也言事君者臣事君以忠也祥善也居官谓士以下○所与言之人不同则言亦各有所宜言虽多端大防所主不离乎此众谓众庶居官谓凡有职位者】凡与大人言始视面中视抱卒视面毋改众皆若是【始视面谓观其顔色可传言未也中视抱容其思之且为敬也卒视面察其纳已言否也毋改谓传言见答应之间当正容体以待之毋自变动为嫌懈惰不虚心也众谓诸卿大夫同在此者皆若是其视之仪无异也古文毋作无今文众为终○毋音无】若父则游目毋上于面毋下于带【子于父主孝不主敬所视广也因观安否何如也今文父为甫古文毋为无】若不言立则视足坐则视膝【不言则伺其行起而已】
　　右进言之法
　　凡侍坐于君子君子欠伸问日之早晏以食具告改居则请退可也【君子谓卿大夫及国中贤者也志倦则欠体倦则伸问日晏近于久也具犹辩也改居谓自变动也古文伸作信早作蚤○欠引气伸挢体问日早晚御者以食具告主人自变动其居处皆倦怠厌客之意故请退可也】夜侍坐问夜膳荤请退可也【问夜问其时数也膳荤谓食之荤辛物葱薤之属食之以止卧古文荤作薰○薤户界反】
　　右侍坐于君子之法
　　若君赐之食则君祭先饭徧尝膳饮而俟君命之食然后食【君祭先饭食其祭食臣先饭示为君尝食也此谓君与之礼食膳谓进庶羞既尝庶羞则饮俟君之徧尝也今文呫尝膳○若侍坐而君赐之食则君祭而臣先饭徧尝庶羞啜饮而俟必待君命之食然后食疏以为此膳宰不在则侍食者自尝已前食非尝君前食与膳宰正尝食有异故云示为君尝食也又云此小小礼食法非正礼食正礼食则公食大夫是也彼君前无食此君臣俱有食故与彼异也○呫音贴他箧反】若有将食者则俟君之食然后食【将食犹进食谓膳宰也膳宰进食则臣不尝食周礼膳夫授祭品尝食王乃食】若君赐之爵则下席再拜稽首受爵升席祭卒爵而俟君卒爵然后授虚爵【受爵者于尊所至于授爵坐授人耳必俟君卒爵者若欲其釂然也今文曰若赐之爵无君也○此亦燕见赐爵法若大燕饮礼则君卒爵而后饮案燕礼当无筭爵后得君赐爵待君卒爵乃饮是也】退坐取屦隠辟而后屦君为之兴则曰君无为兴臣不敢辞君若降送之则不敢顾辞遂出【谓君若食之饮之而退也隠辟俛而逡巡兴起也辞君兴而不敢辞其降于已太崇不敢当也○君无为兴臣不敢辞即臣辞兴之语也】大夫则辞退下比及门三辞【下亦降也○士卑不敢辞降大夫臣中尊者君为已退而降则辞矣○比毗志反】
　　右臣侍坐赐食赐饮及退去之仪
　　若先生异爵者请见之则辞辞不得命则曰某无以见辞不得命将走见先见之【先生致仕者也异爵谓卿大夫也辞辞其自降而来走犹出也先见之者出先拜也曲礼曰主人敬賔则先拜賔○某无以见言无故不敢轻见也】
　　右尊爵者来见士
　　非以君命使则不称寡大夫士则曰寡君之老【谓摈赞者辞也不称寡君不言寡君之某言姓名而已大夫卿士其使则皆曰寡君之某檀弓曰仕而未有禄者君有馈焉曰献使焉曰寡君之老○此经当有脱文注引檀弓亦多之老二字玉藻云大夫私事使私人摈则称名公士摈则曰寡大夫寡君之老与此经相发明谓非以君命而有事他国则摈辞不得称曰寡君之某称名而已若以君命出聘公士为摈下大夫则曰寡大夫上大夫则曰寡君之老】凡执币者不趋容弥蹙以为仪【不趋主慎也以进而益恭为威仪耳今文无容○疏曰案小行人合六币玉马皮圭璧帛皆称币下文别云执玉则此币谓皮马享币及禽挚皆是又云不趋者不为疾趋】执玉者则唯舒武举前曳踵【唯舒者重玉器尤慎也武迹也举前曳踵备跲也今文无者古文曳作枻○执玉本朝聘邻国之事因言执贽相见遂兼及之舒武舒徐其足武不敢疾趋也郑乃于舒字断句○音致跲其业反枻以制反】凡自称于君士大夫则曰下臣宅者在邦则曰市井之臣在野则曰草茅之臣庶人则曰刺草之臣他国之人则曰外臣【宅者谓致仕者去官而居宅或在国中或在野周礼载师之职以宅田任近郊之地今文宅或为托古文茅作苗刺犹刬除也○与君言之时其自称有此数者之异○刺七亦反】右博记称谓与执贽之容



　　仪礼郑注句读卷三
<经部,礼类,仪礼之属,仪礼郑注句读>
　　钦定四库全书
　　仪礼郑注句读卷四
　　济阳张尔岐撰
　　乡饮酒礼第四【郑目録云诸侯之乡大夫三年大比献贤者能者于其君以礼賔之与之饮酒于五礼属嘉礼大戴此乃第十小戴及别録此皆第四○疏曰凡乡饮酒之礼其名有四案此賔贤能谓之乡饮酒二也又案乡饮酒义云六十者坐五十者立侍是党正饮酒亦谓之乡饮酒二也乡射州长春秋习射于州序先行乡饮酒亦谓之乡饮酒三也案乡饮酒义又有乡大夫士饮国中贤者用乡饮酒四也疏言乡饮有四此篇所载三年大比賔贤之礼也常以正月行之将射而饮下篇所列是也于春秋行之党正正齿位于季冬蜡祭乡大夫饮国中贤者则无常时】
　　乡饮酒之礼主人就先生而谋賔介【主人谓诸侯之乡大夫也先生乡中致仕者賔介处士贤者周礼大司徒之职以乡三物教万民而賔兴之一曰六徳知仁圣义忠和二曰六行孝友睦婣任恤三曰六艺礼乐射御书数乡大夫以正月之吉受灋于司徒退而颁之于其乡吏使各以教其所治以考其徳行察其道艺及三年大比而兴贤者能者乡老及乡大夫帅其吏与其众寡以礼礼賔之厥明献贤能之书于王是礼乃三年正月而一行也诸侯之乡大夫贡士于其君盖如此云古者年七十而致仕老于乡里大夫名曰父师士名曰少师而教学焉恒知乡人之贤者是以大夫就而谋之贤者为賔其次为介又其次为众賔而与之饮酒是亦将献之以礼礼賔之也今郡国十月行此饮酒礼以党正每嵗邦索鬼伸而祭祀则以礼属民而饮酒于序以正齿位之说然此篇无正齿位之事焉凡乡党饮酒必于民聚之时欲其见化知尚贤尊长也孟子曰天下有达尊三爵也徳也齿也○案此饮酒礼有献賔有乐賔有旅酬有无算爵乐凡四大段而礼成此下至当楣北面答拜则将饮酒之始事初谋賔戒賔次陈设次速賔迎賔拜賔凡三节疏云周礼所言是天子乡大夫贡士法诸侯乡大夫贡士法亦如之若据乡贡一人其介与众賔不贡但辅賔行礼待后年还以贡之耳大国三乡次国二乡小国一乡乡送一人至君所其君简讫仍更行饮酒礼賔之于王○索色白反】主人戒賔賔拜辱主人答拜乃请賔賔礼辞许主人再拜賔答拜【戒警也告也拜辱出拜其自屈辱至已门也请告以其所为来之事不固辞者素所有志○主人戒賔言主人徃至賔门欲相警告非谓己戒之也至谓賔方是发辞相戒耳一辞而许者徳业既成欲及时而试也主人再拜拜其许己也】主人退賔拜辱【退犹去也去又拜辱者以送谢之】介亦如之【如戒賔也○如戒賔时拜辱请许诸仪也疏云众賔必当遣人戒速但畧而不言】右谋賔戒賔
　　乃席賔主人介【席敷席也夙兴徃戒归而敷席賔席牖前南面主人席阼阶上西面介席西阶上东面○注言敷席面位可订近日乡饮隅坐之失】众賔之席皆不属焉【席众賔于賔席之西不属者不相续也皆独坐明其徳各特○疏云虽不属犹统賔为位同南面也】尊两壶于房户间斯禁有酒在西设篚于禁南东肆加二勺于两壶【斯禁禁切地无足者酒在西上也肆陈也○两壶酒与酒各一也斯禁以承壶酒在酒之西设篚贮爵在禁之南向东陈之其首在西壶各有勺以备挹酌疏云士之棜禁大夫之斯禁名虽异其形同若天子诸侯承尊之物谓之丰上有舟】设洗于阼阶东南南北以堂深东西当东荣水在洗东篚在洗西南肆【荣屋翼○南北以堂深谓以堂亷北至屋壁之逺近为洗去堂之逺近也疏云假令堂深二丈洗去堂亦二丈以此为度是也堂上设篚此复设篚者上篚所贮三爵每一爵行毕即奠下篚且贮余觯也】
　　右陈设
　　羮定【肉谓之定犹孰也○疏云言定者以与速賔时节为限】主人速賔賔拜辱主人答拜还賔拜辱【速召也还犹退】介亦如之【如速賔也】賔及众賔皆从之【从犹随也言及众賔介亦在其中矣○主人速賔而还賔及众賔后面随至非同行相随也】主人一相迎于门外再拜賔賔答拜拜介介答拜【相主人之吏摈赞传命者○主人于羣吏中立一人以相礼与之迎賔于庠门外】揖众賔【差益卑也拜介揖众賔皆西南面○疏云賔介众賔在门外位以北为上主人与賔正东西相当则介与众賔差在南东面主人正西面拜賔则侧身向西南拜介揖众賔矣】主人揖先入【揖揖賔也先入门而西面○主人导賔先入至内霤西向以待】賔厌介入门左介厌众賔入众賔皆入门左北上【皆入门西东面賔之属相厌变于主人也推手曰揖引手曰厌今文皆作揖又曰众賔皆入左无门○疏云引手曰厌者以手向身引之○厌一涉反】主人与賔三揖至于阶三让主人升賔升主人阼阶上当楣北面再拜賔西阶上当楣北面答拜【三揖者将进揖当陈揖当碑揖楣前梁也复拜拜賔至此堂尊之○陈堂涂也东西两向堂之涂也主人与賔三揖至阶介与众賔亦相随至西阶下主人升賔乃升为賔之道进宜难也当楣拜拜至也】
　　右速賔迎賔拜至
　　主人坐取爵于篚降洗【将献賔也○此下至以爵降奠于篚言主人献賔介众賔之仪凡六节】賔降【从主人也】主人坐奠爵于阶前辞【重以已事烦賔也事同曰让事异曰辞】賔对【对答也賔主之辞未闻】主人坐取爵兴适洗南面坐奠爵于篚下盥洗【已盥乃洗爵致洁敬也今文无奠○篚下当篚之下非于篚也盥洗者盥讫取爵拟洗亦非谓遽已洗也下文因賔辞复置爵而对对已乃复取爵成洗】賔进东北面辞洗【必进东行示情○賔降立当西序至主人拟洗爵乃进而东行东北向主人辞洗注云示情者示谦下主人之情也】主人坐奠爵于篚兴对賔复位当西序东面【言复位者明始降时位在此】主人坐取爵沃洗者西北面【沃洗者主人之羣吏○古人盥洗并用人执器灌沃下别有器承其弃水故有沃洗者】卒洗主人壹揖壹让升【俱升古文壹作一】賔拜洗主人坐奠爵遂拜降盥【复盥为手坋污○因事曰遂言遂拜者主人坐奠爵因不起而遂拜也后凡言遂者皆因上事○坋步因反】賔降主人辞賔对复位当西序卒盥揖让升賔西阶上疑立【疑读为仡然从于赵盾之仡疑正立自定之貌○盾徒本反】主人坐取爵实之賔之席前西北面献賔【献进也进酒于賔○主人取爵实酒献賔必西北面者賔在西阶欲其就席受爵故西北向之也】賔西阶上拜主人少退【少退少避】賔进受爵以复位主人阼阶上拜送爵賔少退【复位复西阶上位○賔进席前受爵复持此爵还西阶上位】荐脯醢【荐进也进之者主人有司○荐之席前】賔升席自西方【升由下也升必中席○疏云案曲礼云席南乡北乡以西方为上今升席自西方云升由下者以賔统于主人以东方为上也】乃设折俎【牲体枝解节折在】主人阼阶东疑立賔坐左执爵祭脯醢【坐坐于席祭脯醢者以右手】奠爵于荐西兴右手取肺却左手执本坐弗缭右絶末以祭尚左手哜之兴加于俎【兴起也肺离之本端厚大者缭犹紾也大夫以上威仪多紾絶之尚左手者明垂紾之乃絶其末哜尝也○少仪云取俎进俎不坐是以取时奠爵兴至加于俎又兴也郤左手仰其左手也案乡射礼取矢于楅郤手与覆手对弗缭者直絶末以祭不必缭也缭祭以手从肺本循之至末乃絶之絶祭不循其本但絶末而已大夫以上威仪多乃缭士则否经文言弗缭以賔固士也他事皆从士礼注疏独于此处解作缭祭不敢从○缭音了】坐捝手遂祭酒【捝拭也古文捝作説○坐以帨巾拭手遂执爵祭酒○捝始锐反】兴席末坐啐酒【啐亦甞也○席末谓席之尾祭荐祭酒哜肺皆于席中唯啐酒于席末】降席坐奠爵拜告防执爵兴主人阼阶上答拜【降席席西也防美也】賔西阶上北面坐卒爵兴坐奠爵遂拜执爵兴主人阼阶上答拜【卒尽也于此尽酒者明此席非専为饮酒起】
　　右主人献賔
　　賔降洗【将酢主人】主人降【亦从賔也降降立阼阶东西面】賔坐奠爵兴辞【西阶前也○疏云乡射云賔西阶前东面坐奠爵兴辞降此亦然】主人对賔坐取爵适洗南北面【○拟洗】主人阼阶东南面辞洗賔坐奠爵于篚兴对主人复阼阶东西面【○前献賔主人既盥而后辞洗此则賔未盥而已辞洗故主人奠爵初在篚下继乃于篚以初未闻賔命也賔奠爵即于篚以已闻主命也】賔东北面盥坐取爵卒洗揖让如初升【○如献賔时一揖一让】主人拜洗賔答拜兴降盥如主人礼【○如其从降辞对】賔实爵主人之席前东南面酢主人【○主人在阼阶賔自主席前向之故东南面】主人阼阶上拜賔少退主人进受爵复位賔西阶上拜送爵荐脯醢【○亦主人有司】主人升席自北方设折俎祭如賔礼【祭者祭荐俎及酒亦哜啐】不吿防【酒己物也】自席前适阼阶上北面坐卒爵兴坐奠爵遂拜执爵兴賔西阶上答拜【自席前者啐酒席末因从北方降由便也○案曲礼席东乡西乡以南方为上南乡北乡以西方为上凡升席由下降席由上今主人当降自南方以啐酒于席末遂因从席北头降由席前以适阼阶是由便也】主人坐奠爵于序端阼阶上北面再拜崇酒賔西阶上答拜【东西墙谓之序崇充也言酒恶相充实○疏云奠爵于序端者拟后酬賔讫取此爵以献介也李之藻云崇重也谢賔崇重己酒不嫌其恶也】
　　右賔酢主人
　　主人坐取觯于篚降洗賔降主人辞降賔不辞洗立当西序东面【不辞洗者以其将自饮○酬酒先自饮乃酬賔故注云将自饮献用爵酬用觯一升曰爵三升曰觯】卒洗揖让升賔西阶上疑立主人实觯酬賔阼阶上北面坐奠觯遂拜执觯兴賔西阶上答拜【酬劝酒也酬之言周忠信为周○先自饮所以劝賔也拜賔者通其劝意也答拜者答其劝己也】坐祭遂饮卒觯兴坐奠觯遂拜执觯兴賔西阶上答拜【○主人导饮讫】主人降洗賔降辞如献礼升不拜洗【不拜洗杀于献○主人为賔洗爵故賔降辞如献时但升堂不拜耳】賔西阶上立主人实觯賔之席前北面賔西阶上拜主人少退卒拜进坐奠觯于荐西【賔己拜主人奠其觯○奠觯西欲賔举此觯也】賔辞坐取觯复位主人阼阶上拜送賔北面坐奠觯于荐东复位【酬酒不举君子不尽人之欢不竭人之忠以全交也○賔辞疏以为辞主人复亲酌己愚以主人方酌时不辞殆非辞酌也仍是辞其亲奠如乡射二人举觯时耳】
　　右主人酬賔
　　主人揖降賔降立于阶西当序东面【主人将与介为礼賔谦不敢居堂上○揖降者主人揖賔而自降賔亦降辟阶西俟其与介为礼也】主人以介揖让升拜如賔礼主人坐取爵于东序端降洗介降主人辞降介辞洗如賔礼升不拜洗【介礼杀也○主人与賔三揖至阶之时介与众賔亦相随至阶下今此云以介揖让升唯有升堂揖让耳无庭中三揖矣拜如賔礼谓亦拜至如賔也】介西阶上立【不言疑者省文】主人实爵介之席前西南面献介【○介席东面介立西阶上在席南故主人西南面向之】介西阶上北面拜主人少退介进北面受爵复位主人介右北面拜送爵介少退【主人拜于介右降尊以就界也今文无北面】主人立于西阶东【○在介右而又稍东以设荐之时介方升祭主人无事故立于此】荐脯醢介升席自北方设折俎祭如賔礼不哜肺不啐酒不告防自南方降席北面坐卒爵兴坐奠爵遂拜执爵兴主人介右答拜【不哜啐下賔○北面坐西阶上北面坐也】右主人献介
　　介降洗主人复阼阶降辞如初【如賔酢之时○降辞如初者介辞主人从己降主人辞介为己洗一如賔酢时也】卒洗主人盥【盥者当为介酌○疏云主人自饭而盥者尊介也】介揖让升授主人爵于两楹之间【就尊南授之介不自酌下賔酒者賔主共之○揖让升一揖一让升也介但授虚爵不自酌者介卑不敢必主人为己饮也】介西阶上立主人实爵酢于西阶上介右坐奠爵遂拜执爵兴介答拜主人坐祭遂饮卒爵兴坐奠爵遂拜执爵兴介答拜主人坐奠爵于西楹南介右再拜崇酒介答拜【奠爵西楹南以爵献众賔】
　　右介酢主人
　　主人复阼阶揖降介降立于賔南【○向来主人与介行礼西阶上事讫故复阼阶揖降者将与众賔为礼也】主人西南面三拜众賔众賔皆答壹拜【三拜一拜示徧不备礼也不升拜贱也○主人在阼阶下众賔在賔介之南故主人西南面拜之注示徧解主人三拜不备礼解众賔答一拜不升拜贱也言主人不升众賔于堂而拜之以其贱故略之与賔介升堂拜至者异也】主人揖升坐取爵于西楹下降洗升实爵于西阶上献众賔众賔之长升拜受者三人【长其老者言三人则众賔多矣○主人揖升主人自升也众賔尚在堂下至主人于西阶上献爵众賔始一一升受之耳经文自明疏以揖升为揖众賔升非也又记云众賔之长一人辞洗如賔当亦从堂下东行辞之疏以为降辞亦未是】主人拜送【于众賔右】坐祭立饮不拜既爵授主人爵降复位【既卒也卒爵不拜立饮立授贱者礼简○一人饮毕授爵降次一人乃升拜受也】众賔献则不拜受爵坐祭立饮【次三人以下也不拜礼弥简○亦升受但不拜耳】每一人献则荐诸其席【谓三人也○席次賔介西前经云众賔之席皆不属焉是也】众賔辩有脯醢【亦每献荐于其位位在下今文辩皆作徧○疏云堂下立侍不合有席既不言席知位在下○辩与遍同】主人以爵降奠于篚【不复用也】
　　右主人献众賔自初献賔至此为饮酒第一段
　　揖让升賔厌介升介厌众賔升众賔序升即席【序次也即就也今文厌皆为揖○此下言一人举觯待乐賔后为旅酬之端也揖让升谓主人蒙上以爵降之文也众賔序升谓三賔堂上有席者】一人洗升举觯于賔【一人主人之吏发酒端曰举】实觯西阶上坐奠觯遂拜执觯兴賔席末答拜坐祭遂饮卒觯兴坐奠觯遂拜执觯兴賔答拜降洗升实觯立于西阶上賔拜【賔拜拜将受觯○疏曰云賔席末答拜者谓于席西南面非谓席上近西谓末以其无席上拜灋也已下賔拜皆然】进坐奠觯于荐西賔辞坐受以兴【举觯不授下主人也言坐受者明行事相接若亲受谦也○案主人酬賔亦奠觯而不亲授似酬法当然注以为下主人恐宜再议】举觯者西阶上拜送賔坐奠觯于其所【所荐西也○作乐后立司正賔取此觯以酬主人以其将举故奠之于右】举觯者降【事已】
　　右一人举觯
　　设席于堂亷东上【为工布席也侧邉曰亷燕礼曰席工于西阶上少东乐正先升北面此言乐正先升立于西阶东则工席在阶东○此下作乐乐賔有歌有笙有间有合凡四节疏云注引燕礼欲证工席在西阶东据乐正于西阶东而立在工西则知工席更在阶东此言近堂亷亦在阶东彼云阶东亦近堂亷也】工四人二瑟瑟先相者二人皆左何瑟后首挎越内右手相【四人大夫制也二瑟二人鼓瑟则二人歌也瑟先者将入序在前也相扶工也众賔之少者为之每工一人乡射礼曰弟子相工如初入天子相工使视了者凡工瞽蒙也故有扶之者师冕见及阶子曰阶也及席子曰席也固相师之道后首者变于君也挎持也相瑟者则为之持瑟其相歌者徒相也越瑟下孔也内侧担之者○燕礼小臣左何瑟面鼓谓可鼓者在前此后首不面鼔是变于君也瑟底有孔以指深入谓之挎内向内也○何户可反挎口孤反了音了担丁甘反】乐正先升立于西阶东【正长也】工入升自西阶北面坐相者东面坐遂授瑟乃降【降立于西方近其事】工歌鹿鸣四牡皇皇者华【三者皆小雅篇也鹿鸣君与臣下及四方之賔燕讲道修政之乐歌也此采其已有防酒以召嘉賔嘉賔既来示我以善道又乐嘉賔有孔昭之明徳可则效也四牡君劳使臣之来乐歌也此采其勤苦王事念将父母懐归伤悲忠孝之至以劳賔也皇皇者华君遣使臣之乐歌也此采其更是劳苦自以为不及欲谘谋于贤知而以自光明也】卒歌主人献工工左瑟一人拜不兴受爵主人阼阶上拜送爵【一人工之长也凡工贱不为之洗○工左瑟者移瑟于左身在瑟右以便受爵也】荐脯醢使人相祭【使人相者相其祭酒祭荐】工饮不拜既爵授主人爵【坐授之】众工则不拜受爵祭饮辩有脯醢不祭【祭饮献酒重无不祭也今文辩为徧○祭饮祭而后饮也】大师则为之洗賔介降主人辞降工不辞洗【大夫若君赐之乐谓之大师则为之洗尊之也賔介降从主人也工大师也上既言献工矣乃言大师者大师或瑟或歌也其献之瑟则先歌则后○大师在瑟歌四人之内通谓之工献之亦依瑟先歌后之序但为之洗为不同】
　　右升歌三终及献工
　　笙入堂下磬南北面立乐南陔白华华黍【笙吹笙者也以笙吹此诗以为乐也南陔白华华黍小雅篇也今亡其义未闻昔周之兴也周公制礼作乐采时世之诗以为乐歌所以通情相风切也其有此篇明矣后世衰微幽厉尤甚礼乐之书稍稍废弃孔于曰吾自卫反鲁然后乐正雅颂各得其所谓当时在者而复重杂乱者也恶能存其亡者乎且正考父校商之名颂十二篇于周太师归以祀其先王至孔子二百年之间五篇而已此其信也○磬县南面其南当有击磬者此笙入磬南北面在磬者之南北面也诗序云南陔孝子相戒以养也白华孝子之洁白也华黍时和嵗丰宜黍稷也疏谓郑君注礼时尚未见诗序故云其义未闻先儒又以为有其义亡其辞朱子则云笙诗有声无辞古必有谱如鲁鼓薛鼓之类而今亡矣为得之○陔古才反风方凤反】主人献之于西阶上一人拜尽阶不升堂受爵主人拜送爵阶前坐祭立饮不拜既爵升授主人爵【一人笙之长者也笙三人和一人凡四人乡射礼曰笙一人拜于下○一人拜谓在地拜乡射记云三笙一和而成声尔雅云笙小者谓之和前献歌工在阼阶上以工在西阶东也此献笙在西阶上以笙在阶下也】众笙则不拜受爵坐祭立饮辩有脯醢不祭【亦受爵于西阶上荐之皆于其位磬南今文辩为徧】
　　右笙奏三终及献笙
　　乃间歌鱼丽笙由庚歌南有嘉鱼笙崇丘歌南山有台笙由仪【间代也谓一歌则一吹六者皆小雅篇也鱼丽言太平年丰物多也此采其物多酒防所以优賔也南有嘉鱼言太平君子有酒乐与贤者共之也此采其能以礼下贤者贤者累蔓而归之与之燕乐也南山有台言太平之治以贤者为本此采其爱友贤者为邦家之基民之父母既欲其身之寿考又欲其明徳之长也由庚崇丘由仪今亡其义未闻○间者一歌毕一笙继之也堂上歌鱼丽方终堂下笙即吹由庚余篇皆然诗序云由庚万物得由其道也崇丘万物得极其髙大也由仪万物之生各得其宜也○丽力知反】右间歌三终
　　乃合乐周南闗雎葛覃卷耳召南鹊巢采蘩采苹【合乐谓歌乐与众声俱作周南召南国风篇也王后国君夫人房中之乐歌也闗雎言后妃之徳葛覃言后妃之职卷耳言后妃之志鹊巢言国君夫人之徳采蘩言国君夫人不失职采苹言卿大夫之妻能循其法度昔大王王季居于岐山之阳躬行召南之教以兴王业及文王而行周南之教以受命大雅云刑于寡妻至于兄弟以御于家邦谓此也其始一国耳文王作邑于丰以故地为卿士之采地乃分为二国周周公所食召召公所食于时文王三分天下有其二徳化被于南土是以其诗有仁贤之风者属之召南焉有圣人之风者属之周南焉夫妇之道生民之本王政之端此六篇者其教之原也故国君与其臣下及四方之賔燕用之合乐也乡乐者风也小雅为诸侯之乐大雅颂为天子之乐乡饮酒升歌小雅礼盛者可以进取也燕合乡乐礼轻者可以逮下也春秋传曰肆夏繁遏渠天子所以享元侯也文王大明緜两君相见之乐也然则诸侯相与燕升歌大雅合小雅天子与次国小国之君燕亦如之与大国之君燕升歌颂合大雅其笙间之篇未闻○案此合乐即论语所谓闗雎之乱者也○睢七徐反覃大南反卷九转反召音邵苹毗人反】工告于乐正曰正歌备乐正告于賔乃降【乐正降者以正歌备无事也降立西阶东北面○疏云郑知降立西阶东北面者以其在堂上时在西阶之东北面知降堂下亦然在笙磬之西亦得监堂下之乐故知位在此也】
　　右合乐及告乐备此作乐乐賔是饮酒礼第二段并上段郑氏以为礼乐之正是也
　　主人降席自南方【不由北方由便○此下言旅酬之仪立司正以监酒司正安賔表位于是賔酬主人主人酬介介酬众賔众賔以次皆徧焉】侧降【賔介不从○侧特也降谓降阶主人独降而賔介不从者礼杀故也】作相为司正司正礼辞许诺主人拜司正答拜【作使也礼乐之正既成将留賔为有懈惰立司正以监之拜拜其许○相即前一相迎賔门外者至此复使为司正也○监古衘反】主人升复席司正洗觯升自西阶阼阶上北面受命于主人主人曰请安于賔司正告于賔賔礼辞许【为賔欲去留之告賔于西阶】司正告于主人主人阼阶上再拜賔西阶上答拜司正立于楹间以相拜皆揖复席【再拜拜賔许也司正既以賔许吿主人遂立楹间以相拜賔主人既拜揖就席】
　　右司正安賔
　　司正实觯降自西阶阶间北面坐奠觯退共少立【阶间北面束西节也其南北当中庭共拱手也少立自正慎其位也已帅而正孰敢不正燕礼曰右还北面○右还北面谓降自西阶至中庭时右还就位○共九勇反】坐取觯不祭遂饮卒觯兴坐奠觯遂拜执觯兴洗北面坐奠觯于其所退立于觯南【洗觯奠之示洁敬立于其南以察众○疏云执觯兴洗不云盥俗本有盥者误今案唐石经有此字】
　　右司正表位
　　賔北面坐取俎西之觯阼阶上北面酬主人主人降席立于賔东【初起旅酬也凡旅酬者少长以齿终于沃盥者皆弟长而无遗矣○俎西之觯谓作乐前一人举觯奠于荐右者也今为旅酬而举之前主人酬賔奠于荐东之觯不举故言俎西以别之主人降席不言自南自北下记云主人介凡升席自北方降席自南方指此文也注云终于沃盥言酬爵之无不徧实连无筭爵而言下记云主人之赞者西面北上不与无筭爵然后与其实旅酬时尚未及沃洗也】賔坐奠觯遂拜执觯兴主人答拜不祭立饮不拜卒觯不洗实觯东南面授主人【賔立饮卒觯因更酌以乡主人将授】主人阼阶上拜賔少退主人受觯賔拜送于主人之西【旅酬同阶礼杀○疏曰决上正酬时不同阶今同阶故云礼杀也】賔揖复席【酬主人讫】
　　右賔酬主人
　　主人西阶上酬介介降席自南方立于主人之西如賔酬主人之礼主人揖复席【其酌实觯西南面授介自此以下旅酬酌者亦如之○主人以所受于賔之觯徃酬介亦先拜介自饮实觯授介拜送于其东注自此以下旅酬酌者亦如之谓皆西南面授之也】
　　右主人酬介
　　司正升相旅曰某子受酬受酬者降席【旅序也于是介酬众賔众賔又以次序相酬某者众賔姓也同姓则以伯仲别之又同则以其字别之○顾炎武云乡射礼某酬某子注某子者氏云古人男子无称姓者从乡射礼注为得如左传叔孙穆子子言叔仲子子服子之类】司正退立于序端东面【辟受酬者又便其赞上赞下也始升相西阶西北面○疏曰司正初时在堂上西阶西北面命受酬者讫退立于西序端东面者一则案此下文众受酬者受自左即是司正立处故须辟之二则东面时赞上赞下便也】受酬者自介右【由介东也尊介使不失故位】众受酬者受自左【后将受酬者皆由西变于介也今文无众酬也○众賔首一人受介酬自介右受之笫二人以下受其前一人酬皆自其左受之也凡授受之法授由其右受由其左以尊介故受由右余人自如常礼也】拜兴饮皆如賔酬主人之礼【嫌賔以下异也】辩卒受者以觯降坐奠于篚【辩辩众賔之在下者乡射礼曰辩遂酬在下者皆升受酬于西阶上○辩辩众賔之在下者谓既酬堂上又及堂下无不徧也引乡射礼证此与彼同】司正降复位【觯南之位】右介酬众賔众賔旅酬此饮酒礼之第三段
　　使二人举觯于賔介洗升实觯于西阶上皆坐奠觯遂拜执觯兴賔介席末答拜皆坐祭遂饮卒觯兴坐奠觯遂拜执觯兴賔介席末答拜【二人亦主人之吏若有大夫则举觯于賔与大夫燕礼曰媵爵者立于洗南西面北上序进盥洗○此下言无筭爵初使二人举觯次彻俎次坐燕饮酒之终礼也賔介席末答拜者賔于席西南面答介于席南东面答也注引燕礼证此二人将举觯其盥洗亦如之也】逆降洗升实觯皆立于西阶上賔介皆拜【于席末拜○逆降者二人先后之序与升时相反】皆进荐西奠之賔辞坐取觯以兴介则荐南奠之介坐受以兴退皆拜送降賔介奠于其所【賔言取介言受尊卑异文今文曰賔受○疏曰言皆进者一人之賔所奠觯于荐西一人之介所奠觯于荐南按此二人所举之觯待升坐后賔介各举以酬为无筭爵者即此二觯】
　　右二人举觯
　　司正升自西阶受命于主人主人曰请坐于賔賔辞以俎【至此盛礼俱成酒清肴干賔主百拜强有力犹倦焉张而不弛弛而不张非文武之道请坐者将以賔燕也俎者肴之贵者辞之者不敢以礼杀当贵者○前此皆立行礼至此乃请坐燕】主人请彻俎賔许【亦司正传请告之】司正降阶前命弟子俟彻俎【西阶前也弟子賔之少者俎者主人之吏设之使弟子俟彻者明彻俎賔之义】司正升立于序端【待事】賔降席北面主人降席阼阶上北面介降席西阶上北面遵者降席席东南面【皆立相须彻俎也遵者谓此乡之人仕至大夫者也今来助主人乐賔主人所荣而遵灋者也因以为名或有无来不来用时事耳今文遵为僎或为全】賔取俎还授司正司正以降賔从之主人取俎还授弟子弟子以降自西阶主人降自阼阶介取俎还授弟子弟子以降介从之若有诸公大夫则使人受且如賔礼众賔皆降【取俎者皆乡其席既授弟子皆降复初入之位○还音旋向席取俎转身以授人注云复初入之位者东阶西阶相让之位也】
　　右彻俎
　　説屦揖让如初升坐【说屦者为安燕当坐也必说于下者屦贱不空居堂说屦主人先左賔先右今丈说为税】乃羞【羞进也所进者狗胾醢也乡设骨体所以致敬也今进羞所以尽爱也敬之爱之所以厚贤也○胾壮吏反】无算爵【筭数也賔主燕饮爵行无数醉而止也乡射礼曰使二人举觯于賔与大夫又曰执觯者洗升实觯反奠于賔与大夫皆是○疏曰引乡射礼者证此无筭爵从首至末更从上至下唯醉乃止】无算乐【燕乐亦无数或间或合尽欢而止也春秋襄二十九年吴公子札来聘请观于周乐此国君之无筭】
　　右坐燕此饮酒第四段饮礼始毕
　　賔出奏陔【陔陔夏也陔之言戒也终日燕饮酒罢以陔为节明无失礼也周礼钟师以钟鼓奏九夏是奏陔夏则有钟鼓矣钟鼓者天子诸侯备用之大夫士鼓而已盖建于阼阶之西南鼓乡射礼曰賔兴乐正命奏陔賔降及阶陔作賔出众賔皆出】主人送于门外再拜【门东西面拜也賔介不答拜礼有终也】
　　右賔出
　　賔若有遵者诸公大夫则既一人举觯乃入【不干主人正礼也遵者诸公大夫也谓之賔者同从外来耳大国有孤四命谓之公○此下言诸公大夫来助主人乐賔主人与为礼之仪遵不必至故曰若有当一人举觯毕瑟笙将入之时乃入注云不干主人正礼谓主人献酢之礼也乐作后又后乐賔故此时乃入】席于賔东公三重大夫再重【席此二者于賔东尊之不与乡人齿也天子之国三命者不齿于诸侯之国爵为大夫则不齿矣不言遵者遵者亦卿大夫○云席于賔东者賔在户牖之间酒尊在房户间正在賔东不容置席则席遵者当又在其东但继賔而言耳其实在酒尊东也不与乡人齿者众賔之席继賔而西是与相齿此特为位于酒尊东不在众人行列中故云不与齿也○重直龙反】公如大夫入主人降賔介降众賔皆降复初位主人迎揖让升公升如賔礼辞一席使一人去之【如读若今之若主人迎之于门内也辞一席谦自同于大夫○公若大夫入言或公入或大夫入其降迎皆如下文所云也如賔礼谓拜至献爵酢爵并如之也○去起吕反】大夫则如介礼有诸公则辞加席委于席端主人不彻无诸公则大夫辞加席主人对不去加席【加席上席也大夫席再重○如介礼其入门升堂献酢等皆如介之杀于賔也】右遵者入之礼
　　明日賔服乡服以拜赐【拜赐谢恩恵乡服昨日与乡大夫饮酒之朝服也不言朝服未服以朝也今文曰賔服乡服○此下至篇末言乡饮明日拜谢劳息诸事】主人如賔服以拜辱【拜賔复自屈辱也乡射礼曰賔朝服以拜赐于门外主人不见如賔服遂从之拜辱于门外乃退○引乡射礼者明此亦彼此賔主皆不相见造门外拜谢而已】主人释服【释朝服更服端也古文释作舎】乃息司正【息劳也劳赐昨日赞执事者独云司正司正庭长也】无介【劳礼略也司正为賔】不杀【市买若因所有可也不杀则无俎○杀所八反】荐脯醢【羞同也】羞唯所有【在有何物】徴唯所欲【徴召也】以告于先生君子可也【吿请也先生不以筋力为礼于是可以来君子国中有盛徳者可者召不召唯所欲】賔介不与【礼渎则防古文与为预○与音预】乡乐唯欲【乡乐周南召南六篇之中唯所欲作不从次也不歌鹿鸣鱼丽者辟国君也】记
　　乡朝服而谋賔介皆使能不宿戒【乡乡人谓乡大夫也朝服冠端缁带素韠白屦今郡国行乡饮酒之礼冠而衣皮弁服与礼异再戒为宿戒礼将有事先戒而复宿戒○乡谓乡饮酒之礼注指人恐义不尽谋即经文就先生而谋之也宿戒之者恐其容有不能令得肄习今乡饮賔介皆使贤而能为礼者故不烦宿戒也】
　　记乡服及解不宿戒
　　蒲筵缁布纯【筵席也纯縁也○纯章允反又之门反】尊绤幂賔至彻之【绤葛也幂覆尊中】其牲狗也【狗取择人】亨于堂东北【祖阳气之所始也阳气主养易曰天地养万物圣人养贤以及万民○亨普庚反】献用爵其他用觯【爵尊不防用之○其他谓酬及旅酬】荐脯五挺横祭于其上出自左房【挺犹膱也乡射礼曰祭半膱膱长尺有二寸在东阳也阳主养房馔陈处也冠礼之馔脯醢南上曲礼曰以脯脩置者左朐右末○荐脯用笾其挺五别有半挺横于上以待祭脯本横设人前横祭者于脯为横于人为缩陈之左房至荐时乃出之○挺大颎反本亦作脡同朐其于反】俎由东壁自西阶升【亨狗既孰载之俎馔于东方○及其设之由东壁适西阶升设筵前不由阼阶也】賔俎脊胁肩肺主人俎脊胁臂肺介俎脊胁肫胳肺肺皆离皆右体进腠【凡牲前胫骨三肩臂臑也后胫骨二防胳也尊者俎尊骨卑者俎卑骨祭统曰凡为俎者以骨为上骨有贵贱凡前贵后贱离犹防也腠理也进理谓前其本也今文胳作骼○肫胳即注防胳后胫二骨也賔主俎各三体而介俎肫胳并言者以肩臂之下留其贵者为大夫俎若有一大夫则大夫用臑而介用肫若有二大夫则大夫用臑与肫而介用胳用体无常故肫胳两见也○胳音格腠千豆反胫户定反臑乃报反又奴刀切音猱防苦圭反音奎】记器具牲羞之属
　　以爵拜者不徒作【作起也言拜既爵者不徒起起必酢主人○不拜既爵者则不酢也】坐卒爵者拜既爵立卒爵者不拜既爵【隆杀各从其宜不使相错唯工不从此礼○工无目故不使立卒爵虽坐卒爵不拜既爵与立卒爵者同也】凡奠者于左【不饮者不欲其妨○主人酬賔之觯是也】将举于右【便也○一人举觯为旅酬使二人举觯为无筭爵是也】众賔之长一人辞洗如賔礼【于三人之中复差有尊者余二人虽为之洗不敢辞其下不洗○主人统为众賔三长一洗一人进与为礼余二人不敢徃参非又为二人各一洗也又按经文洗升实爵后始言众賔之长升拜受者三人此时三人尚未升堂其辞洗亦自阶下东行辞之疏于前经以主人揖升为揖众賔升以此辞洗为降辞皆误】立者东面北上若有北面者则东上【贤者众寡无常也或统于堂或统于门○立者堂下众賔也东面北上统于堂也賔多东面立不尽即门西北面东上统于门也】乐正与立者皆荐以齿【谓其饮之次也尊乐正同于賔党不言饮而言荐以明饮也既饮皆荐于其位乐正位西阶东北面○乐正本主人官属故以齿于賔党为尊之○与音预】凡举爵三作而不徒爵【谓献賔献大夫献工皆有荐】乐作大夫不入【后乐贤者○大夫本为助主人乐贤来时既后则不入矣】献工与笙取爵于上篚既献奠于下篚【明其异器敬也如是则献大夫亦然上篚三爵○献賔介众賔一爵献大夫一爵献工与笙又一爵以异器示敬】其笙则献诸西阶上【谓主人拜送爵也于工拜于阼阶上者以其坐于西阶东也古文无上】磬阶间缩霤北面鼓之【缩从也霤以东西为从鼓犹击也大夫而特县方賔乡人之贤者从士礼也射则磬在东古文缩为蹙○周礼春官小胥掌正乐县之位王宫县诸侯轩县卿大夫判县士特县凡县钟磬半为堵全为肆宫县四面皆县如宫有墙也轩县去其南面判县又去其北面特县又去其西面特立一面而已钟磬编县之十六枚在一簴谓之堵钟一堵磬一堵谓之肆诸侯之卿大夫半天子之卿大夫西县钟东县磬士亦半天子之士县磬而已此乡饮酒本诸侯卿大夫合钟磬俱有而直有磬者以方賔贤俯从士礼也○缩所六反霤力又反从子容反】主人介凡升席自北方降自南方【席南上升由下降由上由便】司正既举觯而荐诸其位【司正主人之属也无献因其举觯而荐之】凡旅不洗【敬礼杀也】不洗者不祭【不甚洁也】既旅士不入【后正礼也既旅则将燕矣○士本为观礼来】彻俎賔介遵者之俎受者以降遂出授从者【送之○从者从賔介遵者来者也○从才用反】主人之俎以东【藏于东方】乐正命奏陔賔出至于阶陔作【○命命击鼓者賔出至阶其节也】若有诸公则大夫于主人之北西面【其西面者北上统于公○疏曰若无诸公则大夫南面西上统于遵也】主人之赞者西面北上不与【赞佐也谓主人之属佐助主人礼事彻鼏沃盥设荐俎者西面北上统于堂也与及也不及谓不献酒○与音预】无算爵然后与【燕乃及之○以其主人之属故不与献至燕乃得酒也】
　　记礼乐仪节隆杀面位次序






　　仪礼郑注句读卷四
　　钦定四库全书
　　仪礼郑注句读卷五
　　济阳张尔岐撰
　　乡射礼第五【郑目録云州长春秋以礼会民而射于州序之礼谓之乡者州乡之属乡大夫或在焉不改其礼射礼于五礼属嘉礼大戴十一小戴及别録皆第五○据注此州长射礼而云乡射者周礼五州为乡一乡管五州乡大夫或宅居一州之内来临此射礼又乡大夫大比兴贤能讫而以乡射之礼五物询众庶亦行此礼故名乡射礼也】
　　乡射之礼主人戒賔賔出迎再拜主人答再拜乃请【主人州长也乡大夫若在焉则称乡大夫也戒犹警也语也出迎出门也请告也告賔以射事不言拜辱此为习民以礼乐不主为賔已也不谋賔者时不献贤能事轻也今郡国行此礼以季春周礼乡老及乡大夫三年正月献贤能之书于王退而以乡射之礼五物询众庶诸侯之乡大夫既贡士于其君亦用此礼射而询众庶乎○案此射礼先与賔饮酒如乡饮酒之仪及立司正将旅酬乃暂止不旅而射射已更旅酬坐燕并如乡饮凡賔至之前賔退之后其仪节并不殊也此下言将射戒賔陈设速賔凡三节皆礼初事注云乡大夫若在则称乡大夫者谓乡大夫来临此礼则州长戒賔之时不自称而称乡大夫以戒之也賔以州中处士贤者为之若大夫来为遵则易以公士五物询众庶周礼乡大夫职文五物者一曰和六徳之一也二曰容即六行之孝也容为孝者人有孝行则性行含容三曰主皮贯革也四曰和容行礼有容仪也五曰兴舞比于乐节也】賔礼辞许主人再拜賔答再拜主人退賔送再拜【退还射宫省録射事】无介【虽先饮酒主于射也其序賔之礼畧】
　　右戒賔
　　乃席賔南面东上【不言于户牖之间者此射于序○乡饮酒于庠庠有室故言于户牖之间此射于序序无室无户牖可言约其席处亦当户牖耳】众賔之席继而西【言继者甫欲习众庶未有所殊别○乡饮酒则众賔之席不属】席主人于阼阶上西面【阼阶东阶】尊于賔席之东两壶斯禁左酒皆加勺篚在其南东肆【斯禁禁切地无足者也设尊者北面西曰左尚之也肆陈也○两壶酒与酒篚以贮爵觯尊南东向陈之首在西】设洗于阼阶东南南北以堂深东西当东荣水在洗东篚在洗西南肆【荣屋翼也○下篚亦以贮觯○深申鸩反】县于洗东北西面【此县谓磬也县于东方辟射位也但县磬者半天子之士无钟○钟磬编县之十六枚在一簴谓之堵钟一堵磬一堵谓之肆天子之卿大夫判县东西各一肆士特县唯东一肆诸侯之卿大夫士半于天子之卿大夫士卿大夫判县者分一肆于两厢东县磬西县钟士特县分取磬而已州长诸侯之士故但磬无钟也○县音】乃张侯下纲不及地武【侯谓所射布也纲持舌绳也武迹也中人之迹尺二寸侯象人纲即其足也是以取数焉○侯制有中有躬有舌有纲有縜中其身也方一丈倍中以为躬中之上下横接一幅各二丈谓之躬倍躬为左右舌用布四丈接于躬上左右各出一文为舌下舌半上舌用布三丈接躬下左右各出五尺也其持舌之绳谓之纲维其纲于榦者又谓之縜上下各有纲下纲去地之节则尺二寸】不系左下纲中掩束之【事未至也○侯向堂为面以西为左射事未至故且不系左下纲并纲与舌向东掩束之待司马命张侯乃脱束系纲也○中丁仲反】乏参侯道居侯党之一西五步【容谓之乏所以为获者御矢也侯道五十步此乏去侯北十丈西三丈○乏状类曲屛以革为之唱获者于此容身故谓之容矢力不及故谓之乏党旁也三分侯道而居旁之一偏西者五步此设乏之节也侯道五十步步六尺计三十丈乏居三之一西五步故云北十丈西三丈必于此者取可察中否唱获声达堂上也】
　　右陈设
　　羮定【肉谓之羮定犹熟也谓狗熟可食○定多佞反】主人朝服乃速賔賔朝服出迎再拜主人答再拜退賔送再拜【速召也射賔轻也戒时端今郡国行此乡射礼皮弁服与礼为异】賔及众賔遂从之
　　右速賔
　　及门主人一相出迎于门外再拜賔答再拜【相主人家臣摈赞传命者○此下言饮賔之事迎賔拜至主人献賔賔酢主人主人酬賔主人献众賔一人举觯为旅酬之端遵入主人献遵自酢工笙合乐乐賔主人献工与笙乃立司正以安賔察众凡十节皆与乡饮酒礼同此为射而饮其后即详射事○相息亮反】揖众賔【差卑礼宜异○同是乡人无爵者唯据立为賔者尊故于众賔云差卑】主人以賔揖先入【以犹与也先入入门右西面】賔厌众賔众賔皆入门左东面北上賔少进【引手曰厌少进差在前也今文皆曰揖众賔】主人以賔三揖皆行及阶三让主人升一等賔升【三让而主人先升者是主人先让于賔不俱升者賔客之道进宜难也○疏云言皆行者賔主既行众賔亦行】主人阼阶上当楣北面再拜賔西阶上当楣北面答再拜【主人拜賔至此堂】
　　右迎賔拜至
　　主人坐取爵于上篚以降【将献賔也】賔降【从主人也】主人阼阶前西面坐奠爵兴辞降【重以主人事烦賔也今文无阼阶】賔对【对答】主人坐取爵兴适洗南面坐奠爵于篚下盥洗【盥手又洗爵饮洁敬也古文盥皆作浣】賔进东北面辞洗【必进者方辞洗宜违位也言东北面则位南于洗矣○乡饮酒此处注异彼于东字句此于进字句】主人坐奠爵于篚兴对賔反位【反从降之位也乡饮酒曰当西序东面】主人卒洗壹揖壹让以賔升賔西阶上北面拜洗主人阼阶上北面奠爵遂答拜乃降【乃降将更盥也古文壹皆作一】賔降主人辞降賔对主人卒盥壹揖壹让升賔升西阶上疑立【疑止也有矜庄之色○疑鱼乙反】主人坐取爵实之賔席之前西北面献賔【进于賔也凡进物曰献】賔西阶上北面拜主人少退【少退犹少辟也】賔进受爵于席前复位【复位西阶上位】主人阼阶上拜送爵賔少退荐脯醢【荐进】賔升席自西方【賔升降由下也○疏云以主人在东又于席西拜便故升降由下】乃设折俎【牲体枝解节折以实俎也】主人阼阶东疑立賔坐左执爵右祭脯醢奠爵于荐西兴取肺坐絶祭【却左手执本右手絶末以祭也肺离上为本下为末○注却左手执本用乡饮酒文】尚左手哜之【哜甞也右手在下絶以授口甞之】兴加于俎坐捝手执爵遂祭酒兴席末坐啐酒【捝拭也啐甞也古文捝作説】降席坐奠爵拜告防【降席席西也防美也○告主人曰防酒】执爵兴主人阼阶上答拜賔西阶上北面坐卒爵兴坐奠爵遂拜执爵兴【卒尽】主人阼阶上答拜
　　右主人献賔
　　賔以虚爵降【将洗以酢主人】主人降【从賔也降立阼阶东西面当东序】賔西阶前东面坐奠爵兴辞降主人对賔坐取爵适洗北面坐奠爵于篚下兴盥洗【賔北面盥洗自外来】主人阼阶之东南面辞洗賔坐奠爵于篚兴对主人反位【反位从降之位也主人辞洗进也】賔卒洗揖让如初升【○如初者一揖一让如献賔时】主人拜洗賔答拜兴降盥如主人之礼賔升实爵主人之席前东南面酢主人【酢报】主人阼阶上拜賔少退主人进受爵复位賔西阶上拜送爵荐脯醢主人升席自北方乃设折俎祭如賔礼【祭荐俎及酒亦哜啐】不告防【酒己物】自席前适阼阶上北面坐卒爵兴坐奠爵遂拜执爵兴賔西阶上北面答拜【自由也啐酒于席末由前降便也】主人坐奠爵于序端阼阶上再拜崇酒賔西阶上答再拜【序端东序头也崇充也谢酒恶相充满也○奠爵序端拟献众賔用之】
　　右賔酢主人
　　主人坐取觯于篚以降【将酬賔】賔降主人奠觯辞降賔对东面立主人坐取觯洗賔不辞洗【不辞洗以其将自饮】卒洗揖让升賔西阶上疑立主人实觯酬之阼阶上北面坐奠觯遂拜执觯兴【酬劝酒】賔西阶上北面答拜主人坐祭遂饮卒觯兴坐奠觯遂拜执觯兴賔西阶上北面答拜【○主人先自饮所以为劝也】主人降洗賔降辞如献礼【以将酌己】升不拜洗【酬礼杀也】賔西阶上立主人实觯賔之席前北面【酬賔】賔西阶上拜主人坐奠觯于荐西賔辞坐取觯以兴反位【賔辞辞主人复亲酌己】主人阼阶上拜送賔北面坐奠觯于荐东反位【酬酒不举】
　　右主人酬賔
　　主人揖降賔降东面立于西阶西当西序【主人将与众賔为礼賔谦不敢独居堂】主人西南面三拜众賔众賔皆答壹拜【三拜示徧也壹拜不备礼也献賔毕乃与众賔拜敬不能并】主人揖升坐取爵于序端降洗升实爵西阶上献众賔众賔之长升拜受者三人【长其老者言三人则众賔多矣国以多徳行道艺为荣何常数之有乎】主人拜送【拜送爵于众賔右】坐祭立饮不拜既爵授主人爵降复位【既尽○降复賔南东面位】众賔皆不拜受爵坐祭立饮【自第四以下又不拜受爵礼弥略○亦升受但不拜】每一人献则荐诸其席【诸于○此堂上三人有席者】众賔辩有脯醢【荐于其位○堂下之位】主人以虚爵降奠于篚【不复用】
　　右主人献众賔
　　揖让升賔厌众賔升众賔皆升就席一人洗举觯于賔【一人主人之吏】升实觯西阶上坐奠觯拜执觯兴賔席末答拜举觯者坐祭遂饮卒觯兴坐奠觯拜执觯兴賔答拜降洗升实之西阶上北面【将进奠觯】賔拜【拜受觯】举觯者进坐奠觯于荐西【不授贱不敢也】賔辞坐取以兴【若亲受然】举觯者西阶上拜送賔反奠于其所举觯者降【○射后賔将举之为旅酬故奠于荐西】右一人举觯
　　大夫若有遵者则入门左【谓此乡之人为大夫者也谓之遵者方以礼乐化民欲其遵法之也其士也于旅乃入乡大夫士非乡人礼亦然主于乡人耳今文遵为僎○言若有者或有或无不定也按乡饮酒于篇末略言遵者之礼此经乃着其详正所云如介礼者也】主人降【迎大夫于门内也不出门别于賔】賔及众賔皆降复初位【不敢居堂俟大夫入也初位门内东面】主人揖让以大夫升拜至大夫答拜主人以爵降大夫降主人辞降大夫辞洗如賔礼席于尊东【尊东明与賔夹尊也不言东上统于尊也○遵席西上】升不拜洗主人实爵席前献于大夫大夫西阶上拜进受爵反位主人大夫之右拜送大夫辞加席主人对不去加席【辞之者谦不以己尊加贤者也不去者大夫再重席正也賔一重席○疏云公士为賔亦一重】乃荐脯醢大夫升席设折俎祭如賔礼不哜肺不啐酒不告防西阶上卒爵拜主人答拜【凡所不者杀于賔也大夫升席由东方】大夫降洗【将酢主人也大夫若众则辩献长乃酢】主人复阼阶降辞如初卒洗主人盥【盥者虽将酌自饮尊大夫不敢防】揖让升大夫授主人爵于两楹间复位主人实爵以酢于西阶上坐奠爵拜大夫答拜坐祭卒爵拜大夫答拜主人坐奠爵于西楹南再拜崇酒大夫答拜主人复阼阶揖降【将升賔○奠爵楹南拟旅时献士用之】大夫降立于賔南【虽尊不夺人之正礼○賔及众賔自大夫升堂时已立西阶下】主人揖让以賔升大夫及众賔皆升就席右遵入献酢之礼
　　席工于西阶上少东乐正先升北面立于其西【言少东者明乐正西侧阶不欲大东辟射位○按乡饮酒不射席工亦与此同此注云辟射位恐非经意或是欲其当賔席耳】工四人二瑟瑟先相者皆左何瑟面鼓执越内右手相入升自西阶北面东上工坐相者坐授瑟乃降【瑟先贱者先就事也相扶工也面前也鼓在前变于君也执越内右手相由便也越瑟下孔所以发越其声也前越言执者内有结手入之浅也相者降立西方○面鼓者瑟首在前也鼓谓可鼓处与乡饮酒不同者在乡饮酒欲其异于燕在乡射欲其异于大射皆为变于君也】笙入立于县中西面【堂下乐相从也县中磬东立西面○县音】乃合乐周南闗雎葛覃卷耳召南鹊巢采蘩采苹【不歌不笙不间志在射略于乐也不略合乐者周南召南之风乡乐也不可略其正也昔大王王季文王始居岐山之阳躬行以成王业至三分天下乃宣周南召南之化本其徳之初刑于寡妻至于兄弟以御于家故谓之乡乐用之房中以及朝廷飨燕乡射饮酒此六篇其风化之原也是以合金石丝竹而歌之】工不兴告于乐正曰正歌备【不兴者瞽蒙礼略也】乐正吿于賔乃降【乐正降者堂上正乐毕也降立西阶东北面○疏云云正乐者对后无筭乐非正乐也下射虽歌驺虞亦是堂下非堂上故以堂上决之也】
　　右合乐乐賔
　　主人取爵于上篚献工大师则为之洗【尊之也君赐大夫乐又从之以其人谓之大师也】賔降主人辞降【大夫不降尊也】工不辞洗卒洗升实爵工不兴左瑟一人拜受爵【左瑟辞主人授爵也一人无大师则工之长者○左瑟者身在瑟右向主人也】主人阼阶上拜送爵荐脯醢使人相祭【人相者】工饮不拜既爵授主人爵众工不拜受爵祭饮辩有脯醢不祭【祭饮不兴受爵坐祭坐饮】不洗遂献笙于西阶上【不洗者贱也众工而不洗矣而众笙不洗者笙贱于众工正君赐之犹不洗也】笙一人拜于下尽阶不升堂受爵主人拜送爵阶前坐祭立饮不拜既爵升授主人爵众笙不拜受爵坐祭立饮辩有脯醢不祭主人以爵降奠于篚反升就席【亦揖让以賔升众賔皆升】
　　右献工与笙
　　主人降席自南方【礼杀由便】侧降【賔不从降】作相为司正司正礼辞许诺主人再拜司正答拜【爵备乐毕将留賔以事为有懈倦失礼立司正以监之察仪法也诗云既立之监或佐之史】主人升就席司正洗觯升自西阶由楹内适阼阶上北面受命于主人【洗觯者当酌以表其位显其事也楹内楹北○受命受请安于賔之命】西阶上北面请安于賔【传主人之命】賔礼辞许司正告于主人遂立于楹间以相拜【相谓赞主人及賔相拜之辞】主人阼阶上再拜賔西阶上答再拜皆揖就席【为已安也今文揖为升】司正实觯降自西阶中庭北面坐奠觯兴退少立【奠觯表其位也少立自修正慎其位也古文曰少退立】进坐取觯兴反坐不祭遂卒觯兴坐奠觯拜执觯兴洗北面坐奠于其所【今文坐取觯无进又曰坐奠之拜】兴少退北面立于觯南【立觯南亦其故摈位】未旅【旅序也未以次序相酬以将射也旅则礼终也○乡饮酒立司正即行旅酬今此礼主于射故且未旅急在射也】右立司正
　　三耦俟于堂西南面东上【司正既立司射选弟子之中徳行道艺之髙者以为三耦使俟事于此○自此以下始言射事射凡三番第一番三耦之射获而不释获第二番賔主大夫众賔耦射释获升饮第三番以乐节射此下至乃复求矢加于楅言三耦之射司射请射于賔命弟子纳射器比三耦司马命张侯又命倚旌乐正迁乐器三耦取弓矢司射诱射乃作三耦射司马命设楅取矢凡九节射之第一番也】司射适堂西袒决遂取弓于阶西兼挟乗矢升自西阶阶上北面告于賔曰弓矢既具有司请射【司射主人之吏也于堂西袒决遂者主人无次隠蔽而已袒左免衣也决犹闿也以象骨为之着右大擘指以钩闿体也遂射韝也以韦为之所以遂者也其非射时则谓之拾拾敛也所以蔽肤敛衣也方持矢曰挟乗矢四矢也大射曰挟乗矢于弓外见镞于弣右巨指钩古文挟皆作接○袒徒旱反挟音协乗绳证反闿音开擘补革反韝古侯反镞七木反弣方甫反】賔对曰某不能为二三子许诺【言某不能谦也二三子谓众賔已下○为于伪反】司射适阼阶上东北面告于主人曰请射于賔賔许
　　右司射请射
　　司射降自西阶阶前西面命弟子纳射器【弟子賔党之年少者也纳内也射器弓矢决拾旌中筹楅丰也賔党东面主人之吏西面○楅音福】乃纳射器皆在堂西賔与大夫之弓倚于西序矢在弓下北括众弓倚于堂西矢在其上【上堂西亷矢亦北括○倚于绮反括古活反】主人之弓矢在东序东【亦倚于东序也矢在其下北括】
　　右弟子纳射器
　　司射不释弓矢遂以比三耦于堂西三耦之南北面命上射曰某御于子命下射曰子与某子射【比选次其才相近者也古文曰某从于子○御进也侍也进而侍射于子尊辞也○比毗志反】
　　右司射比三耦
　　司正为司马【兼官由便也立司正为莅酒尔今射司正无事】司马命张侯弟子说束遂系左下纲【事至也今文说皆作税○说土活反】司马又命获者倚旌于侯中【为当负侯也获者亦弟子也谓之获者以事名之】获者由西方坐取旌倚于侯中乃退
　　右司马命张侯倚旌
　　乐正适西方命弟子赞工迁乐于下【当辟射也赞佐也迁徙也】弟子相工如初入降自西阶阼阶下之东南堂前三笴西面北上坐【笴矢干也今文无南○相工如初入者亦左何瑟右手相也矢干长三尺三笴者去堂九尺也○笴古可反】乐正北面立于其南【北面乡堂不与工序也】
　　右乐正迁乐
　　司射犹挟乗矢以命三耦各与其耦让取弓矢拾【犹有故之辞拾更也○各与其耦让取弓矢拾即司射之所以命三耦者拾其劫反更迭也○拾其刼反除决拾之外皆同】三耦皆袒决遂有司左执弣右执而授弓【有司弟子纳射器者也凡纳射器者皆执以俟事】遂授矢【受于纳矢而授之】三耦皆执弓搢三而挟一个【未违俟处也搢揷也揷于带右】司射先立于所设中之西南东面【○屮谓鹿中以释获者其设之之处南当楅西当西序此时尚未设中云所设中之西南者拟将来设中之处也】三耦皆进由司射之西立于其西南东面北上而俟
　　右三耦取弓矢俟射
　　司射东面立于三耦之北搢三而挟一个【为当诱射也固东面矣复言之者明却时还○据注及疏言司射本立于中之西南今命三耦已复选立此经上文先字非先后之先乃旧先之先愚详经文似当仍作先后字为妥此复言之者欲言其将诱射故复从立处说起耳】揖进当阶北面揖及阶揖升堂揖豫则钩楹内堂则由楹外当左物北面揖【钩楹绕楹而东也序无室可以深也周立四代之学于国而又以有虞氏之庠为乡学乡饮酒义曰主人迎賔于庠门外是也庠之制有堂有室也今言豫者谓州学也读如成周宣榭灾之榭周礼作序凡屋无室曰榭宜从榭州立榭者下乡也左物下物也今文豫为序序乃夏后氏之学亦非也○射者升堂揖讫东行向物豫无室物近北故钩楹北而东庠之堂有室物近南故由楹南而东也物者以丹若墨画地作十字形射者履之以射左物下射所履故云下物也○豫音榭出注】及物揖左足履物不方足还视侯中俯正足【方犹并也志在于射左足至右足还并足则是立也南面视侯之中乃俯视并正其足○左足履物不及并足右足初旋己南面视侯乃俯正足而立是其志在于射也】不去旌【以其不获】诱射【诱犹教也】将乗矢【将行也行四矢象有事于四方】执弓不挟右执【不挟矢尽】南面揖揖如升射降出于其位南适堂西改取一个挟之【改更也不射而挟之示有事也今文曰适序西○司射位在所设中之西南东面今乃出其位南北回适堂西者疏以为教众耦威仪之法故也众耦射毕皆当自此适堂西释弓脱决拾也】遂适阶西取扑搢之以反位【扑所以挞犯教者书云扑作教刑○反位所设中之西南东面也】
　　右司射诱射
　　司马命获者执旌以负侯【欲令射者见侯与旌深有志于中○上文命张侯倚旌疏云同是西阶前至此未有他事当亦西阶前命之也】获者适侯执旌负侯而俟【俟待也今文俟为立】司射还当上耦西面作上耦射【还左还也作使也○三耦在司射之西南东面今欲西面命射故知左还】司射反位上耦揖进上射在左并行当阶北面揖及阶揖上射先升三等下射从之中等【中犹间也】上射升堂少左下射升上射揖并行【并并也并东行○升堂少左辟下射升阶也】皆当其物北面揖及物揖皆左足履物还视侯中合足而俟【○当物上射当右物下射当左物履物还视侯中皆效诱射之仪】司马适堂西不决遂袒执弓【不决遂因不射不备】出于司射之南升自西阶钩楹由上射之后西南面立于物间右执箫南扬弓命去侯【钩楹以当由上射者之后也箫弓末也大射曰左执弣扬犹举也】获者执旌许诺声不絶以至于乏坐东面偃旌兴而俟【声不絶不以宫商不絶而已乡射威仪省偃犹仆也○仆音赴】司马出于下射之南还其后降自西阶反由司射之南适堂西释弓袭反位立于司射之南【围下射者明为二人命去侯】司射进与司马交于阶前相左由堂下西阶之东北面视上射命曰无射获无猎获上射揖司射退反位【射获谓矢中人也猎矢从旁○疏云相左之时在西阶之西司马由北而西行司射由南而东行各以左相近故云相左也○无射之射食亦反】乃射上射既发挟弓矢而后下射射拾发以将乗矢【后后也当从后○上射发第一矢复挟二矢下射乃发矢如是更发以至四矢毕】获者坐而获【射者中则大言获获得也射讲武田之类是以中为获也】举旌以宫偃旌以商【宫为君商为臣声和律吕相生】获而未释获【但大言获未释其算○释算所以识中之多寡注上下文皆言大言获疏乃以宫为大言获商为小言获是一矢而再言获恐未是或一声渐杀各有所合欤】卒射皆执弓不挟南面揖揖如升射【不挟亦右执如司射】上射降三等下射少右从之中等并行上射于左【降下○并行既降阶而并行】与升射者相左交于阶前相揖【○相左者降者由西升者由东也】由司马之南适堂西释弓说决拾袭而俟于堂西南面东上三耦卒射亦如之司射去扑倚于西阶之西升堂北面吿于賔曰三耦卒射【去扑乃升不敢佩刑器即尊者之侧】賔揖【以揖然之】
　　右三耦射
　　司射降搢扑反位司马适堂西袒执弓由其位南进与司射交于阶前相左升自西阶钩楹自右物之后立于物间西南面揖弓命取矢【揖推之也】获者执旌许诺声不絶以旌负侯而俟【俟弟子取矢以旌指教之】司马出于左物之南还其后降自西阶遂适堂前北面立于所设楅之南命弟子设楅【楅犹幅也所以承笴齐矢者○所设楅谓所拟以设楅之处】乃设楅于中庭南当洗东肆【东肆统于尊○疏云弟子设楅司马教之】司马由司射之南退释弓于堂西袭反位弟子取矢北面坐委于楅北括乃退司马袭进当楅南北面坐左右抚矢而乗之【抚拊之也就委矢左右手抚而四四数分之也上既言袭矣复言之者嫌有事即袒也凡事升堂乃袒○疏云若司射不问堂上堂下有事即袒○拊者甫反数所主反】若矢不备则司马又袒执弓如初升命曰取矢不索【索犹尽也】弟子自西方应曰诺乃复求矢加于楅【増故曰加向获者许诺至此弟子曰诺事同互相明】
　　右取矢委楅第一番射事竟
　　司射倚扑于阶西升请射于賔如初賔许诺賔主人大夫若皆与射则遂吿于賔适阼阶上告于主人主人与賔为耦【言若者或射或否在时欲耳射者绎已之志君子务焉大夫遵者也告賔曰主人御于子告主人曰子与賔射○自此至释获者少西辟荐反位言賔主大夫众賔耦射释获升饮之仪射之第二番也司射请射比耦三耦取矢于楅众耦受弓矢序立乃设中为释获之射三耦射賔主人射大夫射众賔射司马取矢乗矢司射视释获者数获设丰饮不胜者献获者献释获者凡十三节】遂告于大夫大夫虽众皆与士为耦以耦告于大夫曰某御于子【大夫皆与士为耦谦也来观礼同爵自相与耦则嫌自尊别也大夫为下射而云御于子尊大夫也士谓众賔之在下者及羣士来观礼者也礼一命已下齿于乡里】西阶上北面作众賔射【作使】司射降搢扑由司马之南适堂西立比众耦【众耦大夫耦及众賔也命大夫之耦曰子与某子射其命众耦如三耦】众賔将与射者皆降由司马之南适堂西继三耦而立东上大夫之耦为上若有东面者则北上【言若有者大夫士来观礼及众賔多无数也○司马位在司射之南若有东面者或賔多南面列不尽也】賔主人与大夫皆未降【言未降者见其志在射○三耦卒射乃降就其耦俱升射也】司射乃比众耦辩【众賔射者降比之耦乃徧】
　　右司射请射比耦
　　遂命三耦拾取矢司射反位【反位者俟其袒决遂来○遂命者承上比耦毕遂命之也】三耦拾取矢皆袒决遂执弓进立于司马之西南【必袒决遂者明将有射事】司射作上耦取矢【作之者还当上耦如作射】司射反位上耦揖进当楅北面揖及楅揖【当楅楅正南之东西○上耦发位东行时一南一北并行及至楅南北面向楅亦一东一西相并也】上射东面下射西面上射揖进坐横弓却手自弓下取一个兼诸弣顺羽且兴执而左还退反位东面揖【横弓者南踣弓也却手由弓下取矢者以左手在弓表右手从里取之便也兼幷矢于弣当顺羽既又当执也顺羽者手放而下备不整理也不言母周在阼非君周可也○疏曰言顺羽且兴者谓以右手顺羽之时则兴故云且兴也言左还者以左手向外而西回东面揖者揖下射使取矢也注云不言毋周对大射礼而言彼有君在阼周则背君故也○弣芳甫反踣蒲北反】下射进坐横弓覆手自弓上取一个兴其他如上射【覆手由弓上取矢者以左手在弓里右手从表取之亦便○亦南踣弓左手执弓仰而向上故右手覆搭矢为便也】既拾取乗矢揖皆左还南面揖皆少进当楅南皆左还北面搢三挟一个【楅南乡当楅之位○拾取乗矢更逓而取各得四矢也楅南前者进时北面揖之位也今退至此皆左还北面搢三矢而挟一矢】揖皆左还上射于右【上射转居右便其反位也下射左还少南行乃西面○搢挟已而揖皆左还西面并行前者进时上射在北是在左今仍在北是于右取其反位北上为便也】与进者相左相揖退反位【相左皆由进者之北○进者自南东行反位者自北西行故得相左】三耦拾取矢亦如之后者遂取诱射之矢兼乗矢而取之以授有司于西方而后反位【取诱射之矢挟五个弟子逆受于东面位之后○以授者以诱射之矢授也】
　　右三耦拾取矢
　　众賔未拾取矢皆袒决遂执弓搢三挟一个由堂西进继三耦之南而立东面北上大夫之耦为上【未犹不也众賔不拾者未射无楅上矢也言此者嫌众賔三耦同伦初时有射者后乃射有拾取矢礼也○众賔初射当于堂西受弓矢于有司故不拾取矢案三耦初射时亦云各与其耦让取弓矢拾则众賔不拾取矢又不仅以未射也】右众賔受弓矢序立
　　司射作射如初一耦揖升如初司马命去侯获者许诺司马降释弓反位司射犹挟一个去扑与司马交于阶前升请释获于賔【犹有故之辞司射既诱射恒执弓挟矢以掌射事备尚未知当教之也今三耦卒射众足以知之矣犹挟之者君子不必也】賔许降搢扑西面立于所设中之东北面命释获者设中遂视之【视之当教之○疏云教之谓教其释算安置左右及数算告胜负之事】释获者执鹿中一人执算以从之【鹿中谓射于榭也于庠当兕中○中形如伏兽凿其背以受八算算射筹也】释获者坐设中南当楅西当西序东面兴受算坐实八算于中横委其余于中西南末兴共而俟【兴还北面受算反东面实之○共九勇反】司射遂进由堂下北面命曰不贯不释【贯犹中也不中正不释筭也古文贯作闗○贯古乱反】上射揖司射退反位释获者坐取中之八算改实八算于中兴执而俟【执所取算○八算者人四矢一耦八矢一矢则一算实八算拟后来者用之】
　　右司射作射请释获
　　乃射若中则释获者坐而释获每一个释一算上射于右下射于左若有余算则反委之【委余算礼尚异也委之合于中西○释犹舎也以所执之算坐而舎于地中首东乡其南为右其北为左中西则其后也○中丁仲反】又取中之八算改实八算于中兴执而俟三耦卒射
　　右三耦释获而射
　　賔主人大夫揖皆由其阶降揖主人堂东袒决遂执弓搢三挟一个賔于堂西亦如之皆由其阶阶下揖升堂揖主人为下射皆当其物北面揖及物揖乃射卒南面揖皆由其阶阶上揖降阶揖賔序西主人序东皆释弓说决拾袭反位升及阶揖升堂揖皆就席【或言堂或言序亦为庠榭互言也賔主人射大夫止于堂西】
　　右賔主人射
　　大夫袒决遂执弓搢三挟一个由堂西出于司射之西就其耦大夫为下射揖进耦少退揖如三耦及阶耦先升卒射揖如升射耦先降降阶耦少退皆释弓于堂西袭耦遂止于堂西大夫升就席【耦于庭下不并行尊大夫也在堂如上射之仪近其事得申】
　　右大夫与耦射
　　众賔继射释获皆如初司射所作唯上耦【于是言唯上耦者嫌賔主人射亦作之大射三耦卒射司射请于公与賔○疏云记云賔主人射则司射摈升降是虽不作犹为摈相之但不请也】卒射释获者遂以所执余获升自西阶尽阶不升堂告于賔曰左右卒射降反位坐委余获于中西兴共而俟【司射不告卒射者释获者于是有事宜终之也余获余算也无余算则空手耳俟俟数也】右众賔继射释获告卒射
　　司马袒决执弓升命取矢如初获者许诺以旌负侯如初司马降释弓反位弟子委矢如初大夫之矢则兼束之以茅上握焉【兼束大夫矢优之是以不拾也束于握上则兼取之顺羽便也握谓中央也不束主人矢不可以殊于賔也言大夫之矢则矢有题识也肃慎氏贡楛矢铭其括今文上作尚○楛音户】司马乗矢如初
　　右司马命取矢乗矢
　　司射遂适西阶西释弓去扑袭进由中东立于中南北面视算【释弓去扑射事已】释获者东面于中西坐先数右获【固东面矣复言之者为其少南就右获○右获上射之获】二算为纯【纯犹全也耦隂阳】一纯以取实于左手十纯则缩而委之【缩从也于数者东西为从古文缩皆为蹙】每委异之【易校数】有余纯则横于下【又异之也自近而下】一算为竒竒则又缩诸纯下【竒犹亏也又从之】兴自前适左东面【起由中东就左获少北于故东面乡之】坐兼敛算实于左手一纯以委十则异之【变于右○于右获则自地而实于左手数至十纯则委之于左获则自左手而委于地数至十纯则异之是其变也其从横之法则同】其余如右获【谓所缩所横】司射复位释获者遂进取贤获执以升自西阶尽阶不升堂告于賔【贤获胜党之算也齐之而取其余○贤犹多也贤获所多之算】若右胜则曰右贤于左若左胜则曰左贤于右以纯数告若有竒者亦曰竒【贤犹胜也言贤者射之以中为隽也假如右胜告曰右贤于左若干纯若干竒】若左右钧则左右皆执一算以告曰左右钧降复位坐兼敛算实八算于中委其余于中西兴共而俟【○敛算或实或委为后射豫设也】
　　右数获
　　司射适堂西命弟子设丰【将饮不胜者设丰所以承其爵也丰形盖似豆而卑】弟子奉丰升设于西楹之西乃降胜者之弟子洗觯升酌南面坐奠于丰上降袒执弓反位【胜者之弟子其少者也耦不酌下无能也酌者不授爵略之也执弓反射位不俟其党已酌有事】司射遂袒执弓挟一个搢扑北面于三耦之南命三耦及众賔胜者皆袒决遂执张弓【执张弓言能用之也右手执如卒射】不胜者皆袭说决拾却左手右加弛弓于其上遂以执弣【固袭说决拾矣复言之者起胜者也执弛弓言不能用之也两手执弣又不得执○弛尸纸反】司射先反位【居前俟所命来○所命谓三耦众賔】三耦及众射者皆与其耦进立于射位北上司射作升饮者如作射一耦进揖如升射及阶胜者先升堂少右【先升尊贤也少右辟饮者也亦相饮之位○疏云相饮者皆北面于西阶授者在东饮者在西】不胜者进北面坐取丰上之觯兴少退立卒觯进坐奠于丰下兴揖【立卒觯不祭不拜受罚爵不备礼也右手执觯左手执弓】不胜者先降【后升先降略之不由次】与升饮者相左交于阶前相揖出于司马之南遂适堂西释弓袭而俟【俟复射】有执爵者【主人使赞者代弟子酌也于既升饮而升自西阶立于序端】执爵者坐取觯实之反奠于丰上升饮者如初【每者辄酌以至于徧】三耦卒饮賔主人大夫不胜则不执弓执爵者取觯降洗升实之以授于席前【优尊也】受觯以适西阶上北面立饮【受罚爵者不宜自尊别】卒觯授执爵者反就席大夫饮则耦不升【以賔主人饮耦在上嫌其升】若大夫之耦不胜则亦执弛弓特升饮【尊者可以孤无能对】众賔继饮射爵者辩乃彻丰与觯【彻犹除也设丰者反丰于堂西执爵者反觯于篚】
　　右饮不胜者
　　司马洗爵升实之以降献获者于侯【乡人获者贱明其主以侯为功得献也】荐脯醢设折俎俎与荐皆三祭【皆三祭为其将祭侯也祭侯三处也○皆三祭脯之半脡俎之离肺皆三也】获者负侯北面拜受爵司马西面拜送爵【负侯负侯中也拜送爵不同面者辟正主也其设荐俎西面错以南为上为受爵于侯荐之于位古文曰再拜受爵○负侯北面拜受爵是受爵于侯下云左个之西北三步东面设荐是荐之于位经言东面注云西面错者据设人而言】获者执爵使人执其荐与俎从之适右个设荐俎【获者以侯为功是以献焉人谓主人赞者上设荐俎者也为设笾在东豆在西俎当其北也言使设新之○侯东方干为右个以北面为正也○个音干】获者南面坐左执爵祭脯醢执爵兴取肺坐祭遂祭酒【为侯祭也亦二手祭酒反注如大射】兴适左个中亦如之【先祭左个后中者以外即之至中若神在中也】左个之西北三步东面设荐俎获者荐右东面立饮不拜既爵【不就乏者明其享侯之余也立饮荐右近司马于是司马北面】司马受爵奠于篚复位获者执其荐使人执俎从之辟设于乏南【迁设荐俎就乏明已所得礼也言辟之者不使当位辟举旌偃旌也设于南右之也凡他荐俎皆当其位之前○辟扶益反】获者负侯而俟【○俟后复射也】
　　右司马献获者
　　司射适阶西释弓矢去扑说决拾袭适洗洗爵升实之以降献释获者于其位少南荐脯醢折俎有祭【不当其位辟中】释获者荐右东面拜受爵司射北面拜送爵释获者就其荐坐左执爵祭脯醢兴取肺坐祭遂祭酒兴司射之西北面立饮不拜既爵司射受爵奠于篚释获者少西辟荐反位【辟荐少西之者为复射妨司射视算也亦辟俎】
　　右司射献释获者第二番射事竟
　　司射适堂西袒决遂取弓于阶西挟一个搢扑以反位【为将复射○司射献释获者事毕反位自此下至退中与算而俟言以乐节射之仪司射又请射命耦三耦賔主人大夫众賔皆拾取矢司射作上射升射请以乐为节三耦賔主人大夫众賔卒射又命取矢乗矢又视算数获又设丰饮不胜者又拾取矢授有司乃说侯纲退旌退楅退中与算共九节射之第三番也】司射去扑倚于阶西升请射于賔如初賔许司射降搢扑由司马之南适堂西命三耦及众賔皆袒决遂执弓就位【位射位也不言射者以当序取矢○位司马之西南东面位也】司射先反位【言先三耦及众賔也既命之即反位不俟之也向不言先三耦未有拾取矢位无所先○初三耦在司射西南及司马立司射之南三耦拾取矢移位于司马之西南是拾取矢时射位始定故注云未有拾取矢位无所先也又射者堂下凡三位堂西南面比耦之位司射西南东面三耦初射之位司马西南东面则拾取矢以后至终射之位也○先悉荐反下同】三耦及众賔皆袒决遂执弓各以其耦进反于射位【以犹与也今文以为与】
　　右司射又请射命耦反射位
　　司射作拾取矢三耦拾取矢如初反位賔主人大夫降揖如初主人堂东賔堂西皆袒决遂执弓皆进阶前揖【南面相俟而揖行也】及楅揖拾取矢如三耦【及楅当楅东西也主人西面賔东面相揖拾取矢不北面揖由便也】卒北面搢三挟一个【亦于三耦为之位○与三耦搢三挟一之处同也】揖退【皆已揖左还各由其涂反位】賔堂西主人堂东皆释弓矢袭及阶揖升堂揖就席【将袒先言主人将袭先言賔尊賔也】大夫袒决遂执弓就其耦【降袒决遂于堂西就其耦于射位与之拾取矢】揖皆进如三耦耦东面大夫西面大夫进坐说矢束【说矢束者下耦以将拾取】兴反位而后耦揖进坐兼取乗矢顺羽而兴反位揖【兼取乗矢者尊大夫不敢与之拾也相下相尊君子之所以相接也】大夫进坐亦兼取乗矢如其耦北面搢三挟一个【亦于三耦为之位】揖退耦反位大夫遂适序西释弓矢袭升即席【大夫不序于下尊也】众賔继拾取矢皆如三耦以反位
　　右三耦賔主人大夫众賔皆拾取矢
　　司射犹挟一个以进作上射如初一耦揖升如初【进前也向言还当上耦西面是言进终始互相明也今文或言作升射】司马升命去侯获者许诺司马降释弓反位司射与司马交于阶前去扑袭升请以乐乐于賔賔许诺司射降搢扑东面命乐正曰请以乐乐于賔賔许【东面于西阶之前也不就乐正命之者传尊者之命于贱者遥号命之可也乐正亦许诺犹北面不还以賔在堂○乐乐下字音洛】司射遂适阶间堂下北面命曰不鼓不释【不与鼔节相应不释算也乡射之鼓五节歌五终所以将八矢一节之间当拾发四节四拾其一节先以聴也】上射揖司射退反位乐正东面命大师曰奏驺虞间若一【东面者进还乡大师也驺虞国风召南之诗篇也射义曰驺虞者乐官备也其诗有一发五豝五豵于嗟驺虞之言乐得贤者众多叹思至仁之人以充其官此天子之射节也而用之者方有乐贤之志取其宜也其他賔客乡大夫则歌采苹间若一者重节○疏云云间若一者重节者谓五节之间长短希数皆如一则是重乐节也】大师不兴许诺乐正退反位右司射请以乐节射
　　乃奏驺虞以射三耦卒射賔主人大夫众賔继射释获如初卒射降【皆应鼓与歌之节乃释算降者众賔○賔主人大夫卒射皆升堂】释获者执余获升告左右卒射如初【卒已也今文曰告于賔】
　　右三耦賔主人大夫众賔以乐射
　　司马升命取矢获者许诺司马降释弓反位弟子委矢司马乗之皆如初
　　右乐射取矢数矢
　　司射释弓视算如初【算获算也今文曰视数也】释获者以贤获与钧告如初降复位
　　右乐射视算告获
　　司射命设丰设丰实觯如初遂命胜者执张弓不胜者执弛弓升饮如初
　　右乐射饮不胜者
　　司射犹袒决遂左执弓右执一个兼诸面镞适堂西以命拾取矢如初【侧持矢曰执面犹尚也并矢于尚其镞将止变于射也○方持矢曰挟者矢横上而持之侧持矢曰执者矢顺并于而持之尚其镞者镞向上也】司射反位三耦及賔主人大夫众賔皆袒决遂拾取矢如初矢不挟兼诸弣以退不反位遂授有司于堂西【不挟亦皆执之如司射也不以反射位授有司者射礼毕○兼诸弣疏以为一矢幷于三矢并于弣】辩拾取矢揖皆升就席【谓賔大夫及众賔也相俟堂西进立于西阶之前主人以賔揖升大夫及众賔从升立时少退于大夫三耦及弟子自若留下○众賔谓堂上三賔】
　　右拾取矢授有司
　　司射乃适堂西释弓去扑说决拾袭反位【○司射扑在阶西今于堂西释弓亦去扑以不复射也】司马命弟子说侯之左下纲而释之【说解也释之不复射奄束之】命获者以旌退命弟子退楅司射命释获者退中与算而俟【诸所退皆俟堂西备复射也旌言以者旌恒执也获者释获者亦退其荐俎○注云备复射者旅酬后容欲燕射也】
　　右退诸射器射事竟
　　司马反为司正退复觯南而立【当监旅酬○此下言射讫饮酒之事旅酬二人举觯彻俎坐燕送賔以至明日拜赐息司正诸仪并同乡饮酒礼觯南者司正北面监众之位】乐正命弟子赞工即位弟子相工如其降也升自西阶反坐【赞工迁乐也降时如初入乐正反自西阶东北面○西阶东北面乐正告乐备后降立之位迁乐于下则立阼阶东南北面今当命弟子又复来此也迁工反位为旅酬后将有无筭乐也】賔北面坐取俎西之觯兴阼阶上北面酬主人主人降席立于賔东賔坐奠觯拜执觯兴主人答拜賔不祭卒觯不拜不洗实之进东南面【所不者酬而礼杀也賔立饮○遁西之觯将射前一人举觯于賔賔奠于荐西者也】主人阼阶上北面拜賔少退【少退少逡遁也】主人进受觯賔主人之西北面拜送【旅酬而同阶礼杀也】賔揖就席主人以觯适西阶上酬大夫大夫降席立于主人之西如賔酬主人之礼【其既实觯进西南面立向所酬】主人揖就席若无大夫则长受酬亦如之【长谓以长幼之次酬众賔○注众賔谓堂上三賔】司正升自西阶相旅作受酬者曰某酬某子【某者字也某子者氏也称酬者之字受酬者曰某子旅酬下为上尊之也春秋传曰字不若子此言某酬某子者射礼略于饮酒饮酒言某子受酬以饮酒为主】受酬者降席司正退立于西序端东面【退立俟后酬者也始升相立阶西北面】众受酬者拜兴饮皆如賔酬主人之礼辩遂酬在下者皆升受酬于西阶上【在下谓賔党也乡饮酒记曰主人之赞者西面北上不与无算爵然后与此异于賔○疏云引乡饮酒记者欲见主党不与酬之义】卒受者以觯降奠于篚右旅酬
　　司正降复位使二人举觯于賔与大夫【二人主人之赞者○以起无算爵】举觯者皆洗觯升实之西阶上北面皆坐奠觯拜执觯兴賔与大夫皆席末答拜举觯者皆坐祭遂饮卒觯兴坐奠觯拜执觯兴賔与大夫皆答拜举觯者逆降洗升实觯皆立于西阶上北面东上賔与大夫拜举觯者皆进坐奠于荐右【坐奠之不敢授】賔与大夫辞坐受觯以兴【辞辞其坐奠觯】举觯者退反位皆拜送乃降賔与大夫坐反奠于其所兴【不举者盛礼已崇古文曰反坐○退反位反西阶上北面饮酬之位】若无大夫则唯賔【长一人举觯如燕礼媵爵之为】
　　右司正使二人举觯
　　司正升自西阶阼阶上受命于主人适西阶上北面请坐于賔【请坐欲与賔燕尽殷勤也至此盛礼已成酒清肴干强有力者犹倦焉】賔辞以俎【俎者肴之贵者也辞之者不敢以燕坐防贵肴】反命于主人主人曰请彻俎賔许司正降自西阶阶前命弟子俟彻俎【弟子賔党也俎者主人赞者设之今賔辞之使其党俟彻顺賔意也上言请坐于賔此言主人曰互相备耳】司正升立于序端賔降席北面主人降席自南方阼阶上北面大夫降席席东南面【俟弟子升受】賔取俎还授司正司正以降自西阶賔从之降遂立于阶西东面司正以俎出授从者【授賔家从来者也古者与人饮食必归其盛者所以厚礼之】主人取俎还授弟子弟子受俎降自西阶以东主人降自阼阶西面立【以东授主人侍者】大夫取俎还授弟子弟子以降自西阶遂出授从者大夫从之降立于賔南【凡言还者明取俎各自乡其席】众賔皆降立于大夫之南少退北上【从降亦为将燕】
　　右请坐燕因彻俎
　　主人以賔揖让说屦乃升大夫及众賔皆说屦升坐【说屦者将坐空屦防贱不宜在堂也说屦则抠衣为其被地○疏云尊卑在室则尊者说屦在户内其余说屦于户外尊卑在堂则亦尊者一人说屦在堂其余说堂下是以燕礼大射臣皆说屦阶下公不见说屦之文明公舄在堂此乡饮酒賔主人行敌礼故皆说屦堂下也】乃羞【羞进也所进者狗胾醢也燕设啗具所以案酒○啗徒览反】无算爵使二人举觯賔与大夫不兴取奠觯饮卒觯不拜【二人谓向者二人也使之升立于西阶上賔与大夫将旅当执觯也卒觯者固不拜矣着之者嫌坐卒爵者拜既爵此坐于席礼既杀不复崇】执觯者受觯遂实之賔觯以之主人大夫之觯长受【长众賔长】而错皆不拜【错者实主人之觯以之次賔也实賔长之觯以之次大夫其或多者迭饮于坐而已皆不拜受礼又杀也○大夫与众賔等则得交相酬或大夫多于賔或賔多于大夫则多者无所酬自与其党迭饮也】辩卒受者兴以旅在下者于西阶上【众賔之末饮而酬主人之赞者大夫之末饮而酬賔党亦错焉不使执觯者酌以其将旅酬不以己尊于人也其末若皆众賔则先酬主人之赞者若皆大夫则先酬賔党而已执觯者酌在上辩降复位】长受酬酬者不拜乃饮卒觯以实之【言酬者不拜者嫌酬堂下异位当拜也古文曰受酬者不拜】受酬者不拜受【礼杀虽受尊者之酬犹不拜】辩旅皆不拜【主人之赞者于此始旅嫌有拜】执觯者皆与旅【嫌已饮不复饭也上使之劝人耳非逮下之恵也亦自以齿与于旅也】卒受者以虚觯降奠于篚执觯者洗升实觯反奠于賔与大夫【复奠之者燕以饮酒为欢醉乃止主人之意也今文无执觯及賔觯大夫之觯皆为爵实觯觯为之○旅于西阶上故卒受者降奠觯复奠于賔大夫者当复相酬以徧所谓无筭爵也】无算乐【合乡乐无次数】
　　右坐燕无算爵无算乐射后饮酒礼竟
　　賔兴乐正命奏陔【陔陔夏其诗亡周礼賔醉而出奏陔夏陔夏者天子诸侯以钟鼔大夫士鼔而已】賔降及阶陔作賔出众賔皆出主人送于门外再拜【拜送賔于门东西面賔不答拜礼有终】
　　右賔出送賔
　　明日賔朝服以拜赐于门外【拜赐谢恩恵也】主人不见如賔服遂从之拜辱于门外乃退【不见不防礼也拜辱谢其自屈辱】
　　右明日拜赐
　　主人释服乃息司正【释服说朝服服端也息犹劳也劳司正谓賔之与之饮酒以其昨日尤劳倦】【也月令曰劳农以休息之】无介【劳礼略贬于饮酒也此已下皆记礼之异者】不杀【无俎故也】使人速【速召賔】迎于门外不拜入升不拜至不拜洗荐脯醢无俎賔酢主人主人不崇酒不拜众賔既献众賔一人举觯遂无算爵【言遂者明其间阙也賔坐奠觯于其所摈者遂受命于主人请坐于賔賔降说屦升坐矣不言遂请坐者请坐主于无算爵】无司正【使摈者而已不立之】賔不与【昨日至尊不可防也古文与作豫】徴唯所欲【徴召也谓所欲请呼】以告于乡先生君子可也【告请也乡先生乡大夫致仕者也君子有大徳行不仕者】羞唯所有【用时见物】乡乐唯欲【不歌雅颂取周召之诗在所好】右息司正
　　记
　　大夫与则公士为賔【不敢使乡人加尊于大夫也公士在官之士乡賔主用处士】使能不宿戒【能者敏于事不待宿戒而习之】
　　其牲狗也【狗取择人】亨于堂东北【乡饮酒义曰祖阳气之所发也】
　　尊绤幂賔至彻之【以绤为幂取其坚洁】
　　蒲筵缁布纯【筵席也纯縁】西序之席北上【众賔统于賔○堂上自正賔外众賔三人而已今乃有西序东面之席岂三人非定法欤疏以为大夫多尊东不受则于尊西賔近于西则三賔东面未知然否要之为地狭不容者拟设耳】
　　献用爵其他用觯【爵尊不可防也】以爵拜者不徒作【以爵拜谓拜既爵徒犹空也作起也不空起言起必酢主人】
　　荐脯用笾五膱祭半膱横于上醢以豆出自东房膱长尺二寸【脯用笾笾宜干物也醢以豆豆宜濡物也膱犹脡也为记者异耳祭横于上殊之也于人为缩膱广狭未闻也古文】【膱为胾今文或作植○曲礼云以脯修置者左朐右末是横设人前祭半脡横其上于脯为横于人则为缩也○膱音职】俎由东壁自西阶升【狗既亨载于东方】賔俎脊胁肩肺主人俎脊胁臂肺肺皆离皆右体也进腠【以骨名肉贵骨也賔俎用肩主人用臂尊賔也离犹防也腠肤理也进理谓前其本右体周所贵也若有尊者则俎其余体也○注尊者当作遵者经云大夫若有遵者此所指正大夫也余体谓臑若防若胳也】
　　凡举爵三作而不徒爵【谓献賔献大夫献工皆有荐】
　　凡奠者于左【不饮不欲其妨】将举者于右【便其举也】
　　众賔之长一人辞洗如賔礼【尊之于其党○疏云献三賔之时主人唯为长者一人洗爵愚谓此为众賔统一洗但辞之者一人耳】
　　若有诸公则如賔礼大夫如介礼无诸公则大夫如賔礼【尊卑之差诸公大国之孤也○乡射无介此以饮酒礼中之賔介明其差等也】乐作大夫不入【后乐贤也】乐正与立者齿【谓其饮之次也尊乐正同于賔党乡饮酒记曰与立者皆荐以齿】三笙一和而成声【三人吹笙一人吹和凡四人也尔雅曰笙小者谓之和○和户卧反】献工与笙取爵于上篚既献奠于下篚其笙则献诸西阶上【奠爵于下篚不复用也今文无与笙】
　　立者东靣北上【賔党○疏云此谓来观礼者兴堂下众賔齿】
　　司正既举觯而荐诸其位【荐于觯南】
　　三耦者使弟子司射前戒之【弟子賔党之少者也前戒谓先射请戒之○请射于賔之前即戒之也】
　　司射之弓矢与扑倚于西阶之西【便其事也扑普卜反】
　　司射既袒决遂而升司马阶前命张侯遂命倚旌【着并行也古文曰遂命获者倚旌○司射升堂告賔请射之时司马即阶令倚旌此皆同时故郑云着并行事也】凡侯天子熊侯白质诸侯麋侯赤质大夫布侯画以虎豹士布侯画以鹿豕【此所谓兽侯也燕射则张之乡射及賔射当张采侯二正而记此者天子诸侯之燕射各以其乡射之礼而张此侯则经兽侯是也由是云焉白质赤质皆谓采其地其地不采者白布也熊麋虎豹鹿豕皆正面画其头象于正鹄之处耳君画一臣画二阳竒隂耦之数也燕射射熊虎豹不忘上下相犯射麋鹿豕志在君臣相养其画之皆毛物之○侯制有三大射賔射燕射大射之侯用皮王三等虎熊豹诸侯二等熊豹卿大夫用麋所谓栖皮之鹄梓人云张皮侯而栖鹄则春以功是也賔射之侯用布画以为正王五正中朱次白次苍次黄而在外诸侯三正损黄大夫士二正去白苍画朱緑所谓画布曰正梓人云张五采之侯则逺国属是也燕射之侯画兽以象正鹄此记所言是也梓人亦云张兽侯以息燕也此乡射当张采侯二正而记燕射之侯者以燕射亦用此乡射之礼但张侯为异耳疏云据大射之侯若賔射之侯则三分其侯正居一焉若燕射之侯则兽居一焉故云象其正鹄之处】凡画者丹质【賔射之侯燕射之侯皆画云气于侧以为饰必先以丹采其地丹浅于赤】
　　射自楹间物长如笴其间容弓距随长武【自楹间者谓射于庠也楹间中央东西之节也物谓射时所立处也谓之物者物犹事也君子所有事也长如笴者谓从画之长短也笴矢干也长三尺与跬相应射者进退之节也间容弓者上下射相去六尺也距随者物横画也始前足至东头为距后足来合而南面为随武迹也尺二寸○榭钩楹内堂由楹外虽不同皆当以楹中央为东西之节注云谓射于庠恐未是】序则物当栋堂则物当楣【是制五架之屋也正中曰栋次曰楣前曰庪○序无室堂有室故物深浅异设此物南北之节也】
　　命负侯者由其位【于贱者礼略○司马自在己位遥命之】
　　凡适堂西皆出入于司马之南唯賔与大夫降阶遂西取弓矢【尊者宜逸由便也】
　　旌各以其物【旌总名也杂帛为物大夫士之所建也言各者乡射或于庠或于榭○疏云周礼司常云九旗通帛为旜杂帛为物全羽为旞析羽为旌各别今名物为旌者散文通故云旌总名也通帛者通体并是绛帛杂帛者中绛縁邉白也大夫士同建物而云各者大夫五仞士三仞不同也旌射时获者所执各用平时所建故云各以其物也】无物则以白羽与朱羽糅杠长三仞以鸿脰韬上二寻【无物者谓小国之州长也其乡大夫一命其州长士不命不命者无物此翿旌也翿亦所以进退众者糅者杂也杠橦也七尺曰仞鸿鸟之长脰者也八尺曰寻今文糅为缩韬为翿○不命之士不得用物则以赤白杂羽为翿旌以射其杠三仞又以鸿脰韬杠之上长二寻鸿脰之制注疏皆不言疑亦缝帛为之其圆长若鸿项然也○糅女又反杠音江脰音豆韬吐刀反翿徒刀反橦直江反】
　　凡挟矢于二指之间横之【二指谓左右手之第二指此以食指将指挟之○将子匠反】
　　司射在司马之北司马无事不执弓【以不主射故也】
　　始射获而未释获复释获复用乐行之【君子取人以渐】
　　上射于右【于右物射】
　　楅长如笴博三寸厚寸有半龙首其中蛇交韦当【博广也两端为龙首中央为蛇身相交也蛇龙君子之类也交者象君子取矢于楅上也直心背之衣曰当以丹韦为之司马左右抚矢而乗之分委于当○韦当者以韦束楅之中央如人心背之衣也】楅髤横而奉之南面坐而奠之南北当洗【髤赤黒漆也○楅用漆为饰设之者横而奉之南面坐奠中庭其南北与洗相直○髤虚求反】
　　射者有过则挞之【过谓矢扬中人凡射时矢中人当刑之今乡会众贤以礼乐劝民而射者中人本意在侯去伤害之心逺是以轻之以扑挞于中庭而已书曰扑作教刑】
　　众賔不与射者不降【不以无事乱有事古文与为豫】
　　取诱射之矢者既拾取矢而后兼诱射之乗矢而取之【谓反位已礼成乃更进取之不相因也○疏曰云不相因者既自拾取己之乗矢反位东西望讫上射乃更向前兼取诱射之矢礼以变为敬故不相因注所谓反位已者非司马西南东面之位乃楅东西取矢之位前经所云上射东面下射西面者也但彼处疏云是下射取之此乃云上射未审何者为是】
　　賔主人射则司射摈升降卒射即席而反位卒事【摈賔主人升降者皆尊之也不使司马摈其升降主于射○司马本是司正不主射事】
　　鹿中髤前足跪凿背容八算释获者奉之先首【前足跪者象教扰之兽受负也先首首向前也】
　　大夫降立于堂西以俟射【尊大夫不使久列于射位○賔主人大夫同时降賔主先射大夫且立于堂西其耦在射位俟当射大夫乃就其耦升射】大夫与士射袒纁襦【不肉袒殊于耦○襦如朱反】耦少退于物【下大夫也既发则然】
　　司射释弓矢视算与献释获者释弓矢【惟此二事休武主文释弓矢耳然则摈升降不释】
　　礼射不主皮主皮之射者胜者又射不胜者降【礼射谓以礼乐射也大射賔射燕射是矣不主皮者贵其容体比于礼其节比于乐不待中为隽也言不胜者降则不复升射也主皮者无侯张兽皮而射之主于获也尚书传曰战鬬不可不习故于搜狩以闲之也闲之者贯之也贯之者习之也凡祭取余获陈于泽然后卿大夫相与射也中者虽不中也取不中者虽中也不取何以然所以贵揖让之取也而贱勇力之取向之取也于囿中勇力之取今之取也于泽宫揖让之取也泽习礼之处非所于行礼其射又主中此主皮之射与天子大射张皮侯賔射张五采之侯燕射张兽侯○不主皮当依论语作主于中而不主于贯革为确贯革之射习战之射也其射当亦三番故胜者又射不胜者则不复射也】主人亦饮于西阶上【就射爵而饮也己无俊才不可以辞罚○疏云此谓主人在不胜之党受罚爵之时也】
　　获者之俎折脊胁肺臑【臑若膊胳觳之折以大夫之余体○注言臑若防胳觳之折者见科取其一不定有臑则用臑无臑则三者皆可用之唯视大夫之有无多寡取其余体而已○臑奴报反】东方谓之右个【侯以乡堂为面也】
　　释获者之俎折脊胁肺皆有祭【皆皆获者也祭祭肺也以言肺谓刌肺不离嫌无祭肺○获者释获者之俎切肺之外皆别祭肺○刌寸本反寸上声割也】
　　大夫说矢束坐说之【明不自尊别也○谓拾取矢时】
　　歌驺虞若采苹皆五终射无算【谓众賔继射者众賔无数也每一耦射歌五终也】
　　古者于旅也语【礼成乐备乃可以言语先王礼乐之道也疾今人慢于礼乐之盛言语无节故追道古也】凡旅不洗【敬杀】不洗者不祭【不盛】既旅士不入【从正礼也既旅则将燕矣士入齿于乡人○从正礼当是后正礼】
　　大夫后出【下乡人不干其賔主之礼】主人送于门外再拜【拜送大夫尊之也主人送賔还入门揖大夫乃出拜送之】
　　乡侯上个五寻【上个为最上幅也八尺曰寻上幅用布四丈○横长之数】中十尺【方者也用布五丈今官布幅广二尺二寸旁削一寸考工记曰梓人为侯广与崇方谓中也○中即正也广崇皆十尺布幅广二尺故用布五丈】
　　侯道五十弓弓二寸以为侯中【言侯中所取数也量侯道以貍步而云弓者侯之所取数宜用射器也正二寸者骹中之博也今文改弓为肱也○侯之逺近五十弓每弓取二寸以为侯中之数故中十尺也骹中之博谓弓弣把中侧骨之处博二寸○骹苦交反】倍中以为躬【躬身也谓中之上下幅也用布各二丈○中上中下各横接一幅长二丈】倍躬以为左右舌【谓上个也居两旁谓之个左右出谓之舌○即最上四丈之横幅随所目而异名左右出各一丈】下舌半上舌【半者半其出于躬者也用布三丈所以半上舌者侯人之形类也上个象臂下个象足中人张臂八尺张足六尺五八四十五六三十以此为衰也凡乡侯用布十六丈数起侯道五十弓以计道七十弓之侯用布二十五丈二尺道九十弓之侯用布三十六丈○用布三丈横缀下躬之下左右出于躬各五尺】
　　箭筹八十【箭篠也筹算也筹八十者略以十耦为正贵全数其时众寡从賔○箭竹也以竹为筹释获者所执之算也人四矢耦八筹也○篠息小反】长尺有握握素【握本所持处也素谓刋之也握本一作肤○握四指即四寸算长尺四寸其四寸则刋之使白也】
　　楚扑长如笴刋本尺【刋其可持处○刋削之也○刋苦干反】
　　君射则为下射上射退于物一笴既发则答君而俟【答对也此以下杂记也今文君射则为下】君乐作而后就物君袒朱襦以射【君尊】小臣以巾执矢以授【君尊不搢矢不挟矢授之稍属】若饮君如燕则夹爵【谓君在不胜之党也賔饮君如燕賔媵觚于公之礼则央爵央爵者君既卒爵复自酌】君国中射则皮树中以翿旌获白羽与朱羽糅【国中城中也谓燕射也皮树兽名以翿旌获尚文徳也今文皮树为繁竖糅为縚古文无以○知城中是燕射者燕在寝故也賔射大射则不在国中以其燕主欢心故旌从不命之士】于郊则闾中以旌获【于郊谓大射也大射于大学王制曰小学在公宫之左大学在郊闾兽名如驴一角或曰如驴岐蹄周书曰北唐以闾析羽为旌○疏云云大射于大学者据诸侯而言也天子大射则虞庠小学以天子大学在国中小学在郊】于竟则虎中龙旜【于竟谓与邻国君射也画龙于旜尚文章也通帛为旜○与邻国君射则賔射也】大夫兕中各以其物获【兕兽名似牛一角○大国小国大夫命数不同故云各以其物】士鹿中翿旌以获唯君有射于国中其余否【臣不习武事于君侧也古文有作又今文无其余否】君在大夫射则肉袒【不袒纁襦厌于君也今文无射】






　　仪礼郑注句读卷五
<经部,礼类,仪礼之属,仪礼郑注句读>
　　钦定四库全书
　　仪礼郑注句读卷六
　　济阳张尔岐撰
　　燕礼第六【郑目录云诸侯无事若卿大夫有勤劳之功与羣臣燕饮以乐之燕礼于五礼属嘉礼大戴第十二小戴及别录皆第六○疏曰案上下经注燕有四等目録云诸侯无事而燕一也卿大夫有王事之劳二也卿大夫有聘而来还与之燕三也四方聘客与之燕四也】
　　燕礼小臣戒与者【小臣相君燕饮之法戒与者谓留羣臣也君以燕礼劳使臣若臣有功故与羣臣乐之小臣则警戒告语焉饮酒以合会为欢也○自此至公升就席皆燕初戒备之事有戒与设具有纳诸臣立于其位有命大夫为賔有请命执役有纳賔凡五节疏云周礼太仆职云王燕饮则相其法小臣职云凡大事佐太仆则王燕饮太仆相小臣佐之此诸侯礼降于天子故宜使小臣相下文小臣师一人在东堂下师长也诸侯小臣之长犹天子之有太仆正君之服位者也】膳宰具官馔于寝东【膳宰天子曰膳夫掌君饮食膳羞者也具官馔具其官之所馔谓酒也牲也脯醢也寝路寝】乐人县【县钟磬也国君无故不彻县言县者为燕新之】设洗篚于阼阶东南当东霤罍水在东篚在洗西南肆设膳篚在其北西面【设此不言其官贱也当东霤者人君为殿屋也亦南北以堂深肆陈也膳篚者君象觚所馔也亦南陈言西面尊之异其文○疏云汉时殿屋四向流水故举汉以况周言东霤明亦有西霤】司宫尊于东楹之西两方壶左酒南上公尊瓦大两有丰幂用绤若锡在尊南南上尊士旅食于门西两圜壶【司宫天子曰小宰聴酒人之成要者也尊方壶为卿大夫士也臣道直方于东楹之西于君専此酒也玉藻曰唯君面尊酒在南顺君之面也瓦大有虞氏之尊也礼器曰君尊瓦甒丰形似豆卑而大幂用绤若锡冬夏异也在尊南在方壶之南也尊士旅食者用圜壶变于卿大夫也旅众也士众食谓未得正禄所谓庶人在官者也今文锡为緆○诸侯之司宫与天子之小宰所掌同公席阼阶上西向尊在东楹之西南北并列尊面向君设之与乡饮酒賔主共之者不同故注云予君専此酒也在尊南注云在方壶之南谓瓦大在方壶南疏以为其幂未是南上亦酒在左也圜壶无酒○大音泰绤去逆反锡悉歴反圜音圆甒亡甫反緆悉歴反】司宫筵賔于户西东上无加席也【筵席也席用蒲筵缁布纯无加席燕私礼臣屈也诸侯之官无司几筵也○诸侯兼官使司宫设尊并设席○纯之闰反又章允反】射人告具【告事具于君射人主此礼以其或射也○周礼射人掌三公孤卿大夫之位又以射法治射仪】
　　右告戒设具
　　小臣设公席于阼阶上西乡设加席公升即位于席西乡【周礼诸侯昨席莞筵纷纯加缫席画纯后设公席者凡礼卑者先即事尊者后也○注引周礼司几筵文昨音义如酢酢席祭祀受酢之席也引之者欲见燕席与酢席同○莞音官】小臣纳卿大夫卿大夫皆入门右北面东上士立于西方东面北上祝史立于门东北面东上小臣师一人在东堂下南面士旅食者立于门西东上【纳者以公命引而入也自士以下从而入即位耳师长也小臣之长一人犹天子太仆正君之服位者也凡入门而右由闑东左则由闑西○疏云卿大夫入门右北面东上此是拟君揖位君尔之始就庭位士立于西方东面北上此士之定位士贱不待君揖即就定位也又云注凡入门而右由闑东者臣朝君之法左则由闑西者聘賔入门之法】公降立于阼阶之东南南乡尔卿卿西面北上尔大夫大夫皆少进【尔近也移也揖而移之近之也大夫犹北面少前】
　　右君臣各就位次
　　射人请賔【命当由君出也○疏云其君南面射人北面请可知】公曰命某为賔【某大夫也】射人命賔賔少进礼辞【命賔者东面南顾礼辞辞不敏也】反命【射人以賔之辞告于君】又命之賔再拜稽首许诺【又复】射人反命【告賔许】賔出立于门外东面【当更以賔礼入】公揖卿大夫乃升就席【揖之入之也】
　　右命賔
　　小臣自阼阶下北面请执幂者与羞膳者【执幂者执瓦大之幂也方圜壶无幂羞膳羞于公谓庶羞】乃命执幂者执幂者升自西阶立于尊南北面东上【以公命于西阶前命之也东上酒之幂为上也羞膳者从而东由堂东升自北阶房中西西南上不言之者不升堂略之也】膳宰请羞于诸公卿者【小臣不请而使膳宰于卑者弥略也礼以异为敬】
　　右请命执役者
　　射人纳賔【射人为摈者也今文曰摈者】賔入及庭公降一等揖之【及至也至庭谓既入而左北面时】公升就席【以其将与主人为礼不防之也】
　　右纳賔
　　賔升自西阶主人亦升自西阶賔右北面至再拜賔答再拜【主人宰夫也宰夫太宰之属掌賔客之献饮食者也其位在洗北西面君于其臣虽为賔不亲献以其尊莫敢伉礼也至再拜者拜賔来至也天子膳夫为献主○主人亦升自西阶者代君为献主不敢由阼阶也自此至以虚爵降奠于篚主人献賔賔酢主人主人献公主人受公酢主人酬賔二人媵觯于公公取媵觯酬賔遂旅酬凡七节此初燕之盛礼也】主人降洗洗南西北面【賔将从降乡之】賔降阶西东面主人辞降賔对【对答】主人北面盥坐取觚洗賔少进辞洗主人坐奠觚于篚兴对賔反位【賔少进者又辞宜违其位也献不以爵辟正主也古文觚皆为觯○凡觞一升曰爵二升曰觚三升曰觯四升曰角五升曰散】主人卒洗賔揖乃升【賔每先升尊也】主人升賔拜洗主人賔右奠觚答拜降盥【主人复盥为拜手坋尘也○坋步囷反】賔降主人辞賔对卒盥賔揖升主人升坐取觚【取觚将就瓦大酌膳】执幂者举幂主人酌膳执幂者反幂【君物曰膳膳之言善也酌君尊者尊賔也】主人筵前献賔賔西阶上拜筵前受爵反位主人賔右拜送爵【賔既拜前受觚退复位】膳宰荐脯醢賔升筵膳宰设折俎【折俎牲体骨也乡饮酒记曰賔俎脊胁肩肺○引乡饮酒记明此亦同也】賔坐左执爵右祭脯醢奠爵于荐右兴取肺坐絶祭哜之兴加于俎坐捝手执爵遂祭酒兴席末坐啐酒降席坐奠爵拜告防执爵兴主人答拜【降席席西也防美也○疏云降席坐奠爵拜郑云降席席西不言面案前例降席席西拜者皆南面拜讫则告防】賔西阶上北面坐卒爵兴坐奠爵遂拜主人答拜【遂拜拜既爵也】
　　右主人献賔
　　賔以虚爵降【将酢主人】主人降賔洗南坐奠觚少进辞降主人东面对【上既言爵矣复言觚者嫌易之也大射礼曰主人西阶西东面少进对今文从此以下觚皆为爵】賔坐取觚奠于篚下盥洗【篚下篚南】主人辞洗【谦也今文无洗】賔坐奠觚于篚兴对卒洗及阶揖升主人升拜洗如賔礼賔降盥主人降賔辞降卒盥揖升酌膳执幂如初以酢主人于西阶上主人北面拜受爵賔主人之左拜送爵【賔既南面授爵乃之左】主人坐祭不啐酒【辟正主也未荐者臣也○正主人皆有啐酒唯不告防賔献讫即荐脯醢此主人是臣故酢时不荐至献大夫后乃荐于洗北】不拜酒不告防【主人之义】遂卒爵兴坐奠爵拜执爵兴賔答拜主人不崇酒以虚爵降奠于篚【崇充也不以酒恶谢賔甘美君物也】
　　右賔酢主人
　　賔降立于西阶西【既受献矣不敢安盛】射人升賔賔升立于序内东面【东西墙谓之序大射礼曰摈者以命升賔】主人盥洗象觚升实之东北面献于公【象觚觚有象骨饰也取象觚者东面】公拜受爵主人降自西阶阼阶下北面拜送爵士荐脯醢膳宰设折俎升自西阶【荐进也大射礼曰宰胥荐脯醢由左房○疏云凡此篇内公应先拜者皆后拜之尊公故也此公先拜受爵者受献礼重也又云引大射礼者证此脯醢从左房来天子诸侯有左右房故言左房大夫士无右房故言东房】公祭如賔礼膳宰赞授肺不拜酒立卒爵坐奠爵拜执爵兴【凡异者君尊变于賔也】主人答拜升受爵以降奠于膳篚右主人献公
　　更爵洗升酌膳酒以降酢于阼阶下北面坐奠爵再拜稽首公答再拜【更爵者不敢袭至尊也古文更为受○疏云献君自酢同用觚必更之者不敢因君之爵】主人坐祭遂卒爵再拜稽首公答再拜主人奠爵于篚
　　右主人自酢于公
　　主人盥洗升媵觚于賔酌散西阶上坐奠爵拜賔賔降筵北面答拜【媵送也读或谓扬扬举也酌散者酌方壶酒也于膳为散今文媵皆作腾○疏云案賔前受献讫立于序内以来未有升筵之事且乡饮酒大射酬前賔皆无逆在席者此言降筵盖误○媵以证反散思旦反】主人坐祭遂饮賔辞卒爵拜賔答拜【辞者辞其代君行酒不立饮也此降于正主酬也】主人降洗賔降主人辞降賔辞洗卒洗揖升不拜洗【不拜洗酬而礼杀】主人酌膳賔西阶上拜【拜者拜其酌也】受爵于筵前反位主人拜送爵賔升席坐祭酒遂奠于荐东【遂者因坐而奠不北面也奠之者酬不举也○疏曰案乡饮酒乡射主人酬賔皆主人实觯席前北面賔始西阶上拜此及大射主人始酌膳时賔已西阶上拜者以其燕礼大射皆是主人代君劝酒其賔是臣急承君劝不敢安暇故先拜也】主人降复位賔降筵西东南面立【賔不立于序内位弥尊也位弥尊者其礼弥卑记所谓一张一弛者是之类与○疏云賔初得献立序内此酬讫立席西渐近賔筵是位弥尊酬礼渐杀故云礼弥卑也】
　　右主人酬賔
　　小臣自阼阶下请媵爵者公命长【命长使选卿大夫之中长幼可使者○媵爵者举爵于公以为旅酬之端也长幼可使当云年长而可使者】小臣作下大夫二人媵爵【作使也卿为上大夫不使之者为其尊】媵爵者阼阶下皆北面再拜稽首公答再拜【再拜稽首拜君命也】媵爵者立于洗南西面北上序进盥洗角觯升自西阶序进酌散交于楹北降阼阶下皆奠觯再拜稽首执觯兴公答再拜【序次第也犹代也楹北西楹之北也交而相待于西阶上既酌右还而反徃来以右为上○疏云西面北上未盥相待之位序进盥则北面向洗又云二大夫先升者由西楹之北向散尊酌讫右还复由西楹之北向西阶上北面相待后升者亦由西楹之北进向尊所酌讫右还而反二人徃来相遇于楹之北先酌者待后酌者至乃次第而降故注云交而相待于西阶上】媵爵者皆坐祭遂卒觯兴坐奠觯再拜稽首执觯兴公答再拜媵爵者执觯待于洗南【待命君也】小臣请致者【请使一人与二人与优君也○或皆致或一人致取君进止】若君命皆致则序进奠觯于篚阼阶下皆再拜稽首公答再拜媵爵者洗象觯升实之序进坐奠于荐南北上降阼阶下皆再拜稽首送觯公答再拜【序进徃来由尊北交于东楹之北奠于荐南不敢必君举也大射礼曰媵爵者皆退反位○疏云前二人酌酒降自西阶故交于西楹之北此酌酒奠于君所故交于东楹之北先酌者东面酌讫由尊北又楹北徃君所奠讫右还而反后酌者亦于尊北又于楹北与反者相交先者于南西过后者于北东行奠讫亦右还而反相随降自西阶凡奠爵将举者于右今媵爵于公为将举旅当奠荐右而奠于荐左是不敢必君之举也引大射礼者见此二人阼阶下拜讫亦反门右北面位也】
　　右二人媵爵于公
　　公坐取大夫所媵觯兴以酬賔賔降西阶下再拜稽首公命小臣辞賔升成拜【兴以酬賔就其阶而酬之也升成拜复再拜稽首也先时君辞之于礼若未成然】公坐奠觯答再拜执觯兴立卒觯賔下拜小臣辞賔升再拜稽首【不言成拜者为拜故下实未拜也下不辄拜礼杀也此賔拜于君之左不言之者不敢敌偶于君】公坐奠觯答再拜执觯兴賔进受虚爵降奠于篚易觯洗【君尊不酌故也凡爵不相袭者于尊者言更自敌以下言易更作新易有故之辞进受虚爵尊君也不言公酬賔于西阶上及公反位者亦尊君空其文也○愚谓易犹更也不敢袭用君爵尊君也注于更易二义太生分别疏家援证虽多亦未见确据】公有命则不易不洗反升酌膳觯下拜小臣辞賔升再拜稽首【下拜下亦未拜凡下未拜有二或礼杀或君亲辞君亲辞则闻命即升升乃拜是以不言成拜】公答再拜【拜于阼阶上也于是賔请旅侍臣】賔以旅酬于西阶上【旅序也以次序劝卿大夫饮酒】射人作大夫长升受旅【言作大夫则卿存矣长者尊先而卑后○卿称上大夫旅三卿徧次至五大夫】賔大夫之右坐奠觯拜执觯兴大夫答拜【賔在右者相饮之位○疏云賔在西阶上酬卿賔与卿并北面賔在东卿在西是賔在大夫之右賔位合在西而今在东者相饮之位也】賔坐祭立饮卒觯不拜【酬而礼杀○对酢之时坐卒爵拜既爵是礼盛也】若膳觯也则降更觯洗升实散大夫拜受賔拜送【言更觯卿尊也○膳觯本非臣所可袭以君命故得一用至酌他人则必更矣注释更字义亦未可信】大夫辩受酬如受賔酬之礼不祭卒受者以虚觯降奠于篚【卒犹后也大射礼曰奠于篚复位今文辩皆作徧○辩受酬皆拜受拜送但賔初酬有坐祭后酬者则不祭为异云大夫辩受酬不及于士也注引大射礼奠觯复位复门右北面之位】
　　右公举媵爵酬賔遂旅酬初燕盛礼成
　　主人洗升实散献卿于西阶上【酬而后献卿别尊卑也饮酒成于酬也○成于酬谓成于旅酬自此至降奠于篚主人献卿又二大夫媵觯于公公又举媵酬賔若长遂旅酬凡三节此献卿而酬燕礼之稍杀也】司宫兼卷重席设于賔左东上【言兼卷则每卿异席也重席重蒲筵缁布纯也卿坐东上统于君也席自房来○重席但一种席重设之故注云重蒲筵缁布纯也加席则于席上设异席如公食大夫记云司宫具几与蒲筵常缁布纯加萑席寻帛纯是也○卷居逺反重直容反】卿升拜受觚主人拜送觚卿辞重席司宫彻之【彻犹去也重席虽非加犹为其重累去之辟君也○以君有　加席两重此虽蒲筵一种重设嫌其两重与君同也】乃荐脯醢卿升席坐左执爵右祭脯醢遂祭酒不啐酒降席西阶上北面坐卒爵兴坐奠爵拜执爵兴主人答拜受爵卿降复位【不酢辟君也卿无俎者燕主于羞○献公主人酢于阼阶下此不酢者嫌于献公同也】辩献卿主人以虚爵降奠于篚【今文无奠于篚】射人乃升卿卿皆升就席若有诸公则先卿献之如献卿之礼【诸公者谓大国之孤也孤一人言诸者容牧有三监○郑司农注典命云上公得置孤卿一人后郑从之是孤卿本一人也王制云天子使其大夫为三监监于方伯之国国三人是方伯之国或有三公故云诸公也疏又云立三监是殷法周使伯佐牧不置监其有监者因殷不改者也故郑云容容有异代之法也】席于阼阶西北面东上无加席【席孤北面为其大尊屈之也亦因阼阶西位近君近君则屈亲宠苟敬私昵之坐】
　　右主人献卿或献孤
　　小臣又请媵爵者二大夫媵爵如初【又复○二大夫媵爵自阼阶下皆北面再拜稽首至执觯待于洗南皆与前二人媵爵者同也】请致者若命长致则媵爵者奠觯于篚一人待于洗南长致致者阼阶下再拜稽首公答再拜【命长致者公或时未能举自优暇也○前媵爵云若命皆致此媵爵云若命长致皆不定之辞非谓前必二人后必一人也欲互见其仪耳】洗象觯升实之坐奠于荐南降与立于洗南者二人皆再拜稽首送觯公答再拜【奠于荐南者于公所用酬賔觯之处二人俱拜以其共劝君○前二人媵觯奠二觯于荐南公取上觯为賔举旅下觯仍在今又媵一觯奠于荐南知其在公所用酬賔觯之空处也】
　　右再请二大夫媵觯
　　公又行一爵若賔若长唯公所酬【一爵先媵者之下觯也若賔若长则賔礼杀矣长公卿之尊者也賔则以酬长长则以酬賔】以旅于西阶上如初大夫卒受者以虚觯降奠于篚【○疏曰言如初者一如上为賔举旅之节】
　　右公又行爵为卿举旅燕礼之再成
　　主人洗升献大夫于西阶上大夫升拜受觚主人拜送觚大夫坐祭立卒爵不拜既爵主人受爵大夫降复位【既尽也不拜之者礼又杀○前献卿不酢已是礼杀今献大夫不但不酢又不拜既爵故云礼又杀自此下至乐正告公主人献大夫未及旅而乐作献工后乃举旅旅已奏笙间歌合乐爵乐更作以成三旅礼又杀而乐大备所以致和乐之情也】胥荐主人于洗北西面脯醢无脀【胥膳宰之吏也主人大夫之下先大夫荐之尊之也不于上者上无其位也脀俎实○此主人是宰夫代君为献主君在阼阶上则已不得干正主之位而荐之堂下故注云上无其位也○脀之承反】辩献大夫遂荐之继賔以西东上【徧献之乃荐略贱也亦献而后布席也】卒射人乃升大夫大夫皆升就席
　　右主人献大夫兼有胥荐主人之事
　　席工于西阶上少东乐正先升北面立于其西【工瞽蒙歌讽诵诗者也凡执技艺者称工少牢馈食礼曰皇尸命工祝乐记师乙曰乙贱工也乐正于天子乐师也凡乐掌其序事乐成则告备】小臣纳工工四人二瑟小臣左何瑟面鼔执越内右手相入升自西阶北面东上坐小臣坐授瑟乃降【工四人者燕礼轻从大夫制也面鼓者燕尚乐可鼓者在前也越瑟下孔也内为主也相扶工也后二人徒相天子大仆二人也小臣四人祭仆六人御仆十二人皆同官】工歌鹿鸣四牡皇皇者华【三者皆小雅篇也鹿鸣君与臣下及四方之賔宴讲道修政之乐歌也此采其已有防酒以召嘉賔嘉賔既来示我以善道又乐嘉賔有孔昭之明徳可则效也四牡君劳使臣之来乐歌也此采其勤苦王事念将父母懐归伤悲忠孝之至以劳賔也皇皇者华君遣使臣之乐歌也此采其更是劳苦自以为不及欲谘谋于贤知而以自光明也】
　　右升歌
　　卒歌主人洗升献工工不兴左瑟一人拜受爵主人西阶上拜送爵【工歌乃献之贱者先就事也左瑟便其右一人工之长者也工拜于席】荐脯醢【辄荐之变于大夫也○大夫徧献乃荐此献一人即荐礼尚异故变于大夫也】使人相祭【使扶工者相其祭荐祭酒】卒爵不拜【贱不备礼】主人受爵【将复献众工也】众工不拜受爵坐祭遂卒爵辩有脯醢不祭主人受爵降奠于篚【遂犹因也古文曰卒爵不拜】
　　右献工
　　公又举奠觯唯公所赐以旅于西阶上如初【言赐者君又弥尊賔长弥卑○奠觯媵爵者奠于荐南之觯也公举之为大夫旅酬也如初如为賔为卿举旅之节也】右公三举旅以成献大夫之礼
　　卒【旅毕也】笙入立于县中奏南陔白华华黍【以笙播此三篇之诗县中县中央也乡饮酒礼曰磬南北面奏南陔白华华黍皆小雅篇也今亡其义未闻昔周之兴也周公制礼作乐采时世之诗以为乐歌所以通情相风切也其有此篇明矣后世衰防幽厉尤甚礼乐之书稍稍废弃孔子曰吾自卫反鲁然后乐正雅颂各得其所谓当时在者而复重襍乱者也恶能存其亡者乎宜正考父校商之名颂十二篇于周大师归以祀其先王至孔子二百年之间五篇而已此其信也○诸使轩县故笙入奏县中轩县止阙南面】右奏笙
　　主人洗升献笙于西阶上一人拜尽阶不升堂受爵降主人拜送爵阶前坐祭立卒爵不拜既爵升授主人【一人笙之长者也乡射礼曰笙一人拜于下】
　　众笙不拜受爵降坐祭立卒爵辩有脯醢不祭
　　右献笙
　　乃间歌鱼丽笙由庚歌南有嘉鱼笙崇丘歌南山有台笙由仪【间代也谓一歌则一吹也六者皆小雅篇也鱼丽言太平年丰物多也此采其物多酒防所以优賔也南有嘉鱼言太平君子有酒乐与贤者共之也此采其能以礼下贤者贤者累蔓而归之与之宴乐也南山有台言太平之治以贤者为本也此采其爱友贤者为邦家之基民之父母既欲其身之夀考又欲其名徳之长也由庚崇丘由仪今亡其义未闻】遂歌乡乐周南闗雎葛覃卷耳召南鹊巢采蘩采苹【周南召南国风篇也王后国君夫人房中之乐歌也闗雎言后妃之徳葛覃言后妃之职卷耳言后妃之志鹊巢言国君夫人之徳采蘩言国君夫人不失职也采苹言卿大夫之妻能修其法度也昔太王王季居于岐山之阳躬行召南之教以兴王业及文王而行周南之教以受命大雅云刑于寡妻至于兄弟以御于家邦谓此也其始一国尔文王作邑于丰以故地为卿士之采地乃分为二国周周公所食也召召公所食也于时文王三分天下有其二徳化被于西土是以其诗有仁贤之风者属之召南焉有圣人之风者属之周南焉夫妇之道者生民之本王政之端此六篇者其教之原也故国君与其臣下及四方之賔燕用之合乐也乡乐者风也小雅为诸侯之乐大雅颂为天子之乐乡饮酒升歌小雅礼盛者可以进取燕合乡乐者礼轻者可以逮下也春秋传曰肆夏繁遏渠天子所以享元侯也文王大明緜两君相见之乐也然则诸侯之相与燕升歌大雅合小雅也天子与次国小国之君燕亦如之与大国之君燕升歌颂合大雅其笙间之篇未闻○乡乐者大夫士所用之乐也乡饮酒礼云合乐周南召南谓歌与众声俱作此歌乡乐当亦然也】大师告于乐正曰正歌备【大师上工也掌合隂阳之声教六师以六律为之音者也子贡问师乙曰吾闻声歌各有宜也如赐者宜何歌也是明其掌而知之也正歌者升歌及笙各三终间歌三终合乐三终为一备备亦成也○六师周礼磬钟笙镈韎籥等六师也】乐正由楹内东楹之东告于公乃降复位【言由楹内者以其立于堂亷也复位位在东县之北○初乐正与工俱在堂亷今告乐备复降在东县北北面也】
　　右歌笙间作遂合乡乐而告乐备
　　射人自阼阶下请立司正公许射人遂为司正【君许其请因命用为司正君三举爵乐备作矣将留賔饮酒更立司正以监之察仪法也射人俱相礼其事同○自此至无算乐皆坐燕尽欢之事既立司正安賔次主人献士及旅食次或射以乐賔次賔媵觯于公为士举旅酬次主人献庶子以下诸臣乃行无算爵无算乐凡六节而燕礼备】司正洗角觯南面坐奠于中庭升东楹之东受命西阶上北面命卿大夫君曰以我安卿大夫皆对曰诺敢不安【洗奠角觯于中庭明其事以自表威仪多也君意殷勤欲留賔饮酒命卿大夫以我故安或亦其实不主意于賔也○司正述君之言以命卿大夫我者君自我也言我欲留賔当为我安坐以留之也】司正降自西阶南面坐取觯升酌散降南面坐奠觯右还北面少立坐取觯兴坐不祭卒觯奠之兴再拜稽首【右还将适觯南先西面也必从觯西为君之在东也少立者自严正慎其位也】左还南面坐取觯洗南面反奠于其所【反奠虚觯不空位也○司正奠觯取觯皆南面明将监堂下酒仪也北面拜者明监酒出君命也】升自西阶东楹之东请彻俎降公许告于賔賔北面取俎以出膳宰彻公俎降自阼阶以东【膳宰降自阼阶以賔亲彻若君亲彻然】卿大夫皆降东面北上【以将坐降待賔反也】賔反入及卿大夫皆说屦升就席公以賔及卿大夫皆坐乃安【凡燕坐必说屦屦贱不在堂也礼者尚敬敬多则不亲燕安坐相亲之心也】羞庶羞【谓肝膋狗胾醢也骨体所以致敬也庶羞所以尽爱也敬之爱之厚贤之道】大夫祭荐【燕乃祭荐不敢于盛成礼也】司正升受命皆命君曰无不醉賔及卿大夫皆兴对曰诺敢不醉皆反坐【皆命者命賔命卿大夫也起对必降席司正退立西序端】
　　右立司正命安賔
　　主人洗升献士于西阶上士长升拜受觯主人拜送觯【献士用觯士贱也今文觯作觚】士坐祭立饮不拜既爵其他不拜坐祭立饮【他谓众士也亦升受爵不拜】乃荐司正与射人一人司士一人执幂二人立于觯南东上【天子射人司士皆下大夫二人诸侯则上士其人数亦如之司正为上○疏云此等皆士而先荐者以其皆有事故先荐司士掌羣士爵禄废置之事士中之尊故亦先荐又云士位在西有事者别在觯南北面东上也四者皆士意亦于此时献之而后荐】辩献士士既献者立于东方西面北上乃荐士【每已献而即位于东方盖尊之毕献荐于其位○疏云庭中之位卿东方西面大夫北面士西方东面是东方尊今卿大夫得献升堂位空士得献即东方卿位是尊之也】祝史小臣师亦就其位而荐之【次士献之已不变位位自在东方○上设位之时祝史在门东小臣在东堂下是在东方也】主人就旅食之尊而献之旅食不拜受爵坐祭立饮【北面酌南乡献于尊南不洗者以其贱略之也亦毕献乃荐之主人执虚爵奠于篚复位】
　　右主人辩献士及旅食
　　若射则大射正为司射如乡射之礼【大射正射人之长者也如乡射之礼者燕为乐卿大夫宜从其礼也如者如其告弓矢既具至退中与算也纳射器而张侯其告请先于君乃以命賔及卿大夫其为司正者亦为司马君与賔为耦乡射记曰自君射至龙旜亦其异者也荐旅食乃射者是燕射主于饮酒○经云若射不定之辞或射或否唯君所命若不射则主人献旅食后賔即媵觯举酬注云荐旅食乃射是燕射主于饮酒以大射主于射未为大夫举旅即射也】
　　右因燕而射以乐賔
　　賔降洗升媵觚于公酌散下拜公降一等小臣辞賔升再拜稽首公答再拜【此当言媵觯酬之礼皆用觯言觚者字之误也古者觯字或作角旁氏由此误尔○陆氏觚依注音觯】賔坐祭卒爵再拜稽首公答再拜賔降洗象觯升酌膳坐奠于荐南降拜小臣辞賔升成拜公答再拜賔反位【反位反席也今文曰洗象觚】公坐取賔所媵觯兴唯公所赐【至此又言兴者明公崇礼不倦也今文觯又为觚】受者如初受酬之礼【○如其自賔降至进受虚爵也】降更爵洗升酌膳下拜小臣辞升成拜公答拜乃就席坐行之【坐行之若今坐相劝酒】有执爵者【士有盥升主酌授之者○前三举旅皆酬者自酌授人至此乃有代酌授之者】唯受于公者拜【公所赐者也其余则否】司正命执爵者爵辩卒受者兴以酬士【欲令恵均○前三举旅皆止于大夫今为士举旅故命之相旅固司正职也执爵者爵辩卒受者兴以酬士即其命之之辞】大夫卒受者以爵兴西阶上酬士士升大夫奠爵拜士答拜【兴酬士者士立堂下无坐位】大夫立卒爵不拜实之士拜受大夫拜送士旅于西阶上辩【祝史小臣旅食皆及焉】士旅酌【旅序也士以次序自酌相酬无执爵者】卒
　　右賔媵觯于公公为士举旅酬
　　主人洗升自西阶献庶子于阼阶上如献士之礼辩降洗遂献左右正与内小臣皆于阼阶上如献庶子之礼【庶子掌正六牲之体及舞位使国子修徳学道世子之官也而与膳宰乐正聨事乐正亦教国子以舞左右正谓乐正仆人正也小乐正立于西县之北仆人正仆人师仆人士立于其北北上大乐正立于东县之北若射则仆人正仆人士陪于工后内小臣奄人掌君隂事隂令后夫人之官也皆献于阼阶上别于外内臣也献正下及内小臣则磬人钟人鑮人鼓人仆人之属尽献可知也凡献皆荐也○诸侯之庶子即天子之诸子皆世子之官也左右正据庭中之位而言大乐正在东县北故曰左正仆人正在西县北故曰右正别于外内臣者在乡遂采地者为外臣在朝廷者为内臣庶子以下皆人君近习故云别于外内臣也】
　　右主人献庶子以下于阼阶
　　无算爵【算数也爵行无次无数唯意所劝醉而止】士也有执膳爵者有执散爵者执膳爵者酌以进公公不拜受执散爵者酌以之公命所赐所赐者兴受爵降席下奠爵再拜稽首公答拜【席下席西也古文曰公答再拜○疏云旅酬以前受公爵皆降阶下拜至此不复降拜者礼杀故也又云賔与卿大夫席皆南面统于君皆以东为上故知席下为席西也】受赐爵者以爵就席坐公卒爵然后饮【不敢先虚爵明此劝恵从尊者来也】执膳爵者受公爵酌反奠之【宴欢在于饮酒成其意】受赐爵者兴授执散爵执散爵者乃酌行之【予其所劝者○坐而劝坐而受】唯受爵于公者拜卒受爵者兴以酬士于西阶上士升大夫不拜乃饮实爵【乃犹而也○此实爵当是大夫自酌与之不使人代】士不拜受爵大夫就席士旅酌亦如之【○亦旅于阶上而不拜也】公有命彻幂则卿大夫皆降西阶下北面东上再拜稽首公命小臣辞公答再拜大夫皆辟【命彻幂者公意殷勤必尽酒也小臣辞不升成拜明虽醉正臣礼也不言賔賔弥臣也君答拜于上示不虚受也】遂升反坐士终旅于上如初【卿大夫降而爵止于其反席卒之○士方酌旅以卿大夫降而遂止及其拜讫反席士复终旅于西阶上】无算乐【升歌间合无数也取欢而已其乐章亦然】
　　右燕末无算爵无算乐
　　宵则庶子执烛于阼阶上司宫执烛于西阶上甸人执大烛于庭阍人为大烛于门外【宵夜也烛燋也甸人掌共薪蒸者庭大烛为位广也阍人门人也为作也作大烛以俟賔客出】賔醉北面坐取其荐脯以降【取脯重得君赐】奏陔【陔陔夏乐章也賔出奏陔夏以为行节也凡夏以钟鼔奏之】賔所执脯以赐钟人于门内霤遂出【必赐钟人钟人掌以钟鼔奏九夏今奏陔以节己用赐脯以报之明虽醉不忘礼古文赐作锡】卿大夫皆出【随賔出也】公不送【賔礼讫是臣也】右燕毕賔出
　　公与客燕【谓四方之使者○此下言国君将与异国臣燕使卿大夫就馆戒客及客应对之辞其仪节与燕本国诸臣同唯戒賔为异故于礼末见之】曰寡君有不腆之酒以请吾子之与寡君须臾焉使某也以请【君使人戒客辞也礼使人各以其爵寡鲜也犹言少徳谦也腆善也上介出请入告古文腆皆作殄今文皆曰不腆酒无之】对曰寡君君之私也君无所辱赐于使臣臣敢辞【上介出答主国使者辞也私谓独受恩厚也君无所为辱赐于使臣谦不敢当也敢者怖惧用势决之辞】寡君固曰不腆使某固以请寡君君之私也君无所辱赐于使臣臣敢固辞【重传命固如故○使者重传命戒客客重使上介致辞】寡君固曰不腆使某固以请某固辞不得命敢不从【许之也于是出见主国使者辞以见许为得命今文无使某○使者三请而客许之】致命曰寡君使某有不腆之酒以请吾子之与寡君须臾焉【亲相见致君命辞也】君贶寡君多矣又辱赐于使臣臣敢拜赐命【贶赐也犹爱也敢拜赐命从使者拜君之赐命犹谦不必辞也】记
　　燕朝服于寝【朝服者诸侯与其羣臣日视朝之服也谓冠端缁带素韠白屦也燕于路寝相亲昵也今辟雍十月行此燕礼冠而衣皮弁服与礼异也】
　　其牲狗也【狗取择人也明非其人不与为礼也】亨于门外东方【亨于门外臣所掌也】若与四方之賔燕则公迎之于大门内揖让升【四方之賔谓来聘者也自戒至于拜至皆如公食亦告馔具而后公即席小臣请执幂请羞者乃迎賔也○告馔具请执幂等又公食所无】賔为苟敬席于阼阶之西北面有脀不哜肺不啐酒其介为賔【苟且也假也主国君飨时亲进醴于賔今燕又且献焉人臣不敢防烦尊者至此升堂而辞让欲以臣礼燕为恭敬也于是席之如献诸公之位言苟敬者賔实主国所宜敬也脀折俎也不哜啐似若尊者然也介门西北面西上公降迎上介以为賔揖让升如初礼主人献賔献公既献苟敬乃媵觚羣臣即位如燕也○苟敬者坐近君侧而简于礼仪疑于苟矣实则敬之故立以为名】无膳尊无膳爵【降尊以就卑也○欲敬异国之賔故不自殊异也】
　　与卿燕则大夫为賔与大夫燕亦大夫为賔【不以所与燕者为賔者燕为序欢心賔主敬也公父文伯饮南宫敬叔酒以路堵父为客此之谓也君但以大夫为賔者大夫卑虽尊之犹逺于君今文无则下无燕○此谓与己臣子燕法也】
　　羞膳者与执幂者皆士也【尊君也膳宰卑于士】羞卿者小膳宰也【膳宰之佐也○以经不辨其人故记者指言之】
　　若以乐纳賔则賔及庭奏肆夏賔拜酒主人答拜而乐阕公拜受爵而奏肆夏公卒爵主人升受爵以下而乐阕【肆夏乐章也今亡以钟鑮播之鼓磬应之所谓金奏也记曰入门而县兴示易以敬也卿大夫有王事之劳则奏此乐焉○阕苦穴反】升歌鹿鸣下管新宫笙入三成【新宫小雅逸篇也管之入三成谓三终也】遂合乡乐【乡乐周南召南六篇言遂者不间也】若舞则勺【勺颂篇告成大武之乐歌也其诗曰于铄王师遵养时晦又曰实维尔公允师既合乡乐万舞而奏之所以美王侯劝有功也○升歌不尽鹿鸣以下三篇而但歌鹿鸣下管不奏南陔白华华黍而管新宫不用间歌笙入三终而遂合乡乐又或为之舞而歌勺以为节皆与常燕异初既以乐纳之及作正乐又有此异节以其有王事之劳故特异之也○勺音灼】
　　唯公与賔有俎【主于燕其余可以无俎】
　　献公曰臣敢奏爵以听命【授公释此辞不敢必受之○谓主人献公及賔媵爵皆释此辞】
　　凡公所辞皆栗阶【栗蹙也谓越等急趋君命也○辞者辞其拜下命之升也】凡栗阶不过二等【其始升犹聚足连步越二等左右足各一发而升堂○疏云栗阶不过二等据上等而言故郑云其始升犹聚足连步也聚足谓前足蹑一等后足从之并连步谓足相随不相过即聚足也至近上二等左右足各一发而升堂也】
　　凡公所酬既拜请旅侍臣【既拜谓自酌升拜时也摈者阼阶下告于公还西阶下吿公许旅行也请行酒于羣臣必请者不専恵也○賔受公虚爵自酌升拜公答拜于是时请之】
　　凡荐与羞者小膳宰也【谓于卿大夫以下也上特言羞卿者小膳宰欲絶于賔羞賔者亦士】
　　有内羞【谓羞豆之实酏食糁食羞笾之实糗饵粉餈○酏以支反糁素感反饵音二餈才私反】君与射则为下射袒朱襦乐作而后就物【君尊】小臣以巾授矢稍属【君尊不搢矢○发一矢复授一矢】不以乐志【辟不敏也○不以乐为节也】既发则小臣受弓以授弓人【俟复发也不使大射正燕射轻】上射退于物一笴既发则答君而俟【○答对也面乡君也○笴工但反又弓老反】若饮君燕则夹爵【谓君在不胜之党賔饮之如燕媵觚则又夹爵○夹爵者将饮君先自饮及君饮讫又自饮也】君在大夫射则肉袒【不纁襦厌于君○乡射大夫与士射则袒纁襦○厌一涉反】
　　若与四方之賔燕媵爵曰臣受赐矣臣请赞执爵者【受赐谓公乡者酌之至燕主人事賔之礼杀賔降洗升媵觯于公答恩恵也○賔媵爵在坐燕之后故注云事賔之礼杀】相者对曰吾子无自辱焉【辞之也对答也亦告公以公命答之也】有房中之乐【歌周南召南之诗而不用钟磬之节也谓之房中者后夫人之所讽诵以事其君子○疏云承上文与四方之賔燕乃有之愚谓常燕有无算乐恐亦未必不有也】















　　仪礼郑注句读卷六
　　钦定四库全书
　　仪礼郑注句读卷七
　　济阳张尔岐撰
　　大射仪第七【郑目録云名曰大射者诸侯将有祭祀之事与其羣臣射以观其礼数中者得与于祭不数中者不得与于祭射义于五礼属嘉礼大戴此第十三小戴及别録皆第七】
　　大射之仪君有命戒射【将有祭祀之事当射宰告于君君乃命之言君有命政教宜由尊者○自此至羹定皆射前戒备之事戒诸官张射侯设乐县陈燕具凡四节】宰戒百官有事于射者【宰于天子冢宰治官卿也作大事则掌以君命戒于百官○诸侯无冢宰立司徒以兼之此言宰即司徒也其掌誓戒百官与天子冢宰同】射人戒诸公卿大夫射司士戒士射与赞者【射人掌以射法治射仪司士掌国中之士治凡其戒令皆司马之属也殊戒公卿大夫与士辨贵贱也赞佐也谓士佐执事不射者○上文宰承君命既总戒之此射人司士又分别戒之也】右戒百官
　　前射三日宰夫戒宰及司马射人宿视涤【宰夫冢宰之属掌百官之徴令者司马于天子政官之卿凡大射则合其六耦涤谓溉器扫除射官○前者宰巳戒百官至此宰夫又以射期将至来告于宰上下交饬也又及司马者此日量道张侯司马职也射人宿视涤扫除濯溉又在前射三日之前一夕故云宿】司马命量人量侯道与所设乏以貍步大侯九十参七十干五十设乏各去其侯西十北十【量人司马之属掌量道巷涂数者侯谓所射布也尊者射之以威不宁侯卑者射之以求为侯量侯道谓去堂逺近也容谓之乏所以为获者之御矢貍之伺物每举足者正视逺近为发必中也是以量侯道取象焉乡射记曰侯道五十弓考工记曰弓之下制六尺则此貍步六尺明矣大侯熊侯谓之大者与天子熊侯同参读为糁糁杂也杂侯者豹鹄而麋饰下天子大夫也干读为豻豻侯者豻鹄豻饰也大夫将祭于己射麋侯士无臣祭不射○三侯皆以布为之而以皮为鹄旁又饰以皮王大射用虎侯熊侯豹侯畿内诸侯二侯以熊侯为首畿外诸侯得用三侯熊侯糁侯豻侯以熊侯同于天子故云大侯三侯其道递近以二十步为率尊者射逺卑者射近侯逺则鹄大侯近则鹄小○参依注音糁素感反干依注音豻五旦反】遂命量人巾车张三侯大侯之崇见鹄于参参见鹄于干干不及地武不系左下纲设乏西十北十凡乏用革【巾车于天子宗伯之属掌装衣车者亦使张侯侯巾类崇髙也髙必见鹄鹄所射之主射义曰为人君者以为君鹄为人臣者以为臣鹄为人父者以为父鹄为人子者以为子鹄言射中此乃能任已位也鹄之言较较直也射者所以直己志或曰鹄鸟名射之难中巾之为俊是以所射于侯取名也淮南子曰鳱鹄知来然则所云正者正也亦鸟名齐鲁之间名题肩为正正鹄皆鸟之捷黠者考工记曰梓人为侯广与崇方参分其广而鹄居一焉则大侯之鹄方六尺糁侯之鹄方四尺六寸大半寸豻侯之鹄方三尺三寸少半寸及至也武迹也中人之足长尺二寸以豻侯计之糁侯去地一丈五寸少半寸大侯去地二丈二尺五寸少半寸凡侯北面西方谓之左前射三日张侯设乏欲使有事者豫志焉○大侯之鹄见参侯之上参侯之鹄见干侯之上干侯下纲则去地一尺二寸此三侯髙下之法也注知三侯之鹄广狭之数者以侯之广狭取则于侯道之逺近每弓取二寸九十弓者十八尺七十弓者十四尺五十弓者十尺每侯之鹄又各取其侯三分之一故推知之也设乏西十北十西与北各去侯六丈也云凡乏三侯各有乏也】
　　右前射三日戒宰视涤量道张侯
　　乐人宿县于阼阶东笙磬西面其南笙钟其南鑮皆南陈【笙犹生也东为阳中万物以生春秋传曰太簇所以金奏赞阳出滞姑洗所以修絜百物考神纳宾是以东方钟磬谓之笙皆编而县之周礼曰凡县钟磬半为堵全为肆有钟有磬为全鑮如钟而大奏乐以鼓鑮为节○诸侯轩县三面各有一肆此其东一肆也笙磬笙钟先儒以为声与笙协应故名笙○鑮音博】建鼔在阼阶西南鼓应鼙在其东南鼔【建犹树也以木贯而载之树之跗也南鼔谓所伐面也应鼙应朔鼙也先击朔鼙应鼙应之鼙小鼔也在东便其先击小后击大也鼔不在东县南为君也○此鼔本在东县之南与磬钟鑮共为一肆移来在此者郑以为为君以君在阼阶上近君设之故云为君也下建鼔言一此不言一因移并言之】西阶之西颂磬东面其南钟其南鑮皆南陈一建鼓在其南东鼔朔鼙在其北【言成功曰颂西为隂中万物之所成春秋传曰夷则所以咏歌九则平民无忒无射所以宣布哲人之令徳示民轨义是以西方钟磬谓之颂朔始也奏乐先击西鼙乐为宾所由来也钟不言颂鼙不言东鼔义同省文也古文颂为庸○此西一肆也颂钟颂磬先儒以为歌颂则奏之故名颂○颂音容】一建鼔在西阶之东南面【言面者国君于其羣臣备三面尔无钟磬有鼔而已其为诸侯则轩县○轩县三面皆县北面合有一肆以其与羣臣射故阙之以辟射位犹设一建鼔者姑备三面耳故言南面与笙磬颂磬同例而与上文建鼔之自东县移来者异文也】簜在建鼔之间【簜竹也谓笙箫之属倚于堂】鼗倚于颂磬西纮【鼗如鼔而小有柄宾至摇之以奏乐也纮编磬绳也设鼗在磬西倚于纮也王制曰天子赐诸侯乐则以柷将之赐伯子男乐则以鼗将之○纮音宏】
　　右射前一日设乐县
　　厥明司宫尊于东楹之西两方壶膳尊两甒在南有丰幂用锡若絺缀诸箭盖幂加勺又反之皆尊酒在北【膳尊君尊也后陈之尊之也丰以承尊也説者以为若井鹿卢其为字从豆声近似豆大而卑矣幂覆尊巾也锡细布也絺细葛也箭篠也为幂盖卷辟缀于篠横之也又反之为覆勺也皆尊二者皆有酒之尊重本也酒在北尊统于君南为上也唯君面尊言専恵也今文锡或作緆絺或作绤古文箭作晋○诸侯将射先行燕礼故此下皆陈燕其缀诸箭者缀锡若絺于箭而张之以覆也盖幂加勺又反之此覆尊之法勺加幂上复撩幂之垂者以覆勺】尊士旅食于西鑮之南北面两圜壶【旅众也士众食未得正禄谓庶人在官者圜壶变于方也贱无酒】又尊于大侯之乏东北两壶献酒【为仆人巾车糁侯豻侯之获者献读为沙沙酒浊特泲之必摩沙者也两壶皆沙酒郊特牲曰汁献涗于醆酒服不之尊俟时而陈于南统于侯皆东面○注引郊特牲以证沙酒之义涗泲也泲沙酒者和以醆酒而摩挲之以出郁鬯之汁也以其祭侯故用郁鬯设服不之尊在饮不胜者以后故注云俟时明此尊不为服不氏设也○献素何反泲子礼反涚始鋭反】设洗于阼阶东南罍水在东篚在洗西南陈设膳篚在其北西面【或言南陈或言西面异其文也】又设洗于获者之尊西北水在洗北篚在南东陈【亦统于侯也无爵因服不也有篚为奠虚爵也服不之洗亦俟时而陈于其南○此篚巾不设爵将因献服不之爵而用之也】小臣设公席于阼阶上西乡司宫设宾席于戸西南面有加席卿席宾东东上小卿宾西东上大夫继而东上若有东面者则北上席工于西阶之东东上诸公阼阶西北面东上【唯宾及公席布之也其余树之于位后耳小卿命于其君者也席于宾西射礼辨贵贱也诸公大国有孤卿一人与君论道亦不典职如公矣】官馔【百官各馔其所当共之物】羮定【烹肉熟也射义曰诸侯之射也必先行燕礼燕礼牲用狗】
　　右射日陈燕具席位
　　射人吿具于公公升即位于席西乡小臣师纳诸公卿大夫诸公卿大夫皆入门右北面东上士西方东面北上大史在干侯之东北北面东上士旅食者在士南北面东上小臣师从者在东堂下南面西上【大史在干侯东北士旅食者在士南为有侯故入庭深也小臣师正之佐也正相君出入君之大命○自此至南面反奠于其所北面立皆将射先燕之事公命宾纳宾以来主人献宾宾酢主人主人献公主人受公酢主人酬宾二人举觯公取觯酬宾遂旅酬主人献卿二人再举觯公为卿举旅酬主人献大夫工入奏乐凡十二节皆与燕礼同容有小异主于射故也】公降立于阼阶之东南南乡小臣师诏揖诸公卿大夫诸公卿大夫西面北上揖大夫大夫皆少进【诏告也变尔言揖亦以其入庭深也上言大夫误衍耳】大射正摈【大射正射人之长】摈者请宾公曰命某为宾【某大夫名】摈者命宾宾少进礼辞【命宾者东面南顾辞辞以不敏】反命【以宾之辞告于君】又命之宾再拜稽首受命【又复】摈者反命宾出立于门外北面公揖卿大夫升就席小臣自阼阶下北面请执幂者与羞膳者【请士可使执君两甒之幂及羞脯醢庶羞于君者方圜壶献无幂】乃命执幂者执幂者升自西阶立于尊南北面东上【命者于西阶前以公命命之东上执尊之幂为上羞膳者从而东由堂东升自北阶立于房中西面南上不言命者不升堂畧之】膳宰请羞于诸公卿者【膳宰请者异于君也】摈者纳宾宾及庭公降一等揖宾宾辟【及至也辟逡遁不敢当盛】公升即席【以宾将与主人为礼不参之】
　　右命宾纳宾
　　奏肆夏【肆夏乐章名今亡吕叔玉云肆夏时迈也时迈者太平巡守祭山川之乐歌其诗曰明昭有周式序在位又曰我求懿徳肆于时夏奏此以延宾其着宣王徳劝贤与周礼曰宾出入奏肆夏】宾升自西阶主人从之宾右北面至再拜宾答再拜【主人宰夫也又掌宾客之献饮食君于臣虽为宾不亲献以其莫敢亢礼】主人降洗洗南西北面【宾将从降乡之不于洗北辟正主】宾降阶西东面主人辞降宾对【对答】主人北面盥坐取觚洗宾少进辞洗主人坐奠觚于篚兴对宾反位【宾少进者所辞异宜违其位也献不用爵辟正主】主人卒洗宾揖乃升【宾每先升揖之】主人升宾拜洗主人宾右奠觚答拜降盥宾降主人辞降宾对卒盥宾揖升主人升坐取觚【取觚将就瓦甒酌膳】执幂者举幂主人酌膳执幂者盖幂酌者加勺又反之【反之覆勺】筵前献宾宾西阶上拜受爵于筵前反位主人宾右拜送爵【宾既拜于筵前受爵退复位】宰胥荐脯醢【宰胥宰官之吏也不使膳宰荐不主于饮酒变于燕】宾升筵庶子设折俎【庶子司马之属掌正六牲之体者也乡射记曰宾俎脊胁肩肺不使膳宰设俎为射变于燕】宾坐左执觚右祭脯醢奠爵于荐右兴取肺坐絶祭哜之兴加于俎坐捝手执爵遂祭酒兴席末坐啐酒降席坐奠爵拜告防执爵兴主人答拜【降席席西也防美也】乐阕【阕止也乐止者尊宾之礼盛于上也○唯盛得有乐也燕礼记云宾及庭而奏肆夏宾拜酒主人答拜而乐阕亦谓啐酒告防时此燕已臣子法郊特牲云宾入大门而奏肆夏卒爵而乐阕彼燕朝聘之宾法也】宾西阶上北面坐卒爵兴坐奠爵拜执爵兴主人答拜
　　右主人献宾
　　宾以虚爵降【既卒爵将酢也】主人降宾洗南西北面坐奠觚少进辞降主人西阶西东面少进对宾坐取觚奠于篚下盥洗【篚下篚南】主人辞洗宾坐奠觚于篚兴对卒洗及阶揖升主人升拜洗如宾礼宾降盥主人降宾辞降卒盥揖升酌膳执幂如初以酢主人于西阶上主人北面拜受爵宾主人之左拜送爵【宾南面授爵乃于左拜凡授爵乡所受者】主人坐祭不啐酒【辟正主也未荐者臣也】不拜酒【主人之义燕礼曰不拜酒不告防】遂卒爵兴坐奠爵拜执爵兴宾答拜主人不崇酒以虚爵降奠于篚【不崇酒辟正君也崇充也谓谢酒恶相充实】宾降立于西阶西东面【既受献矣不敢安盛】摈者以命升宾宾升立于西序东面【命公命也东西墙谓之序】
　　右宾酢主人
　　主人盥洗象觚升酌膳东北面献于公【象觚觚有象骨饰也取象觚东面不言实之变于燕】公拜受爵乃奏肆夏【言乃者其节异于宾○宾及庭奏君受爵乃奏也】主人降自西阶阼阶下北面拜送爵宰胥荐脯醢由左房庶子设折俎升自西阶【自由也左房东房也人君左右房乡射记曰主人俎脊胁臂肺也】公祭如宾礼庶子赞授肺不拜酒立卒爵坐奠爵拜执爵兴【凡异者君尊变于宾】主人答拜乐阕升受爵降奠于篚
　　右主人献公
　　更爵洗升酌散以降酢于阼阶下北面坐奠爵再拜稽首公答拜【更易也易爵不敢袭至尊古文更为受】主人坐祭遂卒爵兴坐奠爵再拜稽首公答拜主人奠爵于篚
　　右主人受公酢
　　主人盥洗升媵觚于宾酌散西阶上坐奠爵拜宾西阶上北面答拜【媵送也散方壶之酒也古文媵皆作腾】主人坐祭遂饮宾辞卒爵兴坐奠爵拜执爵兴宾答拜【辞者辞其代君行酒不立饮也比于正主酬也】主人降洗宾降主人辞降宾辞洗卒洗宾揖升不拜洗【不拜洗酬而礼杀也】主人酌膳宾西阶上拜受爵于筵前反位主人拜送爵宾升席坐祭酒遂奠于荐东【遂者因坐而奠之不北面也奠之者酬不举也】主人降复位宾降筵西东南面立【宾不立于序内位弥尊】
　　右主人酬宾
　　小臣自阼阶下请媵爵者公命长【命之使选于长幼之中也卿则尊士则卑】小臣作下大夫二人媵爵【作使】媵爵者阼阶下皆北面再拜稽首公答拜【再拜稽首拜君命】媵爵者立于洗南西面北上序进盥洗角觯升自西阶序进酌散交于楹北降适阼阶下皆奠觯再拜稽首执觯兴公答拜【序次第也犹代也先者既酌右还而反与后酌者交于西楹北相左俟于西阶上乃降徃来以右为上古文曰降造阼阶下】媵爵者皆坐祭遂卒觯兴坐奠觯再拜稽首执觯兴公答再拜媵爵者执觯待于洗南【待待君命】小臣请致者【请君使一人与二人与不必君命】若命皆致则序进奠觯于篚阼阶下皆北面再稽首公答拜媵爵者洗象觯升实之序进坐奠于荐南北上降适阼阶下皆再拜稽首送觯公答拜【既酌而代进徃来由尊北交于东楹北亦相左奠于荐南不敢必君举】媵爵者皆退反位【反门右北面位】右二人媵觯将为宾举旅酬
　　公坐取大夫所媵觯兴以酬宾宾降西阶下再拜稽首小臣正辞宾升成拜【公起酬宾于西阶降尊以就卑也正长也小臣长辞变于燕升成拜复再拜稽首先时君辞之于礼若未成然】公坐奠觯答拜执觯兴公卒觯宾下拜小臣正辞宾升再拜稽首【不言成拜者为拜故下实未拜也下不就拜礼也下亦降也发端言降拜因上事言下拜】公坐奠觯答拜执觯兴宾进受虚觯降奠于篚易觯兴洗【宾进以臣道也君受虚爵君不亲酌凡爵不相袭者于尊者言更自敌以下言易更作新易有故之辞也不言公酬宾于西阶上及公反位者尊君空其文也○公授宾爵即反位】公有命则不易不洗反升酌膳下拜小臣正辞宾升再拜稽首公答拜【不易君义也不洗臣礼也○公答拜于阼阶上】宾吿于摈者请旅诸臣摈者吿于公公许【旅序也宾欲以次序劝诸臣酒】宾以旅大夫于西阶上摈者作大夫长升受旅【作使也使之以长幼之次先孤】宾大夫之右坐奠觯拜执觯兴大夫答拜宾坐祭立卒觯不拜若膳觯也则降更觯洗升实散大夫拜受宾拜送遂就席大夫辩受酬如受宾酬之礼不祭酒卒受者以虚觯降奠于篚复位
　　右公取媵觯酬宾遂旅酬
　　主人洗觚升实散献卿于西阶上司宫兼卷重席设于宾左东上卿升拜受觚主人拜送觚卿辞重席司宫彻之【彻犹去也重席虽非加犹为其重累辞之辟君】乃荐脯醢卿升席庶子设折俎【卿折俎未闻盖用脊胁臑折肺卿有俎者射礼尊】卿坐左执爵右祭脯醢奠爵于荐右兴取肺坐絶祭不哜肺兴加于俎坐捝手取爵遂祭酒执爵兴降席西阶上北面坐卒爵兴坐奠爵拜执爵兴【陈酒肴君之恵也不哜肺亦自贬于君】主人答拜受爵卿降复位【复西面位不酢辟君】辩献卿主人以虚爵降奠于篚摈者升卿卿皆升就席若有诸公则先卿献之如献卿之礼席于阼阶西北面东上无加席【公孤也席之北面为大尊屈之也亦因阼阶上近君近君则亲宠苟敬私昵之坐】
　　右主人献卿
　　小臣又请媵爵者二大夫媵爵如初请致者若命长致则媵爵者奠觯于篚【命长致者使长者一人致也公或时未能举自优暇】一人待于洗南【不致者】长致者阼阶下再拜稽首公答拜【再拜稽首拜君命】洗象觯升实之坐奠于荐南降与立于洗南者二人皆再拜稽首送觯公答拜【奠于荐南先媵者上觯之处也二人皆拜如初共劝君饮之】
　　右二人再媵觯
　　公又行一爵若宾若长唯公所赐【一爵先媵者之下觯也若宾若长礼杀也长孤卿之尊者也于是言赐射礼明尊卑】以旅于西阶上如初【赐宾则以酬长赐长则以酬宾大夫长升受旅以辩】大夫卒受者以虚觯降奠于篚
　　右公又行一觯为卿举旅
　　主人洗觚升献大夫于西阶上大夫升拜受觚主人拜送觚大夫坐祭立卒爵不拜既爵主人受爵大夫降复位【既尽也大夫卒爵不拜贱不备礼】胥荐主人于洗北西面脯醢无脀【胥宰官之吏主人下大夫也先大夫荐之尊之也不荐于上辟正主脀俎实】辩献大夫遂荐之继宾以西东上若有东面者则北上卒摈者升大夫大夫皆升就席【辩献乃荐畧贱也亦献后布席也○每献一人讫降阶献徧摈者乃总升之就席就席讫乃荐之】
　　右主人献大夫
　　乃席工于西阶上少东小臣纳工工六人四瑟【工谓瞽蒙善歌讽诵诗者也六人大师少师各一人上工四人四瑟者礼大乐众也】仆人正徒相大师仆人师相少师仆人士相上工【徒空手也仆人正仆人之长师其佐也士其吏也天子视了相工诸侯兼官是以仆人掌之大师少师工之长也凡国之瞽蒙正焉杜蒯曰旷也大师也于是分别工及相者射礼明贵贱○蒯苦怪反】相者皆左何瑟后首内挎越右手相【谓相上工者后首主于射畧于此乐也内挎越以右手相工由便也越瑟下孔所以发越其声者也古文后首为后手】后者徒相入【谓相大师少师者也上列官之尊卑此言先后之位亦所以明贵贱凡相者以工出入】小乐正从之【从大师也后升者变于燕也小乐正于天子乐师也】升自西阶北面东上【工六人】坐授瑟乃降【相者也降立于西县之北】小乐正立于西阶东【不统于工明工虽众位犹在此○燕礼工四人乐正升立于工之西在西阶东此工六人数众疑位移近西乃乐正犹立西阶东不变是统于阶而不统于工也】乃歌鹿鸣三终【鹿鸣小雅篇也人君与臣下及四方之宾燕讲道修政之乐歌也言己有防酒以召嘉宾与之饮者乐嘉宾之来示我以善道又乐嘉宾有孔昭之明徳可则效也歌庶鸣三终而不歌四牡皇皇者华主于讲道畧于劳苦与谘事】主人洗升实爵献工工不兴左瑟【工歌而献之以事报之也洗爵献工辟正主也献不用觚工贱异之也工不兴不能备礼左瑟便其右大师无瑟于是言左瑟者节也】一人拜受爵【谓大师也言一人者工贱同之也工拜于席】主人西阶上拜送爵荐脯醢【輙荐之变于大夫】使人相祭【使人相者相其祭荐祭酒】卒爵不拜主人受虚爵众工不拜受爵坐祭遂卒爵辩有脯醢不祭【相者相其祭酒而已】主人受爵降奠于篚复位大师及少师上工皆降立于鼓北羣工陪于后【鼓北西县之北也言鼔北音与鼔齐面余长在后也羣工陪于后三人为列也于是时小乐正亦降立于其南北面工立仆人立于其侧坐则在后考工记曰鼔人为臯陶长六尺有六寸○注鼔北西县之北也句可疑】乃管新宫三终【管谓吹簜以播新官之乐其篇亡其义未闻笙从工而入既管不献畧下乐也立于东县之中○注立于东县之中句可疑愚案燕礼笙入立于县中注云县中县中央也乡饮酒礼曰磬南北面疏云诸侯轩县阙南面而已故得言县中乡饮酒唯以磬县而已不得言县中而云磬南注引乡饮酒者欲见此虽轩县近北面县之南也此经初设乐无北面县但移东县建鼔在阼阶西又设一建鼔在西阶东正当北面一县之处簜在建鼓之间注云簜谓笙箫之属倚于堂又与燕礼笙入所立之位同疑设之左此者亦奏之于此至此管新宫三终注乃云立于东县之中不知于经何据若云辟射位射事未至无可辟也且上文大师等立于鼓北亦当是此建鼓之北注以为西县之北不知西县何以单名为鼓窃疑大师等立此或亦以将奏管故临之非徒立也至下管三终乃相率而东耳既从工而入工升堂笙即立堂下亦其宜也姑存此疑以质知者】卒管大师及少师上工皆东坫之东南西面北上坐【不言县北统于堂也于是时大乐正还北面立于其南】
　　右作乐娱宾射前燕礼备
　　摈者自阼阶下请立司正【三爵既备上下乐作君将留羣臣而射宜更立司正以监之察仪法也】公许摈者遂为司正【君许其请因命用之不易之者俱相礼其事同也】司正适洗洗角觯南面坐奠于中庭【奠觯者着其位以显其事威仪多也】升东楹之东受命于公西阶上北面命宾诸公卿大夫公曰以我安宾诸公卿大夫皆对曰诺敢不安【以我安者君意殷勤欲留之以我故安也○公曰以我安即司正命众之辞言公有命如此也】司正降自西阶南面坐取觯升酌散降南面坐奠觯【奠于中庭故处】兴右还北面少立坐取觯兴坐不祭卒觯奠之兴再拜稽首左还南面坐取觯洗南面反奠于其所北面立【皆所以自昭明于众也将于觯南北面则右还于觯北南面则左还如是得从觯西徃来也必从觯西徃来者为君在阼不背之也○还音旋后同】
　　右将射立司正安宾察仪
　　司射适次袒决遂执弓挟乘矢于弓外见镞于弣右巨指钩【司射射人也次若今时更衣处帐帏席为之耦次在洗东南袒左免衣也决犹闿也以象骨为之着右巨指所以钩而闿之遂射韝也以朱韦为之着左臂所以遂也方持矢曰挟乘矢四矢弣弓把也见镞焉顺其射也右巨指右手大擘以钩在旁挟由便也古文挟皆作接○此下方及射事有三耦不释获之射有三耦众耦释获之射有以乐射共三番射亦畧如乡射之节自此至左右抚之兴反位皆言三耦不释获之射司射纳器比耦司射诱射三耦乃射射巳取矢凡四节】自阼阶前曰为政请射【为政谓司马也司马政官主射礼○司射请于君曰为政之官请行射礼】遂告曰大夫与大夫士御于大夫【因告选三耦于君御由侍也大夫与大夫为耦不足则士侍于大夫与为耦也今文于为于○既请射得命遂告君以比耦也】遂适西阶前东面右顾命有司纳射器【纳内也○有司士佐执事不射者也士在西阶南东面故于西阶前右顾命之必东面者君在阼宜向之也】射器皆入君之弓矢适东堂宾之弓矢与中筹丰皆止于西堂下众弓矢不挟总众弓矢楅皆适次而俟【中闾中算器也筹算也丰可奠射爵者众弓矢三耦及卿大夫以下弓矢也司射矢亦止西堂下众弓矢不挟则纳公与宾弓矢者挟之楅承矢器今文俟作待】工人士与梓人升自北阶两楹之间疏数容弓若丹若墨度尺而午射正莅之【工人士梓人皆司空之属能正方圜者一从一横曰午谓画物也射正司射之长○左为下物右为上物】卒画自北阶下司宫埽所画物自北阶下【埽物重射事也工人士梓人司宫位在北堂下○既画复埽之取畧辨纵横而已】太史俟于所设中之西东面以听政【中未设也太史俟焉将有事也乡射礼曰设中南当楅西当西序东面○中尚未设而云所设中之西谓其拟设中之地之西也周礼春官太史职云凡射事饰中舍算执其礼事】司射西面誓之曰公射大侯大夫射参士射干射者非其侯中之不获卑者与尊者为耦不异侯太史许诺【誓犹告也古文异作辞○侯以尊卑异同耦则卑者得与尊者共侯也】遂比三耦【比选次之也不言面者大夫在门右北面士西方东面○疏云天子大射宾射六耦三侯畿内诸侯二侯四耦畿外诸侯三侯三耦若燕射则天子诸侯同三耦一侯而已卿大夫士例同一侯三耦】三耦俟于次北西面北上【未知其耦今文俟为立○但知为三耦未知孰与孰耦也】司射命上射曰某御于子命下射曰子与某子射卒遂命三耦取弓矢于次【取弓矢不拾者次中隠蔽处○乡射堂西取矢则拾取拾取更迭而取也】
　　右请射纳器誓射比耦
　　司射入于次搢三挟一个出于次西面揖当阶北面揖及阶揖升堂揖当物北面揖及物揖由下物少退诱射【搢扱也挟一个挟于也个犹枚也由下物而少退谦也诱犹教也夫子循循然善诱人】射三侯将乘矢始射干又射参大侯再发【将行也行四矢象有事于四方诗云四矢反兮以御乱兮】卒射北面揖【揖于当物之处不南面者为不背卿】及阶揖降如升射之仪遂适堂西改取一个挟之【改更也不射而挟矢示有事也】遂取扑搢之以立于所设中之西南东面【扑所以挞犯教者也于是言立着其位也乡射记曰司射之弓矢与扑倚于西阶之西】
　　右司射诱射
　　司马师命负侯者执旌以负侯【司马师正之佐也欲令射者见侯与旌深志于侯中也负侯获者也天子服不氏下士一人徒四人掌以旌居乏待获析羽为旌】负侯者皆适侯执旌负侯而俟司射适次作上耦射【作使也】司射反位上耦出次西面揖进上射在左并行当阶北面揖及阶揖上射先升三等下射从之中等【上射在左便射位也中犹间也○发位并行及升上射皆居左履物南面上射乃在右右物为上也】上射升堂少左下射升上射揖并行【并并也并东行】皆当其物北面揖及物揖皆左足履物还视侯中合足而俟【视侯中各视其侯之中大夫耦则视参中参中十四尺士耦则视干中干中十尺】司马正适次袒决遂执弓右挟之出升自西阶适下物立于物间左执弣右执箫南扬弓命去侯【司马正政官之属箫弓末扬弓者执下末扬犹举也适下物由上射后东过也命去侯者将射当获也乡射礼曰西南面立于物间】负侯皆许诺以宫趋直西及乏南又诺以商至乏声止【宫为君商为臣其声和相生也乡射礼曰获者执旌许诺古文声为磬】授获者退立于西方获者兴共而俟【大侯服不氏负侯徒一人居乏相代而获参侯干侯徒负侯居乏不相代乡射礼曰获者执旌许诺声不絶以至于乏坐东面偃旌兴而俟古文获皆作防非也○授获者谓以旌授代已而获之人指大侯也余二侯则负侯获者本一人但偃旌而俟如乡射礼所云也】司马正出于下射之南还其后降自西阶遂适次释弓説决拾袭反位【拾遂也乡射礼曰司马反位立于司射之南】司射进与司马正交于阶前相左由堂下西阶之东北面视上射命曰毋射获毋猎获上射揖司射退反位【射获矢中乏也从旁为猎○司射位在所设中之西南东面】乃射上射既发挟矢而后下射射拾发以将乘矢【拾更也将行也】获者坐而获【坐言获也】举旌以宫偃旌以商【等言获也】获而未释获【但言获未释算古文释为舍】卒射右挟之北面揖揖如升射【右挟之右手挟】上射降三等下射少右从之中等并行上射于左与升射者相左交于阶前相揖适次释弓説决拾袭反位【上射于左由下射阶上少右乃降待之言袭者凡射皆袒】三耦卒射亦如之司射去扑倚于阶西适阼阶下北面吿于公曰三耦卒射反搢扑反位
　　右三耦射
　　司马正袒决遂执弓右挟之出与司射交于阶前相左【出出于次也袒时亦适次○疏曰凡袒袭皆于隠处】升自西阶自右物之后立于物间西南面揖弓命取矢【揖推之】负侯许诺如初去侯皆执旌以负其侯而俟【俟小臣取矢以旌指教之○负侯许诺如初去侯如去侯时之诺以宫又诺以商也】司马正降自西阶北面命设楅【此出于下射之南还其后而降之】小臣师设楅司马正东面以弓为毕【毕所以教助执事者乡射记曰乃设楅于中庭南当洗东肆○以弓为毕谓以弓指授如载鼎之用毕然引乡射记文证此设楅之处也】既设楅司马正适次释弓説决拾袭反位小臣坐委矢于楅北括司马师坐乘之卒【乘四四数之】若矢不备则司马正又袒执弓升命取矢如初曰取矢不索乃复求矢加于楅卒司马正进坐左右抚之兴反位【左右抚分上下射此坐皆北面】右三耦射后取矢射礼第一番竟
　　司射适西阶西倚扑升自西阶东面请射于公【倚扑者将即君前不敢佩刑器也升堂者欲诸公卿大夫辩闻也○此下言三耦众耦释获之射其在方射时者有命耦有三耦取矢于楅有三耦再射释获有公与宾射有卿大夫士皆射凡五节其在射以后者有取矢有数获有饮不胜者有献服不及仆巾车获者有献释获者亦五节射之第二番也】公许遂适西阶上命宾御于公诸公卿则以耦告于上大夫则降即位而后告【告诸公卿于堂上尊之也】司射自西阶上北面吿于大夫曰请降司射先降搢扑反位大夫从之降适次立于三耦之南西面北上【适次由次前而北西面立○疏曰上云司射等适次谓入次中此适次大夫降自西阶东行适次所过向堂东西面立因过次为适次非入次也】司射东面于大夫之西比耦大夫与大夫命上射曰某御于子命下射曰子与某子射卒遂比众耦【众耦士也】众耦立于大夫之南西面北上若有士与大夫为耦则以大夫之耦为上【为上居羣士之上○为上指立位而言】命大夫之耦曰子与某子射告于大夫曰某御于子【士虽为上射其辞犹尊大夫】命众耦如命三耦之辞诸公卿皆未降【言未降者见其志在射】
　　右将射命耦
　　遂命三耦各与其耦拾取矢皆袒决遂执弓右挟之【此命入次之事也司射既命而反位不言之者上射出当作取矢事未讫】一耦出西面揖当楅北面揖及楅揖【三耦同入次其出也一上射出西面立司射作之乃揖行也当楅楅正南之东西】上射东面下射西面上射揖进坐横弓却手自弓下取一个兼诸弣兴顺羽且左还毋周反面揖【横弓者南踣弓也却手自弓下取矢者以左手在弓表右手从里取之便也兼并也并矢于弣当顺羽既又当执顺羽者手放而下备不整理也左还反其位毋周右还而反东面也君在阼还周则下射将背之古文且为阻○踣歩北反】下射进坐横弓覆手自弓上取一个兼诸弣兴顺羽且左还毋周反面揖【横弓亦南踣弓也人东西乡以南北为横覆手自弓上取矢以左手在弓里右手从表取之便也】既拾取矢梱之【梱齐等之也古文梱作魁○梱疑当作捆孟子注捆犹叩椓也叩椓有取齐之义若梱则门橛耳】兼挟乘矢皆内还南面揖【内还者上射左下射右不皆左还亦以君在阼嫌下射故左还而皆之也上以阳为内下以隂为内因其宜可也】适楅南皆左还北面揖搢三挟一个【楅南乡当楅之位也】揖以耦左还上射于左【以犹与也言以者耦之事成于此意相人耦也上射转居左便其反位也上射少北乃东面】退者与进者相左相揖退释弓矢于次説决拾袭反位二耦拾取矢亦如之后者遂取诱射之矢兼乘矢而取之以授有司于次中皆袭反位【有司纳射器因留主授受之○三耦反位反次北西面北上之位】
　　右三耦拾取矢于楅
　　司射作射如初一耦揖升如初司马命去侯负侯许诺如初司马降释弓反位司射犹挟一个去扑与司马交于阶前适阼阶下北面请释获于公【犹守故之辞于此言之者司射既诱射恒执弓挟矢以掌射事备尚末知当教之也今三耦卒射众以知之矣犹挟之者君子不必也】公许反搢扑遂命释获者设中以弓为毕北面【北面立于所设中之南当视之也乡射礼曰设中南当楅西当西序】大史释获小臣师执中先首坐设之东面退大史实八算于中横委其余于中西兴共而俟【先犹前也命大史而小臣师设之国君官多也小臣师退反东堂下位乡射礼曰横委其余于中西南末○中形为伏兽窍其背以置获筹执之则前其首设之则东其面面首一也】司射西面命曰中离维纲扬触梱复公则释获众则不与【离犹过也猎也侯有上下纲其邪制躬舌之角者为维或曰维当为绢绢纲耳扬触者谓矢中他物扬而触侯也梱复为矢至侯不着而还复复反也公则释获优君也众当中鹄而着古文梱作魁】唯公所中中三侯皆获【值中一侯则释获】释获者命小史小史命获者【传告服不使知此司射所命】司射遂进由堂下北面视上射命曰不贯不释上射揖司射退反位【贯犹中也射不中鹄不释算古文贯作关】释获者坐取中之八算改实八算兴执而俟【执所取算】乃射若中则释获者每一个释一算上射于右下射于左若有余算则反委之【委余算礼贵异】又取中之八算改实八算于中兴执而俟三耦卒射
　　右三耦再射释获
　　宾降取弓矢于堂西【不敢与君并俟吿取之以升俟君事毕○君待告乃取弓矢】诸公卿则适次继三耦以南【言继三耦明在大夫北○此适次亦过次前至堂东三耦之南西面立也】公将射则司马师命负侯皆执其旌以负其侯而俟【君尊若始焉】司马师反位仆人埽侯道【新之】司射去扑适阼阶下告射于公公许适西阶东告于宾【告当射也今文曰阼阶下无适】遂搢扑反位小射正一人取公之决拾于东坫上一小射正授弓拂弓皆以俟于东堂【授弓当授大射正拂弓去尘】公将射则宾降适堂西袒决遂执弓搢三挟一个升自西阶先待于物北北一笴东面立【不敢与君并笴矢干东面立乡君也】司马升命去侯如初还右乃降释弓反位【还右还君之右也犹出下射之南还其后也今文曰右还】公就物小射正奉决拾以笥大射正执弓皆以从于物【笥萑苇器大射正舍司正亲其职○大射正初为摈者复自摈者立为司正至此又舍司正来执弓也】小射正坐奠笥于物南遂拂以巾取决兴赞设决朱极三【极犹放也所以韬指利放也以朱韦为之三者食指将指无名指无极放契于此指多则痛小指短不用】小臣正赞袒公袒朱襦卒袒小臣正退俟于东堂小射正又坐取拾兴赞设拾以笥退奠于坫上复位【既袒乃设拾拾当以韝襦上】大射正执弓以袂顺左右隈上再下壹左执弣右执箫以授公公亲揉之【顺放之也隈弓渊也揉宛之观其安危也今文顺为循古文揉为纽○隈乌回反揉而九反】小臣师以巾内拂矢而授矢于公稍属【内拂恐尘及君也稍属不搢矢○稍属者发一矢乃复授一矢接续而授也○属之玉反】大射正立于公后以矢行告于公【若不中使君当知而改其度】下曰留上曰扬左右曰方【留不至也扬过去也方出旁也】公既发大射正受弓而俟拾发以将乘矢【公下射也而先发不留尊也】公卒射小臣师以巾退反位大射正受弓【受弓以授有司于东堂】小射正以笥受决拾退奠于坫上复位大射正退反司正之位小臣正赞袭公还而后宾降释弓于堂西反位于阶西东面【阶西东面宾降位】公即席司正以命升宾宾升复筵而后卿大夫继射
　　右君与宾耦射
　　诸公卿取弓矢于次中袒决遂执弓搢三挟一个出西面揖揖如三耦升射卒射降如三耦适次释弓説决拾袭反位众皆继射释获皆如初【诸公卿言取弓矢众言释获互言也】卒射释获者遂以所执余获适阼阶下北面告于公曰左右卒射【司射不言告者释获者于是有事宜终之也余获余算也无余算则无所执古文曰余算】反位坐委余获于中西兴共而俟
　　右公卿大夫及众耦皆射
　　司马袒执弓升命取矢如初负侯许诺以旌负侯如初司马降释弓如初小臣委矢于楅如初【司马司马正于是司马师亦坐乘矢】宾诸公卿大夫之矢皆异束之以茅卒正坐左右抚之进束反位【异束大夫矢尊殊之也正司马正也进前也又言束整结之示亲也】宾之矢则以授矢人于西堂下【是言矢人则纳射器之有司各以其器名官职不言君矢小臣以授矢人于东堂下可知】司马释弓反位而后卿大夫升就席【此言其升前小臣委矢于楅○方司马释弓反位卿大夫即升就席是其升在小臣委矢之前以上文类言如初诸事故至此始特言之】
　　右射讫取矢
　　司射适阶西释弓去扑袭进由中东立于中南北面视算【释弓去扑射事巳也】释获者东面于中西坐先数右获【固东面矣复言之者少南就右获】二算为纯【纯犹全也耦隂阳也】一纯以取实于左手十纯则缩而委之【缩从也于数者东西为从古文缩皆作蹙】每委异之【易校数】有余纯则横诸下【又异之也自近为下】一算为奇奇则又缩诸纯下【又从之】兴自前适左【从中前北也更端故起】东面坐【少北于故】坐兼敛算实于左手一纯以委十则异之【变于右也】其余如右获【谓所缩所横者○按释获者在中西东面而释获其右获之算在中南左获之算在中北故此数右获则注云少南就右获数左获则注云从中前北又云少北于故也】司射复位释获者遂进取贤获执之由阼阶下北面告于公【贤获胜党之算也执之者齐而取其余】若右胜则曰右贤于左若左胜则曰左贤于右以纯数告若有奇者亦曰奇【告曰某贤于某若干纯若干奇】若左右钧则左右各执一算以告曰左右钧还复位坐兼敛算实八算于中委其余于中西兴共而俟
　　右数左右获算多少
　　司射命设丰【当饮不胜者射爵】司宫士奉丰由西阶升北面坐设于西楹西降复位胜者之弟子洗觯升酌散南面坐奠于丰上降反位【弟子其少者也不授者射爵犹罚爵畧之】司射遂袒执弓挟一个搢扑东面于三耦之西命三耦及众射者胜者皆袒决遂执张弓【执张弓言能用之也右手挟】不胜者皆袭説决拾却左手右加弛弓于其上遂以执弣【固袭説决拾矣复言之者起胜者也不胜者执弛弓言不能用之也两手执弣无所挟也】司射先反位【居前俟所命入次而来饮】三耦及众射者皆升饮射爵于西阶上【不胜之党无不饮○疏曰大射者所以择士以助祭今若在于不胜之党虽数中亦受罚及其助祭虽饮射爵亦得助祭但在胜党虽不饮罚爵若不数中亦不得助祭饮罚据一党而言助祭取一身之艺义固不同也】小射正作升饮射爵者如作射一耦出揖如升射及阶胜者先升升堂少右【先升尊贤也少右辟饮者亦因相饮之礼然○献酬之礼献者在右也】不胜者进北面坐取丰上之觯兴少退立卒觯进坐奠于丰下兴揖【立卒觯不祭不拜受罚不备礼也右手执觯左手执弓】不胜者先降【后升先降畧之不由次也降而少右复并行】与升饮者相左交于阶前相揖适次释弓袭反位仆人师继酌射爵取觯实之反奠于丰上退俟于序端【仆人师酌者君使之代弟子也自此以下辩为之酌】升饮者如初三耦卒饮若宾诸公卿大夫不胜则不降不执弓耦不升【此耦谓士也诸公卿或阙士为之耦者不升其诸公卿大夫相为耦者不降席重耻尊也】仆人师洗升实觯以授宾诸公卿大夫受觯于席以降适西阶上北面立饮卒觯授执爵者反就席【虽尊亦西阶上立饮不可以已尊枉正罚也授爵而不奠丰尊大夫也】
　　若饮公则侍射者降洗角觯升酌散降拜【侍射宾也饮君则不敢以为罚从致爵之礼也○角觯疏以为以兕角为之对下文饮君象觯而言仍是三升之觯非四升曰角之角也】公降一等小臣正辞宾升再拜稽首公答再拜宾坐祭卒爵再拜稽首公答再拜宾降洗象觯升酌膳以致下拜小臣正辞升再拜稽首公答再拜公卒觯宾进受觯降洗散觯升实散下拜小臣正辞升再拜稽首公答再拜【宵复酌自饮者夹爵也但如致爵则无以异于燕也夹爵亦所以耻公也所谓若饮君燕则夹爵○注末引乡射文若云若饮君用燕礼致爵之法其异者夹爵耳】宾坐不祭卒觯降奠于篚阶西东面立【不祭象射爵】摈者以命升宾宾升就席【摈者司正也今文席为筵】
　　若诸公卿大夫之耦不胜则亦执弛弓特升饮【此耦亦谓士也特犹独也以尊为耦而又不胜使之独饮若无伦匹孤贱也】众皆继饮射爵如三耦射爵辩乃彻丰与觯【彻除也】
　　右饮不胜者
　　司宫尊侯于服不之东北两献酒东面南上皆加勺设洗于尊西北篚在南东肆实一散于篚【为大侯获者设尊也言尊侯者获者之功由侯也不于初设之者不敢必君射也君不射则不献大侯之获者散爵名容五升○献素何反】司马正洗散遂实爵献服不【言服不者着其官尊大侯也服不司马之属掌养猛兽而教扰之者洗酌皆西面○服不即获者也前此皆言获者以其事名之至此乃着其官是尊大侯也】服不侯西北三步北面拜受爵【近其所为献○服不得献以侯之故则侯是其所为献也故近侯而不近乏】司马正西面拜送爵反位【不俟卒爵畧贱也此终言之献服不之徒乃反位○此叚郑注可疑当以经文为正服不之徒或在司马师所献之中耳】宰夫有司荐庶子设折俎【宰夫有司宰夫之吏也乡射记曰获者之俎折脊胁肺】卒错获者适右个荐俎从之【不言服不言获者国君大侯服不负侯其徒居乏待获变其文容二人也司马正皆献之荐俎已错乃适右个明此献已已归功于侯也适右个由侯内乡射记曰东方谓之右个○信如注言司马正并献二人当用二爵经文明言实一散于篚安得有二爵乎司马正所献决是服不氏一人其徒则司马师献仆巾车后乃献之服不本下士其徒庶人在官者故可后也○图解错音厝个音干】获者左执爵右祭荐俎二手祭酒【祭俎不奠爵不备礼也二手祭酒者获者南面于俎北当为侯祭于豆间爵反注为一手不能正也此荐俎之设如于北面人焉天子祝侯曰唯若寜侯无或若女不宁侯不属于王所故抗而射女彊饮彊食贻女曾孙诸侯百福诸侯以下祝辞未闻○祝之又反】适左个祭如右个中亦如之【先祭个后中者以外即之至中若神在中乡射礼曰献获者俎与荐皆三祭】卒祭左个之西北三步东面【北乡受献之位也不北面者嫌为侯卒爵】设荐俎立卒爵【不言不拜既爵司马正已反位不拜可知也乡射礼曰获者荐右东面立饮】司马师受虚爵洗献仆人与巾车获者皆如大侯之礼【仆人埽侯道巾车张大侯及参侯干侯之获者其受献之礼如服不也仆人巾车于服不之位受之功成于大侯也不言量人者此自后以及先可知】卒司马师受虚爵奠于篚【获者之篚】获者皆执其荐庶子执俎从之设于乏少南【少南为复射妨旌也仆人巾车量人自服不而南】服不复负侯而俟
　　右献获者
　　司射适阶西去扑适堂西释弓説决拾袭适洗洗觚升实之降献释获者于其位少南【献释获者与获者异文武不同也去扑者扑不升堂也少南辨中○释获君太史也少南辨中者献释获者于其位之南欲其稍逺乎中与献获者近侯有异也】荐脯醢折俎皆有祭【俎与服不同唯祭一为异○服不之俎与荐皆有三祭以其祭侯三处各用其一也】释获者荐右东面拜受爵司射北面拜送爵释获者就其荐坐左执爵右祭脯醢兴取肺坐祭遂祭酒【祭俎不奠爵亦贱不备礼】兴司射之西北面立卒爵不拜既爵司射受虚爵奠于篚释获者少西辟荐反位【辟荐少西之者为复射妨司射视算亦辟俎也】司射适堂西袒决遂取弓挟一个适阶西搢扑以反位【为将复射】
　　右献释获者第二番射事竟
　　司射倚扑于阶西适阼阶下北面请射于公如初【不升堂宾诸公卿大夫既射矣闻之可知○此下言第三番射以乐为节之仪射前有诸公卿大夫拾取矢正射不鼓不释射后三耦及众射者又拾取矢此三事为异其余并如释获之射】反搢扑适次命三耦皆袒决遂执弓序出取矢【向言拾是言序互言耳】司射先反位【言先先三耦也司射既命三耦以入次之事即反位三耦入次袒决遂执弓挟矢乃出反次外西面位向不言司射先反位三耦未有次外位无所先也○注挟矢字衍】三耦拾取矢如初小射正作取矢如初【小射正司射之佐作取矢礼杀代之】三耦既拾取矢诸公卿大夫皆降如初位与耦入于次皆袒决遂执弓皆进当楅进坐説矢束上射东面下射西面拾取矢如三耦【皆进当楅进三耦揖之位也凡继射命耦而已不作射不作取矢从初○降如初位三耦南之位也注继射谓继三耦而射从初谓从三耦之法继射者皆从耦法故不再命之也】若士与大夫为耦士东面大夫西面大夫进坐説矢束退反位【説矢束自同于三耦谦也○欲与其耦拾取也】耦揖进坐兼取乘矢兴顺羽且左还毋周反面揖【兼取乘矢不敢与大夫拾】大夫进坐亦兼取乘矢如其耦北面搢三挟一个揖进大夫与其耦皆适次释弓説决拾袭反位诸公卿升就席【大夫反位诸公卿乃升就席大夫与己上下位○诸公卿大夫自为耦者拾取矢在前大夫与士耦者取矢在后前取矢者待于三耦之南至大夫与耦取矢反位乃与之同升就席以爵同故相待也】众射者继拾取矢皆如三耦遂入于次释弓矢説决拾袭反位
　　右将以乐射射者拾取矢
　　司射犹挟一个以作射如初一耦揖升如初司马升命去侯负侯许诺司马降释弓反位司射与司马交于阶前倚扑于阶西适阼阶下北面请以乐于公公许【请奏乐以为节也始射获而未释获复释获复用乐行之君子之于事始取苟能中课有功终用成法教化之渐也射用应乐为难孔子曰射者何以听循声而发发而不失正鹄者其唯贤者乎】司射反搢扑东面命乐正曰命用乐【言君有命用乐射也乐正在工南北面○疏曰此时工在洗东西面乐正在工南北面司射在西阶下东面经云命乐正者东面遥命之】乐正曰诺司射遂适堂下北面眡上射命曰不鼔不释【不与鼔节相应不释算也鼔亦乐之节学记曰鼔无当于五声五声不得不和凡射之鼓节投壶其存者也周礼射节天子九诸侯七卿大夫以下五】上射揖司射退反位乐正命大师曰奏貍首间若一【乐正西面受命左还东面命大师以大射之乐章使奏之也貍首逸诗曾孙也貍之言不来也其诗有射诸侯首不朝者之言因以名篇后世失之谓之曾孙曽孙者其章头也射义所载诗曰曾孙侯氏是也以为诸侯射节者采其既有弧矢之威又言小大莫处御于君所以燕以射则燕则誉有乐以时防君事之志也间若一者调其声之疏数重节○声之疏数必使匀适如一以射礼所重在于能循此节也○图解貍里之反】大师不兴许诺乐正反位奏貍首以射三耦卒射宾待于物如初公乐作而后就物稍属不以乐志其他如初仪【不以乐志君之射仪迟速从心其发不必应乐辟不敏也志意所拟度也春秋传曰吾志其目○云如初者皆如上第二畨射法唯作乐为异耳】卒射如初宾就席诸公卿大夫众射者皆继射释获如初卒射降反位释获者执余获进告左右卒射如初
　　右以乐节射
　　司马升命取矢负侯许诺司马降释弓反位小臣委矢司马师乘之皆如初司射释弓视算如初释获者以贤获与钧告如初复位
　　右乐射后取矢数获
　　司射命设丰实觯如初遂命胜者执张弓不胜者执弛弓升饮如初卒退丰与觯如初
　　右乐射后饮不胜者
　　司射犹袒决遂左执弓右执一个兼诸面镞适次命拾取矢如初【侧持矢曰执面犹尚也兼矢于尚镞将止变于射也】司射反位三耦及诸公卿大夫众射者皆袒决遂以拾取矢如初矢不挟兼诸面镞退适次皆授有司弓矢袭反位【不挟亦谓执之如司射】卿大夫升就席
　　右乐射后拾取矢
　　司射适次释弓説决拾去扑袭反位司马正命退楅解纲小臣师退楅巾车量人解左下纲司马师命获者以旌与荐俎退【解犹释也今文司马师无司马】司射命释获者退中与算而俟【诸所退射器皆俟备君复射释获者亦退其荐俎】
　　右三番射竟退诸射器将坐燕以终礼
　　公又举奠觯唯公所赐若宾若长以旅于西阶上如初大夫卒受者以虚觯降奠于篚反位
　　右为大夫举旅酬
　　司马正升自西阶东楹之东北面告于公请彻俎公许【射事既毕礼杀人倦宜彻俎燕坐】遂适西阶上北面告于宾宾北面取俎以出诸公卿取俎如宾礼遂出授从者于门外【自其从者】大夫降复位【门东北面位○疏云大夫降者大夫虽无俎以宾公卿皆送俎不可独立于堂故降复位云门东北面位初小臣纳卿大夫门东北面揖位也下文宾诸公卿皆入门东面北上谓在西阶下知大夫不在西阶下者以其西阶下旧无位此云复位故知非西阶下也公卿入西阶下以将燕亦因从宾此时公卿未入大夫无可从不可独居西阶故在门东北面也】庶子正彻公俎降自阼阶以东【降自阼阶若亲彻也以东去藏】宾诸公卿皆入门东面北上【诸公卿不入门而右以将燕亦因从宾】司正升宾宾诸公卿大夫皆説屦升就席公以宾及卿大夫皆坐乃安【向命以我安臣于君尚犹踧踖至此乃敢安】羞庶羞【羞进也庶众也所进众羞谓肝膋狗胾醢也或有炮鳖脍鲤雉鹑鴽】大夫祭荐【燕乃祭荐不敢于盛成礼○宾与卿皆于献时祭荐】司正升受命皆命公曰众无不醉宾及诸公卿大夫皆兴对曰诺敢不醉皆反位坐【皆命者命宾命诸公命卿大夫皆乡其位也兴对必降席敬也司正退立西序端○疏云经直云兴不言降席郑知降席者以为反坐故知降席也知司正退立西序端者案司正监酒此将献士事未讫亦如乡饮酒监旅时立于西序端也】
　　右彻俎安坐
　　主人洗酌献士于西阶上士长升拜受觯主人拜送【献士用觯士贱也今文觯作觚】士坐祭立饮不拜既爵其他不拜坐祭立饮【其他谓众士也升不拜受爵】乃荐司正与射人于觯南北面东上司正为上【司正射人士也以齿受献既乃荐之也司正大射正也射人小射正畧其佐○疏曰案燕礼荐司正与射人一人司士一人执幂二人此不言其数又不言司士与执幂文不具】辩献士士既献者立于东方西面北上乃荐士【士既献易位者以卿大夫在堂臣位尊东也毕献荐之畧贱】祝史小臣师亦就其位而荐之【亦者亦士也辩献乃荐也祝史门东北面东上】主人就士旅食之尊而献之旅食不拜受爵坐祭立饮【主人既酌西面士旅食北面受之不洗者于贱畧之也】主人执虚爵奠于篚复位
　　右主人献士及旅食
　　宾降洗升媵觯于公酌散下拜公降一等小臣正辞宾升再拜稽首公答再拜【宾受公赐多矣礼将终宜劝公序厚意也今文觯为觚公答拜无再拜】宾坐祭卒爵再拜稽首公答再拜宾降洗象觚升酌膳坐奠于荐南降拜小臣正辞宾升成拜公答拜宾反位【反位反席也此觚当为觯○疏云戸牖之间位则有庶凡旅酬皆用觯故知觚当为觯】公坐取宾所媵觚兴唯公所赐受者如初受酬之礼降更爵洗升酌膳下再拜稽首小臣正辞升成拜公答拜乃就席坐行之【坐行之若今坐相劝酒】有执爵者【士有盥升主酌授之】唯受于公者拜【公所赐者拜其余则否】司正命执爵者爵辩卒受者兴以酬士【欲令恵均○司正以酬士命大夫下文方言酬节此其命之辞也】大夫卒受者以爵兴西阶上酬士士升大夫奠爵拜士答拜【兴酬士者士立堂下与上坐者异】大夫立卒爵不拜实之士拜受大夫拜送士旅于西阶上辩【祝史小臣师旅食皆及焉】士旅酌【旅序也士以次自酌相酬无执爵者】右宾举爵为士旅酬
　　若命曰复射则不献庶子【献庶子则正礼毕后无事○士旅酬后当献庶子等如下节所陈若复射则暂止俟射毕乃献】司射命射唯欲【司射命宾及诸公卿大夫射欲者则射不欲者则止可否之事从人心也】卿大夫皆降再拜稽首公答拜【拜君乐与臣下执事无已不言宾宾从羣臣礼在上】壹发中三侯皆获【其功一也而和者益多尚欢乐也矢扬触或有参中者○卿大夫主射参侯士主射豻侯矢或扬触容中别侯皆得释获礼杀尚欢故优假之也】右坐燕时或复射
　　主人洗升自西阶献庶子于阼阶上如献士之礼辩献降洗遂献左右正与内小臣皆于阼阶上如献庶子之礼【庶子既掌正六牲之体又正舞位授舞器与膳宰乐正联事又掌国子戒令教治世子之官也左右正谓乐正仆人正也位在中庭之左右小乐正在颂磬之北右也工在西即北面工迁于东则东面大乐正在笙磬之北左也工在西则西面工迁于东则北面仆人正相大师工升堂与其师士降立于小乐正之北北上工迁于东则陪其工后国君无故不释县二正君之近官也内小臣奄人掌君隂事隂令后夫人之官也献三官于阼阶别内外臣也同献更洗以时事不聨也献正下及内小臣则磬人钟人鑮人鼔人仆人师仆人士尽献可知也庶子内小臣位在小臣师之东少退西上】
　　右主人献庶子等献礼之终也
　　无算爵【算数也爵行无次数唯意所欢醉而止】士也有执膳爵者有执散爵者执膳爵者酌以进公公不拜受执散爵者酌以之公命所赐所赐者兴受爵降席下奠爵再拜稽首公答再拜【席下席西】受赐爵者以爵就席坐公卒爵然后饮【酬之礼爵代举今爵并行嫌不代也并行犹代者明劝恵从尊者来】执膳爵者受公爵酌反奠之【燕之欢在饮酒成其意也】受赐者兴授执散爵者执散爵者乃酌行之【与其所欢者】唯受于公者拜卒爵者兴以酬士于西阶上士升大夫不拜乃饮实爵【乃犹而也】士不拜受爵大夫就席士旅酌亦如之【○亦如大夫之不拜而饮饮毕遂实爵也】公有命彻幂则宾及诸公卿大夫皆降西阶下北面东上再拜稽首【命彻幂者公意殷勤欲尽酒】公命小臣正辞公答拜大夫皆辟升反位【升不成拜于将醉正臣礼】士终旅于上如初【卿大夫降而爵止于其反席卒之】无算乐【升歌间合无次数唯意所乐】
　　右燕未尽欢
　　宵则庶子执烛于阼阶上司宫执烛于西阶上甸人执大烛于庭阍人为烛于门外【宵夜也烛燋也甸人掌共薪蒸者庭大烛为其位广也为作也作烛宾出】宾醉北面坐取其荐脯以降【取脯重得君之赐】奏陔【陔夏乐章也其歌颂类也以钟鼔奏之其篇今亡】宾所执脯以赐钟人于门内霤遂出【必赐钟人钟人以钟鼔奏陔夏赐之脯明虽醉志礼不忘乐】卿大夫皆出【从宾出】公不送【臣也与之安燕交欢嫌亢礼也】公入骜【骜夏亦乐章也以钟鼔奏之其诗今亡此公出而言入者射宫在郊以将还为入燕不骜者于路寝无出入也○诸侯大学在郊是其大射之所○骜音鳌】
　　右宾出公入







　　仪礼郑注句读卷七
　　钦定四库全书
　　仪礼郑注句读卷八
　　济阳张尔岐撰
　　聘礼第八【郑目録云大问曰聘诸侯相于乆无事使卿相问之礼小聘使大夫周礼曰凡诸侯之邦交歳相问也殷相聘也世相朝也于五礼属宾礼大戴第十四小戴第十五别録第八○疏云事谓盟防之属若有事事上相见故郑据乆无事而言又云大行人云上公九介侯伯七介子男五介诸侯之卿各下其君二等上公七介侯伯五介子男三介若小聘使大夫又下其卿二等此聘礼是侯伯之卿大聘以其经云五介又及竟张旜孤卿建旜据侯伯之卿之聘也殷相聘三年一大聘也】
　　聘礼君与卿图事【图谋也谋聘故及可使者谋事者必因朝其位君南面卿西面大夫北面士东面○自此至不辞言命使人之事疏云仪礼之内见诸侯三朝燕朝燕礼是也射朝大射是也不见路门外正朝当与二朝面位同燕礼大射皆云卿西面大夫北面士东面公降阶南面揖之是以知正朝面位然也○聘匹正反】遂命使者【遂犹因也既谋其人因命之聘使卿○使所吏反】使者再拜稽首辞【辞以不敏】君不许乃退【退反位也受命者必进○不许者不许其辞也】既图事戒上介亦如之【既已也戒犹命也已谋事乃命上介难于使者易于介○亦如其再拜辞不许乃退也】宰命司马戒众介众介皆逆命不辞【宰上卿贰君事者也诸侯谓司徒为宰众介者士也士属司马周礼司马之属司士掌作士适四方使为介逆犹受也○疏云天子有六卿诸侯兼官而有三卿立地官司徒兼冢宰立夏官司马兼春官立冬官司空兼秋官故诸侯谓司徒为宰也众介不辞副使贱不敢辞】
　　右命使
　　宰书币【书聘所用币多少也宰又掌制国之用○自此至所受书以行言授币】命宰夫官具【宰夫宰之属也命之使众官具币及所宜赍○命之者宰也宰既书用币之数遂命宰夫使官具之周礼宰夫掌百官府之徴令】及期夕币【及犹至也夕币先行之日夕陈币而视之重聘也】使者朝服帅众介夕【视其事也古文帅皆作率】管人布幕于寝门外【管犹馆也馆人谓掌次舍帷幕者也布幕以承币寝门外朝也古文管作官今文布作敷○郑注布幕以承币此幕非在上之幕乃布之地以为借者】官陈币皮北首西上加其奉于左皮上马则北面奠币于其前【奉所奉以致命谓束帛及纁也马言则者此享主用皮或时用马马入则在幕南皮马皆乘古文奉为卷今文无则】使者北面众介立于其左东上【既受行同位也位在幕南○未受命行已前卿西面大夫北面士东面面位各异】卿大夫在幕东西面北上【大夫西面辟使者○疏曰此谓处者大夫常北面今与卿同西面故云辟使者】宰入告具于君君朝服出门左南乡【入告入路门而告】史读书展币【展犹校録也史幕东西面读书贾人坐抚其币舟者曰在必西而者欲君与使者俱见之也○疏云贾人当在幕西东而抚之○贾音嫁】宰执书告备具于君授使者使者受书授上介【史展币毕以书还授宰宰既告备以授使者其受授皆北面○疏曰云其授受皆北面者当宰以书授使者之时宰来至使者之东北面授使者使者北面授介三者皆北面向君故也】公揖入【揖礼羣臣】官载其币舍于朝【待旦行也○官谓官人从宾行者舍止于朝须守币也】上介视载者【监其安处之毕乃出】所受书以行【为当复展○上介所受之书则将之以行为至彼国竟上当复展也】
　　右授币
　　厥明宾朝服释币于祢【告为君使也宾使者谓之宾尊之也天子诸侯将出告羣庙大夫告祢而已凡释币设洗盥如祭○自此至亦如之言使者与上介将行告祢告无牲直用币而已执币须洁当有洗以盥手其设洗如祭时】有司筵几于室中祝先入主人从入主人在右再拜祝告又再拜【更云主人者庙中之称也祝告告以主人将行也○主人亦谓使者】释币制纁束奠于几下出【祝释之也凡物十曰束纁之率居三纁居二朝贡礼云纯四尺制丈八尺○制纁束丈八尺之纁其数十卷也疏云纯谓幅之广狭制谓舒之长短○率音律只音纸】主人立于戸东祝立于牖西【少顷之间示有俟于神】又入取币降卷币实于笲埋于西阶东【又入者祝也埋币必盛以器若藏之然○笲音烦】又释币于行【告将行也行者之先其古人之名未闻天子诸侯有常祀在冬大夫三祀曰门曰行曰厉丧礼有毁宗躐行出于大门则行神之位在庙门外西方不言埋币可知也今时民春秋祭祀有行神古之遗礼乎】遂受命【宾须介来乃受命也言遂者明自是出不复入】上介释币亦如之【如其于祢与行】
　　右将行告祢与行
　　上介及众介俟于使者之门外【俟待也待于门外东面北上○自此至敛旜言宾介向君朝受命即行】使者载旜帅以受命于朝【旜旌旗属也载之者所以表识其事也周礼曰通帛为旜又曰孤卿建旜至于朝门使者北面东上古文旜皆为膳○疏云凡诸侯三门臯应路路门外有常朝位下文君臣皆朝列位乃使卿进使者使者乃入至朝即此朝门者臯门外矣○旜之然反】君朝服南乡卿大夫西面北上君使卿进使者【进之者使者谦不敢必君之终使已】使者入及众介随入北面东上君揖使者进之上介立于其左接闻命【进之者有命宜相近也接犹续也○接闻命者上介所立之位近于使者使者述命可接续而闻也】贾人西面坐啓椟取圭垂缫不起而授宰【贾人在官知物贾者缫所以借圭也其或拜则奠于其上今文缫作璪○疏谓缫有二种一者以木为中干以韦衣之其或拜则以借圭一者以绚组为之所以系玉于韦版此云垂缫屈缫则绚组之缫也愚谓据疏所言仍是一物韦版绚组相侍为用何得言二也】宰执圭屈缫自公左授使者【屈缫者敛之礼以相变为敬也自公左赞币之义○少仪云诏辞自右赞币自左】使者受圭同面垂缫以受命【同面者宰就使者北面并授之既授之而君出命矣凡授受者授由其右受由其左】既述命同面授上介【述命者循君之言重失误○使者受命又重述之以告上介故上文云接闻命也】上介受圭屈缫出授贾人众介不从【贾人将行者在门外北面○对上贾人是留者】受享束帛加璧受夫人之聘璋享纁束帛加琮皆如初【享献也既聘又献所以厚恩恵也帛今之璧色缯也夫人亦有聘享者以其与己同体为国小君也其聘用璋取其半圭也君享用璧夫人用琮天地配合之象也圭璋特达瑞也璧琮有加徃徳也周礼曰瑑圭璋璧琮以頫聘○束帛纁前授币时已授矣此复言者以方授璧琮取其相配之物兼言之如云享时束帛上所加之璧纁束帛上所加之琮耳周礼曰瑑圭璋璧琮以頫聘出聘之玉以瑑为文非君所执之圭与璧也如初者如受圭之仪也○堟大转反音篆】遂行舍于郊【于此脱舍衣服乃即道也曲礼曰凡为君使己受命君言不宿于家】敛旜【此行道耳未有事也敛藏也】右受命遂行
　　若过邦至于竟使次介假道束帛将命于朝曰请帅奠币【至竟而假道诸侯以国为家不敢直径也将犹奉也帅犹道也请道己道路所当由○自此至执防立于其后言过他邦假道之礼】下大夫取以入告出许遂受币【言遂者明受其币非为许故也容其辞让不得命也】饩之以其礼上宾大牢积唯刍禾介皆有饩【凡赐人以牲生曰饩饩犹禀也给也以其礼者尊卑有常差也常差者上宾上介牲用大牢羣介用少牢米皆百筥牲陈于门内之西北面米设于中庭上宾上介致之以束帛羣介则牵羊焉上宾有禾十车刍二十车禾以秣马○积唯刍禾谓所致之积唯刍与禾无米车也介但有饩无积○饩许气反积子赐反秣音末】士帅没其竟【没尽】誓于其竟宾南面上介西面众介北面东上史读书司马执防立于其后【此使次介假道止而誓也宾南面専威信也史于众介之前北面读书以勑告士众为其犯礼暴掠也礼君行师从卿行旅从司马主军法者执策示罚○疏云此誓当在使次介假道之时止而誓因上説彼国礼法讫乃更却本而言之不谓此士帅没竟后】右过他邦假道
　　未入竟壹肄【谓于所聘之国竟也肄习也习聘之威仪重失误○自此至不习私事言将至豫习威仪】为壝坛画阶帷其北无宫【壝土象坛也帷其北宜有所乡依也无宫不壝土画外垣也○疏曰案觐礼与司仪同为坛三成宫方三百步此则无外官其坛壝土为之无成又无尺数象之而已愚案广韵壝埓也坛也盖坛之形埓也坛须筑土髙厚有阶级壝则畧除地聚土令有形埓而已此壝坛兼言壝亦有坛名也○壝以垂反】朝服无主无执也【不立主人主人尊也不执玉不敢防也徒习其威仪而已】介皆与北面西上【入门左之位也古文与作豫】习享士执庭实【士士介也庭实必执之者皮则有摄张之节】习夫人之聘享亦如之习公事不习私事【公事致命者也○公事谓君聘享夫人聘享及问卿大夫皆致君命行之者私事谓私觌于君私面于卿大夫之事】
　　右豫习威仪
　　及竟张旜誓【及至也张旜明事在此国也张旜谓使人维之○自此至遂以入竟言宾至竟谒关迎入之事誓亦警戒从人使勿犯礼】乃谒关人【谒告也古者竟上为关以讥异服识异言○周礼司关职云凡四方之宾客叩关则为之告】关人问从者几人【欲知聘问且为有司当共委积之具○疏曰不问使人而问从者关人卑者不敢轻问尊者故问从者又云问得从者即知使者是大聘是小聘卿行旅从大夫小聘当百人从也○几居岂反】以介对【以所与受命者对谦也聘礼上公之使者七介侯伯之使者五介子男之使者三介以其代君交于列国是以贵之周礼曰凡诸侯之卿其礼各下其君二等○上公介九人诸侯介七人子男介五人卿下其君二等大夫又各下卿二等不以从者对而以介对注云谦也固是亦以知介数即为聘为问可知其从者多少亦可知也】君使士请事遂以入竟【请犹问也问所为来之故也遂以入因道之○宾向来犹停关外君使士请事讫因道以入本使士迎之而必先请事者君子不必人也】
　　右至竟迎入
　　入竟敛旜乃展【复校録币重其事敛旜变于始入○自此至贾人之馆言入竟三度展币之事】布幕宾朝服立于幕东西面介皆北面东上贾人北面坐拭圭【拭清也侧幕而坐乃开椟】遂执展之【持之而立告在】上介北面视之退复位【言退复位则视圭进违位】退圭【圭璋尊不陈之】陈皮北首西上又拭璧展之防诸其币加于左皮上上介视之退【防合也诸于也古文曰陈币北首○疏曰璧言合诸币者享时当合故今亦合而陈之】马则幕南北面奠币于其前【前当前幕上】展夫人之聘享亦如之贾人告于上介上介告于宾【展夫人聘享上介不视贬于君也贾人既拭璋琮南面告于上介上介于是乃东面以告宾亦所谓放而文之类】有司展羣币以告【羣币私觌及大夫者有司载币者自展自告】及郊又展如初【郊逺郊也周制天子畿内千里逺郊百里以此差之逺郊上公五十里侯伯三十里子男十里也近郊各半之】及馆展币于贾人之馆如初【馆舍也逺郊之内有侯馆可以小休止沐浴展币不于宾馆者为上国之人有劳问己者就焉便疾也】
　　右入竟展币
　　宾至于近郊张旜君使下大夫请行反君使卿朝服用束帛劳【请行问所之也虽知之谦不必也士请事大夫请行卿劳弥尊宾也其服皆朝服○自此至遂以宾入言宾至近郊君与夫人使人劳宾】上介出请入吿宾礼辞迎于舍门之外再拜【出请出门西面请所以来事也入告入北面告宾也每所及至皆有舍其有来者与皆出请入告于此言之者宾弥尊事弥録】劳者不答拜【凡为人使不当其礼】宾揖先入受于舍门内【不受于堂此主于侯伯之臣也公之臣受劳于堂○疏曰知公之臣受劳于堂者案司仪云诸公之臣相为国客及大夫郊劳三辞拜辱三让登听命是公之臣受劳于堂之事】劳者奉币入东面致命【东面乡宾○疏曰宾在馆如主人当入门西面故劳者东面向之也】宾北面听命还少退再拜稽首受币劳者出【北面听命若君南面然少退象降拜】授老币【老宾之臣】出迎劳者【欲傧之○司仪注云上于下曰礼敌者曰傧此言傧者欲见宾以礼礼使者】劳者礼辞宾揖先入劳者从之乘皮设【设于门内也物四曰乘皮麋鹿皮也○设乘皮以傧劳者每皮一人执之】宾用束锦傧劳者【言傧者宾在公馆如家之义亦以来者为宾○傧必刅反】劳者再拜稽首受【稽首尊国宾也】宾再拜稽首送币【受送拜皆北面象阶上○疏云案归饔饩宾傧大夫时宾楹间北面授币大夫西面受此宾亦宜与彼同北面授还北面拜送若然云受送拜皆北面者误当云授送拜皆北面并据宾而言也愚谓如疏言则拜字不得连下读当云授拜送不当作送拜】劳者揖皮出乃退宾送再拜【揖皮出东面揖执皮者而出○疏云执皮者在门内当门劳者在执皮之西故知东面揖皮揖之若亲受之人执皮是宾之使者执皮者得揖从出劳者从人当讶受之】夫人使下大夫劳以二竹簠方被纁里有盖【竹簠方者器名也以竹为之状如簠而方如今寒具筥筥者圜此方耳○簠音甫】其实枣蒸栗择兼执之以进【兼犹两也右手执枣左手执栗】宾受枣大夫二手授栗【受授不游手慎之也○疏云初两手俱用既授枣而不两手共授栗则是游暇一手不慎也】宾之受如初礼【如卿劳之仪○如其北面再拜也】傧之如初下大夫劳者遂以宾入【出以束锦授从者因东面释辞请导之以入然则宾送不拜】
　　右郊劳
　　至于朝主人曰不腆先君之祧既拚以俟矣【宾至外门下大夫入告出释此辞主人者公也不言公而言主人主人接宾之辞明至欲受之不敢稽宾也腆犹善也迁主所在曰祧周礼天子七庙文武为祧诸侯五庙则祧始祖也是亦庙也言祧者祧尊而庙亲待宾客者上尊者○自此至皆少牢言宾初至不即行礼主国致馆设飱之事○拚方问反音偾】宾曰俟闲【宾之意不欲奄卒主人也且以道路悠逺欲沐浴斋戒俟闲未敢闻命○俟闲者俟君燕闲乃敢进见也○卒寸忽反斋侧皆反】大夫帅至于馆卿致馆【致至也宾至此馆主人以上卿礼致之所以安之也○以上卿礼致之谓使上卿以束帛之礼致之也周礼司仪职云诸公之臣相为国客致馆如初之仪郑注云如郊劳也不傧耳郊劳用束帛则此致馆亦用束帛可知也】宾迎再拜卿致命宾再拜稽首卿退宾送再拜【卿不俟设飱之毕以不用束帛致故也不用束帛致之者明为新至非大礼也○注不用束帛致之指设飱而言也设飱礼轻故可畧也致舘有束帛致飱空以辞致君命无束帛○飱音孙】宰夫朝服设飱【食不备礼曰飱诗云不素飱兮春秋传曰方食鱼飱皆谓是】饪一牢在西鼎九羞鼎三腥一牢在东鼎七【中庭之馔也饪熟也熟在西腥在东象春秋也鼎西九东七凡其鼎实与其陈如陈饔饩羞鼎则陪鼎也以其实言之则曰羞以其陈言之则曰陪○疏曰云中庭之馔也者对下文是堂上及门外之馔也云鼎西九东七者九谓正鼎九牛羊豕鱼腊肠胃肤鲜鱼鲜腊东七者腥鼎无鲜鱼鲜腊故七陪鼎三则下云膷臐膮是也】堂上之馔八西夹六【八六者豆数也凡馔以豆为本堂上八豆八簋六铏两簠八壶西夹六豆六簋四铏两簠六壶其实与其陈亦如饔饩】门外米禾皆二十车【禾稁实并刈者也诸侯之礼车米视生牢禾视死牢牢十车大夫之礼皆视死牢而已虽有生牢不取数焉米陈门东未陈门西○刈鱼废反】薪刍倍禾【各四十车凡此之陈亦如饔饩】上介饪一牢在西鼎七羞鼎三堂上之馔六门外米禾皆十车薪刍倍禾【西鼎七无鲜鱼鲜腊】众介皆少牢【亦饪在西鼎五羊豕肠胃鱼腊新至尚熟堂上之馔四豆四簋两铏四壶无簠】
　　右致馆设飱
　　厥明讶宾于馆【此讶下大夫也以君命迎宾谓之讶讶迎也亦皮弁○自此至宾不顾皆主国庙中所行之礼其为公礼者有五聘一享一聘夫人一享夫人一若有言者又一于是主君礼宾其为私礼者有二宾私觌一介私觌一公乃送宾出又有问君问大夫之仪此聘之正礼也分为四节】宾皮弁聘至于朝宾入于次【服皮弁者朝聘主相尊敬也诸侯视朔皮弁服入于次者俟办也次在大门外之西以帷为之○下记云宗人授次次以帷少退于君之次○办蒲苋反】乃陈币【有司入于主国庙门外以布幕陈币如展币焉圭璋贾人执椟而俟】卿为上摈大夫为承摈士为绍摈摈者出请事【摈为主国之君所使出接宾者也绍继也其位相承继而出也主君公也则摈者五人侯伯也则摈者四人子男也则摈者三人聘义曰介绍而传命君子于其所尊不敢质敬之至也既知其所为来之事复请之者宾来当与主君为礼为其谦不敢斥尊者啓发以进之于是时宾出次直闑西北面上摈在闑东阈外西面其相去也公之使者七十歩侯伯之使者五十歩子男之使者三十歩此旅摈耳不传命上介在宾西北东面承摈在上摈东南西面各自次序而下末介末摈旁相去三丈六尺上摈之请事进南面揖宾俱前宾至末介上摈至末摈亦相去三丈六尺止揖而请事还入告于公天子诸侯朝觐乃命介绍传命耳其仪各乡本受命反面传而下及末则乡受之反面传而上又受命传而下亦如之此三丈六尺者门容二彻参个旁各加一步也今文无摈○注云此旅摈耳不传命者谓卿大夫聘问上摈受公命出门南面遥揖宾使前上摈渐南行宾至末介北东面上摈至末摈南西面东西立定乃揖而请所为来之事宾对讫上摈入告公上摈与宾亲自问对是旅摈不传命也若诸侯朝天子受享于庙或诸侯自相朝则摈受命而出递传于介介传于宾介又受宾之辞递传于摈摈又传而入谓之交摈此介绍传命法也注云门容二辙参个者车辙广八尺天子之门容二十四尺是为八尺者三又加二步一十二尺为三丈六尺】公皮弁迎宾于大门内大夫纳宾【公不出大门降于待其君也大夫上摈也谓之大夫者上序可知从大夫总无所别也于是宾主人皆裼○裼西歴反】宾入门左【内宾位也众介随入北面西上少退摈者亦入门而右北面东上上摈进相君】公再拜【南面拜迎】宾辟不答拜【辟位逡遁不敢当其礼】公揖入每门每曲揖【每门輙揖者以相人偶为敬也凡君与宾入门宾必后君介及摈者随之并而鴈行既入则或左或右相去如初玉藻曰君入门介拂闑大夫中枨与闑之间士介拂枨宾入不中门不履阈此宾谓聘卿大夫也门中门之正也不敢与君并由之敬也介与摈者鴈行卑不逾尊者之迹亦敬也宾之介犹主人之摈○枨直庚反】及庙门公揖入立于中庭【公揖先入省内事也既则立于中庭以俟宾不复出如此得君行一臣行二于礼可矣公迎宾大门内卿大夫以下入庙门即位而俟之○方君在大门内时卿大夫当于庙中在位矣】宾立接西塾【接犹近也门侧之堂谓之塾立近塾者已与主君交礼将有出命俟之于此介在币南北面西上上摈亦随公入门东东上少进于士】几筵既设摈者出请命【有几筵者以其庙受宜依神也宾至庙门司宫乃于依前设之神尊不豫事也席西上上摈待而出请受宾所以来之命重停宾也至此言命事弥至言弥信也周礼诸侯祭祀席蒲筵缋纯右雕几○依前之依于岂反本又作扆尔雅释宫牖戸之间谓之扆但天子以屛风设于扆诸侯无屛风为异】贾人东面坐啓椟取圭垂缫不起而授上介【贾人乡入陈币东面俟于此言之就有事也授圭不起贱不与为礼也不言裼袭者贱不裼也缫有组系也】上介不袭执圭屈缫授宾【上介北面受圭进西面授宾不袭者以盛礼不在于已也屈缫并持之也曲礼曰执玉其有借者则裼无借者则袭○疏以屈缫为无借垂缫为有借曲礼陈氏注以圭璋特达为无借琮璧有束帛为有借陈説得之详见记中】宾袭执圭【执主盛礼而又尽饰为其相蔽敬也玉藻曰服之袭也充美也是故尸袭执玉袭也○观此注知疏以垂缫屈缫为有借无借诚误也○尽津忍反】摈者入吿出辞玉【摈者上摈也入告公以宾执圭将致其聘命圭贽之重者辞之亦所以致尊让也○疏云致尊让乡饮酒义文案文公十二年左氏传云秦伯使西乞术来聘襄仲辞玉宾对曰不腆敝器不足辞也】纳宾宾入门左【公事自闑西○玉藻云公事自闑西注云聘享也又云私事自闑东注云觌面也】介皆入门左北面西上【随宾入也介无事止于此今文无门○此后唯摈者得入相君礼介则止于此也】三揖【君与宾也入门将曲揖既曲北面又揖当碑揖○疏云公先在庭南面宾入门将曲揖既曲宾又揖二者主君皆向宾揖之再揖讫主君亦东面向堂涂北行当碑宾主又相向揖是君行一臣行二非谓宾入门时主君更向内霤相近而揖也】至于阶三让【让升】公升二等【先宾升二等亦欲君行一臣行二】宾升西楹西东面【与主君相乡】摈者退中庭【乡公所立处退者以公宜亲受宾命不用摈相也】宾致命【致其君之命也】公左还北乡【当拜】摈者进【进阼阶西释辞于宾相公拜也】公当楣再拜【拜贶也贶恵赐也楣谓之梁】宾三退负序【三退三逡遁也不言辟者以执圭将进授之】公侧袭受玉于中堂与东楹之间【侧犹独也言独见其尊宾也佗日公有事必有赞为之者凡袭于隠者公序坫之间可知也中堂南北之中也入堂深尊宾事也东楹之间亦以君行一臣行二○两楹之间为宾主处中今于东楹之间更侵东半间故云君行一臣行二】摈者退负东塾而立【反其等位无事】宾降介逆出【逆出由便】宾出【聘事毕】公侧授宰玉【使藏之授于序端】裼降立【裼者免上衣见裼衣凡当盛礼者以充美为敬非盛礼者以见美为敬礼尚相变也玉藻曰裘之裼也见美也又曰麛裘青豻褎绞衣以裼之论语曰素衣麑裘皮弁时或素衣其裘同可知也裘者为温表之为其防也寒暑之服冬则裘夏则葛凡襢裼者左降立俟享也亦于中庭古文裼皆作赐○以上聘礼○褎详又反豻五旦反绞戸交反】摈者出请【不必宾事之有无】宾裼奉束帛加璧享摈者入告出许【许受之】庭实皮则摄之毛在内内摄之入设也【皮虎豹之皮摄之者右手并执前足左手并执后足毛在内不欲文之豫见也内摄之者两手相乡也入设亦参分庭一在南言则者或以马凡君于臣臣于君麋鹿皮可也】宾入门左揖让如初升致命张皮【张者释外足见文也○当宾于堂上致命之时庭实即张之见文相应为节也】公再拜受币士受皮者自后右客【自由也从东方来由客后西居其左受皮也执皮者既授亦自前西而出○当公于堂上受币士亦于堂下受皮】宾出当之坐摄之【象受于宾○士初受皮仍如前张之及宾出降至庭乃对宾坐而摄之当对也】公侧授宰币皮如入右首而东【如入左在前皮右首者变于生也○执皮者初入时行在前者立在左此受皮者东行亦立在左者行在前故云如入也曲礼云执禽者左首此右首是变于生○以上享礼】聘于夫人用璋享用琮如初礼【如公立于中庭以下○此约言聘享夫人之礼亦公受之】若有言则以束帛如享礼【有言有所告请若有所问也记曰有故则束帛加书以将命春秋臧孙辰告籴于齐公子遂如楚乞师晋侯使韩穿来言汶阳之田皆是也无庭实也○此容有告请之礼】摈者出请事宾告事毕【公事毕】
　　右聘享
　　宾奉束锦以请觌【觌见也乡将公事是欲交其欢敬也不用羔因使而见非特来○自此至讶受马言宾请私觌主君不许而先礼宾】摈者入告出辞【客有大礼未有以待之】请礼宾宾礼辞听命摈者入告【告宾许也】宰夫彻几改筵【宰夫又主酒食者也将礼宾彻神几改神席更布也宾席东上公食大夫礼曰蒲筵常缁布纯加萑席寻帛纯此筵上下大夫也周礼曰筵国宾于牖前莞筵纷纯加缫席画纯左彤几者则是筵孤也孤彤凡卿大夫其漆几与○莞音官】公出迎宾以入揖让如初【公出迎者已之礼更端也】公升侧受几于序端【漆几也今文无升】宰夫内拂几三奉两端以进【内拂几不欲尘坋尊者以进自东箱来授君○坋蒲闷反】公东南乡外拂几三卒振袂中摄之进西乡【进就宾也】摈者告【告宾以公授几】宾进讶受几于筵前东面俟【未设也今文讶为梧○梧五故反】公壹拜送【公尊也古文壹作一】宾以几辟【辟位逡遁】北面设几不降阶上答再拜稽首【不降以主人礼未成也凡宾左几○云凡宾左几者对神右几也】宰夫实觯以醴加柶于觯面枋【酌以授君也君不自酌尊也宰夫亦洗升实觯以醴自东箱来不面擸不讶受也○公西面向宾宰夫以醴自东箱来公旁并授与公公不讶受故面枋不面擸也】公侧受醴【将以饮宾】宾不降壹拜进筵前受醴复位公拜送醴【宾壹拜者醴质以少为贵】宰夫荐笾豆脯醢宾升筵摈者退负东塾【事未毕摈者不退中庭以有宰夫也○事未毕当在中庭今负东塾者以有宰夫陈饮食也】宾祭脯醢以柶祭醴三庭实设【庭实乘马】降筵北面以柶兼诸觯尚擸坐啐醴【降筵就阶上○擸音猎又音拉折也又持也于义并难通案冠礼昏礼面叶叶柶大端也古文叶作擖擖音叶箕舌也与匙头相类可以借用擸字或擖字之譌尚擸即尚叶也尚叶者仰柶端向上也○擸以涉反】公用束帛【致币也言用尊于下也亦受之于序端】建柶北面奠于荐东【糟醴不啐○啐字误】摈者进相币【赞以辞】宾降辞币【不敢当公礼也】公降一等辞【辞宾降也】栗阶升听命【栗阶趋君命尚疾不连步○听命听致币之命既命又降拜以受也】降拜【拜受】公辞【不降一等杀也】升再拜稽首受币当东楹北面【亦讶受而北面者礼主于己巳臣也○疏云前行聘享时宾东面主君西面讶授受但以奉君命故不北面此以主君礼己巳臣也故北面受异于聘享时也】退东面俟【俟君拜也不北面者谦若不敢当阶然】公壹拜宾降也公再拜【不俟公再拜者不敢当公之盛也公再拜者事毕成礼】宾执左马以出【受尊者礼宜亲之也效马者并左右靮授之余三马主人牵者从出也○靮丁歴反】上介受宾币从者讶受马【从者士介】
　　右主君礼宾
　　宾觌奉束锦总乘马二人赞入门右北面奠币再拜稽首【不请不辞乡时已请也觌用束锦辟享币也总者总八辔牵之赞者居马间扣马也入门而右私事自闑右奠币再拜以臣礼见也赞者贾人之属介特觌也○自此至序从之言私觌之事不升堂入币是以臣礼见也不以介从故赞者止是贾人之属以其介将各自特觌也】摈者辞【辞其臣】宾出【事毕】摈者坐取币出有司二人牵马以从出门西面于东塾南【将还之也赞者有司受马乃出凡取币于庭北面】摈者请受【请以客礼受之】宾礼辞听命【宾受其币赞者受马】牵马右之入设【庭实先设客礼也右之欲人居马左任右手便也于是牵马者四人事得申也曲礼曰效马效羊者右牵之】宾奉币入门左介皆入门左西上【以客礼入可从介】公揖让如初升公北面再拜【公再拜者以其初以臣礼见新之也】宾三退反还负序【反还者不敢与授圭同】振币进授当东楹北面【不言君受畧之也】士受马者自前还牵者后适其右受【自由也适牵者之右而受之也此亦并授者不自前左由便也便其已授而去也受马自前变于受皮○牵马者四人各在马西右手牵马北面立士受马者从东方来由马前各绕牵马者之后在人东马西而受之牵马者自前西行而出此受马亦视堂上受币以为节也○还戸患反】牵马者自前西乃出【自由也】宾降阶东拜送君辞【拜送币于阶东以君在堂乡之○疏云宾拜送币私觌已物故也前享币不拜送致君命非己物也】拜也君降一等辞【君乃辞之而宾由拜敬也】摈者曰寡君从子虽将拜起也【此礼固多有辞矣未有着之者是其志而焕乎未敢明説】栗阶升公西乡宾阶上再拜稽首【成拜】公少退【为敬】宾降出公侧授宰币马出【庙中宜清】公降立【○以上宾觌】摈者出请上介奉束锦士介四人皆奉玉锦束请觌【玉锦锦之文纎缛者也礼有以少文为贵者后言束辞之便也○缛音辱】摈者入告出许上介奉币俪皮二人赞【俪犹两也上介用皮变于宾也皮麋鹿皮】皆入门右东上奠币皆再拜稽首【皆者皆众介也赞者奠皮出】摈者辞【亦辞其臣】介逆出【亦事毕也】摈者执上币士执众币有司二人举皮从其币出请受【此请受请于上介也摈者先即西面位请之释辞之时众执币者随立门中而俟】委皮南面【摈者既释辞执众币者进即位有司乃得委之南面便其复入也委皮当门】执币者西面北上摈者请受【请于上介也上言其次此言其位互约文也○疏云以理推之上当言摈者执币士四人北面东上坐取币从有司二人坐举皮从其币出随立于门中摈者出门西面于东塾南请受士执币者进立摈南西面北上执皮者南面委皮于门中北上如是乃为文备也】介礼辞听命皆进讶受其币【此言皆讶受者嫌摈者一一受之】上介奉币皮先入门左奠皮【皮先者介随执皮者而入也入门左介至揖位而立执皮者奠皮以有不敢授之义古文重入○注入门左介至揖位而立揖位即门左北面之位宾至此待揖而后进故云揖位享礼庭实使人执之以授主人有司此奠之于地介出后有司二人坐举皮是不敢授也】公再拜【拜中庭也不受于堂介贱也】介振币自皮西进北面授币退复位再拜稽首送币【进者北行参分庭一而东行当君乃复北行也】介出宰自公左受币【不侧受介礼轻】有司二人坐举皮以东【○上介觌礼竟】摈者又纳士介【纳者出道入也】士介入门右奠币再拜稽首【终不敢以客礼见】摈者辞介逆出摈者执上币以出礼请受宾固辞【礼请受者一请受而听之也宾为之辞士介贱不敢以言通于主君固衍字当如而大夫也】公答再拜摈者出立于门中以相拜【摈者以宾辞入告还立门中阈外西面公乃遥答拜也相者赞告之】士介皆辟【辟于其东面位逡遁也】士三人东上坐取币立【俟摈者执上币来也○士介之币奠者四摈者执其上币出请故别用士三人执其余币俟摈者入而同授之宰也】摈者进【就公所也○疏曰以公在庭故摈者自门外来进向公左授币与宰也】宰夫受币于中庭以东【使宰夫受于士士介币轻也受之于公左宾币公侧授宰上介币宰受于公左士介币宰夫受于士敬之差○注云使宰夫受于士实则宰夫止受摈者所执其余则执币者执以从之而东经文自明】执币者序从之【序从者以宰夫当一一受之○以上众介觌】
　　右私觌
　　摈者出请宾吿事毕【宾既告事毕众介逆道宾而出也】摈者入告公出送宾【公出众摈亦逆道绍摈及宾并行间亦六歩】及大门内公问君【乡以公礼将事无由问也宾至始入门之位北面将揖而出众介亦在其右少退西上于此可以问君居处何如序殷勤也时承摈绍摈亦于门东北面东上上摈徃来传君命南面蘧伯玉使人于孔子孔子问曰夫子何为此公问君之类也】宾对公再拜【拜其无恙公拜宾亦辟】公问大夫宾对公劳宾宾再拜稽首公答拜【劳以道路之勤】公劳介介皆再拜稽首公答拜宾出公再拜送宾不顾【公既拜客趋辟君命上摈送宾出反告宾不顾于此君可以反路寝矣论语説孔子之行曰君召使摈色勃如也足躩如也宾退必复命曰宾不顾矣】
　　右宾礼毕出公送宾
　　宾请有事于大夫【请问问卿也不言问聘聘亦问也嫌近君也上摈送宾出宾东面而请之摈者反命因告之○自此至亦如之言宾请问卿卿先徃劳宾其请辞宜云有事于某子】公礼辞许【礼辞一辞】宾即馆【少休息也即就也○疏云此一日之间其事多矣明旦行问卿暂时止息】卿大夫劳宾宾不见【以己公事未行上介以宾辞辞之○仍有问大夫之公事未行也】大夫奠鴈再拜上介受【不言卿卿与大夫同执鴈下见于国君周礼凡诸侯之卿见朝君皆执羔○注见朝君见来朝之君也卿见来朝之君执羔此见来聘之宾执鴈是下于见朝君也】劳上介亦如之【○亦如之者亦劳于其馆上介不见而士介代受鴈】
　　右卿劳宾
　　君使卿韦弁归饔饩五牢【变皮升服韦弁敬也韦弁韎韦之弁兵服也而服之者皮韦同类取相近耳其服盖韎布以为衣而素裳牲杀曰饔生曰饩今文归或为馈○自此至无傧言主君使卿大夫馈饔饩之事此下言卿馈宾周礼春官司服祭服下先云韦弁服后云皮弁服韦弁尊于皮弁故云敬也】上介请事宾朝服礼辞【朝服示不受也受之当以尊服】有司入陈【入宾所馆之庙陈其积】饔【谓饪与腥】饪一牢鼎九设于西阶前陪鼎当内廉东面北上上当碑南陈牛羊豕鱼腊肠胃同鼎肤鲜鱼鲜腊设扃鼏膷臐膮盖陪牛羊豕【陪鼎三牲臛膷臐膮陪之庶羞加也当内防辟堂涂也肠胃次腊以其出牛羊也肤豕肉也唯燖者有肤此馔先陈其位后言其次重大礼详其事也宫必有碑所以识曰景引隂阳也凡碑引物者宗庙则丽牲马以取毛血其材宫庙以石窆用木○腊音昔膷音香臐许云反膮许尧反燖音寻窆彼验反】腥二牢鼎二七无鲜鱼鲜腊设于阼阶前西面南陈如饪鼎二列【有腥者所以优宾也】堂上八豆设于戸西西陈皆二以并东上韭菹其南醓醢屈【戸室戸也东上变于亲食宾也醓醢汁也屈犹错也今文并皆为并○公亲食宾则设豆西上此东上是变于亲食宾也屈犹错也菹醢不自相当交错陈之也防云谓其东上醓醢醓醢西昌本昌本西麋臡麋臡西菁菹菁菹北鹿臡鹿臡东葵菹葵菹东蜗醢蜗醢东韭菹此兼用朝事馈食之豆○菹庄居反醓他感反】八簋继之黍其南稷错【黍在北○疏云继者继八豆以西陈之错者黍稷二种相间错也】六铏继之牛以西羊豕豕南牛以东羊豕【铏羹器也○不言防屈错者防文自具故不言也】两簠继之粱在北【簠不次簋者粱稻加也凡馔屈错要相变】八壶设于西序北上二以并南陈【壶酒尊也酒盖稻酒粱酒不错者酒不以杂错为味】西夹六豆设于西墉下北上韭菹其东醓醢屈六簋继之黍其东稷错四铏继之牛以南羊羊东豕豕以北牛两簠继之粱在西皆二以并南陈六壶西上二以并东陈【东陈在北墉下统于豆○疏曰六豆者先设韭菹其东醓醢又其东昌本南麋臡麋臡西菁菹又西鹿臡此陈还取朝事之豆】馔于东方亦如之【东方东夹室】西北上【亦韭菹其东醓醢也○疏曰云西北上者则于其东壁下南陈西北有韭菹东有醓醢次昌本次南麋臡次西有菁菹次北有鹿臡亦屈错也岐案两夹之馔方位顺同非相对而陈也】壶东上西陈【亦在北墉下统于豆】醯醢百罋夹碑十以为列醯在东【夹碑在鼎之中央也醯在东醯谷阳也醢肉隂也○疏云罋瓦器其容一觳旊人云簋实一觳又云豆实三而成觳四升曰豆则罋与簋同受斗二升也礼器注云壶大一石瓦甒五斗即此壶大一石也○罋乌弄反】饩二牢陈于门西北面东上牛以西羊豕豕西牛羊豕【饩生也牛羊右手牵之豕束之寝右亦居其左】米百筥筥半斛设于中庭十以为列北上黍粱稻皆二行稷四行【庭实固当庭中言当中庭者南北之中也东西为列列当醯醢南亦相变也此言中庭则设碑近如堂深也○上享时直言庭实入设不言中庭则在东西之中其南北三分庭一在南此更言中庭欲明南北之中也上文公立于中庭宰受币于中庭皆南北之中也知东西为列者以经言北上故知之若南北纵陈止得言东西不得言北上醯醢南北列未筥东西列是相变也米在中庭其北有醯醢夹碑知碑之设近庭北如堂之深也○筥居吕反行戸郎反】门外米三十车车秉有五防设于门东为三列东陈【大夫之礼米禾皆视死牢乗防数名也乗有五防二十四斛也防读若不数之数今文防或为逾○疏云饪一牢腥二牢是三牢死故米禾皆三十车十斗曰斛十六斗曰防十防曰乗一秉十六斛又五防为八斛是二十四斛也○防色缕反】禾三十车车三秅设于门西西陈【秅数名也三秅千二百秉○四百秉为一秅○秅丁故反】薪刍倍禾【倍禾者以其用多薪从米刍从禾四者之车皆陈北辀凡此所以厚重礼也聘义曰古之用财不能均如此然而用财如此其厚者言尽之于礼也尽之于礼则内君臣不相陵而外不相侵故天子制之而诸侯务焉尔○辀丁留反】宾皮弁迎大夫于外门外再拜大夫不答拜【大夫使者卿也○大夫即君所使卿韦弁者也】揖入及庙门宾揖入【宾与使者揖而入使者止执币宾俟之于门内谦也古者天子适诸侯必舍于大祖庙诸侯行舍于诸公庙大夫行舍于大夫庙】大夫奉束帛【执其所以将命】入三揖皆行【皆犹并也使者尊不后主人】至于阶让大夫先升一等【让不言三不成三也凡升者主人让于客三敌者则客三辞主人乃许升亦道宾之义也使者尊主人三让则许升矣今使者三让则是主人四让也公虽尊亦三让乃许升不可以不下主人也古文曰三让○注意谓凡升者必三让敌者则客三辞主人先升以道之是成三让也客尊则主人三让而客即升如此经大夫先升是也主人三让客不三辞故云不成三也假使客三辞而犹先升则是主人四让矣礼固无四让法也故即经文大夫先升知大夫木尝三辞是谓不成三也公虽尊当其为主人亦必三让乃先升此主人自下之义也】宾从升堂北面听命【北面于阶上也】大夫东面致命宾降阶西再拜稽首拜饩亦如之【大夫以束帛同致饔饩也宾殊拜之敬也重君之礼也○大夫东面致命在西阶上也宾降阶西再拜东阶之西也殊拜者分别两次拜之成拜讫又降拜也】大夫辞升成拜【尊宾○成拜处亦当东阶之西】受币堂中西北面【趋主君命也堂中西中央之西】大夫降出宾降授老币出迎大夫【老家臣也宾出迎欲傧之】大夫礼辞许入揖让如初宾升一等大夫从升堂【宾先升敌也皆北面】庭实设马乘【乘四马也】宾降堂受老束锦大夫止【止不降使之余尊○主人降宾亦降敌体之礼也今主人降而大夫止是使命之余尊】宾奉币西面大夫东面宾致币【不言致命非君命也】大夫对北面当楣再拜稽首【稽首尊君客也致对有辞也】受币于楹间南面退东面俟【宾北面授尊君之使】宾再拜稽首送币大夫降执左马以出【出庙门从者亦讶受之】宾送于外门外再拜明日宾拜于朝拜饔与饩皆再拜稽首【拜谢主君之恩恵于大门外周礼曰凡宾客之治令讶听之此拜亦皮弁服○周礼秋官有掌讶注引之者明宾客发馆至朝来徃皆掌讶前驱为之导】上介饔饩三牢饪一牢在西鼎七羞鼎三【饪鼎七无鲜鱼鲜腊也宾介皆异馆○此下言下大夫馈上介】腥一牢在东鼎七堂上之馔六【六者宾西夹之数】西夹亦如之筥及罋如上宾【凡所不贬者尊介也言如上宾者明此宾客介也○无东方之馔】饩一牢门外米禾视死牢牢十车薪刍倍禾凡其实与陈如上宾【凡凡饪以下○实其物陈其位也】下大夫韦弁用束帛致之上介韦弁以受如宾礼【介不皮弁者以其受大礼似宾不敢纯如宾也】傧之两马束锦【○使者受傧礼当亦如卿受宾傧也】士介四人皆饩大牢米百筥设于门外【牢米不入门畧之也米设当门亦十为列北上牢在其南西上○此下言宰夫馈士介】宰夫朝服牵牛以致之【执纼牵之东面致命朝服无束帛亦畧之士介西面拜迎○下记云士馆于工商则此致者在工商之馆门外也】士介朝服北面再拜稽首受【受于牢东拜自牢后适宰夫右受由前东面授从者】无傧【既受拜送之矣明日众介亦各如其受之服从宾拜于朝】
　　右归饔饩于宾介
　　宾朝服问卿【不皮弁别于主君卿每国三人○自此至如主人受币礼不拜皆言宾问主国卿大夫之事宾初以君币问卿次以私币面卿次上介特面次众介皆面次上介以君币问下大夫尝使至者次上介以私币面下大夫凡六事分为三节次又设言大夫不见之礼宾自聘觌主君礼毕君送宾后宾即请有事于大夫至明日拜饔饩于朝返即备举此礼此下宾问卿】卿受于祖庙【重宾礼也祖王父也○初宾请有事于大夫君礼辞许是以卿不敢更辞】下大夫摈【无士摈者既接于君所急见之○设摈多者示相见有渐卿与宾既接于君所故不须士摈】摈者出请事大夫朝服迎于外门外再拜宾不答拜揖大夫先入每门每曲揖及庙门大夫揖入【入者省内事也既而俟于宁也○疏云宁门屋宁也不俟于庭下君也】摈者请命【亦从入而出请不几筵辟君也】庭实设四皮【麋鹿皮也】宾奉束帛入三揖皆行至于阶让【皆犹并也古文曰三让】宾升一等大夫从升堂北面听命【宾先升使者尊】宾东面致命【致其君命】大夫降阶西再拜稽首宾辞升成拜受币堂中西北面【于堂中央之西受币趋聘君之命】宾降出大夫降授老币无傧【不傧宾辟君也】摈者出请事宾面如觌币【面亦见也其谓之面威仪质也○此下宾面卿】宾奉币庭实从【庭实四马】入门右大夫辞【大夫于宾入自阶下辞迎之】宾遂左【见私事也虽敌宾犹谦入门右为若降等然曲礼曰客若降等则就主人之阶主人固辞于客然后客复就西阶】庭实设揖让如初【大夫至庭中旋并行】大夫升一等宾从之【大夫先升道宾】大夫西面宾称面【称举也举相见之辞以相接】大夫对北面当楣再拜受币于楹间南面退西面立【受币楹间敌也宾亦振币进北面授】宾当楣再拜送币降出大夫降授老币
　　右宾问卿面卿
　　摈者出请事上介特面币如觌介奉币【特面者异于主君士介不从而入也君尊众介始觌不自别也上宾则众介皆从之○此下上介特面卿注上宾众介从之者谓宾问卿面卿时也】皮二人赞【亦俪皮也】入门右奠币再拜【降等也】大夫辞【于辞上介则出】摈者反币【出还于上介也】庭实设介奉币入大夫揖让如初【大夫亦先升一等今文曰入设】介升大夫再拜受【亦于楹间南面而受】介降拜大夫降辞介升再拜送币【介既送币降出也大夫亦授老币】摈者出请众介面如觌币入门右奠币皆再拜大夫辞介逆出摈者执上币出礼请受宾辞【宾亦为士介辞○此下众介面卿】大夫答再拜摈者执上币立于门中以相拜士介皆辟老受摈者币于中庭士三人坐取羣币以从之摈者出请事宾出大夫送于外门外再拜宾不顾【不顾言去】摈者退大夫拜辱【拜送也○拜其相已行礼也】
　　右介面卿
　　下大夫尝使至者币及之【尝使至已国则以币问之也君子不忘旧○此下问下大夫旧使已国者】上介朝服三介问下大夫下大夫如卿受币之礼【上介三介下大夫使之礼也】其面如宾面于卿之礼【○既致公币而又私面也】右问下大夫
　　大夫若不见【有故也○此下主国大夫不亲受币之礼】君使大夫各以其爵为之受如主人受币礼不拜【各以其爵主人卿也则使卿大夫也则使大夫不拜代受之耳不当主人礼也】
　　右大夫代受币
　　夕夫人使下大夫韦弁归礼【夕问卿之夕也使下大夫下君也君使之云夫人者以致辞当称寡小君○自此至宾拜礼于朝言主君夫人归礼于宾与上介】堂上笾豆六设于戸东西上二以并东陈【笾豆六者下君礼也臣设于戸东又辟馔位也其设脯其南醢屈六笾六豆○疏云先于北设脯即于脯南设醢又于醢东设脯以次屈而陈之皆如上也】壶设于东序北上二以并南陈醙黍清皆两壶【醙白酒也凡酒稻为上黍次之粱次之皆有清白以黍间清白者互相备明三酒六壶也先言醙白酒尊先设之○稻黍粱三酒白者清者各一壶并之而陈也疏曰醙白也上言白明黍粱皆有白下言清明稻黍亦有湇于清白中言黍明醙即是稻清即是粱也故言互相备也○醙所九反】大夫以束帛致之【致夫人命也此礼无牢下朝君也○夫人于来朝之君有牢此于聘卿无牢是下朝君】宾如受饔之礼傧之乘马束锦上介四豆四笾四壶受之如宾礼【四壶无稻酒也不致牢下于君也】傧之两马束锦明日宾拜礼于朝【于是乃言宾拜明介从拜也今文礼为醴】
　　右夫人归礼宾介
　　大夫饩宾大牢米八筐【其陈于门外黍粱各二筐稷四筐二以并南陈无稻牲陈于后东上不馔于堂庭辟君也○自此至牵羊以致之言主国大夫饩宾及介记云凡饩大夫黍粱稷筐五斛案掌客邻国之君来朝卿皆见以羔膳太牢侯伯子男膳特牛彼又无筐米此侯伯之臣得用太牢有筐米者彼为君礼此是臣礼各自为差降】宾迎再拜老牵牛以致之宾再拜稽首受老退宾再拜送【老室老大夫之贵臣】上介亦如之众介皆少牢米六筐皆士牵羊以致之【米六筐者又无粱也士亦大夫之贵臣○室老家相也士邑宰也故为大夫之贵臣】
　　右大夫饩宾介
　　公于宾壹食再飨【飨谓享太牢以饮宾也公食大夫礼曰设洗如飨则飨与食互相先后也古文壹皆为一今文飨皆为乡○自此至致食以侑币槩言主国君臣于宾介食飨燕献之数及不亲食飨之法食礼无酒飨礼有酒○食音嗣】燕与羞俶献无常数【羞谓禽羞鴈鹜之属成熟煎和也俶始也始献四时新物聘义所谓时赐无常数由恩意也古文俶作淑○俶昌淑反鹜音木】宾介皆明日拜于朝上介壹食壹飨【飨食宾介为介从飨献矣复特飨之客之也○飨礼介从飨若食礼介虽从入不从食】若不亲食使大夫各以其爵朝服致之以侑币如致饔无傧【君不亲食谓有疾及他故也必致之不废其礼也致之必使同班敌者易以相亲敬也致礼于卿使卿致礼于大夫使大夫非必命数也无傧以己本宜徃古文侑皆作宥○侑币食礼有侑食之币周礼典命大国小国卿大夫命数不同此所使致礼但取爵同耳不计命数也食礼宾当徃君所受礼无傧使者之法今虽使人致礼以宾本宜赴庙故仍无傧也】致飨以酬币亦如之【酬币飨礼酬宾劝酒之币也所用未闻也礼币束帛乘马亦不是过也礼器曰琥璜爵盖天子酬诸侯】大夫于宾壹飨壹食上介若食若飨若不亲飨则公作大夫致之以酬币致食以侑币【阼使也大夫有故君必使其同爵者为之致之列国之宾来荣辱之事君臣同之疏云此直言飨食不言燕当亦有燕也】
　　右主国君臣飨食宾介之法
　　君使卿皮弁还玉于馆【玉圭也君子于玉比徳焉以之聘重礼也还之者徳不可取于人相切厉之义也皮弁者始以此服受之不敢不终也○自此至宾送不拜言主君使卿诣宾馆还玉及报享之事】宾皮弁袭迎于外门外不拜帅大夫以入【迎之不拜示将去不纯为主也帅道也古文曰迎于门外古文帅为率】大夫升自西阶钩楹【钩楹由楹内将南面致命致命不东面以宾在下也必言钩楹者宾在下嫌楹外也】宾自碑内听命升自西阶自左南面受圭退负右房而立【听命于下敬也自左南面右大夫且并受也必并受者若乡君前耳退为大夫降逡遁今文或曰由自西阶无南面○碑内碑之北听命毕乃升受圭受毕大夫降宾遂退因负右房而立俟也】大夫降中庭宾降自碑内东面授上介于阼阶东【大夫降出言中庭者为宾降节也授于阼阶东者欲亲见贾人藏之也宾还阼阶下西面立○宾自阼阶向西阶自西阶向阼阶皆由碑内虽升降西阶宾不由西向堂涂也故下经注云出入犹东】上介出请宾迎大夫还璋如初入【出请请事于外以入告也宾虽将去出入犹东唯升堂由西阶凡介之位未有改也】宾裼迎大夫贿用束纺【贿子人财之言也纺纺丝为之今之防也所以遗聘君可以为衣服相厚之至也○防息绢反】礼玉束帛乘皮皆如还玉礼【礼礼聘君也所以报享也亦言玉璧可知也今文礼皆作醴○皆者谓贿纺与礼玉二事其升受皆如还玉之仪也】大夫出宾送不拜
　　右还玉报享
　　公馆宾【为宾将去亲存送之厚殷勤且谢聘君之义也公朝服○自此至宾退言明日宾将发君徃存宾宾来请命之事馆宾者拜宾于馆也】宾辟【不敢受国君见已于此馆也此亦不见言辟者君在庙门敬也凡君有事于诸臣之家车造庙门乃下○注云此亦不见亦劳宾时也】上介听命【听命于庙门中西面如相拜然也摈者每賛君辞则曰敢不承命告于寡君之老】聘享夫人之聘享问大夫送宾公皆再拜【拜此四事公东面拜摈者北面○摈者歴举四事而君拜之】公退宾从请命于朝【宾从者实为拜主君之馆已也言请命者以已不见不敢斥尊者之意】公辞宾退【辞其拜也退还馆装驾为旦将发也周礼曰宾从拜辱于朝明日客拜礼赐遂行】右宾将行君馆宾
　　宾三拜乘禽于朝讶听之【发去乃拜乘禽明已受赐大小无不识○他赐皆即拜于朝唯日归乘禽不胜其拜故于发时总三拜之自此至送至于竟言宾行主君赠送之礼】遂行舍于郊【始发且宿近郊自展軨】公使卿赠如觌币【赠送也所以好送之也言如觌币见为反报也今文公为君】受于舍门外如受劳礼无傧【不入无傧明去而宜有己也如受劳礼以赠劳同节】使下大夫赠上介亦如之使士赠众介如其觌币大夫亲赠如其面币无傧赠上介亦如之使人赠众介如其面币士送至于竟
　　右宾行主国赠送
　　使者归及郊请反命【郊近郊也告郊人使请反命于君也必请之者以己乆在外嫌有罪恶不可以入春秋时郑伯恶其大夫髙克使之将兵逐而不纳此盖请而不得入○自此至拜其辱言使者归反命于朝】朝服载旜【行时税舍于此郊今还至此正其故行服以俟君命敬也古文旜作膳】禳乃入【禳祭名也为行道累歴不祥禳之以除灾凶】乃入陈币于朝西上上宾之公币私币皆陈上介公币陈他介皆否【皆否者公币私币皆不陈此币使者及介所得于彼国君卿大夫之赠赐也其或陈或不陈详尊而畧卑也其陈之及卿大夫处者待之如夕币其礼于君者不陈上宾使者公币君之赐也私币卿大夫之币也他介士介也言他容众从者○注云礼于君者不陈谓贿用束纺礼玉束帛乘皮不陈之者以使者将亲执以告】束帛各加其庭实皮左【不加于其皮上荣其多也○不令相掩蔽也】公南乡【亦宰告于君君乃朝服出门左南乡○疏云此陈币当如初夕币之时是以郑此注亦依夕币而言之】卿进使者使者执圭垂缫北面上介执璋屈缫立于其左【此主于反命士介亦随入并立东上○疏云今此宾执圭宾则裼注言亦者亦初行受于朝时】反命曰以君命聘于某君某君受币于某宫某君再拜以享某君某君再拜【君亦揖使者进之乃进反命也某君某国名也某宫若言桓宫僖宫也某君再拜受也必言此者明彼君敬己君不辱命○注君亦揖使者初受命于朝位立定时君揖使者乃进受命明反命亦然】宰自公左受玉【亦于使者之东同面并受也不右使者由便也○疏云此言亦者亦于出使初受玉时宰自公左授使者圭同面凡并授者授由其右受由其左此受由其右者因东藏之便】受上介璋致命亦如之【变反言致者若云非君命也致命曰以君命聘于某君夫人某君再拜以享于某君夫人某君再拜不言受币于某宫可知畧之○受上介璋宾受之也宾受璋当亦垂缫而致命本以君夫人聘君夫人但妇人无外事亦君命之故言致命若非君命然也】执贿币以吿曰某君使某子贿授宰【某子若言髙子国子凡使者所当以告君者上介取以授之贿币在外也】礼玉亦如之【亦执束帛加璧也告曰某君使某子礼宰受之士随自后左士介受乘皮如初上介出取玉束帛士介后取皮也○宾将告君之时上介出取玉帛士介取皮宾执玉帛以告宰受玉帛士即自士介后居其右而受皮向东藏之】执礼币以尽言赐礼【礼币主国君初礼宾之币也以尽言赐礼谓自此至于赠○自郊劳至赠行八度礼宾皆有币执郊劳之币而歴举其全以告也○尽津忍反】公曰然而不善乎【善其能使于四方而犹女也】授上介币再拜稽首公答再拜【授上介币当拜公言也不授宰者当复陈之】私币不告【亦畧卑也】君劳之再拜稽首君答再拜【劳之以道路勤苦】若有献则曰某君之赐也【言此物某君之所赐予为恵者也其所献虽珍异不言其为彼君服御物谦也其大夫出反必献忠孝也】君其以赐乎【不必其当君也献不拜者为君之答己也○所献是宾入己之物盖彼国之君于常币外别有赐予者曰君其以赐乎言未必可当君用或以为赐下之需乎】上介徒以公赐告如上宾之礼【徒谓空手不执其币】君劳之再拜稽首君答拜劳士介亦如之【士介四人旅答壹拜又贱也○疏云上介再拜稽首君答拜不言再拜则君答上介一拜矣劳士介不言皆则总答一拜矣劳上介君答一拜已是贱士介四人共答一拜故云又贱也此一拜答臣下周礼九拜七曰奇拜是也】君使宰赐使者币使者再拜稽首【以所陈币赐之也礼臣子人赐之而必献之君父不敢自私服也君父因以予之则拜受之如更受赐也既拜宰以上币授之】赐介介皆再拜稽首【士介之币皆载以造朝不陈之耳与上介同受赐命俱拜既拜宰亦以上币授上介】乃退【君揖入皆出去】介皆送至于使者之门【将行俟于门反又送于门与尊长出入之礼也】乃退揖【揖别也】使者拜其辱【随谢之也再拜上介三拜士介○士三人每人一拜士卑】右使者反命
　　释币于门【门大门也主于闑布席于闑西阈外东面设洗于门外东方其余如初于祢时出于行入于门不两告告所先见也○自此至亦如之言使还礼门奠祢之事】乃至于祢筵几于室荐脯醢【告反也荐进也】觞酒陈【主人酌进奠一献也言陈者将复有次也先荐后酌祭礼也行释币反释奠畧出谨入也】席于阼【为酢主人也酢主人者祝取爵酌不酢于室异于祭】荐脯醢【成酢礼也】三献【室老亚献士三献也每献奠輙取爵酌主人自酢也○注当以輙取爵酌主人为句言室老酌主人因自酢也疏于酌字句未是】一人举爵【三献礼成更起酒也主人奠之未举也】献从者【从者家臣从行者也主人献之劳之也皆升饮酒于西阶上不使人献之辟国君也】行酬乃出【主人举奠酬从者下辩室老亦与焉也】上介至亦如之
　　右使还奠告
　　聘遭丧入竟则遂也【遭丧主国君薨也入竟则遂国君以国为体士既请事已入竟矣关人未告则反○自此至卒殡乃归皆聘者遭丧之礼或所聘国君薨及夫人世子丧或出聘后本国君薨或聘宾有私丧或宾死及介死凡四节】不郊劳【子未君也】不筵几【致命不于庙就尸柩于殡宫又不神之】不礼宾【丧降事也○疏曰云不礼者谓既行聘享讫不以醴酒礼宾也】主人毕归礼【宾所饮食不可废也礼谓饔饩飨食】宾唯饔饩之受【受正不受加也○疏曰饔饩大礼是其正自飨食之等是其加也】不贿不礼玉不赠【丧杀礼为之不备○贿谓束纺礼玉谓以束帛乘皮报享赠谓宾出至郊以物赠之】遭夫人世子之丧君不受使大夫受于庙其他如遭君丧【夫人世子死君为丧主使大夫受聘礼不以凶接吉也其他谓礼所降○礼所降谓郊劳礼宾飨食贿赠之类】遭丧将命于大夫主人长衣练冠以受【遭丧谓主国君薨夫人世子死也此三者皆大夫摄主人长衣素纯布衣也去衰易冠不以纯凶接纯吉也吉时在里为中衣中衣长衣继皆掩尺表之曰深衣纯袂寸半耳君丧不言使大夫受子未君无使臣义也○疏云向来所释皆是君主始薨假令君薨逾年嗣子即位邻国朝聘以吉礼受之于庙虽逾年而未葬则亦使人受之】
　　右遭所聘国君丧及夫人世子丧
　　聘君若薨于后入竟则遂【既接于主国君也】赴者未至则哭于巷衰于馆【未至谓赴告主国君者也哭于巷者哭于巷门未可为位也衰于馆未可以凶服出见人其聘享之事自若吉也今文赴作讣】受礼【受饔饩也】不受飨食【亦不受加】赴者至则衰而出【礼为邻国阙于是可以凶服将事也○礼为邻国阙襄公二十三年传语谓邻国有丧为之彻乐也】唯稍受之【稍禀食也○饔饩亦不受矣】归执圭复命于殡升自西阶不升堂【复命于殡者臣子之于君父存亡同】子即位不哭【将有告请之事宜清净也不言世子者君薨也诸臣待之亦皆如朝夕哭位】辩复命如聘【自陈币至于上介以公赐告无劳○徧复命于殡如聘礼之常但不代君作劳辞耳】子臣皆哭【使者既复命子与羣臣皆哭】与介入北乡哭【北乡哭新至别于朝夕○疏云复命之时介在币南北面去殡逺复命讫除去币宾更与介前入近殡北向哭朝夕哭位在阼阶下西面今宾介新至故于殡前北乡也】出袒括发【悲哀变于外臣也○子奔丧则袒括发于殡东矣】入门右即位踊【从臣位自哭至踊如奔丧礼】右出聘后本国君丧
　　若有私丧则哭于馆衰而居不飨食【私丧谓其父母哭于馆衰而居不敢以私丧自闻于主国凶服于君之吉使春秋传曰大夫以君命出闻丧徐行而不反○衰而居谓服衰居馆行聘享即皮弁吉服春秋传宣公八年公羊传文】归使众介先衰而从之【已有齐斩之服不忍显然趋于徃来其在道路使介居前归又请反命已犹徐行随之君纳之乃朝服既反命出公门释服哭而归其他如奔丧之礼吉时道路深衣】
　　右宾聘有私丧
　　宾入竟而死遂也主人为之具而殡【具谓始死至殡所当用○疏云若未入竟即反来殡非谓殡于馆敛于棺而已】介摄其命【为致聘享之礼也初时上介接闻命○上介接闻君命故宾死得摄其命】君吊介为主人【虽有臣子亲姻犹不为主人以介与宾并命于君尊也】主人归礼币必以用【当中奠赠诸丧具之用不必如宾礼】介受宾礼无辞也【介受主国宾已之礼无所辞也以其当陈之以反命也有宾丧嫌其辞之○主国待宾之礼介代为受而不辞】不飨食【○前经云上介壹食壹飨】归介复命柩止于门外【门外大门外也必以柩造朝达其忠心○疏云君有三门臯应路又有三朝内朝在路寝庭正朝在路门外应门外无朝外朝应在臯门外经直云止于门外无入门之言明知止于大门外外朝之上】介卒复命出奉柩送之君吊卒殡【卒殡成节乃去○柩既殡君与大夫乃尽去以殡是丧之大节】若大夫介卒亦如之【不言上介者小聘上介士也○亦如之谓在聘国及反本国诸事】士介死为之棺敛之【不具他衣物也自以时服也】君不吊焉【主国君使人吊不亲徃】若宾死未将命则既敛于棺造于朝介将命【未将命请俟间之后也以柩造朝以已至朝志在达君命○疏云上介国外死不以柩造朝可知】若介死归复命唯上介造于朝若介死虽士介宾既复命徃卒殡乃归【徃谓送柩】
　　右出聘宾介死
　　小聘曰问不享有献不及夫人主人不筵几不礼面不升不郊劳【记贬于聘所以为小也献私献也面犹觌也○前经既详聘礼未复言小聘之异不礼者聘讫不以醴礼宾也面不升者谓私觌庭中受之不升堂也】其礼如为介三介【如为介如为大聘上介○礼主国待宾之礼谓饔饩食飨之属如待大聘时大夫之为上介者其宾则士三人为之介也】右小聘
　　记
　　乆无事则聘焉【事谓盟防之属】若有故则卒聘束帛加书将命百名以上书于防不及百名书于方【故谓灾患及时事相告请也将犹致也名书文也今谓之字防简也方板也○有故如告籴乞师之类卒聘仓猝而聘不待殷聘之期也字多书于防防以众简编连也字少书于方一板可尽也】主人使人与客读诸门外【受其意既聘享宾出而读之不于内者人稠处严不得审悉主人主国君也人内史也书必玺之○读诸门外就门外燕闲之处读之】客将归使大夫以其束帛反命于馆【为书报也】明日君馆之【既报馆之书问尚疾也】
　　右记有故卒聘致书之事
　　既受行出遂见宰问几月之资【资行用也古者君臣谋密草创未知所之逺近问行用当知多少而已古文资作赍○赍子兮反】使者既受行日朝同位【谓前夕币之间同位者使者北面介立于左少退别于其处臣也○未受命行以前卿大夫士面位各异】出祖释軷祭酒脯乃饮酒于其侧【祖始也既受聘享之礼行出国门止陈车骑释酒脯之奠于軷为行始也诗传曰軷道祭也谓祭道路之神春秋传曰軷渉山川然则軷山行之名也道路以险阻为难是以委土为山伏牲其上使者为軷祭酒脯祈告也卿大夫处者于是饯之饮酒于其侧礼毕乘车轹之而遂行舍于近郊矣其牲犬羊可也古文軷作祓○疏曰在国内释币于行者谓平适道路之神出国门释奠于軷者谓山行道路之神○軷蒲末反骑其义反轹力狄反】
　　右记使者受命将行之礼
　　所以朝天子圭与缫皆九寸剡上寸半厚半寸博三寸缫三采六等朱白苍【圭所执以为瑞节也剡上象天圆地方也杂采曰缫以韦衣木板饰以三色再就所以荐玉重慎也九寸三公之圭也古文缫或作藻今文作璪○疏云凡圭天子镇圭公桓圭侯信圭皆博三寸厚半寸剡上左右各寸半唯长短依命数不同以韦衣木板木板大小一如玉制然后以韦衣包之大小一如其板经云三采六等注云三色再就就即等也一采为再就三采即六等也一匝为一就三采据公侯伯天子五采子男则二采】问诸侯朱绿缫八寸【二采再就降于天子也于天子曰朝于诸侯曰问记之于聘文互相备○降于天子降于朝天子也疏谓诸侯自相朝亦同圭与缫九寸侯伯以下依命数诸侯遣臣问天子圭与缫亦八寸故注云于天子曰朝于诸侯曰问文互相备也又云此言八寸据上公之臣侯伯之臣则六寸子男之臣则四寸各下其君二等】皆纁系长尺绚组【采成文曰绚系无事则以系王因以为饰皆用五采组上以下以绛为地今文绚作约○缫以借玉系以聨玉与缫组即所以饰系者其质上下纁而又加五采之组也○系音计长直亮反组音祖约音巡】问大夫之币俟于郊为肆又赍皮马【肆犹陈列也赍犹付也使者既受命宰夫载问大夫之礼待于郊陈之为行列至则以付之也使者初行舍于近郊币云肆马云赍因其宜亦互文也不于朝付之者辟君礼也必陈列之者不夕也古文肆为肄○赍子兮反】
　　右记朝聘玉币
　　辞无常逊而説【孙顺也大夫使受命不受辞辞必顺且説○孙音逊説音悦】辞多则史少则不达【史谓策祝】辞苟足以达义之至也【至极也今文至为砥○聘问之辞难豫为成説其大要在谦逊而和悦辞多则近史祝辞少则不足以逹意苟足以逹意而又不失之多修辞之义于是为至】辞曰非礼也敢对曰非礼也敢【辞辞不受也对答问也二者皆卒曰敢言不敢】
　　记修辞之节因及辞对二言
　　卿馆于大夫大夫馆于士士馆于工商【馆者必于庙不馆于敌者之庙为大尊也自官师以上有庙有寝工商则寝而已】管人为客三日具沐五日具浴【管人掌客馆者也客谓使者下及士介也】
　　记宾馆
　　飱不致【不以束帛致命草次馔飱具轻】宾不拜【以不致命】沐浴而食之【自洁清尊主国君赐也记此重者沐浴可知○重者谓饔饩】
　　记设飱
　　卿大夫讶大夫士讶士皆有讶【卿使者大夫上介也士众介也讶主国君所使迎待宾者如今使者防客○按周礼秋官有掌讶彼谓天子设官此诸侯因宾至以降一等者讶之使待事于客通所求索也】宾即馆讶将公命【使已迎待之命○谓以君使已迎待之命告之于宾】又见之以其挚【又复也复以私礼见者讶将舍于宾馆之外宜桐亲也大夫讶者执鴈士讶者执雉】宾既将公事复见讶以其挚【既已也公事聘享问大夫复报也使者及上介执鴈羣介执雉各以见其讶】
　　记宾讶徃复之礼
　　凡四器者唯其所寳以聘可也【言国独以此为寳也四器谓圭璋璧琮○注据公侯伯而言若子男聘用璧琮享用琥璜四器唯其所寳故以行聘非所寳则不足以通诚好矣】释聘用圭璧之故
　　宗人授次次以帷少退于君之次【主国之门外诸侯及卿大夫之所使者次位皆有常处○疏云朝聘陈宾介上公九十步侯伯七十步子男五十步使其臣聘又各降二等其次皆依其步数就西方而置之未行礼之时止于次中至将行礼宾乃出次凡为次君次在前臣次在后故云少退于君之次】
　　记授宾次
　　上介执圭如重授宾【慎之也曲礼曰凡执主器执轻如不克○此谓将聘主君庙门外上介屈缫授宾时】宾入门皇升堂让将授志趋【皇自庄盛也让谓举手平衡也志犹念也念趋谓审行步也孔子之执圭鞠躬如也如不胜上如揖下如授勃如战色足蹜蹜如有循古文皇皆作王○疏云宾入门皇谓未至堂时升堂让谓升堂东面向主君之时将授志趋谓宾执玉向楹将授玉之时念乡入门在庭时执玉徐趋今当亦然愚谓注所云审行步者谓审乎君行一臣行二之节也疏又云曲礼云执天子之器则上衡注云谓髙于心国君则平衡注云谓与心平】授如争承下如送君还而后退【争争鬬之争重失队也而后犹然后也○疏云授谓就东楹授玉于主君时如与人争接取物恐失坠下如送者谓聘享每讫君实不送而宾之敬如君送然君回还宾则退出庙门更行后事非谓宾出大门也愚谓下如送当与论语下如授同解言其授玉时手容也君还谓君转身将授玉于宰而后宾退而下阶若以下为下阶退为出庙门恐非文次】下阶发气怡焉再三举足又趋【发气舍息也再三举足自安定乃复趋也至此云举足则志趋卷豚而行也孔子之升堂鞠躬如也屏气似不息者出降一等逞顔色怡怡如也没阶趋进翼如也○豚大本反】及门正焉【容色复故此皆心变见于威仪○出门将更行后事此皆心变见于威仪统指宾入门以下而言】执圭入门鞠躬焉如恐失之【记异説也○疏云亦谓方聘执圭入庙门时】及享发气焉盈容【发气舍气也孔子之于享礼有容色○注舍气即舍息】众介北面跄焉【容貌舒扬○疏云此谓宾行聘众介从入门左北面】私觌愉愉焉【容貌和敬○疏云舒于盈容也】出如舒鴈【威仪白然而有行列舒鴈鹅也○兼指宾介○疏云此出庙门之外又舒缓于愉愉也】皇且行入门主敬升堂主慎【复记执玉异説】
　　右三记宾介聘享之客
　　凡庭实随入左先皮马相间可也【随入不并行也间犹代也上物有宜君子不以所无为礼畜兽同类可以相代古文间作干】宾之币唯马出其余皆东【马出当从廐也余物皆东藏之内府】多货则伤于徳【货天地所化生谓玉也君子于玉比徳焉朝聘之礼以为瑞节重礼也多之则是主于货伤败其为德○圭璧璋琮聘享君与夫人各用一而已本取相厉以徳多之是所重在货而伤于徳也】币美则没礼【币人所造成以自覆币谓束帛也受之斯欲衣食之君子之情也是以享用币所以副忠信美之则是主于币而礼之本意不见也○注以自覆币谓束帛也币字疑当作蔽字自覆蔽谓其可为衣也受之当作爱之忠信即其爱之之情】贿在聘于贿【贿财也于读曰为言主国礼宾当视宾之聘礼而为之财也宾客者主人所欲丰也若苟丰之是又伤财也周礼曰凡诸侯之交各称其邦而为之币以其币为之礼古文贿皆作悔○在视也贿谓贿用束纺礼用玉帛乘皮及赠之属是也】
　　记庭实货币之宜
　　凡执玉无借者袭【借谓缫也缫所以緼借玉○按疏以屈缫为无借垂缫为有借又以缫有二种其説愈支而难通曲礼陈氏注云所谓无籍谓圭璋特达不加束帛当执圭璋之时其人则袭有借者谓璧琮加于束帛之上当执璧琮时其人则裼此定説也又按曲礼郑注亦云圭璋特而袭璧琮加束帛而裼疏引熊氏云朝时用圭璋特宾主俱袭行享时用璧琮加束帛宾主俱裼亦是也先儒已有此説亦非陈氏创为之也】
　　记袭裼之节
　　礼不拜至【以宾不于是始至今文礼为醴○礼为聘享毕公礼宾也疏以为聘时似非经意】醴尊于东厢瓦大一有丰【瓦大瓦尊丰承尊器如豆而界○大音泰】荐脯五膱祭半膱横之【膱脯如版然者或谓之脡皆取直貌焉○脡大顶反】祭醴再扱始扱一祭卒再祭【卒谓后扱○扱初洽反】主人之庭实则主人遂以出宾之士讶受之【此谓余三马也左马宾执以出矣士士介从者○主人牵者从宾以出至门外士介迎受之】
　　记公礼宾仪物
　　既觌宾若私献奉献将命【时有珍异之物或宾奉之所以自序尊敬也犹以君命致之】摈者入告出礼辞【辞其献也】宾东面坐奠献再拜稽首【送献不入者奉物礼轻】摈者东面坐取献举以入告出礼请受【东面坐取献者以宜并受也其取之由宾南而自后右宾也】宾固辞公答再拜【拜受于宾也固亦衍字】摈者立于阈外以相拜宾辟【相赞也古文阈为蹙】摈者授宰夫于中庭【东藏之既乃介觌】若兄弟之国则问夫人【兄弟谓同姓若婚姻甥舅有亲者问犹遗也谓献也不言献者变于君也非兄弟献不及夫人】
　　记觌后宾私献
　　若君不见【君有疾若他故不见使者】使大夫受【受聘享也大夫上卿也】自下听命自西阶升受负右房而立宾降亦降【此仪如还圭然而宾大夫易处耳今文无而○还圭之仪见前经】不礼【辟正主也○聘享讫以醴礼宾主君之礼也】
　　记君不亲受之礼
　　币之所及皆劳不释服【以与宾接于君所宾又请有事于己不可以不速也所不及者下大夫未尝使者也不劳者以先是宾请有事于己同类既闻彼为礼所及则已徃有嫌也所以知及不及者宾请有事固曰某子某子】
　　记大夫劳宾
　　赐饔唯羮饪筮一尸若昭若穆【羹饪谓饪一牢也肉谓之羹唯是祭其先大礼之盛者也筮尸若昭若穆容父在父在则祭祖父卒则祭祢腥饩不祭则士介不祭也士之初行不释币于祢不祭可也古文羹为羔饪作腍○腍而甚反】仆为祝祝曰孝孙某孝子某荐嘉礼于皇祖某甫皇考某子【仆为祝者大夫之臣摄官也○上文云若昭若穆故此亦两言之○祝祝上之六反下之又反】如馈食之礼【如少牢馈食之礼不言少牢今以大牢也今文无之○疏云致爵加爵及献兄弟弟子等固当畧之】假器于大夫【不敢以君之器为祭器】朌肉及廋车【朌犹贼也廋廋人也车巾车也二人掌视车马之官也赋及之明辩也古文朌作纷○祭讫颁胙无不徧也夏官廋人职掌养马○朌音班廋所求反】
　　记宾受饔而祭
　　聘日致饔明日问大夫【不以残日问人崇敬也古文曰问夫人也】夕夫人归礼【与君异日下之也今文归作馈】既致饔旬而稍宰夫始归乘禽日如其饔饩之数【稍禀食也乘谓乘行之禽也谓鴈鹜之属其归之以双为数其宾与上介也古文既为饩○十日之后宾不得时反则致稍廪与乘禽鴈鹜之属行有行列故曰乘禽如饔饩之数者一牢当一双故聘义云乘禽日伍双是饔饩五牢者也上介则日三双士介日一双】士中日则二双【中犹间也不一日一双大寡不敬也】凡献执一双委其余于面【执一双以将命也面前也其受之止上介受以入告之士举其余从之宾不辞拜受于庭上介执之以相拜于门中乃入授人上介受亦如之士介拜受于门外】禽羞俶献比【比放也其致之礼如乘禽也禽羞谓成熟有齐和者俶献四时珍美新物也俶始也言其始可献也聘义谓之时赐】
　　记宾主行礼之节次及禽献之等杀
　　归大礼之日既受饔饩请观【聘于是国欲见其宗庙之好百官之富若无尊大之焉】讶帅之自下门入【帅犹道也从下门外入游观非正也】
　　记宾游观
　　各以其爵朝服【此句宜在凡致礼下】
　　士无饔无饔者无傧【谓归饩也】
　　记士介之杀礼
　　大夫不敢辞君初为之辞矣【此句宜在明日问大夫之下】
　　凡致礼皆用其飨之加边豆【凡致礼谓君不亲饔宾及上介以酧币致其礼也其其宾与上介也加笾豆谓其实也亦实于罋筐飨礼今亡】无饔者无飨礼【士介无飨礼】记不亲飨与无飨
　　凡饩大夫黍粱稷筐五斛【谓大夫饩宾上介也器寡而大畧】
　　记大夫饩宾上介之实与器
　　既将公事宾请归【谓己问大夫事毕请归不敢自専谦也主国留之飨食燕献无日数尽殷勤也】凡宾拜于朝讶听之【拜拜赐也唯稍不拜】
　　记宾请归拜赐
　　燕则上介为宾宾为苟敬【飨食君亲为主尊宾也燕私乐之礼崇恩杀敬也宾不欲主君复举礼事礼己于是辞为宾君听之从诸公之席命为苟敬苟敬者主人所以小敬也更降迎其介以为宾介大夫也虽为宾犹界于君君则不与亢礼也主人所以致敬者自敌以上】宰夫献【为主人代公献】记燕聘宾之礼
　　无行则重贿反币【无行谓独来复无所之也必重其贿与反币者使者归以得礼多为荣所以盈聘君之意也反币谓礼玉束帛乘皮所以报聘君之享礼也昔秦康公使西乞术聘于鲁辞孙而説襄仲曰不有君子其能国乎厚贿之此谓重贿反币者也今文曰贿反币】
　　记特聘宜加礼
　　曰子以君命在寡君寡君拜君命之辱【此賛君拜聘享辞也在存也○此及下三节即前经公馆宾宾辟时公皆再拜之四事此其賛拜之辞也】君以社稷故在寡小君拜【此賛拜夫人聘享辞也言君以社稷故者夫人与君敞体不敢当其恵也其卒亦曰寡君拜命之辱】君贶寡君延及二三老拜【此賛拜问大夫之辞贶赐也大夫曰老】又拜送【拜送宾也其辞盖云子将有行寡君敢拜送此宜承上君馆之下】
　　记公馆宾拜四事之辞
　　宾于馆堂楹间释四皮束帛宾不致主人不拜【宾将遂去是馆留礼以礼主人所以谢之不致不拜不以将别崇新敬也】
　　宾谢馆主人
　　大夫来使无罪飨之【乐与嘉宾为礼】过则饩之【饩之生致其牢礼也其致之辞不云君之有故耳聘义曰使者聘而误主君不亲飨食所以愧厉之也不言罪者罪将执之○君有故亦不亲飨此以使者有过不飨故致辞异也】其介为介【飨宾有介者尊宾行敌礼也○疏云饔宾于庙之时还以聘之上介为介上经云上介一食一飨则是从宾为介之外复别飨也】有大客后至则先客不飨食致之【卑不与尊齐礼】
　　记飨不飨之宜
　　唯大聘有几筵【谓受聘享时也小聘轻虽受于庙不为神位】
　　记受聘大小不同
　　十斗曰斛十六斗曰薮十薮曰秉【秉十六斛今江淮之间量名有为防者今八防为逾】二百四十斗【谓一车之米秉有五防○致饔时每车米数】四秉曰筥【此秉谓刈禾盈手之秉也筥穧名也若今莱阳之间刈稻聚把有名为筥者诗云彼有遗秉又云此有不敛穧○穧才计反】十筥曰稯十稯曰秅四百秉为一秅【一车之禾三秅为千二百秉三百筥三十稯也古文稷阼緵○致饔时禾三十车车三秅此其秉数○稯音总緵子工反】
　　明致饔米禾之数










　　仪礼郑注句读卷八
<经部,礼类,仪礼之属,仪礼郑注句读>
　　钦定四库全书
　　仪礼郑注句读卷九
　　济阳张尔岐撰
　　公食大夫礼第九【郑自録云王国君以礼食小聘大夫之礼于五礼属嘉礼大戴第十五小戴第子六别录第九○疏云篇中荐豆六黍稷六簋庶羞十六豆此等皆是下大夫小聘之礼下及别言食上大夫之法聘礼据侯伯之大聘此篇小聘夫夫者周公设经互见为义又云不言食賔与上介直言大夫者小聘上介乃是士是以直云大夫兼得大夫聘賔与上介亦兼小聘之賔○食音嗣】
　　公食大夫之礼使大夫戒各以其爵【戒犹告也告之必使同班敌者易以相亲敬○自此至馔于东房皆将食大夫戒备之事疏云此篇虽据子男大夫为正兼见五等诸侯大聘使卿之事故云各以其爵也】上介出请入告【问所以为来事】三辞【为既先受赐不敢当○既先受赐谓聘日致饔】賔出拜辱【拜使者屈辱来迎已】大夫不答拜将命【不答拜为人使也将犹致也】賔再拜稽首【受命】大夫还【复于君】賔不拜送遂从之【不拜送者为从之不终事】賔朝服即位于大门外如聘【于是朝服则初时端如聘亦入于次俟○疏曰云大门外如聘者则賔主设摈介以相待如聘时又云賔在馆拜所戒大夫即端賔遂从大夫至君大门外入次乃去端着朝服出次即位也】
　　右戒賔
　　即位具【主人也摈者俟君于大门外卿大夫士序及宰夫具其馔物皆于庙门之外○即位者待賔之人具者待賔之物】羮定【肉谓之羮定犹熟也着之者下以为节】甸人陈鼎七当门南面西上设扃鼏鼏若束若编【七鼎一大牢也甸人冡宰之属兼亨人者南面西上以其为賔统于外也扃鼎扛所以举之者也凡鼎鼏葢以茅为之长则束本短则编其中央今文扃作古文鼏皆作密】设洗如飨【必如飨者先飨后食如其近者也飨礼亡燕礼则设洗于阼阶东南古文飨或作乡○注引燕礼欲见设洗之法燕与飨食同】小臣具槃匜在东堂下【为公盥也公尊不就洗小臣于小賔客飨食掌正君服位○夏官小臣职云小祭祀賔客飨食如大仆之法○匜以支反】宰夫设筵加席几【设筵于戸西南面而左几公不賔至授几者亲设湇酱可以略此】无尊【主于食不献酬】饮酒浆饮俟于东房【饮酒清酒也浆饮酨浆也其俟奠于丰上也饮酒先言饮明非献酬之酒也浆饮先言浆别于六饮也○食礼不献酬设清酒以拟酳口故言饮酒浆人共王六饮水浆醴凉医酏此云浆饮明是浆之一种不兼六饮浆亦以酳口也注云浆饮酨浆也疏云酨之言载以其汁滓相载故云酨汉法有此名也】凡宰夫之具馔于东房【凡非一也饮食之具宰夫所掌也酒浆不在凡中者虽无尊犹嫌在堂】
　　右陈具
　　公如賔服迎賔于大门内【不出大门降于国君○自此至阶上北面再拜稽首言主君迎賔拜至之事】大夫纳賔【大夫谓上摈也纳賔以公命】賔入门左公再拜賔辟再拜稽首【左西方賔位也辟逡遁不敢当君拜也】公揖入賔从【揖入道之】及庙门公揖入【庙祢庙也○疏云仪礼之内单言庙者皆据祢庙若非祢庙则言庙祧又云受聘在祖庙食飨在祢燕礼又在寝是其差次也】賔入三揖【毎曲揖及当碑揖相人偶】至于阶三让【让先升】公升二等賔升【逺下人君】大夫立于东夹南西面北上【东夹南东西节也取节于夹明东于堂序西为堂序东有夹室○此谓主国卿大夫立位并下文士小臣宰内官等皆从公入立于其位也】士立于门东北面西上【统于门者非其正位辟賔在此○按燕礼大射士在西方东面北上是其正位也】小臣东堂下南面西上宰东夹北西面南上【宰宰夫之属也古文无南上】内官之士在宰东北西面南上【夫人之官内宰之属也自卿大夫至此不先即位从君而入者明助君飨食賔自无事】介门西北面西上【西上自统于賔也然则承摈以下立于士西少进东上○疏云承摈以下立于士西少进东上者以介统于賔而西上则摈统于君而东上可知又承摈是大夫尊于士故知少进东上也】公当楣北乡至再拜賔降也公再拜【楣谓之梁至再拜者兴礼俟賔嘉其来也公再拜賔降矣】賔西阶东北面答拜【西阶东少就主君敬也】摈者辞【辞拜于下】拜也公降一等辞曰寡君从子虽将拜兴也【賔降再拜公降摈者释辞矣賔犹降终其再拜稽首兴起也】賔栗阶升不拜【自以己拜也栗实栗也不拾级连步趋主国君之命不拾级而下曰辵○按疏及燕礼记注疏所言升降有四法拾级连步谓两足相随不相过是寻常升阶法栗阶者始升犹聚足连步至近上二等左右足各一发而升堂是趋君命之法故燕礼记云凡栗阶不过二等又此经注不拾级而下曰辵疏以为越三等是下阶近地三等即不聚足也又云越一等为歴阶共为四法○辵音绰】命之成拜阶上北面再拜稽首【賔降拜主君辞之賔虽终拜于主君之意犹为不成】
　　右賔入拜至
　　士举鼎去鼏于外次入陈鼎于碑南南面西上右人抽扃坐奠于鼎西南顺出自鼎西左人待载【入由车出由西明为賔也今文奠为委古文待为持○自此至逆退复位言鼎入载实于俎以待设次入序入也】雍人以俎入陈于鼎南旅人南面加匕于鼎退【旅人雍人之属旅食者也雍人言入旅人言退文互相备也出入之由亦如举鼎者匕俎毎器一人诸侯官多也】大夫长盥洗东南西面北上序进盥退者与进者交于前卒盥序进南面匕【长以长幼也序犹更也前洗南】载者西面【载者左人也亦序自鼎东西面于其前大夫匕则载之】鱼腊饪【饪熟也食礼宜熟飨有腥者】载体进奏【体谓牲与腊也奏谓皮肤之理也进其理本在前下大夫体七个○其载牲腊之体进其奏理之本使之向人体七个者疏以为当用右胖肩臂臑肫骼脊胁其左胖为庶羞下文十六豆二十豆是也】鱼七缩俎寝右【右首也寝右进鬐也干鱼近腴多骨鲠○鱼在俎为纵于人为横】肠胃七同俎【以其同类也不异其牛羊腴贱也此俎实凡二十八○同类者同是腴也二十八牛羊各十四也】伦肤七【伦理也谓精理滑脆者今文伦或作论】肠胃肤皆横诸俎垂之【顺其在牲之性也肠胃垂及俎拒】大夫既匕匕奠于鼎逆退复位【事毕宜由便也士匕载者又待设俎】
　　右载鼎实于俎
　　公降盥【将设酱○此下乃详食賔之节为賔设正馔賔祭正馔为賔设加馔賔祭加馔賔三饭侑賔以束帛賔卒食凡七节而礼终賔出】賔降公辞【辞其从己】卒盥公壹揖壹让公升賔升【揖让皆一杀于初古文壹皆作一】宰夫自东房授醯酱【授授公也醯酱以醯和酱○疏曰按记云蒲筵常长丈六尺于堂上戸牖之间南面设之乃设正馔于中席已东自中席已西设庶羞也】公设之【以其为馔本】賔辞北面坐迁而东迁所【东迁所奠之东侧其故处○所处也君设当席中賔稍东迁之不敢当君设故辟其故处】公立于序内西乡【不立阼阶上示亲馔】賔立于阶西疑立【不立阶上以主君离阼也疑正立也自定之貌今文曰西阶】宰夫自东房荐豆六设于酱东西上韭菹以东醓醢昌本昌本南麋臡以西菁菹鹿臡【醓醢醢有醓昌本昌蒲本菹也醢有骨谓之臡菁蓂菁菹也今文臡皆作麋○臡奴兮反】士设俎于豆南西上牛羊豕鱼在牛南腊肠胃亚之【亚次也不言防错俎尊也○防侧耕反】肤以为特【直豕与肠胃东也特肤者出下牲贱】旅人取匕甸人举鼎顺出奠于其所【以其空也其所谓当门】宰夫设黍稷六簋于俎西二以竝东北上黍当牛俎其西稷错以终南陈【竝并也今文曰并古文簋皆作轨】太羮湇不和实于镫宰右执镫左执盖由门入升自阼阶尽阶不升堂授公以盖降出入反位【太羮湆煑肉汁也太古之羮不和无盐菜瓦豆谓之镫宰谓大宰宰夫之长也有盖者馔自外入为风尘今文湇为汁又曰入门自阼阶无升○宰位在东夹北西面南上今以盖降出送门外乃更入反此位也○镫音登】公设之于酱西賔辞坐迁之【亦东迁所】宰夫设铏四于豆西东上牛以西羊羊南豕豕以东牛【铏菜和羮之器○下记云牛藿羊苦豕薇是菜和羮以铏盛之○铏音刑】饮酒实于觯加于豊【豊所以承觯者也如豆而卑】宰夫右执觯左执豊进设于豆东【食有酒者优賔也设于豆东不举也燕礼记曰凡奠者于左○凡奠者于左举者于右乡饮酒乡射记皆有此文注以为燕礼记误也】宰夫东面坐啓簋防各郤于其西【防簋盖也亦一一合郤之各当其簋之西】赞者负东房南面告具于公【负东房负房戸而立也南面者欲得乡公与賔也】
　　右为賔设正馔
　　公再拜揖食【再拜拜賔馔具】賔降拜【答公拜】公辞賔升再拜稽首【不言成拜降未拜】賔升席坐取韭菹以辩擩于醢上豆之间祭【擩犹染也今文无于○臡亦醢也少牢云尸取韭菹辩擩于三豆○擩五经文字汝主反】赞者东面坐取黍实于左手辩又取稷辩反于右手兴以授賔賔祭之【取授以右手便也賔亦兴受坐祭之于豆祭也独云赞兴优賔也少仪曰受立授立不坐】三牲之肺不离赞者辩取之壹以授賔【肺不离者刌之也不言刌刌则祭肺也此举肺不离而刌之便賔祭也祭离肺者絶肺祭也壹犹稍也古文壹作一○离而不殊留中央少许相连谓之离肺刌则切断之故云不离祭离肺者必用手絶断其连处刌肺则否故注云便賔祭也壹説文训专壹广韵训合当是总合授賔使之祭如上文祭黍稷之例注云犹稍也下文注云毎肺兴受恐与经未合食礼本杀节文不宜如是其繁】賔兴受坐祭【于是云賔兴受坐祭重牲也賔亦毎肺兴受祭于豆祭】捝手扱上铏以柶辩擩之上铏之间祭【扱以柶扱其铏菜也捝拭也拭以巾】祭饮酒于上豆之间鱼腊酱湇不祭【不祭者非食物之盛者】右賔祭正馔
　　宰夫授公饭粱公设之于湇西賔北面辞坐迁之【既告具矣而又设此殷勤之加也迁之迁而西之以其东上也】公与賔皆复初位【位序内阶西】宰夫膳稻于粱西【膳犹进也进稻粱者以簠】士羞庶羞皆有大盖执豆如宰【羞进也庶众也进众珍味可进者也大以肥美者特为脔所以祭也鱼或谓之膴膴大也唯醢酱无大如宰如其进大羮湆右执豆左执盖○盖执豆兼盖而执之也】先者反之【释曰反之者以其庶羞十六豆羞人不足故先至者反取之下文云先者一人升设于稻南其人不反则此云先者反之谓第二已下为先者也○此叚有释曰字疑是疏文俟质别本】由门入升自西阶【庶羞多羞人不足则相授于阶上复出取也○注兼上文】先者一人升设于稻南簋西间容人【簋西黍稷西也必言稻南者明庶羞加不与正豆并也间容人者賔当从间徃来也】旁四列西北上【不綂于正馔者虽加自是一礼是所谓羮胾中别】膷以东臐膮牛炙【膷臐膮今时臛也牛曰膷羊曰臐豕曰膮皆香美之名也古文膷作香臐作薰】炙南醢以西牛胾醢牛鮨【先设醢防之以次也内则谓鮨为脍然则脍用鮨今文鮨作鳍○鮨图解臣之反】鮨南羊炙以东羊胾醢豕炙炙南醢以西豕胾芥酱鱼脍【芥酱芥实酱也内则曰脍春用葱秋用芥】众人腾羞者尽阶不升堂授以盖降出【腾当作媵媵送也授授先者一人】赞者负东房告备于公【复告庶羞具者以其异馔】右为賔设加馔
　　【饮酒丰　　　　　肤俎昌本　麋臡　豕俎　肠胃俎】
　　【醓醢　菁菹　羊俎　腊俎韭菹　鹿臡　牛俎　鱼俎】
　　席东正馔　【牛铏　牛铏　黍簋　稷簋羊铏　豕铏　稷簋　黍簋】
　　戸　　　【醯酱　　　　黍簋　稷簋太羮】
　　北　　【蒲筵】
　　牖　　　【粱簠稻簠　　　牛炙　醢　　豕炙　醢】
　　席西加馔　【浆饮丰　　豕膮　牛胾　醢　　豕胾羊臐　醢　　羊胾　芥酱
　　牛膷　牛鮨　羊炙　鱼脍】
　　赞升賔【以公命命賔升席】賔坐席末取粱即稻祭于酱湇间【即就也祭稻粱不以豆祭祭加宜于加○酱湇不得言加注偶误梁是公所亲设酱湆亦公所亲设公设是馔尊处故祭粱不于豆而于此耳】赞者北面坐辩取庶羞之大兴一以授賔賔受兼壹祭之【一一受之而兼壹祭之庶羞轻也自祭之于膷臐之间以异馔也○一以授賔者品授之也兼壹祭之者总祭之也】賔降拜【拜庶羞○前疏云上文正馔公先拜賔答拜此賔先拜公公答拜】公辞賔升再拜稽首公答再拜
　　右賔祭加馔
　　賔北面自间坐左拥簠粱右执湇以降【自间坐由两馔之间也拥抱也必取粱者公所设也以之降者堂尊处欲食于阶下然也】公辞賔西面坐奠于阶西东面对西面坐取之栗阶升北面反奠于其所降辞公【奠而后对成其意也降辞公敬也必辞公者为其尊而亲临已食待食赞者之事○成其意者成其降食阶下之意降辞公辞公之亲临也】公许賔升公揖退于箱【箱东夹之前俟事之处】摈者退负东塾而立【无事】賔坐遂卷加席公不辞【赞者以告公公听之重来优賔○公听之而不轻来所以优賔使不烦劳也】賔三饭以湇酱【每饭歠湆以殽擩酱食正馔也三饭而止君子食不求饱不言其殽优賔○疏曰按特牲少牢尸食时举殽皆言次第此不言者任賔取之是优賔也】宰夫执觯浆饮与其丰以进【此进潄也非为卒食为将有事縁賔意欲自洁清】賔捝手兴受【受觯】宰夫设其丰于稻西【酒在东浆在西是所谓左酒右浆】庭实设【乘皮○设之将以侑賔】賔坐祭遂饮奠于丰上【饮潄】
　　右賔食馔三饭
　　公受宰夫束帛以侑西乡立【束帛十端帛也侑犹劝也主国君以为食賔殷勤之意未至复发帛以劝之欲用深安賔也西郷立序内位也受束帛于序端】賔降筵北面【以君将有命也北面于西阶上】摈者进相币【为君释币辞于賔】賔降辞币升听命【降辞币主国君又命之升听命释许辞】降拜【当拜受币】公辞賔升再拜稽首受币当东楹北面【主国君南面授之当东楹者欲得君行一臣行二也】退西楹西东面立【俟主国君送币也退不负序以将降】公壹拜賔降也公再拜【賔不敢俟成拜】介逆出【以賔事毕】賔北面揖执庭实以出【揖执者示亲受】公降立【俟賔反】上介受賔币从者讶受皮【从者府史之属讶迎也今文曰梧受○上介士介也子男小聘使大夫士介一人而已故知讶受者是府史之属也】
　　右公以束帛侑賔
　　賔入门左没霤北面再拜稽首【便退则食礼未卒不退则嫌更入行拜若欲从此退○没霤门檐霤尽处嫌谓贪食之嫌】公辞【止其拜使之卒食】揖让如初【如初入也】升賔再拜稽首公答再拜【賔拜拜主国君之厚意賔揖介入复位】賔降辞公如初【将复食】賔升公揖退于箱賔卒食防饭三饮【卒已也已食防饭三潄浆也防饭谓黍稷也此食黍稷则初时食稻粱○上文宰夫设黍稷云啓防是簋兼防设之稻粱不言啓防是簠不兼防故经以黍稷为防饭也前三饭一饮潄此云三饮当九饭也】不以酱湇【不复用正馔也初时食加饭用正馔此食正饭用庶羞互相成也后言湇或时后用】
　　右賔卒食
　　捝手兴北面坐取粱与酱以降西面坐奠于阶西【示亲彻也不以出者非所当得又以己得侑币○公所亲设賔亦亲彻】东面再拜稽首【卒食拜也不北面者异于辞○前受侑出更入门北面拜其时欲辞退故北面此卒食礼终故东面】公降再拜【答之也不辞之使升堂明礼有终】介逆出賔出公送于大门内再拜賔不顾【初来揖让而退不顾退礼畧也示难进易退之义摈者以賔不顾告公公乃还也】
　　右礼终賔退
　　有司卷三牲之俎归于賔馆【卷犹收也无遗之辞也三牲之俎正馔尤尊尽以归賔尊之至也归俎者实于篚他时有所释故○特牲及士虞俎归尸三个是有所释此无所释故称卷也】鱼腊不与【以三牲之俎无所释故也礼之有余为施惠不言肠胃肤者在鱼腊下不与可知也古文与作豫】
　　右归俎于賔
　　明日賔朝服拜赐于朝拜食与侑币皆再拜稽首【朝谓大门外】讶听之【受其言入告出报也此下大夫有士讶】
　　右賔拜赐
　　上大夫八豆八簋六铏九俎鱼腊皆二俎【记公食上大夫异于下大夫之数豆加葵菹蜗醢四四为列俎加鲜鱼鲜腊三三为列无特○此下别言食礼之异者食上大夫之礼君不亲食之礼大夫相食之礼大夫不亲食之礼凡四事】鱼肠胃伦肤若九若十有一下大夫则若七若九【此以命数为差也九谓再命者也十一谓三命者也七谓一命者也九或上或下者再命谓小国之卿次国之大夫也卿则曰上大夫则曰下大国之孤视子男○小国之上大夫次国之下大夫皆再命故鼎实皆以九为数疏云大国之孤四命与子男同十三侯伯十五上公十七差次可知】庶羞西东毋过四列【谓上下大夫也古文毋为无○下大夫庶羞十六东西四行南北亦四行上大夫庶羞二十东西四行南北则五行】上大夫庶羞二十加于下大夫以雉鹑鴽【鴽无母○疏云案尔雅释鸟云鴽鴾母郭璞曰防也庄子曰田鼠化为鹑淮南子云虾防所化月令曰田鼠化为鴽然则鴽鹑一物也据经鹑鴽并列还是两物○图解鹑音淳鴽音如】右食上大夫礼之加于下大夫者
　　若不亲食【谓主国君有疾病若他故○他故谓死丧及賔有过或大客继至之属按聘礼聘遭丧主人毕归礼賔唯饔饩之受谓有死丧而致飨与食则賔不受之若疾病及余事不亲食者其致之皆可受也】使大夫各以其爵朝服以侑币致之【执币以将命】豆实实于罋陈于楹外二以并北陈簋实实于筐陈于楹内两楹间二以并南陈【陈罋筐于楹间者象授受于堂中也南北相当以食馔同列耳罋北陈者变于食罋数如豆醢芥酱从焉筐米四今文竝作并】庶羞陈于碑内【生鱼也鱼腊从焉上大夫加鲜鱼鲜腊雉兎鹑鴽不陈于堂辟正馔】庭实陈于碑外【执乗皮者也不参分庭一在南者以言归宜近内】牛羊豕陈于门内西方东上【为其践污馆庭使近外】賔朝服以受如受饔礼【朝服食礼轻也】无傧【以己本宜徃】明日賔朝服以拜赐于朝讶听命【赐亦谓食侑币】
　　右君不亲食使人徃致
　　大夫相食亲戒速【记异于君者也速召也先就告之归具既具复自召之】迎賔于门外拜至皆如飨拜【飨大夫相飨之礼也今亡古文飨或作乡】降盥受酱湇侑币束锦也皆自阼阶降堂受授者升一等【皆者谓受酱受湇受币也侑用束锦大夫文也降堂谓止阶上今文无束】賔止也【主人三降賔不从○疏曰以主人降堂不至地故賔止不降也愚案注言三降不数降盥者盥时賔亦从降自如常法也】賔执粱与湇之西序端【不敢食于尊处】主人辞賔反之卷加席主人辞賔反之辞币降一等主人从【从辞賔降】受侑币再拜稽首主人送币亦然【敌也】辞于主人降一等主人从【辞谓辞其临己食】卒食彻于西序端【亦亲彻】东面再拜降出【拜亦拜卒食】其他皆如公食大夫之礼【释曰云其他谓豆数俎体陈设皆不异上陈但礼异者谓亲戒速君则不亲迎賔公不出此大夫出大门公受酱湇币不降此大夫则降也公食大夫大夫降食于阶下此言西序端上公食卷加席公不辞此则辞之皆是异也○愚以为降而盥侑用锦降辞币时主人从而辞降受币时主人稽首送币降辞主人主人从降卒食彻于西序端不拜阶下亦皆异于公食者】
　　右大夫相食之礼
　　若不亲食则公作大夫朝服以侑币致之【作使也大夫有故君必使其同爵者为之致礼列国之賔来荣辱之事君臣同】賔受于堂无傧【与受君礼同】右大夫不亲食君使人代致
　　记
　　不宿戒【食礼轻也此所以不宿戒者谓前期三日之戒申戒为宿谓前期一日】戒不速【食賔之朝夙兴戒之賔则从戒若而来不复召】不授几【异于醴也】无阼席【公不坐】亨于门外东方【必于门外者大夫之事也东方者主阳】司宫具几与蒲筵常缁布纯加萑席寻帛纯皆卷自末【司宫大宰之属掌宫庙者也丈六尺曰常半常曰寻纯縁也萑细苇也末经所终有以识之必长筵者以有左右馔也今文萑皆为莞○疏曰上陈馔之时正馔在左庶羞在右陈馔虽不在席上皆陈于席前当席左右其间容人故必长筵也】宰夫筵出自东房【筵本在房宰夫敷之也天子诸侯左右房】賔之乗车在大门外西方北面立【賔车不入门广敬也凡賔即朝中道而徃将至下行而后车还立于西方賔及位而止北面卿大夫之位当车前凡朝位賔主之间各以命数为逺近之节也○疏曰云卿大夫之位当车前者案大行人云上公立当轵侯伯立当前疾子男立当衡又云大国之孤朝位当车前则卿大夫立亦与孤同一节云凡朝位賔主之间各以命数为逺近之节者案大行人云上公朝位賔主之间九十步侯伯七十步子男五十步注云朝位谓大门外賔下车及王车出迎所立处又云凡诸侯之卿其礼各下其君二等云依命数者据君而言其臣依君命数而降之愚按经文北面立者指其车而言前经賔朝服即位于大门外如聘是下行入俟于次矣则所云立当车前者何时乎此叚注疏未能详俟质】铏芼牛藿羊苦豕薇皆有滑【藿豆叶也苦苦荼也滑菫荁之属今文苦为芐○菫音谨荁音丸芐音戸】赞者盥从俎升【俎其所有事○赞者佐賔祭故盥升以待事俎先设故俎升亦升】簠有盖幂【稻粱将食乃设去防于房葢以幂幂巾也今文或作鼏】凡炙无酱【已有咸和】上大夫蒲筵加萑席其纯皆如下大夫纯【谓三命大夫也孤为賔则莞筵纷纯加缫席画纯也】卿摈由下【不升堂也○此谓上摈于堂下诏賔主升降周旋之事而不升堂】上赞下大夫也【上谓堂上摈赞者事相近以佐上下为名○堂上之赞以下大夫为之摈佐于堂下赞佐于堂上故曰事相近言其相终始也】上大夫庶羞酒饮浆饮庶羞可也【于食庶羞宰夫又设酒浆以之食庶羞可也以优賔○前经下大夫不言食庶羞言饮潄不言饮酒亦其礼之殊者】拜食与侑币皆再拜稽首【嫌上大夫不稽首○虽上大夫必执臣礼故记特明之】









　　仪礼郑注句读卷九
　　钦定四库全书
　　仪礼郑注句读卷十
　　济阳张尔岐撰
　　觐礼第十【郑目録云觐见也诸侯秋见天子之礼春见曰朝夏见曰宗秋见曰觐冬见曰遇朝宗礼备觐遇礼省是以享献不见焉三时礼亡唯此存尔觐礼于五礼属賔大戴第十六小戴十七别录第十○疏曰按曲礼下云天子当扆而立诸侯北面而见天子曰觐天子当宁而立诸公东面诸侯西面曰朝郑注诸侯春见曰朝受挚于朝受享于庙生气文也秋见曰觐一受之于庙杀气质也朝者位于内朝而序进觐者位于庙门外而序入王南面立于扆宁而受焉夏宗依春冬遇依秋春秋时齐侯唁鲁昭公以遇礼相见取易畧也是朝宗礼备觐遇礼省可知】
　　觐礼至于郊王使人皮弁用璧劳侯氏亦皮弁迎于帷门之外再拜【郊谓近郊去王城五十里小行人职曰凡诸侯入玊则逆劳于畿则郊劳者大行人也皮弁者天子之朝朝服也璧无束帛者天子之玉尊也不言诸侯言侯氏者明国殊舍异礼不凡之也郊舍狭寡为帷宫以受劳掌舍职曰为帷宫设旌门○此下言侯氏入觐初至之事至郊则郊劳至国则赐舍凡二节疏云引小行人职者小行人既劳于畿明近郊使大行人也案大行人上公三劳侯伯再劳子男一劳小行人云凡诸侯入王则逆劳于畿不辨尊卑则五等同有畿劳其子男唯有此一劳而已侯伯又加逺郊劳上公又加近郊劳则此云近郊据上公而言】使者不答拜遂执玉三揖至于阶使者不让先升侯氏升听命降再拜稽首遂升受玉【不答拜者为人使不当其礼也不让先升奉王命尊也升者升坛使者东面致命侯氏东阶上西面听之】使者左还而立侯氏还璧使者受侯氏降再拜稽首使者乃出【左还还南面示将去也立者见侯氏将有事于己俟之也还玉重礼○疏曰直云使者左还不云拜送玉者凡奉命使皆不拜送若身自致者乃拜送】侯氏乃止使者使者乃入侯氏与之让升侯氏先升授几侯氏拜送几使者设几答拜【侯氏先升賔礼统焉几者安賔所以崇优厚也上介出止使者则已布席也】侯氏用束帛乗马傧使者使者再拜受侯氏再拜送币【傧使者所以致尊敬也拜者各于其阶】使者降以左骖出侯氏送于门外再拜侯氏遂从之【騑马曰骖左骖设在西者其余三马侯氏之士遂以出授使者之从者于外从之者遂随使者以至朝】右王使人郊劳
　　天子赐舍【以其新至道路劳苦未受其礼且使即安也赐舍犹致馆也所使者司空与小行人为承摈今文赐作锡○疏云赐舍犹致馆者犹聘礼賔至于朝君使卿致馆也知小行人为承摈者案聘礼致馆賔主人各摈介故知此亦陈摈介必知使小行人为承摈者案小行人云及郊劳眂馆将币为承而摈是其义也】曰伯父女顺命于王所赐伯父舍【此使者致馆辞○女音汝】侯氏再拜稽首【受馆】傧之束帛乗马【王使人以命致馆无礼犹傧之者尊王使也侯氏受馆于外既则傧使者于内○外馆舍之门外也】
　　右王赐侯氏舍
　　天子使大夫戒曰某日伯父帅乃初事【大夫者卿为讶者也掌讶职曰凡讶者賔客至而徃诏相其事戒犹告也其为告使顺循其事也初犹故也今文帅作率○此下言将觐之事王使人告觐期诸侯先期受次于庙凡二事帅乃初事者遵循朝觐之旧典也】侯氏再拜稽首【受觐日也】
　　右王戒觐期
　　诸侯前朝皆受舍于朝同姓西面北上异姓东面北上【言诸侯者明来朝者众矣顾其入觐不得竝耳受舍于朝受次于文王庙门之外聘礼记曰宗人授次次以帷少退于君之次则是次也言舍者尊舍也天子使掌次为之诸侯上介先朝受焉此觐也言朝者觐遇之礼虽简其来之心犹若朝也分别同姓异姓受之将有先后也春秋传曰寡人若朝于薛不敢与诸任齿则周礼先同姓○疏云春夏受贽于朝无迎法受享于庙有迎礼秋冬受贽受享皆在庙竝无迎法是以大门外无位既受觐于庙故在庙门外受次又云天子春夏受享诸侯相朝聘迎賔客者皆有外次即聘礼记宗人授次是也有外次于大门外者则无庙门外之内次天子觐遇在庙者有庙门外之内次无大门外之外次此文是也又云下曲礼云天子当依而立诸侯北面而见天子曰觐彼诸侯皆北面不辨同姓异姓与此不同者此谓庙门外为位时彼谓入见天子时岐案受舍于庙康成以为受次于文王庙门之外盖以下文有肉袒庙门之东一语遂以为宗庙戴氏驳之甚当天子三朝臯门内库门外之朝谓之外朝路门外之朝谓之内朝亦曰治朝其后路寝谓之燕朝燕朝非接见诸侯之所则受享于庙者路门外之朝天子当扆而立者也受贽于朝者库门外之朝天子当宁而立者也郑既以庙为宗庙遂以朝为路门外之内朝故其注曲礼者曰朝者位于内朝而序进觐者位于庙门外而序入当亦误也】
　　右受次于庙门外
　　侯氏裨冕释币于祢【将觐质明时也裨冕者衣裨衣而冠冕也裨之为言埤也天子六服大裘为上其余为裨以事尊卑服之而诸侯亦服焉上公衮无升龙侯伯鷩子男毳孤絺卿大夫此差司服所掌也祢谓行主迁主矣而云祢亲之也释币者告将觐也其释币如聘大夫将受命释币于祢之礼既则祝藏其币归乃埋之于祧西阶之东○此下至升成拜降出备言入觐之事质明先以将觐告行主乃入觐以瑞玉为贽次行三享次肉袒请罪凡三节王劳之乃出裨冕者上公衮冕侯伯鷩冕子男毳冕也案玉藻诸侯冕以祭不得服衮冕以下而此裨冕释币于祢者以将入天子之庙故服之也○裨婢支反】乗墨车载龙旂弧韣乃朝以瑞玉有缫【墨车大夫制也乗之者入天子之国车服不可尽同也交龙为旂诸侯之所建弧所以张縿之弓也弓衣曰韣瑞玉谓公桓圭侯信圭伯躬圭子谷璧男蒲璧缫所以借玉以韦衣本广袤各如其玉之大小以朱白苍为六色今文玉为璧缫或为璪○案巾车云同姓金路异姓象路四卫革路各得天子五路之一今乃乗大夫之墨车者以金象等路皆在本国所乗既入天子之国方服裨冕以朝不可更乗此车同于王者故注云车服不可尽同也弧韣与龙旂竝言注以为张縿之弓仍是旂上一物信然否俟考○韣音独缫音早】天子设斧依于戸牖之间左右几【依如今绨素屏风也有绣斧文所以示威也斧谓之黼几玉几也左右者优至尊也其席莞席纷纯加缫席画纯加次席黼纯○依读如扆于岂反孔安国顾命传云扆屏风画为斧文置戸牖间是也莞席纷纯等并周礼司几筵文】天子衮冕负斧依【衮衣者裨之上也缋之绣之为九章其龙天子有升龙有降龙衣此衣而冠冕南乡而立以俟诸侯见○自衮冕至冕五者皆裨衣唯衮为最尊天子与上公同服以有升龙为异九章一曰龙二曰山三日华虫四曰火五曰宗彛皆缋于衣六曰藻七曰粉米八曰黼九曰黻皆绣于裳凡九也】啬夫承命告于天子【啬夫葢司空之属也为末摈承命于侯氏下介传而上上摈以告天子天子见公摈者五人见侯伯摈者四人见子男摈者三人皆宗伯为上摈春秋传曰啬夫驰○疏云此所陈摈介当在庙之外门东陈摈从北乡南行西陈介从南乡北各自为上下啬夫承命告于天子则命先从侯氏出下文天子得命呼之而入命又从天子下至侯氏即令入此觐遇之礼畧唯有此一辞而已司仪云交摈三辞者据诸侯自相见于大门外法其天子春夏受享于庙见于大门外亦可交摈三辞矣又云大宗伯为上摈小行人为承摈啬夫为末摈若子男三摈此则足矣若侯伯四摈别增一士上公五摈更别增二士若时防殷同则肆师为承摈○注引啬夫驰者欲见啬夫是卑官为末摈也顾炎武云此文在书征不引书而曰春秋传者孔氏古文康成时未见也】天子曰非他伯父实来予一人嘉之伯父其入予一人将受之【言非他者亲之辞嘉之者美之辞也上摈又此而下至啬夫侯氏之下介受之而上上介以告其君君乃许入今文实作寔嘉作贺】侯氏入门右坐奠圭再拜稽首【入门右执臣道不敢由賔客位也卑者见尊奠挚而不授】摈者谒【谒犹告也上摈告以天子前辞欲亲受之如賔客也其辞所易者曰伯父其升】侯氏坐取圭升致命王受之玉侯氏降阶东北面再拜稽首摈者延之曰升升成拜乃出【摈者请之侯氏坐取圭则遂左降拜稽首送玉也从后诏礼曰延延进也○侯氏得摈者之告坐取圭遂向门左从左堂涂升自西阶致命也】
　　右侯氏执瑞玉行觐礼
　　四享皆束帛加璧庭实唯国所有【四当为三古书作三四或皆积画此篇又多四字字相似由此误也大行人职曰诸侯庙中将币皆三享其礼差又无取于四也初享或用焉或用虎豹之皮其次享三牲鱼腊笾豆之实龟也金也丹漆丝纩竹箭也其余无常货此地物非一国所能有唯所有分为三享皆以璧帛致之○疏云三牲鱼腊笾豆之实以下皆礼器文云璧帛致之者据享天子而言若享后即用琮锦但三享在庭分为三叚一度致之据三享而言非谓三度致之为皆也】奉束帛匹马卓上九马随之中庭西上奠币再拜稽首【卓读如卓王孙之卓卓犹的也以素的一马以为上书其国名后当识其何产也马必十匹者不敢斥王之乗用成数敬也○疏云中庭亦是南北之中不参分庭一在南者以其三享同陈须入庭深设之故也】摈者曰予一人将受之【亦言王欲亲受之】侯氏升致命王抚玉侯氏降自西阶东面授宰币西阶前再拜稽首以马出授人九马随之【王不受玉抚之而已轻财也以马出随侯氏出授王人于外也王不使人受马者至于享王之尊益君侯氏之卑益臣○疏云币即束帛加璧并玉言币故小行人合六币宰即太宰太宰主币周礼太宰职云大朝觐防同赞玉币玉献玉几玉爵注云助王受此四者是也春夏受贽于朝虽无迎法王犹在庙至受享又迎之而称賔主觐礼受享皆无迎法不下堂而见诸侯已是王尊侯卑王犹亲受其玉至于三享使自执其马玉不使人受之于庭是王之尊益君侯氏之卑益臣也又云诸侯觐天子享天子讫亦当有币问公卿大夫】事毕【三享讫】右觐已即行三享
　　乃右肉袒于庙门之东乃入门右北面立告听事【右肉袒者刑宜施于右也凡以礼事者左袒入更从右者臣益纯也告听事者告王以国所用为罪之事也易曰折其右肱无咎○告听事者告王以己所为多罪愿听王谴责之事也】摈者谒诸天子天子辞于侯氏曰伯父无事归宁乃邦【谒告宁安也乃犹女也】侯氏再拜稽首出自屏南适门西遂入门左北面立王劳之再拜稽首摈者延之曰升升成拜降出【王辞之不即左者当出隐于屏而袭之也天子外屏劳之劳其道劳也】
　　右侯氏请罪天子辞乃劳之
　　天子赐侯氏以车服迎于外门外再拜【赐车者同姓以金路异姓以象路服则衮也鷩也毳也古文曰迎于门外也○自此至乃归皆言王赐礼侯氏之事疏云案周礼巾车掌五路玉路以祀尊之不赐诸侯金路同姓以封象路异姓以封革路以封四卫木路以封蕃国郑云同姓谓王子母弟率以功德出封虽为侯伯其画服犹如上公赐鲁侯郑伯服则衮冕得乗金路以下与上公同则太公与杞宋虽异姓服衮冕乗金路矣异姓谓舅甥之国与王有亲者得乗象路异姓侯伯同姓子男皆乗象路以下四卫谓要服以内庶姓与王无亲者自侯伯子男皆乗革路以下蕃国据外为总名皆乗木路而已案司服上陈王之吉服有九下云公之服自衮冕而下如王之服侯伯自鷩冕而下如公之服子男自毳冕而下如侯伯之服也】路先设西上路下四亚之重赐无数在车南【路谓车也凡君所乗车曰路路下四谓乘马也亚之次车而东也诗云君子来朝何锡予之虽无予之路车乗马又何与之衮及黼重犹善也所加赐善物多少由恩也春秋传曰重锦三十两○郑注周礼云路大也君之居以大为名是以云路寝路门之等】诸公奉箧服加命书于其上升自西阶东面大史是右【言诸公者王同时分命之而使赐侯氏也右读如周公右王之右是右者始随入于升东面乃居其右古文是为氏也○疏云言诸非一之义以诸侯来觐者众各停一馆故命诸公分徃赐之周公右王左传晋祁奚语引之者证大史是右是佐公而在公右之义也大史卑始时随公后升讫公东面大史于是乃居公右而并东面以宣王命也○大音泰】侯氏升西面立大史述命【读王命书也】侯氏降两阶之间北面再拜稽首【受命】升成拜【大史辞之降也春秋传曰且有后命以伯舅耋老毋下拜此爵之类○春秋传僖九年王使宰孔赐齐侯语引之者证此大史述王辞侯氏下拜亦如此但彼未降已辞齐侯亦不升成拜以年老故也】大史加书于服上侯氏受【受箧服】使者出侯氏送再拜傧使者诸公赐服者束帛四马傧大史亦如之【既云拜送乃言傧使者以劳有成礼略而遂言○使者兼公与大史而言傧使者在拜送前乃于送后畧言之者以前经郊劳时已详载成礼故畧言已足也】右王赐侯氏车服
　　同姓大国则曰伯父其异姓则曰伯舅同姓小邦则曰叔父其异姓小邦则曰叔舅【据此礼云伯父同姓大邦而言】
　　右王辞命称谓之殊
　　飨礼乃归【礼谓食燕也王或不亲以其礼币致之略言飨礼互文也掌客职曰上公三享三食三燕侯伯再享再食再燕子男一享一食一燕】
　　右畧言王待侯氏之礼以上庙受觐礼竟
　　诸侯觐于天子为宫方三百步四门坛十有二寻深四尺加方明于其上【四时朝觐受之于庙此谓时防殷同也宫谓壝土为埒以象墙壁也为宫者于国外春防同则于东方夏防同则于南方秋防同则于西方冬防同则于北方八尺曰寻十有二寻则方九十六尺也深谓高也从上曰深司仪职曰为坛三成成犹重也三重者自下差之为三等而上有堂焉堂上方二丈四尺上等中等下等毎面十二尺方明者上下四方神明之象也上下四方之神者所谓明神也防同而盟明神监之则谓之天之司盟有象者犹宗庙之有主乎王巡守至于方岳之下诸侯防之亦为此宫以见之司仪职曰将防诸侯则命为坛三成宫旁一门诏王仪南乡见诸侯也○自此至篇末皆言时防殷同及王巡守为坛而见诸侯之事疏云案大宗伯云时见曰防殷见曰同郑注云时见者言无常期诸侯有不顺服者王将有征讨之事则既朝觐王为坛于国外合诸侯而命事焉春秋传曰有事而防不协而盟是也殷犹众也十二嵗王如不巡守则六服尽朝朝礼既毕王亦为坛合诸侯以命政焉所命之政如王巡守殷见四方四方四时分来终嵗则遍若如注则时防殷同亦有朝觐在庙假命当方诸侯有不顺服则顺服者皆来朝王其中若当朝之嵗者自于庙朝觐若不当朝之歳者当在坛朝十二年王不巡守则殷朝六服之内若当嵗者即在庙其余在坛朝故郑言既朝觐乃为坛于国外也朝事仪未在坛朝而先言帅诸侯拜日亦谓帅已朝者诸侯而言也南乡见诸侯者王在堂上公于上等侯伯于中等子男于下等奠玉拜皆升堂授玉乃降也○埒音劣】方明者木也方四尺设六色东方青南方赤西方白北方黑上下黄设六玉上圭下璧南方璋西方琥北方璜东方圭【六色象其神六玉以礼之上宜以苍璧下宜以黄琮而不以者则上下之神非天地之至贵者也设玉者刻其木而着之○据注与疏方明之制合六木而为之上下四方各异色刻木为防而饰以玉盖以一物而象上下四方之神非六物也】上介皆奉其君之旂置于宫尚左公侯伯子男皆就其旂而立【置于宫者建之豫为其君见王之位也诸公中阶之前北面东上诸侯东阶之东西面北上诸伯西阶之西东面北上诸子门东北面东上诸男门西北面东上尚左者建旂公东上侯先伯伯先子子先男而位皆上东方也诸侯入壝门或左或右各就其旂而立王降阶南乡见之三揖土揖庶姓时揖异姓天揖同姓见揖位乃定古文尚作上○疏云中阶之前已下皆朝事仪明堂位文言上者皆以近王为上土揖庶姓之等是司仪职郑彼注云土揖推手小下之也时揖平推手也天揖推手小举之】四摈【王既揖五者升坛设摈升诸侯以防同之礼其奠瑞玉及享币公拜于上等侯伯于中等子男于下等摈者每延之升堂致命王受玉抚玉降拜于下等及请事劳皆如觐礼是以记之觐云四摈者每一位毕摈者以告乃更陈列而升其次公也侯也伯也各一位子男侠门而俱东上亦一位也至庭乃设摈则诸侯初入门王官之伯帅之耳古文传作傅○据注疏推其次第上介先期置旂质明王帅诸侯拜日东郊反祀方明二伯帅诸侯入壝门左右立王降阶南乡三揖诸侯皆就其旂而立乃摈执瑞玉以觐璧帛以享请事劳皆如前经所陈也】天子乗龙载大旂象日月升龙降龙出拜日于东门之外反祀方明【此谓防同以春者也马八尺以上为龙大旂大常也王建大常縿首画日月其下及旒交画升龙降龙朝事仪曰天子冕而执镇圭尺有二寸缫借尺有二寸搢大圭乗大路建大常十有二旒樊缨十有二就贰车十有二乗帅诸侯而朝日于东郊所以教尊尊也退而朝诸侯由此二者言之己祀方明乃以防同之礼见诸侯也凡防同者不协而盟司盟职曰凡邦国有疑防同则掌其盟约之载书及其礼仪北面诏明神既盟则藏之言北面诏明神则明神有象也象者其方明乎及盟时又加于坛上乃以载辞告焉诅祝掌其祝号○疏云邦国有疑则有盟事朝日既毕乃祀方明于坛祀方明礼毕退去方明于下天子乃升坛与诸侯相见朝礼既毕乃更加方明于坛与诸侯行盟誓之礼若邦国无疑王帅诸侯朝日而已无祀方明之事】礼日于南门外礼月与四渎于北门外礼山川丘陵于西门外【此谓防同以夏冬秋者也变拜言礼者客祀也礼月于北郊者月太隂之精以为地神也盟神必云日月山川焉者尚着明也诗曰谓予不信有如皦日春秋传曰纵子忘之山川神只其忘诸乎此皆用明神为信也○郑云变拜言礼者客祀也拜日于东门之外日实在东故言拜日月四渎山川丘陵不在其处但于此致敬而已故云客祀不言拜而言礼也礼毕亦反祀方明而见诸侯矣】祭天燔柴祭山丘陵升祭川沈祭地瘗【升沈必就祭者也就祭则是谓王巡守及诸侯之盟神也其盟掲其着明者燔柴升沈瘗祭礼终矣备矣郊特牲曰郊之祭也迎长日之至也大报天而主日也宗伯职曰以实柴祀日月星辰则燔柴祭天谓祭日也柴为祭日则祭地瘗者祭月也日月而云天地灵之也王制曰王巡守至于岱宗柴是王巡守之盟其神主日也春秋传曰晋文公为践土之盟而传云山川之神是诸侯之盟其神主山川也月者太隂之精上为天使臣道莫贵焉是王官之伯防诸侯而盟其神主月与古文瘗作殪○此言天子巡守四岳各随方向祭之以为盟主于山言升于川言沈是就其处而举此礼故知是王者巡守之事郑前注云王巡守至于方岳之下诸侯防之亦为此宫以见之为此经设也郑又以祭天为祭日祭地为祭月皆非正祭天地之神前经春夏皆祭日则此言祭天燔柴亦谓春夏东巡南巡也前经秋祭西郊此言祭山丘陵升亦西巡事前经冬祭月与四渎此言祭川沈祭地瘗亦北巡事未知然否姑据注疏释之】
　　记
　　几俟于东箱【王即席乃设之也东箱东夹之前相翔待事之处】偏驾不入王门【在旁与己同曰偏同姓金路异姓象路四卫革路蕃国木路驾之与王同谓之偏驾不入王门乗墨车以朝是也偏驾之车舍之于馆与○周礼巾车掌王五辂玉辂以祀金辂以賔象辂以朝革辂以即戎木辂以田此五辂者天子乗之为正诸侯分受其四则为偏也驾之为偏其犹冕之为裨与】奠圭于缫上【谓释于地也○侯氏入门右奠圭于地时以所垂之缫承借之】











　　仪礼郑注句读卷十
　　钦定四库全书
　　仪礼郑注句读卷十一
　　济阳张尔岐撰
　　丧服第十一子夏传【郑目录云天子以下死而相丧衣服年月亲疎隆杀之礼不忍言死而言丧丧者弃亡之辞若全存居于彼焉已亡之耳大戴第十七小戴第九刘向别录第十一○疏云案丧服上下十有一章从斩至缌麻升数有异异者斩有正义不同为父以三升为正为君以三升半为义其冠同六升三年齐衰惟有正服四升冠七升继母慈母虽是义以配父故与因母同是以畧为节有正而已杖期齐衰有正而已父在为母与为妻同正服齐衰五升冠八升不杖齐衰期章有正有义二等正则五升冠八升义则六升冠九升齐衰三月章皆义服齐衰六升冠九升曾祖父母计是正服但正服合以小功以尊其祖不服小功而服齐衰非本服故同义服也殇大功有降有义为夫之昆弟之长子殇是义其余皆降服也降服衰七升冠十升义服衰九升冠十一升大功章有降有正有义姑姊妹出适之等是降妇人为夫之族类为义自余皆正衰冠如上释也繐衰唯有义服四升半皆冠七升而已以诸侯大夫为天子故同义服也殇小功有降有义妇人为夫之族类是义自余皆降服降则衰冠同十升义则衰冠同十二升小功亦有降有正有义如前释缌麻亦有降有正有义皆如上陈但衰冠同十五升抽去半而已自斩以下至缌麻皆以升数升数少者在前升数多者在后要不得以此升数为叙者一则正义及降升数不得同在一章又繐衰四升半在大功之下小功之上郑下注云在小功之上者欲审着缕之精粗若然丧服章次虽以升数多少为前后要取缕之精粗为次第也】
　　丧服斩衰裳苴绖杖绞带冠绳缨菅屦者【者者明为下出也凡服上曰衰下曰裳麻在首在要皆曰绖绖之言实也明孝子有忠实之心首绖象缁布冠之缺项要绖象大带又有绞带象革带齐衰以下用布○丧服二字此一篇总目斩衰裳谓斩三升布以为上衰下裳也苴绖杖绞带苴字冐下三事谓以苴麻为首绖要绖苴竹为杖又以苴麻为绞带苴恶貌又黎黒色也冠绳缨以六升布为冠又屈一条绳为武垂下为缨也疏云此绳缨不用苴麻用枲麻菅屦以菅草为屦周公设经上陈其服下列其人故以者字截句言丧服如此等者臣子为君为父然也故注云者者明为下出也注齐衰以下用布单指绞带一事而言○苴七余反绖大结反绞戸交反一如字菅古顔反屦九具反】
　　传曰斩者何不缉也苴绖者麻之有蕡者也苴绖大搹左本在下去五分一以为带齐衰之绖斩衰之带也去五分一以为带大功之绖齐衰之带也去五分一以为带小功之绖大功之带也去五分一以为带缌麻之绖小功之带也去五分一以为带苴杖竹也削杖桐也杖各齐其心皆下本杖者何爵也无爵而杖者何担主也非主而杖者何辅病也童子何以不杖不能病也妇人何以不杖亦不能病也【盈手曰搹搹扼也中人之扼围九寸以五分一为杀者象五服之数也爵谓天子诸侯卿大夫士也无爵谓庻人也担犹假也无爵者假之以杖尊其为主也非主谓众子也○蕡麻子麻之有子者质色粗恶以之为首绖要绖与绞带也苴绖大搹者首绖之大其围九寸应中人大指食指之一扼也左本在下者本谓麻根首绖之制以麻根置左当耳上从额前绕项后复至左耳上以麻之末加麻根之上缀束之也贾疏以为此对为母则右本在上也去五分一以为带带要绖也去首绖五分之一以为要绖之数首绖九寸则要绖七寸二分也齐衰首绖七寸二分其要绖则五寸零二十五分寸之十九自大功至缌麻其首绖要绖降杀之法并放此苴杖斩衰所用削杖齐衰所用因释杖而兼及之削谓削之令方丧服小记云绖杀五分而去一杖大如绖郑注云如要绖也传云童子妇人皆不杖疏以为此庻童子不杖若当室童子则免而杖矣又丧服小记云女子子在室为父母其主丧者不杖则子一人杖郑注云无男昆弟使同姓为摄主不杖则子一人杖谓长女也是妇人亦有时当杖疏又云礼记诸文言妇人杖者甚众何言无杖愚意礼记杂出汉儒当据此为正○蕡扶云反搹音革担市艶反】绞带者绳带也冠绳缨条属右缝冠六升外毕鍜而勿灰衰三升菅屦者菅菲也外纳【属犹着也通屈一条绳为武垂下为缨着之冠也布八十缕为升升字当为登登成也今之礼皆以登为升俗误已行乆矣杂记曰丧冠条属以别吉凶三年之练冠亦条属右缝小功以下左缝外毕者冠前后屈而出缝于武也○绞带者绞麻为绳以作带也疏云大如要绖要绖象大带此象革带又云绖带至虞后变麻服绞带至虞后亦当变麻服布葢以意推之冠绳缨条属者冠以绳为缨同条而连属也疏曰案礼记云丧冠条属以别吉凶若然吉冠则缨武别材凶冠则缨武同材是以郑云通屈一条绳为武谓将一条绳从额上约之至项后交过两厢各至耳于武缀之各垂于颐下结之云着之冠者武缨皆上属着冠冠六升外毕是也右缝者其冠三辟积向右为之小功以下冠亦三辟积向左为之不同也外毕者疏云冠广二寸落项前后两头皆在武下乡外出反屈之缝于武而为之两头缝毕乡外故云外毕由在武下出反屈之故丧冠又谓之厌冠鍜者用水濯之以冠是首饰故布倍衰裳而又鍜之但勿加灰耳衰三升裳与衰同可知此子为父正服若臣为君义服则衰三升半菅屦即菅菲以菅草为屦也疏云周公时谓之屦子夏时谓之菲外纳者郑氏以纳为收余谓编屦毕以其余头向外结之○属音烛升郑音登登成也鍜丁乱反】居倚庐寝苫枕块哭昼夜无时歠粥朝一溢米夕一溢米寝不脱绖带既虞翦屏柱楣寝有席食疏食水饮朝一哭夕一哭而已既练舍外寝始食菜果饭素食哭无时【二十两曰溢为米一升二十四分升之一楣谓之梁柱楣所谓梁闇疏犹麤也舍外寝于中门之外屋下垒墼为之不涂塈所谓垩室也素犹故也谓复平生时食也斩衰不书受月者天子诸侯卿大夫士虞卒哭异数○居倚庐一叚言居三年丧之大节自居倚庐至不脱绖带言未时事既虞谓毕卒哭后练谓小祥后也居倚庐者疏云孝子所居右门外东壁倚木为庐既夕郑注云倚木为庐在中门外东方北戸又丧大记云凡非适子者自未倚于隐者为庐注云不欲人属目葢庐于东南角若然适子则庐于其北显处为之以当应接吊賔故不于隐者哭画夜无时者疏云哭有三无时始死未殡已前哭不絶声一无时既殡已后卒哭祭已前阼阶之下为朝夕哭在庐中思忆则哭二无时既练之后无朝夕哭惟有庐中或十日或五日思忆则哭三无时也卒哭之后未练之前唯有朝夕哭是一有时也据疏则传言哭昼夜无时谓未殡前哭不絶声卒哭前哀至则哭也歠粥三句三日始食后之食节也既虞翦屏柱楣疏云既虞之后乃改旧庐西乡开戸翦去戸傍两厢屏之余草柱楣者前梁谓之楣楣下两头竪柱施梁乃夹戸傍之屏也练十三月之祭此日以练布为冠服故以名祭即小祥也既练舍外寝者注以为垩室明非正寝但于中门外旧庐处为屋以居而已是月男子除首绖而带独存妇人除要带而绖独存其服期者则即吉注云复平生时食此据谷食而言谓精凿如平生不复用粗粝非谓饮酒食肉也注云斩衰不言受月疏云服随哀降杀以冠为受斩衰裳三升冠六升既后以其冠为受衰裳六升冠七升小祥又以其冠为受衰裳七升冠八升自余齐衰以下受服之时差降可知然后有受有不受经皆有文此斩衰及齐衰应言受月而不言者以天子以下期不同其期逺者虞而受服期近者卒哭而受服有此异数经言其上下合同者故畧之不言也枕之鸩反块苦对反歠昌悦反粥之六反柱丁主反楣亡悲反疏食音嗣墼古狄反塈其既反】
　　父
　　传曰为父何以斩衰也父至尊也
　　诸侯为天子
　　传曰天子至尊也
　　君
　　传曰君至尊也【天子诸侯及卿大夫有地者皆曰君○疏曰士无臣虽有地不得君称故仆等为其长吊服加麻不服斩也】
　　父为长子【不言嫡子通上下也亦言立嫡以长】
　　传曰何以三年也正体于上又乃将所传重也庻子不得为长子三年不继祖也【此言为父后者然后为长子三年重其当先祖之正体又以其将代已为宗庙主也庶子者为父后者之弟也言庻者逺别之也小记曰不继祖与祢此但言祖不言祢容祖祢共庙】
　　为人后者
　　传曰何以三年也受重者必以尊服服之何如而可为之后同宗则可为之后何如而可以为人后支子可也为所后者之祖父母妻妻之父母昆弟昆弟之子若子【若子者为所为后之亲如亲子○受重者受宗祧祭祀之重也所后者之祖父母即其曾祖父母所后者之妻即其母所后者之妻之父母昆弟昆弟之子即其外祖父母及舅与内兄弟皆如亲子为之着服也不徧言他亲其并如亲子可推知也】
　　妻为夫
　　传曰夫至尊也【○自此以下论妇人服】
　　妾为君
　　传曰君至尊也【妾谓夫为君者不得体之加尊之也虽士亦然】
　　女子子在室为父【女子子者子女也别于男子也言在室者闗已许嫁】
　　布緫箭笄髽衰三年【此妻妾女子子丧服之异于男子者緫束发谓之緫者既束其本又緫其末箭笄篠也髽露紒也犹男子之括发斩衰括发以麻则髽亦用麻也葢以麻自项而前交于额上郤绕紒如着防头焉小记曰男子冠而妇人笄男子免而妇人髽凡服上曰衰下曰裳此但言衰不言裳妇人不殊裳衰如男子衰下如深衣深衣则衰无带下又无衽○疏云经之体例皆上陈服下陈人此服之异在下言之者欲见与男子同者如前与男子异者如后故设文与常不例也又曰上文列服之中冠绳缨非女子所服此布緫笄髽等亦非男子所服是以为文以易之也○髽侧反防七消反】
　　传曰緫六升长六寸箭笄长尺吉笄尺二寸【緫六升者首饰象冠数长六寸谓出紒后所垂为饰也○緫六升注云象冠数谓象斩衰冠之数余服当亦各象其冠布之数长六寸注知其指紒后者以其束发处人所不见无寸可言也疏云此斩衰六寸南宫縚妻为姑緫八寸以下虽无文大功当与齐同八寸缌麻小功同一尺吉緫当尺二寸与笄同也又云此斩之笄用箭下记云女子子适人为父母妇为舅姑用恶笄郑以为榛木为笄则檀弓南宫縚之妻之姑之丧云盖榛以为笄是也吉时大夫士与妻用象天子诸侯之后夫人用玉为笄今于丧中唯有此箭笄及榛二者若言寸数亦不过此二等五服皆用一尺而已是以女子子为父母既用榛筓卒哭之后折吉筓之首归于夫家以榛笄之外无可差降也○长直亮反】
　　子嫁反在父之室为父三年【谓遭丧后而出者始服齐衰期出而虞则受以三年之丧受既虞而出则小祥亦如之既除丧而出则已凡女行于大夫以上曰嫁行于士庶人曰适人○疏云嫁女为父五升衰八升緫虞后受以八升衰九升緫今未虞而出虞后受服当与在室之女同以三年之丧受三年之丧始死三升衰裳六升冠既以其冠为受六升衰裳七升冠此被出之女亦受以衰六升緫七升也既虞而出已受以出嫁齐期之受矣至小祥后练祭乃受以衰七升緫八升与在室之女同若既小祥而出以其嫁女本为父母期至此已除则不复更为父母着服也又云若天子之女嫁于诸侯诸侯之女嫁于大夫出嫁为夫斩仍为父母不降以其外宗内宗及与诸侯为兄弟者为君皆斩明知女虽出嫁反为君不降】公士大夫之众臣为其君布带绳屦【士卿士也公卿大夫厌于天子诸侯故降其众臣布带绳屦贵臣得伸不夺其正　布带与齐衰同绳屦与大功同自二事外并如斩衰之制也贵臣与众臣异则得依上文绞帯菅屦○厌一叶反】
　　曰公卿大夫室老士贵臣其余皆众臣也君谓有地者也众臣杖不以即位近臣君服斯服矣绳屦者绳菲也【室老家相也士邑宰也近臣阍寺之属君嗣君也斯此也近臣从君丧服无所降也绳菲今时不借也○传言公卿大夫之家臣唯家老与邑宰二者是贵臣其余皆众臣经所言为其君布带绳屦者皆是属也公卿大夫有有地有无地此所谓君谓有地者也有地者其众臣又不但帯屦有别虽有杖不得与嗣君同即东阶下朝夕哭位无地者之臣则得以杖即位若夫近君之小臣又与众臣不同嗣君所服近臣斯服之矣】
　　疏衰裳齐牡麻绖冠布缨削杖布带疏屦三年者【疏犹麤也○以四升麤布为衰裳而缉之牡麻为首绖要绖冠以七升布为武垂下为缨削桐为杖七升布为带以象革带疏草为屦服此服以至三年者下文所列者其人也○牡茂后反】
　　传曰齐者何缉也牡麻者枲麻也牡麻绖右本在上冠者沽功也疏屦者藨蒯之菲也【沾犹麤也冠尊加其麤麤功大功也齐衰不书受月者亦天子诸侯卿大夫士虞卒哭异数○牡麻麻之华而不实者牡麻为绖其本在冠右而居末上此首绖结束之法也齐衰冠用七升布而麤加人功以冠尊故升数恒多而加饰也藨蒯皆草名以此草为屦也受哀必于虞卒哭虞卒哭异数故齐衰不言其受月亦如斩衰章也○枲子似反沽音古后同藨皮表反蒯古怪反】
　　父卒则为母【尊得伸也○疏云父卒三年之内而母卒仍服期要父服除后而母死乃得伸三年】继母如母
　　传曰继母何以如母继母之配父与因母同故孝子不敢殊也【因犹亲也】
　　慈母如母
　　传曰慈母者何也传曰妾之无子者妾子之无母者父命妾曰女以为子命子曰女以为母若是则生养之终其身如母死则丧之三年如母贵父之命也【此谓大夫之妾也不命则亦服庶母慈己之服可也大夫之妾子父在为母大功则士之妾子为母期矣父卒则皆得伸也○疏曰传别举传者是子夏引旧传证成已义故也又云妾之无子者谓旧有子今无者若未经有子恩慈浅则不得立后而养他子不云君命妾曰而云父者对子而言父故言父也云贵父之命者一非骨肉之属二非配父之尊但唯贵父之命故也又云案丧服小记云为慈母后者为庻母可也为祖庻母可也郑云縁为慈母后之义父之妾无子者亦可命已庻子为后疏又云郑知此主谓大夫士之妾知非天子诸侯之妾与妾子者下记云公子为其母练冠麻衣縓縁既葬除之父没乃大功何有命为母子为之三年乎又云不命则亦服庻母慈己之服者谓但使养之不命为母子为之服小功若不慈己则缌麻矣注父卒则皆得伸谓皆得为其母三年愚尝疑为祖庻母后之説陈氏注云若父之妾有子而子死已命已之妾子后之亦可故云为祖庶母可也徐氏注云凡妾之有子者称庻母祖庻母其无子者则称父妾祖妾而已但为庻母后即后此母为祖庻母后即后其子之受室者此为不同耳顾炎武云父命妾曰女以为子谓怜其无母视之如子长之育之非立之以为妾后也丧服小记以为为慈母后此汉儒之误吾未之敢信也得之】
　　母为长子
　　传曰何以三年也父之所不降母亦不敢降也【不敢降者不敢以巳尊降祖祢之正体○疏云母为长子不问夫之在否】
　　疏衰裳齐牡麻绖冠布缨削杖布带疏屦期者【○疏云此章虽止一期而禫杖具有案杂记云期之丧十一月而练十三月而祥十五月而禫注云此谓父在为母即是此章者也】
　　传曰问者曰何冠也曰齐衰大功冠其受也缌麻小功冠其衰也带縁各视其冠【问之者斩衰有三其冠同今齐衰有四章不知其冠之异同尔縁如深衣之縁今文无冠布缨○疏曰云齐衰大功冠其受也者降服齐衰四升冠七升既以其冠为受衰七升冠八升正服齐衰五升冠八升既以其冠为受衰八升冠九升义服齐衰六升冠九升既以其冠为受衰九升冠十升降服大功衰七升冠十升既以其冠为受受衰十升冠十一升正服大功衰八升冠十升既以其冠为受受衰十升冠十一升义服大功衰九升冠十一升既以其冠为受受衰十一升冠十二升以其初死冠升与既衰升数同故云冠其受也云缌麻小功冠其衰也者以其降服小功衰十升正服小功衰十一升义服小功衰十二升缌麻十五升抽其半七升半冠皆与衰升数同故云冠其衰也云帯縁各视其冠者带谓布帯象革带者縁谓丧服之内中衣縁用布縁之二者之布升数多少各比拟其冠也按注斩衰有三指为父为君为子之三等齐衰四章谓三年杖期不杖期三月凡四章也疏又云丧服中衣用布亦当各视其冠○縁以绢反】
　　父在为母
　　传曰何以期也屈也至尊在不敢伸其私尊也父必三年然后娶达子之志也【○吴澄云夫为妻之服既除则子为母之服亦除家无二尊也子服虽除而居丧之实如故所杀者三年之文而巳】
　　妻
　　传曰为妻何以期也妻至亲也【适子父在则为妻不杖以父为之主也服问曰君所主夫人妻大子适妇父在子为妻以杖即位谓庶子○疏云天子以下至士庻人父皆不为庻子之妻为丧主故夫皆为妻杖得伸也】
　　出妻之子为母【出犹去也】
　　传曰出妻之子为母期则为外祖父母无服传曰絶族无施服亲者属出妻之子为父后者则为出母无服传曰与尊者为一体不敢服其私亲也【在旁而及曰施亲者属母子至亲无絶道○妻出则与其族絶即无旁及之服唯母子至亲为相连属故为服也为父后者谓父没适子代父承宗庙祭祀之事故云与尊者为一体】
　　父卒继母嫁从为之服报【○疏云父卒继母嫁此母已为父服斩衰三年恩意之极故子为之一期得伸禫杖云从为之服者以其继母又嫁便是路人子仍着服故生从为之文也报者两相为服也丧服上下并记云报者十有二皆无降杀之差吴氏以从为从之改嫁顾炎武云从字句谓年幼不能自立从母而嫁也母之义既絶于父故不得三年而其恩犹在于子不可以不为之服也○为于伪反】传曰何以期也贵终也【尝为母子贵终其恩】
　　不杖麻屦者【此亦齐衰言其异于上○疏曰此章与上章虽杖与不杖不同其正服齐衰裳皆同五升而冠八升则不异也】
　　祖父母
　　传曰何以期也至尊也
　　世父母叔父母
　　传曰世父叔父何以期也与尊者一体也然则昆弟之子何以亦期也旁尊也不足以加尊焉故报之也父子一体也夫妻一体也昆弟一体也故父子首足也夫妻牉合也昆弟四体也故昆弟之义无分然而有分者则辟子之私也子不私其父则不成为子故有东宫有西宫有南宫有北宫异居而同财有余则归之宗不足则资之宗世母叔母何以亦期也以名服也【宗者世父为小宗典宗事者也资取也为姑在室亦如之○世叔父与尊者一体于祖为父子于父为兄弟是与巳之尊者为一体也以其为旁尊不足以加尊于人故为昆弟之子亦如其服以报之若祖之正尊则孙为祖期而祖但为孙大功矣下文皆广明一体之义且以见尊之有正有旁恩礼所由隆杀也末言有余不足皆綂于宗仍以明一体之义世叔母曰以名服者二母本是路人以牉合于世叔父故有母名因而服之即上所云夫妻一体也○旁薄浪反牉普半反】
　　大夫之适子为妻【○疏曰云大夫之适子为妻在此不杖章则上杖章为妻者是庻子为妻父没后适子亦为妻杖亦在彼章也愚按下经大夫庶子为妻大功不知注疏何以云当杖】
　　传曰何以期也父之所不降子亦不敢降也何以不杖也父在则为妻不杖【大夫不以尊降适妇者重适也凡不降者谓如其亲服服之降有四品君大夫以尊降公子大夫之子以厌降公之昆弟以旁尊降为人后者女子子嫁者以出降○案下经适妇在大功章庻妇在小功章父之所不降谓不降在小功也子亦不敢降大夫众子为妻皆大功今适子为妻期是亦不敢降也前章注云父在子为妻以杖即位谓庻子者葢士礼也若大夫之庻子父在仅得服大功何以得以杖即位乎】
　　昆弟【昆兄也为姊妹在室亦如之】
　　为众子【众子者长子之弟及妾子女子在室亦如之士谓之众子未能逺别也大夫则谓之庻子降之为大功天子国君不服之内则曰子未食而见必执其右手适子庻子已食而见必循其首○注引内则证众子之异于长子也】
　　昆弟之子
　　传曰何以期也报之也【檀弓曰丧服兄弟之子犹子也葢引而进之】
　　大夫之庻子为适昆弟【两言之者适子或为兄或为弟】
　　传曰何以期也父之所不降子亦不敢降也【大夫虽尊不敢降其适重之也适子为庻昆弟庻昆弟相为亦如大夫为之○疏曰云父之所不降者即斩章父为长子是也云子亦不敢降者于此服期是也按后经大夫为庻子降服大功适子为庻昆弟庻昆弟相为并大功故注曰如大夫为之】
　　适孙
　　传曰何以期也不敢降其适也有适子者无适孙孙妇亦如之【周之道适子死则立适孙是适孙将上为祖后者也长子在则皆为庻孙耳孙妇亦如之适妇在亦为庶孙之妇凡父于将为后者非长子皆期也○传言有适子者无适孙明此言适孙是长子死其适孙承重者祖为之期若长子在则同于庻孙但为服大功也顾炎武云子身之副贰也家无二主亦无二副故有适子者无适孙唐高宗有太子而复太孙非矣注言凡父于将为后者非长子皆期也谓无适长子而立众子为后亦但为之期曰凡父刖士以上皆然也】
　　为人后者为其父母报【○子出后于人为本生父母服期其本生父母亦报之以期者顾炎武云重其继大宗故不以出降也】
　　传曰何以期也不贰斩也何以不贰斩也持重于大宗者降其小宗也为人后者孰后后大宗也曷为后大宗大宗者尊之綂也禽兽知母而不知父野人曰父母何算焉都邑之士则知尊祢矣大夫及学士则知尊祖矣诸侯及其大祖天子及其始祖之所自出尊者尊统上卑者尊统下大宗者尊之统也大宗者收族者也不可以絶故族人以支子后大宗也适子不得后大宗【都邑之士则知尊祢近政化也大祖始封之君始祖者感神灵而生若稷契也自由也及始祖之所由出谓祭天也上犹逺也下犹近也收族者谓别亲疎序昭穆大曰系之以姓而弗别缀之以食而弗殊虽百世婚姻不通者周道然也○持重于大宗谓既为大宗服重服也大宗者尊之统谓其为族中尊贵之统绪也爵尊者其尊统所及者逺天子诸侯是也爵卑者其尊统所及者近大夫士是也上下虽不同凡为大宗则其族中尊贵之统绪也凡为大宗皆以收合族人使不乖者也故不可以絶故为之后者即其降本宗适子不得后大宗以其自当主小宗之事故也】
　　女子子适人者为其父母昆弟之为父后者
　　传曰为父何以期也妇人不贰斩也妇人不贰斩者何也妇人有三从之义无専用之道故未嫁从父既嫁从夫夫死从子故父者子之天也夫者妻之天也妇人不贰斩者犹曰不贰天也妇人不能贰尊也为昆弟之为父后者何以亦期也妇人虽在外必有归宗曰小宗故服期也【从者从其教令归宗者父虽卒犹自归宗其为父后服重者不自絶于其族类也曰小宗者言是乃小宗也小宗明非一也小宗有四丈夫妇人之为小宗各如其亲之服避大宗也○出嫁之女为本宗期者三父一母一昆弟为父后者一妇人虽巳嫁在外必有所归之宗此昆弟之为父后者即继祢之小宗故为之服期也注小宗有四者谓继高祖之宗继曾祖之宗继祖之宗继祢之宗丈夫妇人为四等小宗各如其亲踈尊卑服之无所加减大宗则五服外皆为齐衰三月五服内则依其月算为之齐衰故云辟大宗也女子适人为其私亲皆降一等于兄弟之为父后者则不降也】
　　继父同居者
　　传曰何以期也传曰夫死妻稺子幼子无大功之亲与之适人而所适者亦无大功之亲所适者以其货财为之筑宫庙歳时使之祀焉妻不敢与焉若是则继父之道也同居则服齐衰期异居则服齐衰三月也必尝同居然后为异居未尝同居则不为异居【妻稺谓年未满五十子幼谓年十五已下子无大功之亲谓同财者也爲之筑宫庙于家门之外神不歆非族妻不敢与焉恩虽至亲族已絶矣天不可二以此恩服尔未尝同居则不服之○必尝同居然后为异居者前时三者具为同居后三者一事阙即为异居乃为齐衰三月若初徃继父家时三者即不具是未尝同居全不为服○适施只反】
　　为夫之君
　　传曰何以期也从服也【○从夫而服也】
　　姑姊妹女子子适人无主者姑姊妹报
　　传曰无主者谓其无祭主者也何以期也为其无祭主故也【无主后者人之所哀怜不忍降之○姑姊妹女子子巳适人应降服大功以其无祭主不忍降还为之期其姑姊妹亦为侄兄弟报女子子不言报者为父母自然犹期不须言报也】
　　为君之父母妻长子祖父母
　　传曰何以期也从服也父母长子君服斩妻则小君也父卒然后为祖后者服斩【此为君矣而有父若祖之丧者谓始封之君也若是继体则其父若祖有废疾不立父卒者父为君之孙宜嗣位而早卒今君受国于曾祖○注言继体之君容有祖父之丧者谓父有废疾不立而受国于祖或祖有废疾不立父宜立而又早卒受国于曾祖故身巳为君而又有父若祖之丧皆为之三年其臣从服为之期也疏又载赵商问巳为诸侯父有废疾不任国政不任丧事而有祖丧欲言三年则父在欲言期复无主其制度年月如何答曰天子诸侯之丧皆服斩无期彼志与此注相兼乃具按此经所言君之父祖皆未尝为君者若已为君则嗣立者不得称君而臣亦不敢仅为之期矣】
　　妾为女君
　　传曰何以期也妾之事女君与妇之事舅姑等【女君君适妻也女君于妾无服报之则重降之则嫌○注报之则重二句解女居于妾无服之故嫌谓嫌若姑为妇降服也】
　　妇为舅姑
　　传曰何以期也从服也
　　夫之昆弟之子【男女皆是】
　　传曰何以期也报之也
　　公妾大夫之妾为其子
　　传曰何以期也妾不得体君为其子得遂也【此言二妾不得从于女君尊降其子也女君与君一体唯为长子三年其余以尊降之与妾子同也○疏云诸侯为众子无服大夫为众子大功其妻体君亦从夫而降妾贱不得体君故自为其子得伸遂而服期也】
　　女子子为祖父母
　　传曰何以期也不敢降其祖也【经似在室似巳嫁明虽有出道犹不降○疏云已嫁之女可降旁亲祖父母正期故不降也又云经互言之欲见在室出嫁同不降】
　　大夫之子为世父母叔父母子昆弟昆弟之子姑姊妹女子子无主者为大夫命妇者唯子不报【命者加爵服之名自士至上公凡九等君命其夫则后夫人亦命其妻矣此所为者凡六命夫六命妇○大夫之子得行大夫礼降其旁亲一等此十二人皆合降至大功以其为大夫为命妇尊与已同故不降唯子不报者子为父母三年女子适人自当服期不得言报余人则皆报也】
　　曰大夫者其男子之为大夫者也命妇者其妇人之为大夫妻者也无主者命妇之无祭主者也何以言唯子不报也女子子适人者为其父母期故言不报也言其余皆报也何以期也父之所不降子亦不敢降也大夫曷为不降命妇也夫尊于朝妻贵于室矣【无主者命妇之无祭主谓姑姊妹女子子也其有祭主者如众人唯子不报男女同不报尔唯据女子子似失之矣大夫曷为不降命妇据大夫于姑姊妹女子子既巳出降大功其适士者又以尊降在小功也夫尊于朝与巳同妇贵于室从夫爵也○其有祭主者如众人谓亦服大功】
　　大夫为祖父母适孙为士者
　　曰何以期也大夫不敢降其祖与适也【不敢降其祖与适则可降其旁亲也】
　　公妾以及士妾为其父母【○自公妾及士妾中包孤卿大夫之妾】
　　曰何以期也妾不得体君得为其父母遂也【然则女君有以尊降其父母者与春秋之义虽为天王后犹曰吾季姜是言子尊不加于父母此似误矣礼妾从女君而服其党服是嫌不自服其父母故以明之】
　　疏衰裳齐牡麻绖无受者【无受者服是服而除不以轻服受之不着月数者天子诸侯异月也小记曰齐衰三月与大功同者绳屦○凡受服皆因练祥乃行此至后即除故无变服之理虽不言月数大夫士三月故以三月为主】
　　寄公为所寓【寓亦寄也为所寄之国君服】
　　曰寄公者何也失地之君也何以为所寓服齐衰三月也言与民同也【诸侯五月而而服齐衰三月者三月而藏其服至又更服之既而除之】
　　丈夫妇人为宗子宗子之母妻【妇人女子子在室及嫁归宗者也宗子继别之后百世不迁所谓大宗也】
　　曰何以服齐衰三月也尊祖也尊祖故敬宗敬宗者尊祖之义也宗子之母在则不为宗子之妻服也【○丧服小记云别子为祖继别为大宗别子谓始有家者也国君太子嗣为国君其次子即是别子如鲁桓公太子同既为君次子庆父叔牙季友等为别子后皆各为其家之祖其世世嫡长是谓大宗也故曰敬宗者尊祖之义也疏云必为宗子母妻服者以宗子燕食族人于堂其母妻亦燕食族人之妇于房皆序以昭穆故族人为之服也宗子母在则不为宗子之妻服者疏以为宗子母在则其妻不得与祭燕食族人故不为服必待其母七十以上宗子妻得与祭乃为之服也顾炎武云家无二主也】
　　为旧君君之母妻
　　曰为旧君者孰谓也仕焉而巳者也何以服齐衰三月也言与民同也君之母妻则小君也【仕焉而巳者谓老若有废疾而致仕者也为小君服者恩深于民】
　　庶人为国君【不言民而言庶人庻人或有在官者天子畿内之民服天子亦如之】
　　大夫在外其妻长子为旧国君【在外待放巳去者○疏云大夫在外不言为旧君服与不服者案杂记云违诸侯之大夫不反服违大夫之诸侯不反服以其尊卑不敌若然其君尊卑敌乃反服旧君服】
　　曰何以服齐衰三月也妻言与民同也长子言未去也【妻虽从夫而出古者大夫不外娶妇人归宗徃来犹民也春秋传曰大夫越境逆女非礼君臣有合离之义长子去可以无服】
　　继父不同居者【尝同居今不同】
　　曾祖父母
　　传曰何以齐衰三月也小功者兄弟之服也不敢以兄弟之服服至尊也【正言小功者服之数尽于五则高祖宜缌麻曾祖宜小功也据祖期则曾祖大功髙祖宜小功也高祖曾祖皆有小功之差则曾孙孙为之服同也重其衰麻尊尊也减其日月恩杀也】
　　大夫为宗子
　　传曰何以服齐衰三月也大夫不敢降其宗也
　　旧君【大夫待放未去者】
　　传曰大夫为旧君何以服齐衰三月也大夫去君埽其宗庙故服齐衰三月也言与民同也何大夫之谓乎言其以道去君而犹未絶也【以道去君谓三諌不从待放于郊未絶者言爵禄尚有列于朝出入有诏于国妻子自若民也○此章言为旧君者三为旧君及其母妻此昔仕今已在其故国者也大夫在外此其身巳去其子尚在本国者也此言旧君则大夫去而未絶孟子所谓三有礼者也埽其宗庙谓使宗族为之祭祀爵禄有列谓旧位仍在出入有诏于国疏以为兄弟宗族犹存吉凶书信相告不絶】
　　曾祖父母为士者如众人
　　传曰何以齐衰三月也大夫不敢降其祖也【○按此上三节并承大夫为三字】
　　女子子嫁者未嫁者为曾祖父母
　　传曰嫁者其嫁于大夫者也未嫁者其成人而未嫁者也何以服齐衰三月不敢降其祖也【言嫁于大夫者明虽尊犹不降也成人谓年二十巳笄醴者也此者不降明有所降】
　　大功布衰裳牡麻绖无受者【大功布者其鍜治之功麤沽之○此降服大功疏云降服大功衰七升冠十升功谓人功用灰鍜治大功者用功麤小功者用功细】
　　子女子子之长殇中殇【殇者男女未冠笄而死可哀殇者女子子许嫁不为殇也○疏云兄弟之子亦同此】
　　传曰何以大功也未成人也何以无受也丧成人者其文缛丧未成人者其文不缛故殇之绖不樛垂葢未成人也年十九至十六为长殇十五至十二为中殇十一至八歳为下殇不满八歳以下皆为无服之殇无服之殇以日易月以日易月之殇殇而无服故子生三月则父名之死则哭之未名则不哭也【缛犹数也其文数者谓变除之节也不樛垂者不绞其带之垂者杂记曰大功以上散带以日易月谓生一月者哭之一日也殇而无服者哭之而已为昆弟之子女子子亦如之凡言子者可以兼男女又云女子子者殊之以子闗适庻也○凡丧至小敛大功以上皆散其麻带之垂者至成服乃绞之小功以下初即绞之此殇大功亦于小敛服麻散垂至成服亦不绞以其未成人也○缛音辱樛居紏反】
　　叔父之长殇中殇　姑姊妹之长殇中殇　昆弟之长殇中殇　夫之昆弟之子女子子之长殇中殇　适孙之长殇中殇　大夫之庻子为适昆弟之长殇中殇公为适子之长殇中殇　大夫为适子之长殇中殇【公君也诸侯大夫不降适殇者重适也天子亦如之○自叔父至适昆弟皆是成人齐衰期公与大夫之适子皆是成人斩衰以其殇并入大功】
　　其长殇皆九月缨绖其中殇七月不缨绖【绖有缨者为其重也自大功巳上绖有缨以一条绳为之小功巳下绖无缨也】
　　大功布衰裳牡麻绖缨布带三月受以小功衰即葛九月者【受犹承也凡天子诸侯卿大夫既虞士卒哭而受服正言三月者天子诸侯无大功主于大夫士也此虽有君为姑姊妹女子子嫁于国君者非内丧也○非内丧则彼国自于五月后受服此自以三月受服同于大夫士也】
　　传曰大功布九升小功布十一升【此受之下也以传者明受尽于此也又受麻绖以葛绖间传曰大功之葛与小功之麻同○大功有降有正有义降则衰七升冠十升正则衰八升冠亦十升义则衰九升冠十一升卒哭后各以其冠为受或受十升或受十一升受十升者降小功之布受十一升者正小功之布也今传曰大功布九升小功布十一升据义服大功而言故注云受之下也自此而下小功后唯有变麻即葛因故衰更无受服之法故又云明受尽于此也受麻绖以葛绖解经文即葛引间传者以证大功葛绖大小之制也】
　　姑姊妹女子子适人者
　　传曰何以大功也出也【出必降之者葢有受我而厚之者○此等并是本期今降大功以其夫自为之禫杖期故于此从薄也】
　　从父昆弟【世父叔父之子也其姊妹在室亦如之】
　　为人后者为其昆弟
　　传曰何以大功也为人后者降其昆弟也【○疏曰若然于本宗余亲皆降一等】
　　庶孙【男女皆是下殇小功章曰为侄庶孙丈夫妇人同】
　　适妇【适妇适子之妻】
　　传曰何以大功也不降其适也【妇言适者从夫名】
　　女子子适人者为众昆弟【父在则同父没乃为父后者服期也】
　　侄丈夫妇人报【为侄男女服同】
　　传曰侄者何也谓吾姑者吾谓之侄【○此名对姑生称若对世叔唯得言昆弟之子不得名侄】
　　夫之祖父母世父母叔父母
　　传曰何以大功也从服也夫之昆弟何以无服也其夫属乎父道者妻皆母道也其夫属乎子道者妻皆妇道也谓弟之妻妇者是嫁亦可谓之母乎故名者人治之大者也可无慎乎【道犹行也谓弟之妻为妇者卑逺之故谓之妇嫂者尊严之称防犹叟也叟老人称也是为序男女之别尔若巳以母妇之服服兄弟之妻兄弟之妻以舅子之服服巳则是乱昭穆之序也治犹理也父母兄弟夫妇之理人伦之大者可不慎乎大传曰同姓从宗合族属异姓主名治际防名著而男女有别○妇人与夫之昆弟不相为服常情所疑故传于此之以为从父之妻可名为母从子之妻可名为妇故可相与为服若弟之妻不可谓之妇兄之妻不可谓之母是路人也路人而复为之服近于乱矣故推而逺之塞乱源也其谓之防谓之妇者立此名以尊严之卑逺之尔顾炎武曰外亲之同爨犹缌而独兄弟之妻不为制服者以其分亲而年相亚故圣人嫌之嫌之故逺之而大为之坊不独以其名也存其恩于娣姒而断其义于兄弟圣人之所以处此者精矣】
　　大夫为世父母叔父母子昆弟昆弟之子为士者【子谓庶子】传曰何以大功也尊不同也尊同则得服其亲服【尊同谓亦为大夫者亲服期】
　　公之庶昆弟大夫之庶子为母妻昆弟【公之庶昆弟则父卒也大夫之庶子则父在也其或为母谓妾子也○疏云若云公子是父在今继兄而言弟又公子父在为母妻在五服之外今服大功故知父卒也大夫之庶子继父而言又大夫卒子为母妻得伸今但大功故知父在也于适妻君大夫自不降其子皆得伸今为母但大功明妾子自为巳母也】
　　传曰何以大功也先君余尊之所厌不得过大功也大夫之庶子则从乎大夫而降也父之所不降子亦不敢降也【言从乎大夫而降别于父卒如国人也昆弟庶昆弟也旧读昆弟在下其于厌降之义宜蒙此传也是以上而同之父所不降谓适也○据注及疏此经文昆弟二字旧在传后郑君始移在传前与母妻合文】
　　皆为其从父昆弟之为大夫者【皆者言其互相为服尊同则不相降其为士者降在小功适子为之亦如之○疏曰此文承上公之庶昆弟大夫之庶子之下则是二人为此从父昆弟之为大夫者以其二人为父所厌降亲今此从父昆弟为大夫故此二人不降而服大功依本服也愚谓经文皆字谓上文公庶昆弟大夫庶子并然也注以互相为释之恐未当注其为士者从父昆弟之为士者也适子为之亦如之明不特大夫之庶子不为之降也此又依经推言之】
　　为夫之昆弟之妇人子适人者【妇人子者女子子也不言女子子者因出见恩疏○疏云此谓世叔母为之服在家期出嫁大功】
　　大夫之妾为君之庶子【下传曰何以大功也妾为君之党服得与女君同指为此也妾为君之长子亦三年自为其子期异于女君也士之妾为君之众子亦期】
　　女子子嫁者未嫁者为世父母叔父母姑姊妹【旧读合大夫之妾为君之庶子女子子嫁者未嫁者言大夫之妾为此三人之服也】
　　传曰嫁者其嫁于大夫者也未嫁者成人而未嫁者也何以大功也妾为君之党服得与女君同下言为世父母叔父母姑姊妹者谓妾自服其私亲也【此不辞即实为妾遂自服其私亲当言其以见之齐衰三月章曰女子子嫁者未嫁者为曾祖父母经与此同足以见之矣传所云何以大功也妾为君之党服得与女君同文烂在下尔女子子成人者有出道降旁亲及将出者明当及时也○愚按旧读与传文甚协郑君必欲破之不知何故且女子未嫁而逆降旁亲于义亦自可疑两存其説可也】
　　大夫大夫之妻大夫之子公之昆弟为姑姊妹女子子嫁于大夫者○君为姑姊妹女子子嫁于国君者【○疏云大夫大夫之妻若子公之昆弟皆降旁亲姑姊妹已下一等大功又以出降当小功但嫁于大夫尊同无尊降直有出降故皆大功也又云大夫妻为夫之姑姊妹在室及嫁皆小功若不为大夫妻又降在缌麻今在大功科中者此命妇为本亲姑姊妹巳之女子子也又云国君絶期巳下今为尊同故亦不降依嫁服大功】传曰何以大功也尊同也尊同则得服其亲服诸侯之子称公子公子不得祢先君公子之子称公孙公孙不得祖诸侯此自卑别于尊者也若公子之子孙有封为国君者则世世祖是人也不祖公子此自尊别于卑者也是故始封之君不臣诸父昆弟封君之子不臣诸父而臣昆弟封君之孙尽臣诸父昆弟故君之所为服子亦不敢不服也君之所不服子亦不敢服也【不得祢不得祖者不得立其庙而祭之也卿大夫以下祭其祖祢则世世祖是人不得祖公子者后世为君者祖此受封之君不得祀别子也公子若在高祖以下则如其亲服后世迁之乃毁其庙尔因国君以尊降其亲故终説此义云○疏云诸侯絶旁期大夫降一等今此大功所以亦为服者各自以其尊同故服之也诸侯之子称公子巳下因尊同遂广説尊不同之义也诸侯支庶不称诸侯子变名公子卑逺之也不得祢不得祖者以其庙巳有适子为君者立之支庶不得并立庙故云不得也其后子孙自以此公子公孙为祖所谓别子也公子之后有封为诸侯者则其子孙以此始封之君为祖不以公子为祖凡此者皆以着尊卑之别也自由也由其位之或尊或卑各自为别也下言有不臣者有臣者其不臣者则为之服其臣者则不为之服也】
　　繐衰裳牡麻绖既除之者
　　传曰繐衰者何以小功之繐也【治其缕如小功而成布四升半细其缕者以恩轻也升数少者以服至尊也凡布细而疏者谓之繐今南阳有邓繐○疏云传云小功之繐则带屦亦同小功可知】
　　诸侯之大夫为天子
　　传曰何以繐衰也诸侯之大夫以时接见乎天子【接犹防也诸侯之大夫以时防见于天子而服之则其士庶民不服可知○谓诸侯使大夫来见天子适有天子之丧则其服如此愚意诸侯若来防其从行者或亦然】
　　小功布衰裳澡麻带绖五月者【澡者治去莩垢不絶其本也小记曰下殇小功带澡麻不絶其本屈而反以报之○大功巳上绖带有本小功以下防本此殇小功重于成人小功故帯不絶本与大功同疏曰屈而反以报之者谓先以一股麻不絶本者为一条展之为绳报合也以一头屈而反乡上合之乃绞垂又云不言屦者当与下章同吉屦无絇也又云此亦无受○莩音敷】
　　叔父之下殇○适孙之下殇○昆弟之下殇○大夫庶子为适昆弟之下殇○为姑姊妹女子子之下殇○为人后者为其昆弟从父昆弟之长殇【○叔父至女子子八人皆是成人期长殇中殇则大功下殇则小功为人后者为其昆弟与凡人之为从父昆弟二者本服大功其长殇则小功】传曰问者曰中殇何以不见也大功之殇中从上小功之殇中从下【问者据从父昆弟之下殇在缌麻也大功小功皆谓服其成人也大功之殇中从上则齐衰之殇亦中从上也此主谓大夫之为殇者服也凡不见者以此求之也○此章有从父昆弟之长殇缌麻章有从父昆弟之下殇唯不见中殇故发此问成人当服大功者其中殇与长殇同成人当服小功者其中殇与下殇同凡不见于经者皆当以此例求之此男子服殇者之法若妇人为夫族服殇法又在后缌麻传也】
　　为夫之叔父之长殇【不见中殇者中从下也】
　　昆弟之子女子子夫之昆弟之子女子子之下殇【○此皆成人为之齐衰期者】
　　为侄庶孙丈夫妇人之长殇【○姑为侄祖为庶孙皆成人大功】
　　大夫公之昆弟大夫之子为其昆弟庶子姑姊妹女子子之长殇【大夫为昆弟之长殇小功谓为士者若不仕者也以此知为大夫无殇服也公之昆弟不言庶者此无服无所见也大夫之子不言庶者闗适子亦服此殇也云公之昆弟为庶子之长殇则知公之昆弟犹大夫○疏云此三人为此六种人成人以尊降至大功故长殇小功中亦从上】
　　大夫之妾为庶子之长殇【君之庶子○疏云妾为君之庶子成人在大功今长殇在小功】
　　小功布衰裳牡麻绖即葛五月者【即就也小功轻三月变麻因故衰以就葛绖带而五月也间传曰小功之葛与缌之麻同旧説小功以下吉屦无絇也】
　　从祖祖父母从祖父母报【祖父之昆弟之亲○疏云从祖祖父母是曾祖之子祖之兄弟从祖父母者是从祖祖父之子父之从父昆弟报者恩轻两相为服】
　　从祖昆弟【父之从父昆弟之子○疏云此是从祖父之子己之再从兄弟】
　　从父姊妹【父之昆弟之女○疏云不言出适与在室皆小功以姊妹既逆降宗族亦逆降报之此説可疑当通下文孙适人者为一节皆为出适而降小功也】
　　孙适人者【孙者子之子女孙在室亦大功也】
　　为人后者为其姊妹适人者【不言姑者举其亲者而恩轻者降可知】为外祖父母
　　传曰何以小功也以尊加也
　　从母丈夫妇人报【从母母之姊妹○疏云云丈夫妇人者马氏云从母报姊妹之子男女也】传曰何以小功也以名加也外亲之服皆缌也【外亲异姓正服不过缌丈夫妇人姊妹之子男女同○传云外亲之服皆缌者明小功之为加重也有母名故加之】
　　夫之姑姊妹娣姒妇报【夫之姑姊妹不殊在室及嫁者因恩轻畧从降】
　　传曰娣姒妇者弟长也何以小功也以为相与居室中则生小功之亲焉【娣姒妇者兄弟之妻相名也长妇谓穉妇为娣妇娣妇谓长妇为姒妇○经言妇与夫之姑姊妹相为服传则单言二妇相为服然所谓相与居室中者实兼姑姊娣姒等也】
　　大夫大夫之子公之昆弟为从父昆弟庶孙姑姊妹女子子适士者【从父昆弟及庶孙亦谓为士者○从父昆弟庶孙本大功此降小功故注谓为士者以尊降也】
　　大夫之妾为庶子适人者【君之庶子女子子也庶女子子在室大功其嫁于大夫亦大功○疏云此适人者谓适士也】
　　庶妇【夫将不受重者】
　　君母之父母从母【君母父之适妻也从母君母之姊妹○疏云此谓妾子为适母之父母及姊妹】
　　传曰何以小功也君母在则不敢不从服君母不在则不服【不敢不服者恩实轻也凡庶子为君母如适子】
　　君子子为庶母慈巳者【君子子者大夫及公子之适妻子】
　　传曰君子子者贵人之子也为庶母何以小功也以慈巳加也【云君子子者则父在也父没则不服之矣以慈巳加则君子子亦以士礼为庶母缌也内则曰异为孺子室于宫中择于诸母与可者必求其寛裕慈惠温良恭敬慎而寡言者使为子师其次为慈母其次为保母皆居子室他人无事不徃又曰大夫之子有食母庶母慈巳者此之谓也其不慈已则缌可矣不言师保慈母居中服之可知也国君世子生卜士之妻大夫之妾使食子三年而出见于公宫则劬非慈母也士之妻自养其子○加谓于缌麻上加至小功也注父没则不服谓不服其加服仍为服缌以此慈母本庶母也引内则国君养子之法证大夫公子之适妻子亦得立三母耳又言士妻大夫妾是国君养子于三母之外又有食子者不与慈母同类也国君子于三母无服士妻自养其子故注知为大夫公子之适妻子也】
　　缌麻三月者【缌麻布衰裳而麻绖帯也不言衰绖畧轻服省文○疏云以缌如丝者为衰裳又以澡治莩垢之麻为绖带故曰缌麻】
　　传曰缌者十五升抽其半有事其缕无事其布曰缌【谓之缌者治其缕细如丝也或曰有丝朝服用布何衰用丝乎抽犹去也杂记曰缌冠澡缨○缕细如朝服而数则半之细而疎也事鍜治之事治其缕不治其布也澡缨者以澡治之布为冠缨也】
　　族曾祖父母○族祖父母○族父母○族昆弟【族曾祖父者曾祖昆弟之亲也族祖父者亦高祖之孙则高祖有服明矣○疏曰此即礼记大传云四世而缌服之穷也名为四缌麻者也族曽祖父母者巳之曾祖亲兄弟也族祖父母者巳之祖父从父昆弟也族父母者巳之父从祖昆弟也族昆弟者巳之三从兄弟也皆名为族族属也骨肉相连属又云此四缌麻与巳同出高祖巳上至髙祖为四世旁亦四世旁四世既有服于髙祖有服明矣】
　　庶孙之妇庶孙之中殇【庶孙者成人大功其殇中从上此当为下殇言中殇者字之误尔又诸言中者皆连上下也○疏曰庶孙之妇缌者以其适子之妇大功庶子之妇小功适孙之妇小功庶孙之妇缌是其差也】
　　从祖姑姊妹适人者报从祖父从祖昆弟之长殇【不见中殇中从下○此皆本服小功以或出适或长殇降一等】
　　外孙【女子子之子】
　　从父昆弟侄之下殇夫之叔父之中殇下殇【言中殇者中从下○此皆成人大功大功中殇从下妇人服夫族殇法也】
　　从母之长殇报【○从母成人小功】
　　庶子为父后者为其母
　　传曰何以缌也传曰与尊者为一体不敢服其私亲也然则何以服缌也有死于宫中者则为之三月不举祭因是以服缌也【君卒庶子为母大功大夫卒庶子为母三年士虽在庶子为母皆如众人○注言庶子为母大功及三年者皆谓不承后者若承后则皆缌士在庶子为母如众人谓亦齐衰期也士卑无厌故如众人也】
　　士为庶母
　　传曰何以缌也以名服也大夫以上为庶母无服
　　贵臣贵妾【此谓公士大夫之君也殊其臣妾贵贱而为之服贵臣室老士也贵妾侄娣也天子诸侯降其臣妾无服士卑无臣则士妾又贱不足殊有子则为之缌无子则巳】
　　传曰何以缌也以其贵也【○愚按大夫以上为庶母无服而服其贵臣贵妾于义似难强通此殆承上士为庶母之文言士礼耳其私属亦可谓之臣妾之有子者即贵者也】
　　乳母【谓养子者有他故贱者代之慈巳】
　　传曰何以缌也以名服也
　　从祖昆弟之子【族父母为之服○与其父同曾祖为其子服缌】
　　曾孙【孙之子】
　　父之姑【归孙为祖父之姊妹○尔雅云女子谓昆弟之子为侄谓侄之子为归孙】
　　从母昆弟
　　传曰何以缌也以名服也
　　甥【姊妹之子】
　　传曰甥者何也谓吾舅者吾谓之甥何以缌也报之也【○甥既服舅以缌舅亦报甥以缌也】
　　壻【女子子之夫也】
　　传曰何以缌报之也【○壻既从妻而服妻之父母妻之父母遂报之服】
　　妻之父母
　　传曰何以缌从服也【从于妻而服之】
　　姑之子【外兄弟也】
　　传曰何以缌报之也【○姑之子既为舅之子服舅之子亦为姑之子服也】
　　舅【母之兄弟】
　　传曰何以缌从服也【从于母而服之】
　　舅之子【内兄弟也】
　　传曰何以缌从服也【○从服者亦从于母而服之】
　　夫之姑姊妹之长殇【○妇人为夫之姑姊妹成人小功】
　　夫之诸祖父母报【诸祖父母者夫之所为小功从祖祖父母外祖父母或曰曾祖父母曾祖于曾孙之妇无服而云报乎曾祖父母正服小功妻从服缌○或以诸祖为有曾祖故郑破其非】君母之昆弟
　　传曰何以缌从服也【从于君母而服缌也君母在则不敢不服君母卒则不服也】
　　从父昆弟之子之长殇昆弟之孙之长殇为夫之从父昆弟之妻【○二长殇本服皆小功夫之从父昆弟之妻同堂娣姒也降于亲娣姒】
　　传曰何以缌也以为相与同室则生缌之亲焉长殇中殇降一等下殇降二等齐衰之殇中从上大功之殇中从下【同室者不如居室之亲也齐衰大功皆明其成人也大功之殇中从下则小功之殇亦中从下也此主谓妻为夫之亲服也凡不见者以此求之】
　　记
　　公子为其母练冠麻麻衣縓縁为其妻縓冠葛绖带麻衣縓縁皆既除之【公子君之庶子也其或为母谓妾子也麻者缌麻之绖带也此麻衣者如小功布深衣为不制衰裳变也诗云麻衣如雪縓浅绛也一染谓之縓练冠而麻衣縓縁三年练之受饰也檀弓曰练练衣黄里縓縁诸侯之妾子厌于父为母不得伸权为制此服不夺其恩也为妻縓冠葛绖带妻轻】
　　传曰何以不在五服之中也君之所不服子亦不敢服也君之所为服子亦不敢不服也【君之所不服谓妾与庶妇也君之所为服谓夫人与适妇也诸侯之妾贵者视卿贱者视大夫皆三月而】
　　大夫公之昆弟大夫之子于兄弟降一等【兄弟犹言族亲也凡不见者以此求之也】
　　为人后者于兄弟降一等报于所为后之兄弟之子若子【言报者嫌其为宗子不降○注所谓宗子指为人后者恐人疑入继大宗主宗事本亲不为降服故云报明两相为服皆降也】
　　兄弟皆在他邦加一等不及知父母与兄弟居加一等【皆在他邦谓行仕出逰若辟仇不及知父母父母早卒】
　　传曰何如则可谓之兄弟传曰小功以下为兄弟【于此兄弟传者嫌大功已上又加也大功已上若皆在他国则亲自亲矣若不及知父母则固同财矣○所为加服者小功以下兄弟也若大功以上恩自隆重不容再加】
　　朋友皆在他邦袒免归则已【谓服无新者当为之主每至袒时则袒袒则去冠代之以免旧説云以为免象冠广一寸已犹止也归有主则止也主若幼少则未止小记曰大功者主人之丧有三年者则必为之再祭朋友虞袝而已○袒时谓小敛讫正主人袒而括发之时朋友在外无主则为之袒而以免代冠小记所言旁人主丧之法大功之亲必为之练祭祥祭乃已朋友则虞袝而已】
　　朋友麻【朋友虽无亲有同道之恩相为服缌之绖带檀方曰羣居则绖出则否其服吊服也周礼曰凡吊当事则弁绖弁绖者如爵弁而素加环绖也其服有三锡衰也缌麻也疑衰也王为三公六卿锡衰为诸侯缌衰为大夫士疑衰诸侯及卿大夫亦以锡衰为吊服当事则弁绖否则皮弁辟天子也士以缌衰为丧服其吊服则疑衰也旧説以为士吊服布上素下或曰素委貌冠加朝服论语曰羔裘冠不以吊何朝服之有乎然则二者皆有似也此实疑衰也其弁绖皮弁之时则如卿大夫然又改其裳以素辟诸侯也朋友之相为服即士吊服疑衰素裳庶人不爵弁则其吊服素冠委貌○麻者谓服如吊服而加缌之绖带缌服葢以澡麻为首绖要带引周礼者见天子以下各有吊服士之吊服则疑衰其或弁绖或皮弁如卿大夫而改其裳也疑者拟也拟于吉也吉服十五升而此服用十四升是近于吉朋友之服即此服而加麻也周礼司服凡吊事弁绖服此经注引之作凡吊当事则弁绖误当事则弁绖者诸侯卿大夫也当正之】
　　君之所为兄弟服室老降一等【公士大夫之君○公卿大夫对其室老亦有君称其为兄弟服已降一等室老从之而服又降一等】
　　夫之所为兄弟服妻降一等【○唯夫之昆弟之子不降】
　　庶子为后者为其外祖父母从母舅无服不为后如邦人【○若不为后亦如邦人为母党服也】
　　宗子孤为殇大功衰小功衰皆三月亲则月算如邦人【言孤有不孤者不孤则族人不为殇服服之也不孤谓父有废疾若年七十而老子代主宗事者也孤为殇长殇中殇大功衰下殇小功衰皆如殇服而三月谓与宗子絶属者也亲谓在五属之内算数也月数如邦人者与宗子有期之亲者成人服之齐衰期长殇大功衰九月中殇大功衰七月下殇小功衰五月有大功之亲者成人服之齐衰三月卒哭受以大功衰九月其长殇中殇大功衰五月下殇小功衰三月有小功之亲者成人服之齐衰三月卒哭受以小功衰五月其殇与絶属者同有缌麻之亲者成人及殇皆与絶属者同○缌麻之亲与絶属者同谓成人则齐衰三月殇则如记所言也】
　　改缌【谓坟墓以他故崩坏将亡失尸柩者也改者明棺物毁败改设之如时也其奠如大敛从庙之庙从墓之墓礼宜同也服缌者臣为君也子为父也妻为夫也必服缌者亲见尸柩不可以无服缌三月而除之】
　　童子唯当室缌【童子未冠之称也当室者为父后承家事者为家主与族人为礼于有亲者虽恩不至不可以无服也】
　　传曰不当室则无缌服也
　　凡妾为私兄弟如邦人【嫌厌降之也私兄弟目其族亲也女君有以尊降其兄弟者谓士之女为大夫妻与大夫之女为诸侯夫人诸侯之女为天王后者父卒昆弟之为父后者宗子亦不敢降也○疏云妾言凡者緫天子以下至士故凡以该之也妾为私亲疑为君与女君所厌降实则不厌故服同邦人常法谓如女子适人者之服也】
　　大夫吊于命妇锡衰命妇吊于大夫亦锡衰【吊于命妇命妇死也吊于大夫大夫死也小记曰诸侯吊必皮弁锡衰服问曰公为卿大夫锡衰以居出亦如之当事则弁绖大夫相为亦然为其妻徃则服之出则否】
　　传曰锡者何也麻之有锡者也锡者十五升抽其半无事其缕有事其布曰锡【谓之锡者治其布使之滑易也锡者不治其缕哀在内也缌者不治其布哀在外也君及卿大夫吊士唯当事皮弁锡衰而已士之相吊则如朋友服疑衰素裳凡妇人相吊吉笄无首素緫】
　　女子子适人者为其父母妇为舅姑恶笄有首以髽卒哭子折笄首以笄布緫【言以髽则髽有着笄者眀矣○疏云正服齐衰冠八升则正齐衰緫亦八升长八寸此卒哭后宜从大功十升之布緫也】
　　传曰笄有首者恶笄之有首也恶笄者栉笄也折笄首者折吉笄之首也吉笄者象笄也何以言子折笄首而不言妇终之也【栉笄者以栉之木为笄或曰榛笄有首者若今时刻镂摘头矣卒哭而丧之大事毕女子子可以归于夫家而着吉笄折其首者为其大饰也吉笄尊变其尊者妇人之义也据在夫家宜言妇终之者终子道于父母之恩○按传言终之者因记本以女子子与妇并言恶笄有首以髽下单言子折笄首布緫而不言妇当如何故解之曰终之也谓当以恶笄终期也注云据在夫家宜言妇仍指女子子而言误防传文又疏云出适女子与在家妇俱着恶笄以女子外成既以哀杀事人故独折笄首耳此即传文正解下文则不免曲狥郑注矣○栉耻一反镂音陋摘他狄反】
　　妾为女君君之长子恶笄有首布緫
　　凡衰外削幅裳内削幅幅三袧【削犹杀也大古冠布衣布先知为上外杀其幅以便体也后知为下内杀其幅稍有饰也后世圣人易之以此为丧服袧者谓辟两侧空中央也祭服朝服辟积无数凡裳前三幅后四幅也○疏云自此已下尽袪尺二寸记衰裳之制用布多少尺寸之数也云凡者緫五服而言云衰外削幅者谓缝之边幅向外裳内削幅者亦谓缝之边幅向内云幅三袧者据裳而言为裳之法前三幅后四幅幅皆三辟摄之又云七幅布幅二尺二寸两畔各去一寸为削幅共十四尺故须辟积要中也○袧音钩】
　　若齐裳内衰外【齐缉也凡五服之衰一斩四缉缉裳者内展之缉衰者外展之○上言五服衰裳之缝斩衰裳亦在其中此言衰裳之下用针功缉之者斩衰裳不缉故言若以别之】
　　负广出于适寸【负在背上者也适辟领也负出于辟领外旁一寸○疏曰以一方布置于背上上畔缝着领下畔垂放之以在背上故有负名适辟领即下文适也出于辟领外旁一寸緫尺八寸也】适博四寸出于衰【博广也辟领广四寸则与濶中八寸也两之为尺六寸也出于衰者旁出衰不着寸数者可知也○适以在两肩者而言则四寸并濶中共八寸两之则为尺六寸上文负广出适旁各一寸故疏以为緫尺八寸也衰在胷前出于衰者以两肩辟领向前望衰之外也疏云衰广四寸辟领横广緫尺六寸除中央四寸当衰两旁各出衰六寸也】
　　衰长六寸博四寸【广袤当心也前有衰后有负板左右有辟领孝子哀戚无所不在○缀于外衿之上故得广长当心】
　　衣带下尺【衣带下尺者要也广尺足以掩裳上际也○此谓带衣之带非大带革带类也用布髙一尺上缀衣身绕要前后据疏衣带言其物下尺者向下量之一尺言其度也今则目之曰帯下尺矣】衽二尺有五寸【衽所以掩裳际也二尺五寸与有司绅齐也上正一尺燕尾二尺五寸几用布三尺五寸○疏云取布三尺五寸广一幅留上一尺为正不破一尺之下从一畔旁入六寸乃向下邪向下一畔一尺五寸去下畔亦六寸横断之留下一尺为正如是则用布三尺五寸得两条衽衽各二尺五寸然后两旁皆缀于衣垂之向下掩裳际此谓男子之服妇人则无】
　　袂属幅【属犹连也连幅谓不削○疏云属幅者谓整幅二尺二寸不削去其边取其与衣纵横皆二尺二寸正方也】
　　衣二尺有二寸【此谓袂中也言衣者明与身参齐二尺二寸其袖足以容中人之肱也衣自领至要二尺二寸倍之四尺四寸加濶中八寸而又倍之凡衣用布一丈四寸○二尺二寸据衣身之长而言郑注则緫计用布多少之数也其云加濶中八寸而又倍之者即别用布一尺六寸以为领者也】
　　袪尺二寸【袪袖口也尺二寸足以容中人之并两手也吉时拱尚左手丧时拱尚右手】衰三升三升有半其冠六升以其冠为受受冠七升【衰斩衰也或曰三升半者义服也其冠六升齐衰之下也斩衰正服变而受之此服也三升三升半其受冠皆同以服至尊宜少差也○疏云自此至篇末皆论衰冠升数多少也以其冠为受谓至虞时服三升三升半之衰者改用六升之布为衰如其初丧之冠也受冠七升者既以六升布为衰即亦更以七升布为冠也注其冠六升齐衰之下者疏云齐服降服四升正服五升义服六升以其六升是义服故云下也】
　　齐衰四升其冠七升以其冠为受受冠八升【言受以大功之上也此谓为母服也齐衰正服五升其冠八升义服六升其冠九升亦以其冠为受凡不着之者服之首主于父母○疏云此据父卒为母齐衰三年而言注受以大功之上以降服大功衰七升也】
　　繐衰四升有半其冠八升【此诸侯之大夫为天子繐衰也服在小功之上者欲着其缕之精麤也升数在齐衰之中者不敢以兄弟之服服至尊也】
　　大功八升若九升小功十升若十一升【此以小功受大功之差也不言七升者主于受服欲其文相值言服降而在大功者衰七升正服衰八升其冠皆十升义服九升其冠十一升亦皆以其冠为受也斩衰受之以下大功受之以正者重者轻之轻者从礼圣人之意然也其降而在小功者衰十升正服衰十一升义服衰十二升皆以即葛及缌麻无受也此大功不言受者其章既着之】


　　仪礼郑注句读卷十一
<经部,礼类,仪礼之属,仪礼郑注句读>
　　钦定四库全书
　　仪礼郑注句读卷十二
　　济阳张尔岐撰
　　士丧礼第十二【郑目録云士丧其父母自始死至于既殡之礼丧于五礼属凶大戴第四小戴第八别録第十二○疏云郑直云士丧父母不言妻与长子一者亦依士礼】
　　士丧礼死于适室幠用敛衾【适室正寝之室也疾者齐故于正寝焉疾时处北牖下死而迁之南牖下有牀祍幠覆也敛衾大敛所并用之衾衾被也小敛之衾当陈丧大记曰始死迁尸于牀幠用敛衾去死衣○疾者齐以正性情故必于正寝若即安燕寝与侧室者是不得其正君大夫士皆小敛一衾大敛二衾始死大敛未至故且以其一覆尸至大敛则一以为荐一以为覆故注云大敛所并用之衾也不用小敛衾者以小敛时近其衾当陈故不用死衣病时所加新衣也○幠火吴反敛力艶反】复者一人以爵弁服簪裳于衣左何之扱领于带【复者有司招防复防也天子则夏采祭仆之属诸侯则小臣为之爵弁服纯衣纁裳也礼以冠名服簪连也○复者招防使反檀弓所谓孝子尽爱之道有祷祀之心焉者是也复者人数多少各如其命之数士一命故一人簪裳于衣连缀其裳于衣之下也扱领于带者平叠衣裳使领与带齐并何于左臂以便升屋也夏采祭仆周礼二官名掌复事者但用纯衣纁裳不用爵弁而云爵弁服是以冠名其服也○簪侧林反纯侧其反】升自前东荣中屋北面招以衣曰臯某复三降衣于前【北面招求诸幽之义也臯长声也某死者之名也复反也降衣下之也丧大记曰凡复男子称名妇人称字○荣屋翼也复声必三者礼成于三前谓前檐○中如字】受用篚升自阼阶以衣尸【受者受之于庭也复者其一人招则受衣亦一人也人君则司服受之衣尸者覆之若得防反之○此复衣以覆尸浴则去之不以袭敛○衣于既反】复者降自后西荣【不由前降不以虚反也降因彻西北厞若云此室凶不可居然也自是行死事○注言彻西北厞盖以丧大记云将沐甸人取所彻庙之西北厞薪用之故云复者降时彻之其为说近诬○厞扶味反】
　　右复防复者犹冀其生复而不生始行死事
　　楔齿用角柶【为将含恐其口闭急也○楔息结反】缀足用燕几【缀犹狗也为将履恐其辟戾也今文缀为对○案记云缀足用燕几校在南御者坐持之注云校胫也尸南首几胫在南以拘足则不得辟戾矣是几两头有胫侧立此几并排两足于两胫之间以夹持之也○缀丁劣反】奠脯醢醴酒升自阼阶奠于尸东【鬼神无象设奠以凭依之○案檀弓曾子曰始死之奠其余阁也与余阁者阁中之余食也疏以为无过一豆一笾醴酒亦科用其一】帷堂【事小讫也○案檀弓曾子曰尸未设饰故帷堂小敛而彻帷以此时尚未袭敛暂帷堂以为蔽故郑云事小讫】
　　右事死之初事丧礼凡二大端一以奉体魄一以事精神楔齿缀足奉体魄之始奠脯醢事精神之始也
　　乃赴于君主人西阶东南面命赴者拜送【赴告也臣君之股肱耳目死当有恩○大夫以上父兄命赴者士则主人亲命】有賔则拜之【賔僚友羣士也其位犹朝夕哭矣○因命赴遂拜賔不然则不出疏曰云其位犹朝夕哭矣者谓賔吊位犹如賔朝夕哭位其主人之位则异于朝夕而在西阶东南面拜之拜讫西阶下东面下经所云拜大夫之位是也朝夕哭位详见后】右使人赴君
　　入坐于牀东众主人在其后西面妇人侠牀东面【众主人庶昆弟也妇人谓妻妾子姓也亦适妻在前○入坐云者承上文出命赴拜賔讫复入此位也○侠古洽反】亲者在室【谓大功以上父兄姑姊妹子姓在此者】众妇人戸外北面众兄弟堂下北面【众妇人众兄弟小功以下】
　　右主人以下室中哭位愚案主人哭位唯小敛以前在此小敛后则在阶下矣
　　君使人吊彻帷主人迎于寝门外见賔不哭先入门右北面【使人士也礼使人必以其爵使者至使人入将命乃出迎之寝门内门也彻帷防之事毕则下之○防羗据反】吊者入升自西阶东面主人进中庭吊者致命【主人不升贱也致命曰君闻子之丧使某如何不淑○疏云大夫之子得升受命乃降拜】主人哭拜稽颡成踊【稽颡头触地成踊三者三】賔出主人拜送于外门外
　　右君使人吊记曰尸在室有君命众主人不出
　　君使人襚彻帷主人如初襚者左执领右执要入升致命【襚之言遗也衣被曰襚致命曰君使某襚○疏曰云主人如初者如上吊时迎于寝门外以下之事也】主人拜如初禭者入衣尸出主人拜送如初【○疏曰云主人拜如初者亦如上主人进中庭哭拜稽颡成踊】唯君命出升降自西阶遂拜賔有大夫则特拜之即位于西阶下东面不踊大夫虽不辞入也【唯君命出以明大夫以下时来吊禭不出也始丧之日哀戚甚在室故不出拜賔也大夫则特拜别于士旅拜也即位西阶下未忍在主人位也不踊但哭拜而已不辞而主人升入明本不为賔出不成礼也】右君使人襚疏云君襚虽在袭前袭与小敛俱不得用大敛乃用之
　　亲者襚不将命以即陈【大功以上有同财之义也不将命不使人将之致于主人也即陈陈在房中】庻兄弟襚使人以将命于室主人拜于位委衣于尸东牀上【庶兄弟即众兄弟也变众言庻容同姓耳将命曰某使某襚拜于位室中位也○委衣者将命者委之也】朋友襚亲以进主人拜委衣如初退哭不踊【亲以进亲之恩也退下堂反賔位也主人徒哭不踊别于君襚也○委衣如初如其于尸东牀上委之者朋友也】彻衣者执衣如襚以适房【凡于襚者生有司彻衣○疏曰执衣如襚者上文君襚之时襚者左执领右执要此彻衣者亦左执领右执要故云如襚也】
　　右亲者庶兄弟朋友襚
　　为铭各以其物亡则以缁长半幅防末长终幅广三寸书铭于末曰某氏某之柩【铭明旌也杂帛为物大夫之所建也以死者为不可别故以其旗识识之爱之斯录之矣亡无也无旗不命之士也半幅一尺终幅二尺在棺为柩今文铭为斾也○防丑贞反】竹杠长三尺置于宇西阶上【杠铭橦也宇梠也○宇檐下也疏云此始造铭且置宇下西堦上待为重讫置于重卒涂殡置于肂○橦丈江反】
　　右为铭
　　甸人掘坎于阶间少西为垼于西墙下东乡【甸人有司主田野者垼块灶西墙中庭之西今文乡为西○坎以埋沐浴余潘及巾柶等块灶以煑潘水○掘其物反垼音役郷许亮反】新盆槃瓶废敦重鬲皆濯造于西阶下【新此瓦器五种者重死事盆以盛水槃承渜濯瓶以汲水也废敦敦无足者所以盛米也重鬲鬲将县于重者也濯涤溉也造至也犹也以造言之丧事遽○槃承渜濯置尸牀下承之○敦音对重直客反鬲音歴造七到反】
　　右沐浴含饭之具陈于阶下者
　　陈袭事于房中西领南上不綪【袭事谓衣服也綪读为防屈也袭事少上陈而下不屈江之间谓萦收绳索为防古文綪皆为精○不防者以衣裳少单行列去可尽不须屈转重列也綪注作防侧庚反】明衣裳用布【所以亲身为圭洁也】鬠防用桑长四寸纋中【桑之为言丧也用为防取其名也长四寸不冠故也纋防之中央以安发○鬠髻也防聚其发也纋中者两头濶中央狭则于发安也○鬠音脍纋音忧】布巾环幅不凿【环幅广袤等也不凿者士之子亲含反其中而已大夫以上賔为之含当口凿之嫌有恶古文环作还○布巾为饭含而设所以覆死者面广古旷反袤音茂】掩练帛广终幅长五尺析其末【掩裹首也析其末为将结于颐下又还结于项中】瑱用白纩【瑱充耳纩新绵○瑱他见反】幎目用缁方尺二寸防里着组系【幎目覆面者也幎请若诗曰葛藟萦之之萦防赤也着充之以絮也组系为可结也○四角有系于后结之○幎音萦】握手用纁里长尺二寸广五寸牢中旁寸着组系【牢读为楼楼谓削约握之中央以安手也今文楼为纋旁为方○牢中旁寸者削约其中一叚之两旁各一寸两头皆广五寸中央容四指处广三寸也○牢音楼】决用正王若檡棘组系纩极二【决犹闿也挟弓以横执诗云决拾既侠正善也王与释棘善理坚刅者皆可以为决极犹放也以沓指放令不挈指也生者以朱韦为之而三死用纩又二明不用也古文王为三今文檡为泽世俗谓王棘矺鼠○决着于右手巨指极冒于食指中指无名指皆射所用具备之以象生平组系极之系也○檡音泽矺音托】冒缁质长与手齐防杀掩足【冒韬尸者制如直上曰质下曰杀质正也其用之先以杀韬足而上后以质韬首而下齐手上下纁象天地也丧大记曰君锦冒黼杀缀旁匕大夫冒黼杀缀旁五士缁冒防杀缀旁三凡冒质长与手齐杀三尺○缀旁者缀质与杀相接之处使相连也○冒亡报反杀所界反】爵弁服纯衣【谓生时爵弁所衣之服也纯衣者纁裳古者以冠名服死者不冠○爵弁服即士之常服以助祭者也○纯庄其反】皮弁服【皮弁所衣之服也其服白布衣素裳也○皮弁者于天子为视朝之服诸侯大夫士则为视朔之服也】褖衣【黑衣裳赤縁之谓褖褖之言縁也所以表袍者也丧大记曰衣必有裳袍必有表不禅谓之一称古丈褖为縁○疏云此褖衣则端又云连衣裳以其用之以表袍袍连衣裳故也又引杂记子羔袭用税衣纁袡曽子曰不袭妇服则此褖衣不用赤缘注云赤縁之谓禒者只证其名同耳○褖他乱反】缁带【黑缯之带○疏云上陈三服同用一带】韎韐【一命緼韨○合赤韦为之故名韎韐亦名緼韨三服共设韎韐亦如带矣○韎音妹韐古答反緼音温韨音弗】竹笏【笏所以书思对命者玉藻曰笏天子以璆玉诸侯以象大夫以鱼须文竹士以竹本象可也又曰笏度二尺有六寸其中博三寸其杀六分而去一又曰天子搢珽方正于天下也诸侯荼前诎后直让于天子也大夫前诎后诎无所不让今文笏作忽】夏屦冬白屦皆繶缁絇纯组綦系于踵【冬皮屦变言白者明夏时用亦白也此皮弁之屦士冠礼曰素积白屦以魁柎之缁絇繶纯纯博寸綦屦系也所以拘止屦也綦读如马绊綦之綦○按士冠礼云素积白屦此皮弁之屦也疏云三服相参带用端屦用皮弁韎韐用爵弁各用其一以当三服又云繶谓绦在牙底相接之缝中絇在屦鼻纯谓縁口皆以绦为之○繶于力反綦音其絇其于反拊方于反】庻襚继陈不用【庻众也不用不用袭也多陈之为荣少纳之为贵○庶襚亲者庶兄弟朋友所襚继陈谓继袭衣之下陈之此不用以袭至小敛则用之唯君襚至大敛乃用也】
　　右陈袭事所用衣物于房中
　　贝三实于笲【贝水物古者以为货江水出焉笄竹器名】稻米一豆实于筐【豆四升】沐巾一浴巾二皆用绤于笲【巾所以拭污垢浴巾二者上体下体异也绤麤葛○疏云此士礼上下同用绤玉藻云浴用二巾上絺下绤彼据大夫以上】栉于箪【箪笥】浴衣于箧【浴衣已浴所衣之衣以布为之其制如今通裁○浴衣既浴着之以脪身】皆馔于西序下南上【皆者皆贝以下东西墙谓之序中以南谓之堂】
　　右沐浴饭含之具陈于序下者
　　管人汲不说繘屈之【管人有司主舘舍者不説繘将以就祝濯来屈萦也○丧事遽故汲水者不解脱其繘但萦屈之徃就用处○繘君必反】祝淅米于堂南面用盆【祝夏祝也淅沃也】管人尽阶不升堂受潘煮于垼用重鬲【尽阶三等之上丧大记曰管人受沐乃煮之甸人取所彻庙之西北厞薪爨之○潘淅米汁所用以沐者也○潘芳元反】祝盛米于敦奠于贝北【复于筐处也○盛音成】士有氷用夷槃可也【谓夏月而君加赐氷也夷槃承尸之槃丧大记曰君设大槃造氷焉大夫设夷槃造氷焉士并瓦槃无氷设牀襢笫有枕○夷槃造氷本大夫礼君加赐有氷则用夷槃可也造犹内也○襢之善反笫庄矣反】外御受沐入【外御小臣侍从者沐管人所煮潘也】主人皆出戸外北面【象生平沐浴裸裎子孙不在旁主人出而襢笫○襢笫去席盝水便也】乃沐栉挋用巾【挋晞也清也古文挋皆作振○疏云挋谓拭也栉讫又以巾拭发拭讫仍未作紒待蚤揃讫乃鬠用组是其次也○挋之慎反揃同翦】浴用巾挋用浴衣【用巾用拭之也丧大记曰御者二人浴浴水用盆沃水用枓○枓音主】渜濯弃于坎【沐浴余潘水巾栉浴衣亦并弃之古文渜作縁荆之间语】蚤揃如他日【蚤读为爪断爪揃须也人君则小臣为之他日平生时○蚤字一读如云蚤则揃之揃须虽本丧大记恐非此处经意○蚤音爪下鬊蚤同揃子前反】鬠用组乃防设明衣裳【用组组束发也古文鬠皆为括○疏云鬠紒乃可设明衣以蔽体是其次也】主人入即位【已设明衣可以入也】右沐浴
　　商祝袭祭服褖衣次【商祝祝习商礼者商人教之以敬于接神宜袭布衣牀上祭服爵弁服皮弁服皆从君助祭之服大蜡者皮弁素服而祭送终之礼也袭衣于牀牀次含牀之东衽如初也丧大记曰含一牀袭一牀迁尸于堂又一牀○此但布衣牀上尚未袭而云袭者衣与衣相袭而布之也其布衣先祭服次褖衣至袭于尸则褖衣近明祭服在外】主人出南面左袒扱诸面之右盥于盆上洗贝执以入宰洗柶建于米执以从【俱入戸西郷也今文宰不言执○扱诸面之右面前也谓袒左防扱于右腋之下带之内盆即前淅米盆盥手洗贝洗柶并于其上洗贝执以入洗讫还于笲内执以入宰洗柶建于米亦于废敦之内建之】商祝执巾从入当牖北面彻枕设巾彻楔受贝奠于尸西【当牖北面直尸南也设巾覆面为饭之遗落米也如商祝之事位则尸南首明矣○疏曰云受贝者就尸东主人邉受取笲贝从尸南过奠尸西牀上以待主人亲含也】主人由足西牀上坐东面【不敢从首前也祝受贝米奠之口实不由足也○祝受贝由尸南奠尸西故主人空手由足过】祝又受米奠于贝北宰从立于牀西在右【米在贝北便扱者也宰立牀西在主人之右当左饭事○祝于宰邉受米讫宰亦从主人由足而西】主人左扱米实于右三实一贝左中亦如之又实米唯盈【于右尸口之右唯盈取满而已○疏云右谓口东邉也】主人袭反位【袭复衣也位在尸东】
　　右饭含
　　商祝掩瑱设幎目乃屦綦结于跗连絇【掩者先结颐下既瑱幎目乃还结项也跗足上也絇屦饰如刀衣鼻在屦头上以余组连之止足坼也○疏云掩有四脚后二脚先结颐下待设瑱塞耳并设幎目乃结项后也连絇者屦系既结以余组穿连两屦之絇使两足不相离也○跗芳于反】乃袭三称【迁尸于袭上而衣之凡衣死者左衽不纽袭不言设牀又不言迁尸于袭上以其居当牖无大异○三称爵弁服皮弁服褖衣也上文已布之含东牀上今饭含讫乃迁尸就其上而衣之也左衽不纽出丧大记衽乡左反生时也不纽谓束毕结之示不复解也○称尺证反】明衣不在算【算数也不在数明衣禅衣不成称也○注疏皆以明衣禅不成称故不算愚谓此亲体之衣非法服故不算也】设韐带搢笏【韐带韎韐缁带不言韎缁者省文亦欲见韐自有带韐带用革搢揷也揷于带之右旁古文韐为合也○疏云生时缁带以束衣革带以佩韨玉之等生时有二带死亦备此二带】设决丽于掔自饭持之设握乃连掔【丽施也掔手后节中也饭大擘指本也决以韦为之籍有彄彄内端为纽外端有横带设之以纽擐大擘本也因沓其彄以横带贯纽结于掔之表也设握者以綦系钩中指由手表与决带之余连结之此谓右手也古文丽亦为连掔作捥○其左手无决者则下记云设握里亲肤系钩中指结于掔是也○掔乌乱反彄苦侯反擐音患】设冒櫜之幠用衾【櫜韬盛物者取事名焉衾者始死时敛衾今文櫜为橐○櫜古刀反】巾柶鬊蚤埋于坎【坎至此筑之也将袭辟奠既则反之○巾柶用以饭含者鬊乱发蚤手足爪辟奠即始死之奠设于尸东者方袭时辟之袭讫则反之尸东此奠袭后又名袭奠○鬊音舜】
　　右袭尸
　　重木刋凿之甸人置重于中庭三分庭一在南【木也悬物焉曰重刋斵治凿之为县簪孔也士重木长三尺○设重以依神以其木有物悬于下相重累故得重名即下文二鬲粥也参分庭一在南者其置重处当中庭三分之一而在其南其北一分其南二分也据既夕篇置重如初疏云亦如上篇三分庭一在南二在北而置之是置重处在中庭近南愚谓重以依神若置之近南殆若推而逺之矣且参分庭句一在南句亦觉不文案本经言参分庭一在南者不一其自外入而言参分庭一在南者据外而言近南者也其自内出而言参分庭一在南者据内而言近北者也重固自内出者也】夏祝鬻余饭用二鬲于西墙下【夏祝祝习夏礼者也夏人教以忠其于养宜鬻余饭以饭尸余米为鬻也重主道也士二鬲则大夫四诸侯六天子八与簋同差○上文甸人为灶西墙下至此夏祝以饭尸余米煮为粥而盛于鬲】幂用疏布久之系用靲县于重幂用苇席北面左衽带用靲贺之结于后【久读为炙谓以葢塞鬲口也靲竹防也以席覆重辟屈而反两端交于后左衽西端在上贺加也古文幂皆作密○以粗布为鬲之幂塞令坚固可久以竹防为索系鬲贯重木簪孔中而悬之又以苇席北向掩重东端为下向西西端为上向东又以竹防为带加东之而结于后○靲图解靲蔑通张鳯翔本靲音今字彚音琴防音蔑】祝取铭置于重【祝习周礼者也】
　　右设重以上并始死之日所用之礼
　　厥明陈衣于房南领西上綪绞横三缩一广终幅析其末【綪屈也绞所以收束衣服为坚急者也以布为之缩从也横者三幅从者一幅析其末者令可结也丧大记曰绞一幅为三○厥明者继昨日而言死之第二日也此下为将小敛陈其衣物奠牲○从子容反】缁衾赪里无紞【紞被识也敛衣或倒被无别于前后可也凡衾制同皆五幅也○紞丁感反】祭服次【爵弁服皮弁服】散衣次【禒衣以下袍茧之属】凡十有九称【祭服与散衣】陈衣继之【庶襚】不必尽用【取称而已不务多○尽津忍反】
　　右陈小敛衣
　　馔于东堂下脯醢醴酒幂奠用功布实于箪在馔东【功布鍜濯灰治之布也凡在东西堂下者南齐坫古文奠为尊○坫在堂隅】设盆盥于馔东有巾【为奠设盥也丧事略故无洗也○为设奠人设】
　　右馔小敛奠及设东方之盥
　　苴绖大鬲下本在左要绖小焉散带垂长三尺牡麻绖右本在上亦散带垂皆馔于东方【苴绖斩衰之绖也苴麻者其貌苴以为绖服重者尚麤恶绖之言实也鬲搤也中人之手搤围九寸绖带之差自此出焉下本在左重服统于内而本阳也要绖小焉五分去一牡麻绖者齐衰以下之绖也牡麻绖者其貌易服轻者宜差好也右本在上服轻本于隂而统于外散带之垂者男子之道文多变也馔于东方东坫之南苴绖为上○疏云此小敛绖有散麻带垂之至三日成服绞之妇人初而绞之与小功以下男子同馔于东方堂上坫南非堂下也○鬲音革差初卖反】妇人之带牡麻结本在房【妇人亦有苴绖但言带者记其异此齐衰妇人斩衰妇人亦有苴绖也】
　　右陈小敛绖带
　　牀笫夷衾馔于西坫南【笫箦也夷衾覆尸之衾丧大记曰自小敛以徃用夷衾夷衾质杀之裁犹冐也○夷衾之制如作冐者上以缁为质下以防为杀但连而裁之为不同耳】西方盥如东方【为举者设盥也如东方者亦用盆布巾馔于西堂下○举者为将举尸者】
　　右陈牀笫夷衾及西方之盥
　　陈一鼎于寝门外当东塾少南西面其实特豚四鬄去蹄两胉脊肺设扃鼏鼏西末素俎在鼎西西顺覆匕东柄【鬄解也四解之殊肩髀而已丧事略去蹄去其甲为不洁清也胉胁也素俎丧尚质既馔将小敛则辟袭奠今文鬄为剔胉为迫古文鼏为密○疏云辟袭奠亦当于室之西南隅如将大敛辟小敛奠于序西南也○鬄他歴反胉音博】
　　右陈鼎实○以上小敛待用衣物计五节
　　士盥二人以竝东面立于西阶下【立俟举尸也今文竝为倂○举尸谓从袭牀迁尸于户内服上】布席于戸内下莞上簟【有司布敛席也】商祝布绞衾散衣祭服祭服不倒美者在中【敛者趋方或傎倒衣裳祭服尊不倒之也美善也善衣后布于敛则在中也既后布祭服而又言善者在中明毎服非一称也○按疏云敛衣半在尸上是有借者有覆者既云十九称取法天地之终数当以十为借九为覆也其敛法于戸内地上布席席上布绞衾绞衾上布衣迁尸衣上复用衣加尸上乃结绞衾也】士举迁尸反位【迁尸于服上】设牀笫于两楹之间衽如初有枕【衽寝卧之席也亦下莞上簟○此牀待敛后侇尸衽如初如戸内之莞簟也】卒敛彻帷【尸已饰】主人西面冯尸踊无算主妇东面冯亦如之【冯服膺之○冯音凭下同】主人髺发袒众主人免于房【始死将斩衰者鸡斯将齐衰者素冠今至小敛变又将初丧服也髺发者去筓纚而紒众主人免者齐衰将袒以免代冠冠服之尤尊不以袒也免之制未闻旧説以为如冠状广一寸丧服小记曰斩衰髺发以麻免而以布此用麻布为之状如今之着防头矣自项中而前交于额上郤绕紒也于房于室释髺发宜于隐者今文免皆作絻古文髺作括○髺音括免音问絻音问】妇人髽于室【始死妇人将斩衰者去筓而纚将齐衰者骨筓而纚今言髽者亦去笄纚而紒也齐衰以上至筓犹髽髽之异于髺发者既去纚而以发为大紒如今妇人露紒其象也檀弓曰南宫縚之妻之姑之防夫子诲之髽曰尔无纵纵尔尔毋扈扈尔其用麻布亦如着防头然○髽侧反】士举男女奉尸侇于堂幠用夷衾男女如室位踊无算【侇之言尸也夷衾覆尸柩之衾也堂谓楹间牀笫上也今文侇作夷○疏云初死幠用大敛之衾以小敛之衾当陈今小敛后大敛之衾当拟大敛故用覆棺之夷衾以覆尸也○侇音夷】主人出于足降自西阶众主人东即位妇人阼阶上西面主人拜賔大夫特拜士旅之即位踊袭绖于序东复位【拜賔乡賔位拜之也即位踊东方位袭绖于序东东夹前○主人降西阶拜賔讫向东方阼阶下即西面位踊踊讫袭绖主人至此始即阼阶下位也】
　　右小敛侇尸及主人主妇袒髺免髽袭绖之节
　　乃奠【祝与执事为之】举者盥右执匕郤之左执俎横摄之入阼阶前西面错错俎北面【举者盥出门举鼎者右人以右手执匕左人以左手执俎因其便也摄持也西面错错鼎于此宜西面错俎北面俎宜西顺之○错故反下同】右人左执匕抽扃予在手兼执之取鼏委于鼎北加扃不坐【抽扃取鼏加扃于鼏上皆右手今文扃为古文予为于鼏为密】乃朼载载两髀于两端两肩亚两胉亚脊肺在于中皆覆进柢执而俟【乃朼以朼次出牲体右人也载受而载于俎左人也亚次也凡七体皆覆为尘柢本也进本者未异于生也骨有本末古文朼为匕髀为脾今文胉为迫柢皆为胝○皆覆谓牲体皆覆设之○朼必李反柢丁计反胝音帝】夏祝及执事盥执醴先酒脯醢俎从升自阼阶丈夫踊甸人彻鼎巾待于阼阶下【执事者诸执奠事者巾功布也执者不升已不设祝既错醴将受之】奠于尸东执醴酒北面西上【执醴酒者先升尊也立而俟后错要成也】豆错俎错于豆东立于俎北西上醴酒错于豆南祝受巾巾之由足降自西阶妇人踊奠者由重南东丈夫踊【巾之为尘也东反其位○立于俎北西上奠豆俎之人也俟祝毕事同由足降自西阶疏云主人位在阼阶下妇人位在上故奠者升丈夫踊奠者降妇人踊各以所见先后为踊之节也奠者由重南东丈夫踊者奠者奠讫主人见之更与主人为踊节也又以其重主道神所凭依故必由重南东过是以主人又踊也】賔出主人拜送于门外【庙门外也○此賔为小敛来者注云庙即此适室盖以鬼神所在则曰庙故名适寝为庙也】右小敛奠
　　乃代哭不以官【代更也孝子始有亲丧悲哀憔悴礼防其以死伤生使之更哭不絶声而已人君以官尊卑士贱以亲疏为之三日之后哭无时周礼挈壶氏凡丧县壶以代哭○丧大记君丧县壶乃官代哭大夫官代哭不县壶士代哭不以官】
　　此小敛后节哀之事
　　有襚者则将命摈者出请入告主人待于位【丧礼略于威仪既小敛摈者乃用辞出请之辞曰孤某使某请事】摈者出告须以賔入【须亦待也出告之辞曰孤某须矣】賔入中庭北面致命主人拜稽颡賔升自西阶出于足西面委衣如于室礼降出主人出拜送【○如于室礼亦委衣尸东牀上也】朋友亲襚如初仪西阶东北面哭踊三降主人不踊【朋友既委衣又还哭于西阶上不背主人】襚者以褶则必有裳执衣如初彻衣者亦如之升降自西阶以东【帛为褶无絮虽复与襌同有裳乃成称不用表也以东藏以待事也古文褶为袭执衣如初谓左执领右执要如君襚时○褶音牒】右小敛后致襚之仪○以上皆亲丧第二日礼
　　宵为燎于中庭【宵夜也燎大燋○按下记云既袭宵为燎于中庭是未殡时夜皆设燎也○燎力召反】厥明灭燎陈衣于房南领西上綪绞紟衾二君襚祭服散衣庶襚凡三十称紟不在算不必尽用【紟单被也衾二者始死敛衾今又复制也小敛衣数自天子达大敛则异矣丧大记曰大敛布绞缩者三横者三○紟其鸩反】东方之馔两瓦甒其实醴酒角觯木柶毼豆两其实葵菹芋蠃醢两笾无縢布巾其实栗不择脯四脡【此馔但言东方则亦在东堂下也毼白也齐人或名全菹为芋縢縁也诗云竹柲绲縢布巾笾巾也笾豆具而有中盛之也特牲馈食礼有笾巾今文蠃为蜗古文縢为甸○甒亡甫反毼音曷蠃力禾反縢大登反脡大顶反绲古本反】奠席在馔北敛席在其东【大敛奠而有席弥神之】掘肂见衽【肂埋棺之坎也掘之于西阶上衽小要也丧大记曰君殡用輴欑至于上毕涂屋大夫殡以帱欑置于西序涂不暨于棺士殡见衽涂上帷之又曰君盖用漆三衽三束大夫盖用漆二衽二束士盖不用漆二衽二束○见衽者其所掘坎浅深之节也衽小要也所以聨合棺盖缝者今谓之银锭扣见衽者坎不没棺其衽见于上注引丧大记三衽三束谓毎一面三处用衽又以皮三处束之也○肂以二反衽而甚反要一遥反輴丧大记音春欑在官反】棺入主人不哭升棺用轴盖在下【轴輁轴也輁状如牀轴其轮挽而行○轴长六反輁九勇反】熬黍稷各二筐有鱼腊馔于西坫南【熬所以惑蚍蜉令不至棺旁也为举者设盆盥于西○熬五刀反】陈三鼎于门外北上豚合升鱼鱄鲋九腊左胖髀不升其他皆如初【合升合左右体升于鼎其他皆如初谓豚体及匕俎之陈如小敛时合升四鬄亦相互耳○鱄市转反鲋音附胖音判】烛俟于馔东【烛燋也馔东方之馔有烛者堂虽明室犹闇火在地曰燎执之曰烛】
　　右陈大敛衣奠及殡具
　　祝彻盥于门外入升自阼阶丈夫踊【祝彻祝与有司当彻小敛之奠者小敛设盥于馔东有巾大敛设盥于门外弥有威仪○祝彻谓祝与彻二事之人疏云陈大敛馔讫当设盥于门外】祝彻巾授执事者以待【授执巾者于尸东使先待于阼阶下为大敛奠又将巾之祝还彻醴也○巾覆小敛奠者也今彻奠故先彻巾待设大敛奠复用之】彻馔先取醴酒北面【北面立相待俱降】其余取先设者出于足降自西阶妇人踊设于序西南当西荣如设于堂【为求神于庭孝子不忍使其亲须防无所冯依也堂谓尸东也凡奠设于序西南者毕事而去之○疏云但将设后奠则彻先奠于西序南后奠事毕则去之】醴酒位如初执事豆北南面东上【如初者如其醴酒北面西上也执醴尊不为便事变位○醴酒执醴执酒之人执事执豆俎之人立于豆北相待设酒醴讫同东适新馔也】乃适馔【东方之新馔○执事者适新馔处以待事】
　　右彻小敛奠
　　帷堂【彻事毕○殆为大敛将迁尸故帷之】妇人尸西东面主人及亲者升自西阶出于足西面袒【袒大敛变也不言髽免髺发小敛以来自若矣】士盥位如初【亦既盥竝立西阶下】布席如初【亦下莞上簟铺于阼阶上于楹间为少南】商祝布绞紟衾衣美者在外君襚不倒【至此乃用君襚主人先自尽】有大夫则告【后来者则告以方敛非敛时则当降拜之○注解有大夫为后来者以此日大夫皆为视敛来其蚤至者则升自西阶北面视敛如记所陈也】士举迁尸复位主人踊无算卒敛彻帷主人冯如初主妇亦如之【疏曰士举迁尸谓从户外夷牀上迁尸于敛上】右大敛
　　主人奉尸敛于棺踊如初乃盖【棺在肂中敛尸焉所谓殡也檀弓曰殡于客位】主人降拜大夫之后至者北面视肂【北面于西阶东】众主人复位妇人东复位【阼阶上下之位】设熬旁一筐乃涂踊无算【以木覆棺上而涂之为火备】卒涂祝取铭置于肂主人复位踊袭【为铭设拊树之肂东】
　　右殡
　　乃奠烛升自阼阶祝执巾席从设于奥东面【执烛者先升堂照室自是不复奠于尸祝执巾与执席者从入为安神位室中西南隅谓之奥执烛南面巾委于席右】祝反降及执事执馔【东方之馔】士盥举鼎入西面北上如初载鱼左首进鬐三列腊进柢【如初如小敛举鼎执匕俎扃鼏朼载之仪鱼左首设而在南鬐脊也左首进鬐亦未异于生也凡未异于生者不致死也古文首为手鬐为耆○疏云案公食右首进鬐此云左首则与生异而云亦未异于生者彼公食言右首据席而言此左首据载者而言若设于席则亦右首也○鬐巨之反】祝执醴如初酒豆笾俎从升自阼阶丈夫踊甸人彻鼎【如初祝先升】奠由楹内入于室醴酒北面【亦如初】设豆右菹菹南栗栗东脯豚当豆鱼次腊特于俎北醴酒在笾南巾如初【右菹菹在醢南也此左右异于鱼者载者统于执设者统于席醴当栗南酒当脯南○注载者二句言方其载俎时则以执者之左右为左右及设于席则以席之左右为左右也】既错者出立于戸西西上祝后阖戸先由楹西降自西阶妇人踊奠者由重南东丈夫踊【为神冯依之也○阖戸腊反】
　　右大敛奠
　　賔出妇人踊主人拜送于门外入及兄弟北面哭殡兄弟出主人拜送于门外【小功以下至此可以归异门大功亦存焉】众主人出门哭止皆西面于东方阖门【○东方门外之东方阖门内人阖庙门】主人揖就次【次谓斩衰倚庐齐衰垩室也大功有帷帐小功缌麻有牀笫可也○揖就次相揖各就其次也○垩于各反】
　　右大敛毕送賔送兄弟及出就次之仪
　　君若有赐焉则视敛既布衣君至【赐恩惠也敛大敛君视大敛皮弁服袭裘主人成服之后徃则锡衰】主人出迎于外门外见马首不哭还入门右北面及众主人袒【不哭厌于君不敢伸其私恩】巫止于庙门外祝代之小臣二人执戈先二人后【巫掌招弥以除疾病小臣掌正君之法仪者周礼男巫王吊则与祝前丧祝王吊则与巫前檀弓曰君临臣丧以巫祝桃茢执戈以恶之所以异于生也皆天子之礼诸侯临臣之丧则使祝代巫执茢居前下天子也小臣君行则在前后君升则侠阼阶北面凡宫有鬼神曰庙】君释采入门主人辟【释采者祝为君礼门神也必礼门神者明君无故不来也礼运曰诸侯非问疾吊丧而入诸臣之家是谓君臣为谑○采七代反】君升自阼阶西乡祝负墉南面主人中庭【祝南面房中东郷君墙谓之墉主人中庭进益北○祝相君之礼故须郷君】君哭主人哭拜稽颡成踊出【出不敢必君之卒敛事】君命反行事主人复位【大敛事】君升主人主人西楹东北面【命主人使之升】升公卿大夫继主人东上乃敛【公大国之孤四命也春秋传曰吾公在壑谷○继主人继主人而西】卒公卿大夫逆降复位主人降出【逆降者后升者先降位如朝夕哭吊之位○疏云卒者谓卒敛也主人降出者亦是不敢久留君出谓主人出乡门外立】君反主人主人中庭君坐抚当心主人拜稽颡成踊出【抚手案之凡冯尸兴必踊今文无成】君反之复初位众主人辟于东壁南面【以君将降也南面则当坫之东○疏云初位即中庭位○辟婢亦反】君降西郷命主人冯尸主人升自西阶由足西面冯尸不当君所踊主妇东面冯亦如之【君必降者欲孝子尽其情○不当君所不当君所抚之处也】奉尸敛于棺乃盖主人降出君反之入门左视涂【肂在西阶上入门左由便趋疾不敢久留君】君升即位众主人复位卒涂主人出君命之反奠入门右【亦复中庭位○众主人复位自东复阼阶下位注亦复中庭位释入门右谓在门右南北当中庭也】乃奠升自西阶【以君在阼○疏云凡奠皆升自阼阶为君在阼故辟之而升西阶也】君要节而踊主人从踊【节谓执奠始升阶及既奠由重南东时也】卒奠主人出哭者止【以君将出不敢讙嚣聒尊者也】君出门庙中哭主人不哭辟君式之【辟逡遁辟位也古者立乗式谓小俛以礼主人也曲礼曰立视五嶲式视马尾○嶲曲礼音携】贰车毕乗主人哭拜送【贰车副车也其数各视其命之等君出使异姓之士乗之在后君吊盖乗象辂曲礼曰乗君之乗车不敢旷左左必式】袭入即位众主人袭拜大夫之后至者成踊【后至布衣而后来者○疏云若未布衣时来即入前卿大夫从君之内】賔出主人拜送【自賔出以下如君不布之仪○谓如前章所陈賔出诸仪】
　　右君临视大敛之仪以上皆丧亲第三日事
　　三日成服杖拜君命及众賔不拜棺中之赐【既殡之明日全三日始歠粥矣礼尊者加惠明日必徃拜谢之棺中之赐不施已也曲礼曰生与来日○疏曰引曲礼者彼注云与犹数也生数来日谓成服杖以死明日数也死数徃日谓殡敛以死日数也】
　　右成服经云三日除死日数之实则丧之第四日
　　朝夕哭不辟子卯【既殡之后朝夕及哀至乃哭不代哭也子卯桀纣亡日凶事不辟吉事阙焉】妇人即位于堂南上哭丈夫即位于门外西面北上外兄弟在其南南上賔继之北上门东北面西上门西北面东上西方东面北上主人即位辟门【外兄弟异姓有服者也辟开也凡庙门有事则开无事则闭○疏云此外位丈夫亦哭但文不备】妇人拊心不哭【方有事止讙嚣○疏云方有事谓彻大敛奠设朝奠○拊芳甫反】主人拜賔旁三右还入门哭妇人踊【先西面拜乃南面拜东面拜也○主人朝自庐中诣殡宫门外即位哭此时众賔来吊其拜之如此拜毕乃入门】主人堂下直东序西面兄弟皆即位如外位卿大夫在主人之南诸公门东少进他国之异爵者门西少进敌则先拜他国之賔凡异爵者拜诸其位【賔皆即此位乃哭尽哀止主人乃右还拜之如外位矣兄弟齐衰大功者主人哭则哭小功缌麻亦即位乃哭上言賔此言卿大夫明其亦賔尔少进前于列异爵卿大夫也他国卿大夫亦前于列尊之拜诸其位就其位特拜○主人入即堂下之位賔入哭其拜之如此疏云此内位不言外兄弟以其虽在主人之南少退故卿大夫继主人而言诸公少进谓进于士此所陈位不言士之属吏当亦在门右又在賔之后也○直音値】彻者盥于门外烛先入升自阼阶丈夫踊【彻者彻大敛之宿奠】祝取醴北面取酒立于其东取豆笾俎南面西上祝先出酒豆笾俎序从降自西阶妇人踊【序次也○疏云祝执醴在先次酒次豆笾次俎为次第也】设于序西南直西荣醴酒北面西上豆西面错立于豆北南面笾俎既错立于执豆之西东上酒错复位醴错于西遂先由主人之北适馔【遂先者明祝不复位也适馔适新馔将复奠】乃奠醴酒脯醢升丈夫踊入如初设不巾【入入于室也如初设者豆先次笾次酒次醴也不巾无菹无栗也菹栗具则有俎有俎乃巾之】错者出立于戸西西上灭烛出祝阖门先降自西阶妇人踊奠者由重南东丈夫踊賔出妇人踊主人拜送【哭止乃奠奠则礼毕矣今文无拜○注哭止乃奠约略朝夕奠之节而言也】众主人出妇人踊出门哭止皆复位阖门主人卒拜送賔揖众主人乃就次
　　右朝夕哭奠自第四日至前竝用此礼
　　朔月奠用特豚鱼腊陈三鼎如初东方之馔亦如之【朔月月朔日也自大夫以上月半又奠如初者谓大敛时】无笾有黍稷用瓦敦有盖当笾位【黍稷并于甒北也于是始有黍稷死者之于朔月月半犹平常之朝夕大祥之后则四时祭焉○朝夕之奠有醴酒豆笾而无黍稷至月朔殷奠乃有黍稷如平时常食者以下室又自有燕养之馔故虽不设黍稷而不为薄也既奠殡官又馈下室者莫必神之所在故也】主人拜賔如朝夕哭卒彻【彻宿奠也】举鼎入升皆如初奠之仪卒朼释匕于鼎俎行朼者逆出甸人彻鼎其序醴酒菹醢黍稷俎【俎行者俎后执执俎者行鼎可以出其序升入之次】其设于室豆错俎错腊特黍稷当笾位敦啓防郤诸其南醴酒位如初【当笾位俎南黍黍东稷防盖也今文无敦○疏曰知当笾位俎南黍黍东稷者依特牲所设为之也○防古外反】祝与执豆者巾乃出【共为之也】主人要节而踊皆如朝夕哭之仪月半不殷奠【殷盛也士月半不复如朔盛奠下尊者】有荐新如朔奠【荐五谷若时果物新出者】彻朔奠先取醴酒其余取先设者敦啓防面足序出如入【啓防彻时不复盖也面足执之令足间乡前也敦有足则敦之形如今酒敦】其设于外如于室【外序西南】
　　右朔月奠及荐新
　　筮宅冢人营之【宅居也冢人有司掌墓地兆域者营犹度也诗云经之营之】掘四隅外其壤掘中南其壤【为将北首故也】既朝哭主人皆徃兆南北面免绖【兆域也新营之处免绖者求吉不敢纯凶○免如字】命筮者在主人之右【命尊者宜由右出也少仪曰赞币自左诏辞自右】筮者东面抽上韇兼执之南面受命【韇藏防之器也兼与防执之今文无兼○韇音独】命曰哀子某为其父某甫筮宅度兹幽宅兆基无有后艰【某甫且字也若言山甫孔甫矣宅居也度谋也兹此也基始也言为其父筮葬居今谋此以为幽冥居兆域之始得无后将有艰难乎艰难谓有非常若崩壊也孝经曰卜其宅兆而安厝之古文无兆基作期○注某甫且字也且者聊且虚拟之谓以其人无可指故曰某以虚拟之兆基域兆之基址也古文期无有后艰义意自备】筮人许诺不述命右还北面指中封而筮卦者在左【述循也既受命而申言之曰述不述者士礼略凡筮因防命筮为述命中封中央壤也卦者识爻卦画地者古文述皆作术】卒筮执卦以示命筮者命筮者受视反之东面旅占卒进告于命筮者与主人占之曰从【卒筮卦者写卦示主人乃受而执之旅众也反与其属共占之谓掌连山归藏周易者从犹吉也】主人绖哭不踊若不从筮择如初仪【更择地而筮之】归殡前北面哭不踊【易位而哭明非常○疏曰朝夕哭当在阼阶下西面今筮宅来北面哭者是易位非常故也】
　　右筮宅兆
　　既井椁主人西面拜工左还椁反位哭不踊妇人哭于堂【既已也匠人为椁刋治其材以井构于殡门外也反位拜位也既哭之则徃施之竁中矣主人还椁亦以既朝哭矣○左还椁循行一周视其良楛也】献材于殡门外西面北上綪主人徧视之如哭椁献素献成亦如之【材明器之材视之亦拜工左还形法定为素饰治毕为成○檀弓云既殡旬而布材与明器经言还椁献材在筮宅卜日之间知彼二事俱在旬内外也○徧音遍】
　　右哭椁哭器
　　卜日既朝哭皆复外位卜人先奠于西塾上南首有席楚焞置于燋在东【楚荆也荆焞所以钻灼者燋炬也所以燃火者也周礼菙氏掌共燋契以待卜事凡卜以明火燋遂灼其焌契以授卜师遂以役之○周礼所谓燋即此燋所谓焌契即此楚焞也○焞存闷反燋哉约反菙时髓反焌音俊如悦反】族长涖卜及宗人吉服立于门西东面南上占者三人在其南北上卜人及执燋席者在塾西【族长有司掌族人亲疏者也涖临也吉服服端也占者三人掌玉兆瓦兆原兆者也在塾西者南面东上○疏云宗人掌礼之官非卜筮者】阖东扉主妇立于其内【扉门扉也】席于闑西阈外【为卜者也古文闑作絷阈作蹙○闑鱼列反】宗人告事具主人北面免绖左拥之涖卜即位于门东西面【涖卜族长也更西面当代主人命卜】卜人抱燋先奠西首燋在北【既奠燋又执以待之○疏曰卜人抱燋谓从塾上抱乡阈外待也】宗人受卜人示高【以腹甲髙起所当灼处示涖卜也】涖卜受视反之宗人还少退受命【受涖卜命授宜近受命宜郤也】命曰哀子某来日某卜其父某甫考降无有近悔【考登也降下也言卜此日魂神上下得无近于咎悔者乎○考父也降骨肉归复于土也卜得吉则体魄永安不近于悔矣】许诺不述命还即席西面坐命兴授卜人负东扉【宗人不述命亦士礼略凡卜述命命异重威仪多也负东扉俟之兆也】卜人坐作兴【作犹灼也周礼卜人凡卜事示高扬火以作致其墨兴起也】宗人受示涖卜涖卜受视反之宗人退东面乃旅占卒不释告于涖卜与主人占曰某日从【不释复执之也古文曰为日】授卜人龟告于主妇主妇哭【不执龟者下主人也】告于异爵者使人告于众賔【众賔僚友不来者也○疏曰上云既朝哭皆复外位外位中有异爵卿大夫等故就位告之】卜人彻龟宗人告事毕主人绖入哭如筮宅賔出拜送若不从卜择如初仪
　　右卜葬日






　　仪礼郑注句读卷十二
　　钦定四库全书
　　仪礼郑注句读卷十三
　　济阳张尔岐撰
　　既夕第十三【郑目录云士丧礼之下篇也既已也谓先葬二日已夕哭时与葬间一日凡朝庙日请啓期必容焉此诸侯之下士一庙其上士二庙则既夕哭先葬前三日大戴第五删小戴第十四别録名士丧礼下篇第十三】
　　既夕哭【既已也谓出门哭止复外位时】请啓期告于賔【将葬当迁柩于祖有司于是乃请啓肂之期于主人以告賔賔宜知其时也今文啓为开○请啓期主人曰在明旦有司遂以告賔】右请啓期
　　夙兴设盥于祖庙门外【祖王父也下士祖祢共庙○疏云此设盥亦在门外东方如大敛也】陈鼎皆如殡东方之馔亦如之【皆皆三鼎也如殡如大敛既殡之奠】侇牀馔于阶间【侇之言尸也朝正柩用此牀○疏云谓柩至祖庙两楹之间尸北首之时乃用此牀】右豫于祖庙陈馔
　　二烛俟于殡门外【早闇以为明也烛用蒸○大曰薪小曰蒸】丈夫髽散带垂即位如初【为将啓变也此互文以相见耳髽妇人之变丧服小记曰男子免而妇人髽男子冠而妇人筓如初朝夕哭门外位○据疏当云丈夫免妇人髽此或偶脱去三字注以为互见也疏又云啓殡之后虽斩衰亦免而无括发】妇人不哭主人拜賔入即位袒【此不蒙如初者以男子入门不哭也不哭者将有事止讙嚣也】商祝免袒执功布入升自西阶尽阶不升堂声三啓三命哭【功布灰治之布也执之以接神为有所拂仿也声三三有声存神也啓三三言啓告神也旧説以为声噫兴也今文免作絻○三息暂反】烛入【炤彻与啓肂者○疏云一烛入室中照彻奠一烛于堂照开殡肂也】祝降与夏祝交于阶下取铭置于重【祝降者祝彻宿奠降也与夏祝交事相接也夏祝取铭置于重为啓肂迁之吉事交相左凶事交相右今文铭皆作名○烛入室时祝从而入彻宿奠彻奠者降至阶下夏祝升取铭亦至阶下故曰交降阶者近东升阶者近西是交相右也○夏戸雅反祝之六反】踊无算【主人也○此开殡之时】商祝拂柩用功布幠用夷衾【拂去尘也帷覆之为其形露○柩出自肂故拂之覆之疏云夷衾当随柩入圹○注疏无幠字图解有帷字似当有】
　　右啓殡
　　迁于祖用轴【迁徙也徙于祖朝祖庙也檀弓曰殷朝而殡于祖周朝而遂盖象平生时将出必辞尊者轴輁轴也轴状如转辚刻两头为轵輁状如长牀穿桯前后着金而闗轴焉大夫诸侯以上有四周谓之輴天子画之以龙】重先奠从烛从柩从烛从主人从【行之序也主人从者丈夫由右妇人由左以服之亲疏为先后各从其昭穆男賔在前女賔在后○此从奠啓殡时所彻去日之夕奠也疏云柩前后有烛以柩车隔闇故各有烛以炤道及至庙烛在前者升炤正柩在后者在阶下炤升柩】升自西阶【柩也犹用子道不由阼也】奠俟于下东面北上【俟正柩也】主人从升妇人升东面众主人东即位【东方之位○疏云举主妇东面主人西面可知又云唯主人主妇升众主人从柩至西阶下遂郷东阶下即西面位】正柩于两楹间用夷牀【两楹间象乡户牖也是时柩北首○疏云戸牖之间賔客之位亦是人君受臣子朝事之处父母神之所在故于两楹之间北面郷之】主人柩东西面置重如初【如殡宫时也○亦如上篇三分庭一在南而置之】席升设于柩西奠设如初巾之升降自西阶【席设于柩之西直柩之西当西阶也从奠设如初东面也不统于柩神不西面也不设柩东东非神位也中之者为御当风尘○此宿奠从殡宫来还依室中东面设法设之于席前也】主人踊无算降拜賔即位踊袭主妇及亲者由足西面【设奠时妇人皆室戸西南面奠毕乃得东面亲者西面堂上迫疏者可以居房中○前者主人从殡宫中降拜賔入即位袒至此乃袭未设奠时主人方在柩东设奠讫主人降拜賔妇人乃得由柩足乡东西面也】
　　右迁柩朝祖
　　荐车直东荣北辀【荐进也进车者象生时将行陈驾也今时谓之魂车辀辕也车当东荣东陈西上于中庭○以明旦将行故豫陈车乗车道车槀车也非载柩之车○辀竹求反】质明灭烛【质正也】彻者升自阼阶降自西阶【彻者辟新奠不设序西南已再设为防○彻者彻去从奠也】乃奠如初升降自西阶【为迁祖奠也奠升不由阼阶柩北首辟其足○奠夙兴所陈三鼎及东方之馔如初者亦于柩西当阶之上东面席前奠之】主人要节而踊【节升降○奠升时主人踊降时妇人踊由重南主人踊也】荐马缨三就入门北面交辔圉人夹牵之【驾车之马毎车二疋缨今马鞅也就成也诸侯之臣饰缨以三色而三成此三色者盖绦丝也其着之如罽然天子之臣如其命数王之革路绦缨圉人养马者在左右曰夹既奠乃荐马者为其践汚庙中也凡入门参分庭一在南○疏云此三色如聘礼记三色朱白苍也】御者执策立于马后哭成踊右还出【主人于是乃哭踊者荐车之礼成于荐马○主人哭踊讫马则右还而出】賔出主人送于门外
　　右荐车马设迁祖之奠
　　有司请祖期【亦因在外位请之当以告賔毎事毕輙出将行而饮酒曰祖祖始也】曰日侧【侧昳也谓将过中之时○主人应有司之辞】主人入袒乃载踊无算卒束袭【袒为载变也乃举柩郤下而载之束束棺于柩车賔出遂匠纳车于阶间谓此车○賔出即纳柩车主人送賔返入乃载柩在堂北首今以足乡前下堂载于车也○注无乃字案疏当有乃字】降奠当前束【下迁祖之奠也当将束犹当尸腢也亦在柩车西束有前后也○疏云未束以前其奠使人执之待束讫乃降奠之当束也】商祝饰柩一池纽前防后缁齐三采无贝【饰柩为设墙栁也巾奠乃墙谓此也墙有布帷栁有布荒池者象宫室之承霤以竹为之状如小车笭衣以青布一池县于栁前士不揄绞纽所以聨帷荒前赤后黒因以为饰左右面各有前后齐居栁之中央若今小车盖上蕤矣以三采缯为之上朱中白下苍着以絮元士以上有贝○饰柩在旁为墙墙有帷在上为栁栁有荒墙栁自其缚木为格者而言帷荒自其张于外者而言池象承霤即檐也纽垂于四隅齐者栁之顶结也○纽女九反揄音遥霤力又反】设披【披辂栁棺上贯结于戴人居旁牵之以备倾亏丧大记曰士戴前纁后缁二披用纁今文披皆为藩○以帛系棺纽着栁骨谓之戴又以帛系戴而出其余于帷外使人牵之谓之披注文辂字当是络字】属引【属犹着也引所以引柩车在轴輴曰绋古者人引柩春秋传曰坐引而哭之三○引谓绋绳属着于柩车】
　　右将祖时先载柩饰柩车
　　陈明器于乗车之西【明器藏器也檀弓曰其曰明器神明之也言神明者异于生器竹不成用瓦不成味木不成斵琴瑟张而不平竽笙备而不和有钟磬而无笋簴陈器于乗车之西则重之北也】折横覆之【折犹庪也方凿连木为之盖如牀而缩者三横者五无箦窆事毕加之圹上以承抗席横陈之者为苞筲以下防于其北便也覆之见善面也○折加于圹时善者乡下今陈之反善面郷上也○庪九委反】抗木横三缩二【抗御也所以御止土者其横与缩各足掩圹○抗音刚】加抗席三【席所以御尘○加者加于抗木之上】加茵用疏布缁翦有幅亦缩二横三【茵所以借棺者翦浅也幅縁之亦者亦抗木也及其用之木三在上茵二在下象天三合地二人藏其中焉今文翦作浅○茵设圹中先布横三乃布缩二厝柩后施抗圹上先用缩二乃用横三注云木三在上茵二在下据既设后人所见而言也其实抗茵皆三者在外二者在内如浑天家地之上下周匝皆有天也故疏云木与茵皆有天三合地二○茵音因】器西南上綪【器目言之也陈明器以西行南端为上綪屈也不容则屈而反之】茵【茵在抗木上陈器次而北也○愚意茵字当连上綪字为句言陈器当从茵屈转而北也不然前已详茵岂合重举】苞二【所以裹奠羊豕之肉○奠谓遣奠】筲三黍稷麦【筲畚种类也其容盖与簋同一觳也○疏云筲以菅草为之畚器所以盛种此筲与畚同类也】罋三醯醢屑幂用疏布【罋瓦器其容亦盖一觳屑姜桂之屑也内则曰屑桂与姜幂覆也今文幂皆作密○觳音斛】甒二醴酒幂用功布【甒亦瓦器古文甒皆作庑】皆木桁久之【桁所以庪苞筲罋甒也久当为灸灸谓以盖案塞其口毎器异桁○桁戸庚反】用器弓矢耒耜两敦两杅槃匜匜实于槃中南流【此皆常用之器也杅盛汤浆槃匜盥器也流匜口也今文杅为桙○杅音于】无祭器【士礼略也大夫以上兼用鬼器人器也】有燕乐器可也【与賔客燕饮用乐之器也】役器甲胄干笮【此皆师役之器甲铠胄兠鍪干楯笮矢箙○笮侧白反铠苦代反兠丁侯反鍪音矛楯当允反】燕器杖笠翣【燕居安体之器也笠竹葢也翣扇○翣所甲反】
　　右陈器与具载柩陈器二事毕则日及侧矣
　　彻奠巾席俟于西方主人要节而踊【巾席俟于西方祖奠将用焉要节者来象升丈夫踊去象降妇人踊彻者由明器北西面既彻由重东南不设于序西南者非宿奠也宿奠必设者为神冯依之久也○此所彻迁祖之奠为将旋柩乡外更设祖奠故迁之巾席即所彻奠之巾席俟者奠已东去而巾席犹执以俟也注象升象降者此奠在庭彻者无升降之事止有徃来主人以其徃来为踊节与彻室中之奠升阶降阶者同故云象也】袒【为将祖变】商祝御柩【亦执功布居前为还柩车为节】乃祖【还柩乡外为行始○旋柩车使辕乡外也○还音患】踊袭少南当前束【主人也柩还则当前束南○疏云前袒为祖变今既祖讫故踊而袭车未还之时当前束近北今还车则当前束少南】妇人降即位于阶间【为柩将去有时也位东上○疏云云位东上者以堂上时妇人在阼阶西面统于堂下男子今柩车南还男子亦在车东故妇人降亦东上统于男子也妇人不乡车西者以车西有祖奠故辟之在车后愚案妇人在车后南面故注云东上】祖还车不还器【祖有行渐车亦宜乡外也器之陈自己南上○车前所荐之乗车道车稾车也陈器本自南上不须更还也】祝取铭置于茵【重不藏故于此移铭加于茵上○铭本置于重今将行随柩故移置茵上也】二人还重左还【重与车马还相反由便也○疏云车马在中庭之东以右还乡门为便重在门内面乡北人在其南以左还乡门为便】布席乃奠如初主人要节而踊【车已祖可以为之奠也是之谓祖奠○疏云祖奠既与迁祖奠同车西人皆从车西来则此要节而踊一与迁祖奠同】荐马如初【柩动车还宜新之也】賔出主人送有司请期【亦因在外位时】入复位【主人也自死至于殡自啓至于主人及兄弟恒在内位○主人既以期命有司而遂入疏云自死至于殡在内位据在殡宫中自啓至于在内位据在祖庙中又云始死未小敛以前位在尸东小敛后位在阼阶下若自啓之后在庙位亦在阼阶下也】
　　右还柩车设祖奠
　　公赗纁束马两【公国君也赗所以助主人送也两马士制也春秋传曰宋景曹卒鲁季康子使冉求赗之以马曰其可以称旌繁乎○春秋传见哀公二十三年引之者证以马赗人之事○赗芳凤反】摈者出请入告主人释杖迎于庙门外不哭先入门右北面及众主人袒【尊君命也众主人自若西面】马入设【设于庭在重南】賔奉币由马西当前辂北面致命【賔使者币纁也辂辕缚所以属引由马西则亦当前辂之西于是北面致命得郷柩与奠柩车在阶间少前三分庭之北辂有前后】主人哭拜稽颡成踊賔奠币于栈左服出【栈谓柩车也凡士车制无漆饰左服象授人授其右也服车箱今文栈作輚疏云主人哭拜仍于门右北面柩车四轮迫地无漆饰故言栈也此车南乡以东为左尸在车上以东为右故奠左服象授人右也○栈士板反】宰由主人之北举币以东【柩东主人位以东藏之○此时主人仍在门东北面经云主人之北指柩东定位而言此位虽无主人宰不得履之以过故由其北也】士受马以出【此士谓胥徒之长也有勇力者受马聘礼曰皮马相间可也】主人送于外门外拜袭入复位杖
　　右国君赗礼
　　賔赗者将命【賔卿大夫士也○疏云言将命者身不来遣使者将命告主人】摈者出请入告出吿须【不迎告曰孤某须】马入设賔奉币摈者先入賔从致命如初【初公使者】主人拜于位不踊【柩车东位也旣啓之后与在室同○疏云始死时庶兄弟襚使人以将命于室主人拜于位此主人亦拜于位俱是不为賔出有君命亦出迎矣】賔奠币如初举币受马如初摈者出请【賔出在外请之为其复有事○疏云若无事賔报事毕送去也】若奠【賔致可以奠也○致其堪祭之物】入告出以賔入将命如初士受羊如受马又请【士亦谓胥徒之长又复也】若赙【赙之言补也助也货财曰赙】入告主人出门左西面賔东面将命【主人出者赙主施于主人】主人拜賔坐委之宰由主人之北东面举之反位【坐委之明主人哀戚志不在受人物反位反主人之后位○宰位在主人之后】若无器则捂受之【谓对相授不委地○捂五故反】又请賔告事毕拜送入【○主人入】赠者将命【赠送○谓以币若器送死者也】摈者出请纳賔如初【如其入告出告须】賔奠币如初【亦于栈左服】若就器则坐奠于陈【就犹善也赠无常惟翫好所有陈明器之陈○谓乗车之西陈明器之处所也】凡将礼必请而后拜送【虽知事毕犹请君子不必人意】兄弟赗奠可也【兄弟有服亲者可且赗且奠许其厚也赗奠于死生两施】所知则赗而不奠【所知通问相知也降于兄弟奠施于死者为多故不奠】知死者赠知生者赙【各主于所知】书赗于方若九若七若五【方板也书赗奠赙赠之人名与其物于板每板若九行若七行若五行】书遣于防【防简也遣犹送也谓所当藏物茵以下○疏云聘礼记云百名以上书于防不及百名书于方以賔客赠物名字少故书于方遣送死者明器之等并赠死者玩好之物名字多故书之于防】乃代哭如初【棺柩有时将去不忍絶声也初谓既小敛时】宵为燎于门内之右【为哭者为明○门内之右门东也哭者在柩车东故于门内右照之】右賔赗奠赙赠之礼以上并前一日事
　　厥明陈鼎五于门外如初【鼎五羊豕鱼腊鲜兽各一鼎也士礼特牲三鼎盛奠加一等用少牢也如初如大敛奠时○亦如大敛陈鼎在庙门外】其实羊左胖【反吉祭也言左胖者体不殊骨也○特牲少牢吉祭皆升右胖此则用左体不殊骨者左边共为一段也】髀不升【周贵肩贱髀古文髀作脾○髀步礼反】肠五胃五【亦盛之也○疏云少牢用肠三胃三今加至五亦是盛此奠也】离肺【离防○防离之不絶中央少许○防苦圭反】豕亦如之豚解无肠胃【如之如羊左胖髀不升离肺也豚解解之如解豚亦前肩后肫脊胁而已无肠胃者君子不食溷腴○豚解总有七段今取左胖则为四叚豚解无肠胃言其不与羊同者也】鱼腊鲜兽皆如初【鲜新杀者士腊用加鲜兽而无肤者豕既豚解略之○疏云腊与鲜皆用又云奠用少牢摄盛则当用肤与少牢同以豕既豚解丧事略则无肤亦略之而加鲜兽也】东方之馔四豆脾析蜱醢葵菹蠃醢【脾读为鸡脾肶之脾脾析百叶也蜱蜯也今文蠃为蜗○脾析牛百叶此用少牢无牛当是羊百叶○蜱皮佳反肶尺之反蜯步讲反】四笾糗栗脯【糗以豆糗粉饵○据疏引笾人郑注笾实有糗饵粉餈二物此经云糗但糗饵也二物皆稻黍米粉所为合蒸则为饵作饼熟之则为餈又糗与粉皆大豆末初之则为粉熬之则为糗糁二物使不粘着也注云以豆糗粉饵谓以豆之糗而粉此饵也饵类今蒸糕餈类今胡饼○糗去九反】醴酒【此东方之馔与祖奠同在主人之南当前辂北上巾之○疏云祖奠与大敛奠同二豆二笾此葬奠四豆四笾笾豆虽不同而同处耳云北上者葢两甒在北次南馔四豆豆南馔四笾也】陈器【明器也夜敛藏之○疏云至此厥明更陈之也】灭燎执烛侠辂北面【照彻与奠也○疏云辂西者照彻祖奠辂东者照奠之馔】賔入者拜之【明自啓至此主人无出礼】彻者入丈夫踊设于西北妇人踊【犹阼阶升时也亦既盥乃入入由重东而主人踊犹其升也自重北西面而彻设于柩车西北亦犹序西南○将设奠先彻祖奠】彻者东【由柩车北东适奠之馔○疏云以其彻讫当设奠故彻者由柩车北东适奠之馔取而设于柩车西也】鼎入【举入陈之也陈之葢于重东北西面北上如初】乃奠豆南上綪笾蠃醢南北上綪【笾蠃醢南辟醴酒也○如疏所释先馔脾析于西南次北蜱醢蜱醢东葵菹菹南蠃醢是谓南上綪笾于蠃醢以南为次先设枣枣南设糗糗东设栗栗北设脯是谓北上防笾之西脾析之南设醴酒故注云辟醴酒也】俎二以成南上不綪特鲜兽【成犹并也不綪者鱼在羊东腊在豕东古文特为俎○如疏所释以羊豕鱼腊之次自南而北而东而南回环设之为綪羊豕鱼腊并设皆自南始为不綪鲜兽在北无偶为特也】醴酒在笾西北上【统于豆也】奠者出主人要节而踊【亦以徃来为节奠由重北西既奠由重东南○疏云此奠馔在辂东言由重北者亦是由车前明器之北郷柩车西设之设讫由柩车南而东者礼之常也】
　　右日陈大遣奠
　　甸人抗重出自道道左倚之【还重不言甸人抗重言之者重既虞将埋之言其官使守视之抗举也出自道出从门中央也不由闑东西者重不反变于恒出入道左主人位今时有死者凿木置食其中树于道侧由此○疏云道左倚之者当倚于门东北壁】荐马马出自道车各从其马驾于门外西面而俟南上【南上便其行也行者乗车在前道稾序从○疏云案下记云乗车载道车载朝服稾车载蓑笠是序从也】彻者入踊如初彻巾苞牲取下体【苞者象既飨而归賔俎者也取下体者胫骨象行又俎实之终始也士苞三个前胫折取臂臑后胫折取骼亦得俎释三个杂记曰父母而賔客之所以为哀○牲陈于俎其胫骨在两端故胫骨为俎实之终始士一苞之中有三个牲体臂也臑也骼也前陈器云苞二羊豕各一苞也俎释三个者苞取之余尚留三个疏以为羊俎有二段豕俎有四叚相通计之为俎释三个留之为分祷五祀也】不以鱼腊【非正牲也】行器【目行明器在道之次○行器运动明器使行也】茵苞器序从【如其陈之先后】车从【次器】彻者出踊如初【于是庙中当行者唯柩车】
　　右将抗重出车马苞器以次先行乡圹
　　主人之史请读赗执算从柩东当前束西面不命毋哭哭者相止也唯主人主妇哭烛在右南面【史北面请既而与执算西面于主人之前读书释算烛在右南面炤书便也古文算皆为防】读书释算则坐【必释算者荣其多○疏云读书者立读之敬也释算者坐为释之便也】卒命哭灭烛书与算执之以逆出【卒已也】公史自西方东面命毋哭主人主妇皆不哭读遣卒命哭灭烛出【公史君之典礼书者遣者入圹之物君使史来读之成其得礼之正以终也烛侠辂○读赗读遣皆以告死者】
　　右读赗读遣
　　商祝执功布以御柩执披【居柩车之前若道有低仰倾亏则以布为抑扬左右之节使引者执披者知之士执披八人今文无以○引柩者执披者皆视商祝所执布以用力也○仰五郎反】主人袒乃行踊无算【袒爲行变也乃行谓柩车行也凡从柩者先后左右如迁于祖之序○疏云上迁于祖时注云主人从者丈夫由右妇人由左以服之亲疏为先后各从其昭穆男賔在前女宾在后此从柩向圹之序一亦如之也】出宫踊袭【哀次○疏云大门外有賔客次舍之处父母生时接賔之所主人至此感而哀此次是以有踊踊讫即袭袭讫而行也】至于邦门公使宰夫赠纁束【邦门城门也赠送也○至圹窆讫时赠用制币纁束所用即此币】主人去杖不哭由左听命賔由右致命【柩车前辂之左右也当时止柩车○疏云在庙柩车南乡左则在东此出国北门柩车乡北左则前辂之西也】主人哭拜稽颡賔升实币于盖降主人拜送复位杖乃行【升柩车之前实其币于棺盖之栁中若亲授之然复位反柩车后○疏云賔升实币于盖载以之圹此赠専为死者故若亲授之然又云云复位反柩车后者上在庙位在柩车东此行道故在柩车后也】右柩车行及在道君使宰赠之仪
　　至于圹陈器于道东西北上【统于圹○疏云庙中南上此则北上故云统于圹也】茵先入【当借柩也元士则葬用輁轴加茵焉】属引【于是説载除饰更属引于缄耳古文属为烛○缄耳棺束之末结为耳以绋贯之而下棺】主人袒众主人西面北上妇人东面皆不哭【侠羡道为位】乃窆主人哭踊无算【窆下棺也今文窆为封○疏云主人哭踊不言处还于圹东西面也】袭赠用制币纁束拜稽颡踊如初【丈八尺曰制二制合之束十制五合○丈八尺曰制是其一端二端合为一匹束十制计五匹也此所用至邦门公所赠者】卒袒拜賔主妇亦拜賔即位拾踊三袭【主妇拜賔拜女賔也即位反位也○疏云卒谓赠卒更袒拜賔云反位者各反羡道东西位其男賔在众主人之南女賔在众妇之南○拾其业反】賔出则拜送【相问之賔也凡吊賔有五去皆拜之此举中焉○案杂记云相趋也出宫而退相揖也哀次而退相问也既封而退相见也反哭而退朋友虞祔而退注所云吊賔有五也】藏器于旁加见【器用器役器也见棺饰也更谓之见者加此则棺柩不复见矣先言藏器乃云加见者器在见内也内之者明君子之于事终不自逸也檀弓曰周人墙置翣○见棺饰也棺设帷荒池纽之等周人名为墙其外又置翣为饰】藏苞筲于旁【于旁者在见外也不言罋甒相次可知四者两两而居丧大记曰棺椁之间君容柷大夫容壶士容甒○柷尺六反】加折却之加抗席覆之加抗木【宜次也○折陈之美面向上今用则美面向下故谓却之注云宜次谓三者之用有宜有次也】实土三主人拜乡人【谢其勤劳○疏云勤劳谓在道助执绋在圹助下棺及实土也】即位踊袭如初【哀亲之在斯○疏云既拜乡人乃于羡道东即位踊无算如初也】右窆柩藏器事毕
　　乃反哭入升自西阶东面众主人堂下东面北上【西阶东面反诸其所作也反哭者于其祖庙不于阼阶西面西方神位○反诸其所作也檀弓文谓亲所行礼之处注西方神位未详其义抑欲恸诸祖祢之侧欤】妇人入丈夫踊升自阼阶【辟主人也】主妇入于室踊出即位及丈夫拾踊三【入于室反诸其所养也出即位堂上西面也拾更也○反诸其所养也亦檀弓文谓亲所馈食之处自小敛主妇等位皆在阼阶上西面故注云出即位堂上西面也拾踊者更迭而踊也】賔吊者升自西阶曰如之何主人拜稽颡【賔吊者众賔之长也反而亡焉失之矣于是为甚故吊之吊者北面主人拜于位不北面拜賔东者以其亦主人位也古文无曰字○主人拜賔于西阶上东面注云亦主人位疏云特牲少牢助祭之賔主人皆拜送于西阶东面故此东面不移以其亦主人位故也未知果经意否始死拜賔于西阶此反而亡亦拜賔于西阶将无同欤】賔降出主人送于门外拜稽颡【○疏云此于杂记五賔当相见之賔】遂适殡宫皆如啓位拾踊三【啓位妇人入升堂丈夫即中庭之位○疏云此如啓位妇人亦即位于堂东西面主人即位于堂下直东序西面直东序西面即中庭位也】兄弟出主人拜送【兄弟小功以下也异门大功亦可以归】众主人出门哭止阖门主人揖众主人乃就次【次倚庐也】
　　右反哭于庙于殡宫出就次于是将举初虞之奠矣
　　犹朝夕哭不奠【是日也以虞易奠○经言葬后至练皆朝夕哭与未同但不奠耳大敛以来朝夕有奠后乃不奠也注言是日谓之日下注所云朝而葬日中而虞是也疏以为释不奠之故尚未是】三虞【虞丧祭名虞安也骨肉归于土精气无所不之孝子为其彷徨三祭以安之朝日中而虞不忍一日离○三虞谓日初虞再虞用柔日后虞用刚日共三祭也】卒哭【卒哭三虞之后祭名始朝夕之间哀至则哭至此祭止也朝夕哭而已○后虞之后又遇刚日举此祭既祭则唯朝夕哭不无时哭故名其祭曰卒哭也】明日以其班祔【班次也祔卒哭之明日祭名祔犹属也祭昭穆之次而属之】右略言后仪节及丧祭之目
　　记
　　士处适寝寝东首于北墉下【将有疾乃寝于适室今文处为居于为于○疏云若不疾则在燕寝○首手又反】有疾疾者齐【正情性也适寝者不齐不居其室○齐侧皆反】养者皆齐【忧也○养于亮反】彻琴瑟【去乐】疾病外内皆埽【为有賔客来问也疾甚曰病○埽素倒反】彻防衣加新衣【故衣垢污为来人秽恶之○疏云彻防衣据死者而言彻防衣谓故端加新衣谓更加新朝服盖其齐时已着端至此更彻去易朝服也新衣不言朝服互见之也】御者四人皆坐持体【为不能自转侧御者今时侍从之人】男女改服【为賔客来问病亦朝服主人深衣○按下主人啼注于是始去冠而笄纚服深衣则此主人深衣四字羡文也】属纩以俟絶气【为其气防难节也纩新絮】男子不絶于妇人之手妇人不絶于男子之手【备防】乃行祷于五祀【尽孝子之情五祀博言之士二祀曰门曰行】乃卒【卒终也】主人啼兄弟哭【哀有甚有否于是始去冠而笄纚服深衣檀弓曰始死羔裘冠者易之○疏云引檀弓者证深衣易去朝服之事也】设牀笫当牖衽下莞上簟设枕【病卒之间废牀至是设之事相变衽卧席古文笫为茨○笫侧几反】迁尸【徙于牖下也于是幠用敛衾○疏云徙于牖下者即上丈牀笫当牖者也】
　　此据经士死于适室幠用敛衾之文而记君子正终人子侍养之事
　　复者朝服左执领右执要招而左【衣朝服服未可以变○方冀其生故复者服朝服不变凶服也其所执则经所云爵弁服也○朝直遥反要一遥反】楔貌如轭上两末【事便也今文轭作厄○上两末楔屈如轭以屈处入口使两末向上也○轭于革反】缀足用燕几校在南御者坐持之【校胫也尸南首几胫在南以拘足则不得辟戾矣古文校为枝】即牀而奠当腢用吉器若醴若酒无巾柶【腢肩头也用吉器器未变也或卒无醴用新酒○疏云即就也谓就尸牀而设之尸南首则在牀东当尸肩头也又云若醴若酒科有其一不得并用○腢古口反卒七忽反】
　　记始死时复魂楔缀设奠诸礼中仪法器物
　　赴曰君之臣某死赴母妻长子则曰君之臣某之某死【赴走告也今文赴作讣】
　　记赴君之辞
　　室中唯主人主妇坐兄弟有命夫命妇在焉亦坐【别尊卑也○疏云案大记士之丧主人父兄主妇姑姊妹皆坐郑云士贱同宗尊卑皆坐此命夫命妇之外立而不坐者此谓有命夫命妇来兄弟为士者则立若无命夫命妇则同宗皆坐也】
　　记室中哭位经所未及
　　尸在室有君命众主人不出【不二主○疏云众主人不出在尸东耳】经于君命吊襚直言主人不言众主人故记之
　　襚者委衣于牀不坐【牀高由便】其襚于室戸西北面致命【始死时也○小敛后襚于堂者则中庭北面致命】
　　记襚者仪位
　　夏祝淅米差盛之【差择之○差七何反盛音成】御者四人抗衾而浴襢笫【抗衾为其裸裎蔽之也襢袒也袒箦去席盝水便盝音禄○抗音刚襢之善反】其母之丧则内御者浴鬠无筓【内御女御也无筓犹大夫之不冠也】设明衣妇人则设中带【中带若今之裈襂○裈音裩襂音衫】卒洗贝反于笲实贝柱右齻左齻【象齿坚○卒洗洗贝也齻谓牙两畔最长者实贝者实之于此以象生平齿坚也○齻丁千反】夏祝彻余饭【彻去鬻○余饭饭尸余米也夏祝彻去煑之为鬻以实重鬲也】瑱塞耳【塞充窒○不同生人但悬耳旁】掘坎南顺广尺轮二尺深三尺南其壤【南顺统于堂轮从也今文掘为坅○以埋弃潘者】垼用块【块堛也古文垼为役○以煑潘者】明衣裳用幕布袂属幅长下膝【幕布帷幕之布升数未闻也属幅不削幅也长下膝又有裳于蔽下体深也○疏云属幅不削幅者布幅二尺二寸凡用布皆削去边幅旁一寸为二寸计之则此不削幅谓缭使相着还以袂二尺二寸云长下膝者谓为此衣长至膝下】有前后裳不辟长及觳【不辟积也觳足跗也凡他服短无见肤长无被土○前后裳谓前三幅后四幅也○觳苦角反】縓綼緆【一染谓之縓今红也饰裳在幅曰綼在下曰緆○在幅裳之侧縁也○縓七绢反綼毗皮反緆他计反】缁纯【七入为缁缁黑色也饰衣曰纯谓领与袂衣以缁裳以縓象天地也】设握里亲肤系钩中指结于掔【掔掌后节中也手无决者以握系一端绕掔还从上自贯反与其一端结之○前经言设握言右手有决者此记左手之无决者】甸人筑坅坎【筑实土其中坚之穿坎之名一曰坅○筑之坅之皆甸人也○坅张鳯翔丘锦反】人湼厠【人罪人也今之徒役作者也湼塞也为人复徃防之又亦鬼神不用○湼乃结反】既袭宵为燎于中庭【宵夜】
　　记沐浴含袭时职司服物自记首至此皆始死日事也
　　厥明灭燎陈衣【记节○当袭之明日灭燎之时即陈小敛之衣】凡绞紟用布伦如朝衣【凡凡小敛大敛也伦比也今文无紟古文伦为轮○朝服十五升此用布亦如之】设棜于东堂下南顺齐于坫馔于其上两甒醴酒酒在南篚在东南顺实角觯四木柶二素勺二豆在甒北二以并笾亦如之【棜今之举也角觯四木柶二素勺二为夕进醴酒兼之也勺二醴酒各一也豆笾二以并则是大敛馔也记于此者明其他与小敛同陈古文角觯为角柶○奠用醴酒但用二觯一柶而觯有四柶有二者朝夕二奠各馔其器也小敛一豆一笾大敛乃二豆二笾记云二以并言大敛奠之不同于小敛奠者惟此也　棜于庶反】凡笾豆实具设皆巾之【笾豆偶而为具具则于馔巾之巾之加饰也明小敛一豆一笾不巾○皆者皆东堂与奠所也二笾二豆者馔于东堂设于奠所二处皆巾之也小敛一笾一豆惟至设于牀东乃巾之方其馔堂东时则不巾矣】觯俟时而酌柶覆加之面枋及错建之【时朝夕也檀弓曰朝奠日出夕奠逮日○觯虽豫陈必待奠时乃酌其酌醴之法既酌醴以柶覆于觯上使柄向前及其错于奠所则扱柶醴中○错七故反】小敛辟奠不出室【未忍神逺之也辟袭奠以辟敛既敛则不出于室设于序西南毕事而去之○注不出于室设于序西南不字贯下八字大敛辟奠及朝夕奠则皆出设于序西南矣】无踊节【其哀未可节也○承上文小敛】既冯尸主人袒髺发绞带众主人布带【众主人齐衰以下】大敛于阼【未忍便离主人位也主人奉尸敛于棺则西阶上賔之】大夫升自西阶阶东北面东上【视敛】既冯尸大夫逆降复位【中庭西面位○疏云上篇朝夕哭云主人入堂下直东序西面卿大夫在其南卿大夫与主人同西面向殡故知大夫位在中庭西面也】巾奠执烛者灭烛出降自阼阶由主人之北东【巾奠而室事已】
　　记小敛大敛二节中衣物奠设时防处所仪法
　　既殡主人説髦【既殡置铭于肂复位时也今文説皆作税儿生三月鬋发为鬌男角女羁否则男左女右长大犹为饰存之谓之髦所以顺父母幼小之心至此尸柩不见丧无饰可以去之髦之形象未闻○疏引丧大记郑注云士既殡説髦小敛説髦葢诸侯礼士既殡诸侯小敛于死者俱三日也○鬌丁果反】三日绞垂【成服日绞要绖之散垂者】冠六升外縪缨条属厌【縪谓缝着于武也外之者外其余也缨条属者通屈一条绳为武垂下为缨属之冠厌伏也○解已详丧服篇首章○縪音必厌一渉反】衰三升【衣与裳也】履外纳【纳收余也】杖下本竹桐一也【顺其性也】居倚庐【倚木为庐在中门外东方北戸】寝苫枕块【苫编稾块堛也】不説绖带【哀戚不在于安】哭昼夜无时【哀至则哭非必朝夕】非丧事不言【不忘所以为亲】歠粥朝一溢米夕一溢米不食菜果【不在于饱与滋味粥糜也二十两曰溢为米一升二十四分升之一实在木曰果在地曰蓏】主人乘恶车【拜君命拜众賔及有故行所乘也杂记曰端衰丧车皆无等然则此恶车王丧之木车也古文恶作垩】白狗幦【未成豪狗幦覆笭也以狗皮为之取其臑也白于丧饰宜古文幦为幂○玉藻君羔幦虎犆陈注云幦者覆式之皮此白狗幦亦是以狗皮覆车式○幦亡狄反】蒲蔽【蔽藩○谓车两边御风者以蒲草为之】御以蒲菆【不在于驱驰蒲菆牡蒲茎也古文菆作驺○蒲菆杨栁之堪为箭者御者以之策马与为蔽之蒲同名而异类○菆则留反】犬服【笭间兵服以犬皮为之取坚也亦白○服盛矢器注云兵服似泛言五兵之服】木錧【取少声今文錧为鎋○錧音管】约绥约辔【约绳绥所以引升车】木镳【亦取少声古文镳为苞○镳彼苖反】马不齐髦【齐翦也今文髦为毛主人之恶车如王之木车则齐衰以下其乗素车缫车駹车漆车与○駹步江反】主妇之车亦如之疏布裧【裧者车裳帷于盖弓垂之○疏云疏布裧在亦如之之下见不与男子同○裧尸占反】贰车白狗摄服【贰副也摄犹縁也狗皮縁服差饰○服亦谓盛兵器之服】其他皆如乗车【如所乗恶车○唯白狗摄服为异也】记殡后居丧者冠服饮食居处车马之制
　　朔月童子执帚郤之左手奉之【童子子弟若内防寺人之属执用左手郤之示未用○疏云下文埽室聚诸窔故不用箕】从彻者而入【童子不専礼事○彻彻宿奠者】比奠举席埽室聚诸窔布席如初卒奠埽者执帚垂末内鬛从执烛者而东【比犹先也室东南隅谓之窔○比必二反窔一吊反鬛音猎】燕养馈羞汤沐之馔如他日【燕养平常所用供养也馈朝夕食也羞四时之珍异汤沐所以洗去污垢内则曰三日具沐五日具浴孝子不忍一日废其事亲之礼于下室日设之如生存也进彻之时如其顷○朝夕之奠与朔月之奠设于殡宫燕养之馔设于下室下室燕寝也】朔月若荐新则不馈于下室【以其殷奠有黍稷也下室如今之内堂正寝听朝事○常奠无黍稷故食时又馈于下室今此殷奠自有黍稷故不须更馈也】
　　记朔月及常日扫洁奉养之事
　　筮宅冢人物土【物犹相也相其地可葬者乃营之○经但言筮记明其先相之乃筮之也】卜曰吉告从于主妇主妇哭妇人皆哭主妇升堂哭者皆止【事毕○经但言主妇哭不言众妇人皆哭与哭止之节故记详之又此条止言卜日事窃意筮宅得吉亦当凖此仪也】
　　记筮宅卜日首末事
　　啓之昕外内不哭【将有事为其讙嚣既啓命哭古文啓为开○昕音欣】夷牀輁轴馔于西阶东【明阶间者位近西也夷牀馔于祖庙輁轴馔于殡宫其二庙者于祢亦馔輁轴焉古文輁或作拱○疏云夷牀在祖庙輁轴在殡宫以其西阶东是同故并言之注云明阶间者位近西也者以经直云阶间恐正当两阶之间故记人明之○輁轴迁柩之车其二庙者将自祢朝祖故亦馔輁轴朝祖下柩讫明日适圹用蜃车不复用輁轴矣】
　　记啓殡朝祖之事
　　其二庙则馔于祢庙如小敛奠乃啓【祖尊祢卑也士事祖祢上士异庙下士共庙○将啓先具此一鼎一豆一笾之奠于祢庙既啓朝祢彻从奠乃设之至明日朝祖则设奠如大敛于祖庙如经文所陈也】朝于祢庙重止于门外之西东面柩入升自西阶正柩于两楹间奠止于西阶之下东面北上主人升柩东西面众主人东即位妇人从升东面奠升设于柩西升降自西阶主人要节而踊【重不入者主于朝祖而行若过之矣门西东面待之便也○正柩两楹间疏以为奠位在戸牖之间则此于两楹间亦稍近西乃当奠位也奠谓从奠要节而踊者奠升主人踊设者降妇人踊也】烛先入者升堂东楹之南西面后入者西阶东北面在下【照正柩者先先柩者后后柩者适祖时烛亦然互记于此○疏云此烛本是殡宫中照开殡者在道时一在柩前一在柩后今又一升堂一在堂下】主人降即位彻乃奠升降自西阶主人踊如初【如其降拜賔至于要节而踊不荐车不从此行○彻者彻从奠乃奠者奠其如小敛之馔也经文朝祖时正柩设从奠讫主人降拜賔以后有彻奠设奠哭踊之节此亦如之也】
　　记二庙者啓殡先朝祢之仪
　　祝及执事举奠巾席从而降柩从序从如初适祖【此谓朝祢明日举奠适祖之序也此祝执醴先酒脯醢俎从之巾席为后既正柩席升设设奠如初祝受巾巾之凡丧自卒至殡自啓至主人之礼其变同则此日数亦同矣序从主人以下今文无从】荐乗车鹿浅幦干笮革靾载旜载皮弁服缨辔贝勒县于衡【士乗栈车鹿浅鹿夏毛也幦覆笭玉藻曰士齐车鹿幦豹犆干盾也笮矢箙也靾缰也旜旌旗之属通帛为旜孤卿之所建亦摄焉皮弁服者视朔之服贝勒贝饰勒有干无兵有箙无弓矢明不用古文靾为杀旜为膳○疏云此并下车三乗谓之魂车○靾息列反犆音直】道车载朝服【道车朝夕及燕出入之车朝服日视朝之服也衣素裳○疏云士乗栈车更无别车而上云乗车下云稾车此云道车虽有一车所用各异故有乗车道车稾车之名又云士之道车而用朝君之服不用私朝端服者亦摄盛也】稾车载簔笠【稾犹散也散车以田以鄙之车蓑笠备雨服今文稾为潦凡道车稾车之缨辔及勒亦县于衡也○田谓田猎鄙谓巡行县鄙○散悉但反】将载祝及执事举奠戸西南面东上卒束前而降奠席于柩西【将于柩西当前束设之○载载柩于车卒束前而降谓举奠者当束柩于车将毕之前即降也奠席柩西为设奠先设席也】巾奠乃墙【墙饰柩也○即帷荒之属】抗木刋【剥削之古文刋为竿○抗木必刋治之】茵着用荼实绥泽焉【荼茅秀也绥廉姜也泽泽兰也皆取其香且御湿○茵内所着非直用荼兼实绥与泽○荼大奴反】苇苞长三尺一编【用便易也○以苇为苞苇之长三尺一道编之】菅筲三其实皆瀹【米麦皆湛之汤未知神之所享不用食道所以为敬○以菅草为筲其中所盛黍稷麦皆淹渍之】祖还车不易位【为乡外耳未行○车乗车道车槀车既祖则还之向外但不易初荐时位】执披者旁四人【前后左右各二人○一旁四人共八人也】凡赠币无常【賔之赠也玩好曰赠在所有○以賔客不一故赠币无定制】凡糗不煎【以膏煎之则防非敬○奠笾实有糗】
　　记二庙者自祢适祖之仪及祖庙中荐车载柩陈器奠赠诸事
　　唯君命止柩于堩其余则否【不敢留神也堩道也曾子问曰既引至于堩○堩古邓反】车至道左北面立东上【道左墓道东先至者在东○疏云当是陈器之南又云以乗车道车稾车三者次第为先后先至者乗车也】柩至于圹敛服载之【柩车至圹祝説载除饰乃敛乗车道车稾车之服载之不空之以归送形而徃迎精而反亦礼之宜○服三车所载皮弁服朝服蓑笠等也】卒窆而归不驱【孝子徃如慕反如疑为亲之在彼】
　　记柩在道至圹卒窆而归之事
　　君视敛若不待奠加盖而出不视敛则如盖而至卒事【为有他故及辟忌也○卒事谓大敛奠讫乃去】
　　记君于臣有视敛不终礼者有既敛加盖而后至者二者之节
　　既正柩賔出遂匠纳车于阶间【遂匠遂人匠人也遂人主引徒役匠人主载柩窆职相左右也车载柩车周礼谓之蜃车杂记谓之团或作辁或作抟声读皆相附耳未闻孰正其车之轝状如牀中央有辕前后出设前后辂轝上有四周下则前后有轴以辁为轮许叔重说有辐曰轮无辐曰辁○既朝祖正柩于两楹主人送賔出以此时纳柩车也○蜃市轸反辁市専反】祝馔祖奠于主人之南当前辂北上巾之【言馔于主人之南当前辂则既祖祝乃馔○既还柩向外祝即馔祖奠于主人之南及还车还重俱讫乃奠之柩车西如初】
　　记朝祖纳柩车之节与馔祖奠之处
　　弓矢之新沽功【设之宜新沽示不用今文沽作古○弓矢谓入圹用器举弓矢以例余者】有弭饰焉【弓无縁者谓之弭弭以骨角为饰○弭回尔反】亦张可也【亦使可张】有柲【柲弓檠弛则防之于弓里备损伤以竹为之诗云竹柲绲縢古文柲作柴○檠音景】设依挞焉【依纒也挞弣侧矢道也皆以韦为之今文挞为铦○疏云依者谓以韦依纒其即今时弓是也挞所以挞矢令出生时以骨为之】有韣【韣弓衣也以缁布为之】翭矢一乗骨镞短衞【翭犹候也候物而射之矢也四矢曰乗骨镞短衞亦云不用也生时翭矢金镞凡为矢五分笴长而羽其一○衞矢羽也矢笴长三尺五分羽一则六寸是生时之矢羽固不短矣○翭音侯镞于木反】志矢一乘轩輖中亦短衞【志犹拟也习射之矢书云若射之有志輖也无镞短衞亦示不用生时志矢骨镞凡为矢前重后轻也○郑解輖也与轾同轩轾中谓前后轻重均也注凡为矢前重后轻亦欲明此轩轾中之异于生用耳疏引周礼八矢六者前重后轻恒矢庳矢不前重后轻非郑意也○輖音周音至】
　　记入圹用器弓矢之制
　　仪礼郑注句读卷十三
<经部,礼类,仪礼之属,仪礼郑注句读>
　　钦定四库全书
　　仪礼郑注句读卷十四
　　济阳张尔岐撰
　　士虞礼第十四【郑目録云虡安也士既其父母迎精而反日中而祭之于殡宫以安之虞于五礼属凶大戴第六小戴第十五别録第十四○疏云虞卒哭在寝祔乃在庙】
　　士虞礼特豕馈食【馈犹归也○疏云卜日曰牲此虞为丧祭又日虞因其吉日畧无卜牲之礼故指豕体而言不云牲以物与神及人皆言馈○馈其位反】侧亨于庙门外之右东面【侧亨亨一胖也亨于爨用镬不于门东未可以吉也是日也以虞易奠袝而以吉祭易丧祭鬼神所在则曰庙尊言之○疏云案吉礼皆全左右胖皆亨此亨一胖者以其虞不致爵自献賔已后则无主人主妇及賔已下之俎故唯亨一胖也特牲吉礼鼎镬皆在门东此云门外之右是门之西未可以吉也愚案此虞实在殡宫即适寝也而曰庙故注曰尊言之也】鱼腊爨亚之北上【爨灶○三镬皆在西方】饎爨在东壁西面【炊黍稷曰饎饎北上上齐于屋宇于虞有亨饎之爨弥吉○疏云案特牲云主妇视饎爨于西堂下今在东亦反吉也小敛大敛未有黍稷朔月荐新始有黍稷向吉仍未有爨至此始有亨饎之爨故云弥吉○饎尺志反】设洗于西阶西南水在洗西篚在东【反吉也亦当西荣南北以堂深○吉时设洗皆当东荣】尊于室中北墉下当戸两甒醴酒酒在东无禁幂用絺布加勺南枋【酒在东上醴也絺布属○幂亡狄反】素几苇席在西序下【有几始鬼神也】苴刌茅长五寸束之实于篚馔于西坫上【苴犹借也○刌度也截也苴刌茅者借祭之刌茅也度而截之故谓刌茅○苴子徐反刌七本反】馔两豆菹醢于西楹之东醢在西一铏亚之【醢在西南面取之得左取菹右取醢便其设之○疏云一铏亚之菹以东也尸在奥东面设者西面设于尸前菹在南醢在北今于西楹东馔之菹在东醢在西是南面取之得左菹右醢至尸前西面设之便也】从献豆两亚之四笾亚之北上【豆从主人献祝笾从主妇献尸祝北上菹与枣不东陈别于正○疏云此从献豆笾虽文承一铏之下而云亚之下别云北上是不从铏东为次宜于铏东北以北为上向南陈之然则东北菹为首次南醢醢东栗栗北枣枣东枣枣南栗故郑云北上菹与枣也云不东陈别于正者以二豆与铏在尸为献前为正此皆在献后为非正故东北别也】馔黍稷二敦于阶间西上借用苇席【借犹荐也古文借为席】匜水错于槃中南流在西阶之南箪巾在其东【流匜吐水口也○错七故反】陈三鼎于门外之右北面北上设扃鼏【门外之右门西也今文扃为】匕俎在西塾之西【不馔于塾上统于鼎也塾有西者是室南乡】羞燔俎在内西塾上南顺【南顺于南面取缩执之便也肝俎在燔东】
　　右陈虞祭牲羞酒醴器具
　　主人及兄弟如服賔执事者如吊服皆即位于门外如朝夕临位妇人及内兄弟服即位于堂亦如之【服者既夕曰丈夫髽散带垂也賔执事者賔客来执事也○疏云始虞与服同三虞皆同至卒哭则作其丧服乃变麻服也賔客来执事以其虞为丧祭主人未执事案曾子问士则朋友奠不足则取于大功以下○临力防反】祝免澡绖带布席于室中东面右几降出及宗人即位于门西东面南上【祝亦执事免者祭祀之礼祝所亲也澡治也治以为首绖及带接神宜变也然则士之属官为其长吊服加麻矣至于既卒哭主人变服则除右几于席近南也○祝执事而免者以其身亲祭祀之礼不嫌于重也○免音问】宗人告有司具遂请拜賔如临入门哭妇人哭【临朝夕哭】主人即位于堂众主人及兄弟賔即位于西方如反哭位【既夕曰乃反哭入则升自西阶东面众主人堂下东面北上异于朝夕】祝入门左北面【不与执事同位接神尊也○上兄弟賔即位于西方者皆是执事】宗人西阶前北面【当诏主人及賔之事○宗人在堂下是主人在堂时若主人在室宗人即升堂戸外北面】
　　右主人及賔自门外入即位
　　祝盥升取苴降洗之升入设于几东席上东缩降洗觯升止哭【缩从也古文缩为蹙】主人倚杖入祝从在左西面【主人北旋倚杖西序乃入丧服小记曰虞杖不入于室袝杖不升于堂然则练杖不入于门明矣】赞荐菹醢醢在北【主妇不荐齐斩之服不执事也曾子问曰士祭不足则取于兄弟大功以下者○疏云齐斩不执事唯为今时至于尸入之后亦执事两笾枣栗设于防南至于祔祭虽隂厌亦主妇荐主人自执事也】佐食及执事盥出举长在左【举举鼎也长在左在西方位也凡事宗人诏之】鼎入设于西阶前东面北上匕俎从设左人抽扃鼏匕佐食及右人载【载载于俎佐食载则亦在右矣今文扃为古文鼏为密】卒朼者逆退复位【复賔位也】俎入设于豆东鱼亚之腊特【亚次也今文无之】赞设二敦于俎南黍其东稷【簋实尊黍也○西黍东稷西上故云尊黍经言敦注言簋者敦有虞氏之器周制士用之同姓之士容得从周制用簋】设一铏于豆南【铏菜羮也】佐食出立于戸西【馔已也今文无于戸西】赞者彻鼎【反于门外】祝酌醴命佐食啓防佐食许诺啓防郤于敦南复位【防合也谓敦盖也复位出立于戸西今文啓为开○特牲少牢有酒无醴故厌亦用酒此酒醴兼设以醴隂厌以酒酳尸亦其异于吉祭也】祝奠觯于铏南复位【复位复主人之左】主人再拜稽首祝飨命佐食祭【飨告神飨也此祭祭于苴也飨神辞记所谓哀子某哀显相夙兴夜处不宁下至适尔皇祖某甫飨是也○是隂厌飨神辞详下记】佐食许诺钩袒取黍稷祭于苴三取肤祭祭如初祝取奠觯祭亦如之不尽益反奠之主人再拜稽首【钩袒如今露臂擐衣也苴所以借祭也孝子始将纳尸以事其亲为神疑于其位设苴以定之耳或曰苴主道也则特牲少牢当有主象而无可乎】祝祝卒主人拜如初哭出复位【祝祝者释孝子祭辞○按上疏云迎尸上释孝子辞经记无文宜与少牢迎尸祝孝子辞同但称哀为异】右设馔飨神是为隂厌
　　祝迎尸一人衰绖奉篚哭从尸【尸主也孝子之祭不见亲之形象心无所系立尸而主意焉一人主人兄弟檀弓曰既封主人赠而祝宿虞尸○封彼騐反】尸入门丈夫踊妇人踊【踊不同文者有先后也尸入主人不降者丧事主哀不主敬○疏云主人在西序东面众兄弟西阶下亦东面妇人堂上当东序西面见尸有先后故踊有先后】淳尸盥宗人授巾【淳沃也沃尸盥者賔执事者也】尸及阶祝延尸【延进也告之以升】尸升宗人诏踊如初【言诏踊如初则凡踊宗人诏之】尸入戸踊如初哭止【哭止尊尸】妇人入于房【辟执事者】主人及祝拜妥尸尸拜遂坐【妥安坐也妥他果反】右延尸妥尸
　　从者错篚于尸左席上立于其北【北席北也○此篚象特牲肵俎拟为尸盛余馔】尸取奠左执之取菹擩于醢祭于豆间祝命佐食堕祭【下祭曰堕堕之犹言堕下也周礼曰既祭则藏其堕谓此也今文堕为绥特牲少牢或为羞失古正矣齐鲁之间谓祭为堕○尸取奠取祝所反奠于铏南之觯也左执之者以右手将祭也下祭曰堕谓从俎豆上取下当祭之物以授尸使之祭佐食但下之而已疏以为向下祭之误】佐食取黍稷肺祭授尸尸祭之祭奠祝祝主人拜如初尸尝醴奠之【如初亦祝祝卒乃再拜稽首○其祝辞即下记云哀子某圭为而哀荐之飨】佐食举肺脊授尸尸受振祭哜之左手执之【右手将有事也尸食之时亦奠肺脊于豆○右手将有事为下文祭铏尝铏此肺脊至尸卒食佐食方受之实于篚中间食时亦须奠之于豆】祝命佐食迩敦佐食举黍错于席上【迩近也】尸祭铏尝铏【右手也少牢曰以柶祭羊铏遂以祭豕铏尝羊铏○此但豕铏祭之尝之亦用柶】泰羮湆自门入设于铏南胾四豆设于左【博异味也湆肉汁也胾切肉也○铏南觯北初设时留空处以待泰羮胾设于左正豆之北也】尸饭播余于篚【不反余也古者饭用手吉时播余于防古文播为半】三饭佐食举干尸受振祭哜之实于篚【饭间防肉安食气○干胁也○防大敢反】又三饭举胳祭如初佐食举鱼腊实于篚【尸不受鱼腊以丧不备味】又三饭举肩祭如初【后举肩者贵要成也○周人贵肩故以后举为贵要成】举鱼腊俎俎释三个【释犹遗也遗之者君子不尽人之欢不竭人之忠个犹枚也今俗或名枚曰个音相近此腊亦七体如其牲也○牲七体鱼腊各七佐食所举以授尸者皆盛于篚所余毎俎三个将以改馔于西北隅也○个古货反】尸卒食佐食受肺脊实于篚反黍如初设【九饭而已士礼也篚犹吉祭之有肵俎○特牲少牢有肵俎以盛尸所举牲体此篚亦盛尸所举牲体○肵音祈】右飨尸尸九饭
　　主人洗废爵酌酒酳尸尸拜受爵主人北面答拜尸祭酒尝之【爵无足曰废爵酳安食也主人北面以酳酢变吉也凡异者皆变吉古文酳作酌○疏云特牲少牢尸拜受主人西面拜送与北面相反○酳以刅反】賔长以肝从实于俎缩右盐【缩从也从实肝炙于俎也丧祭进柢右盐于俎近北便尸取之也缩执俎言右盐则肝盐并也○注右盐于俎近北据执俎者而言左肝右盐西面向尸则盐在肝之北并于俎上故云于俎近北尸右取肝左擩盐为便也○柢丁计反】尸左执爵右取肝擩盐振祭哜之加于俎賔降反俎于西塾复位【取肝右手也加于俎从其牲体也以丧不志于味○加于俎盛牲体之俎賔所反则肝俎也复位复西阶前众兄弟之南东面位】尸卒爵祝受不相爵主人拜尸答拜【不相爵丧祭于礼畧相爵者特牲曰送爵皇尸卒爵】祝酌授尸尸以醋主人主人拜受爵尸答拜【醋报○醋才各反】主人坐祭卒爵拜尸答拜【○主人受酢当亦北面】筵祝南面【祝接神尊也筵用萑席】主人献祝祝拜坐受爵主人答拜【献祝因反西面位】荐菹醢设俎祝左执爵祭荐奠爵兴取肺坐祭哜之兴加于俎祭酒尝之肝从祝取肝擩盐振祭哜之加于俎卒爵拜主人答拜祝坐授主人【今文无擩盐○荐设皆执事者祝俎不升鼎详见下记授主人者虚爵也】主人酌献佐食佐食北面拜坐受爵主人答拜佐食祭酒卒爵拜主人答拜受爵出实于篚升堂复位【篚在庭不复入事已也亦因取杖乃东面立○上文哭时主人升堂西序东面至此献尸毕不复入室故复东面位也】
　　右主人献尸并献祝及佐食
　　主妇洗足爵于房中酌亚献尸如主人仪【爵有足轻者饰也昏礼曰内洗在北堂直室东隅○如主人仪如上文主人酳尸之仪也】自反两笾枣栗设于防南枣在西【尚枣枣美○自反者自徃取之而反也此两笾及下献祝笾即上馔时亚豆东四笾也】尸祭笾祭酒如初賔以燔从如初尸祭燔卒爵如初酌献祝笾燔从献佐食皆如初以虚爵入于房【初主人仪】右主妇亚献
　　賔长洗繶爵三献燔从如初仪【繶爵口足之间有篆又弥饰○当亦兼献祝及佐食】
　　右賔长三献
　　妇人复位【复堂上西面位事已尸将出当哭踊】祝出戸西面告利成主人哭【西面告告主人也利犹养也成毕也言养礼毕也不言养礼毕于尸间嫌】皆哭【丈夫妇人于主人哭斯哭矣】祝入尸谡【祝入而无事尸则知起矣不告尸者无遣尊者之道也古文谡或为休○谡所六反】从者奉篚哭如初【初哭从尸】祝前尸出戸踊如初降堂踊如初出门亦如之【前道也如初者出如入降如升三者之节悲哀同】
　　右祝告利成尸出
　　祝反入彻设于西北隅如其设也几在南厞用席【改设馔者不知鬼神之节改设之庶几歆飨所以为厌饫也几在南变右文明东面不南面渐也厞隐也于厞隐之处从其幽闇○如其设谓改设尸之荐俎敦于西北隅次第一如隂厌时设法也注渐也以设几与吉祭同为向吉之渐厞用席疏以为以席为障使之隐较注有异○厞扶未反厌一艶反】祝荐席彻入于房祝自执其俎出【彻荐席者执事者祝荐席则初自房来】赞阖牖戸【鬼神尚居幽闇或者逺人平赞佐食者】
　　右改设阳厌
　　主人降賔出【宗人诏主人降賔则出庙门】主人出门哭止皆复位【门外未入位】宗人告事毕賔出主人送拜稽颡【送拜者明于大门外也賔执事者皆去即彻室中之馔者兄弟也】
　　右礼毕送賔
　　记
　　虞沐浴不栉【沐浴者将祭自洁清不栉未在于饰也唯三年之丧不栉期以下栉可也今文曰沐浴】陈牲于庙门外北首西上寝右【言牲腊在其中西上变吉寝右者当升左胖也腊用棜檀弓曰既反哭主人与有司视虞牲○疏云案少牢二牲东上是吉祭东上】日中而行事【朝葬日中而虞君子举事必用辰正也再虞三虞皆质明】
　　记沐浴陈牲及举事之期
　　杀于庙门西主人不视豚解【主人视牲不视杀凡为丧事畧也豚解解前后胫脊胁而已熟乃体解升于鼎也今文无庙○疏云特牲吉祭故主人视牲又视杀】羮饪升左肩臂臑肫胳脊胁离肺肤祭三取诸左膉上肺祭一实于上鼎【肉谓之羮饪熟也脊胁正脊正胁也丧礼畧七体耳离肺举肺也少牢馈食礼曰举肺一长终肺祭肺三皆刌膉脰肉也古文曰左股上字从肉从殳殳矛之殳声○士之正祭礼九体此七体故云畧引少牢礼明此举肺祭肺之制亦然肤祭择肉之美者以备祭○肫音纯膉音益】升鱼鱄鲋九实于中鼎【差减之○特牲鱼十有五此畧而用九】升腊左胖髀不升实于下鼎【腊亦七体牲之类】皆设扃鼏陈之【嫌既陈乃设扃鼏也今文扃作古文鼏作密】载犹进柢鱼进鬐【犹犹士丧既夕言未可以吉也柢本也鬐脊也今文柢为防古文鬐为耆○吉祭牲进下鱼进腴变于食生此丧祭与吉反是未异于生人也】祝俎髀脰脊胁离肺陈于阶间敦东【不升于鼎贱也统于敦明神惠也祭以离肺下尸○尸祭用刲肺】
　　记牲杀体数鼎俎陈设之法
　　淳尸盥执槃西面执匜东面执巾在其北东面宗人授巾南面【槃以盛弃水为浅污人也执巾不授巾卑也○浅音义如溅○浅音箭】
　　记沃尸面位
　　主人在室则宗人升戸外北面【当诏主人室事○经唯言主人在堂宗人所诏之事】佐食无事则出戸负依南面【室中尊不空立戸牖之间谓之依】记宗人佐食面位
　　铏芼用苦若薇有滑夏用葵冬用荁有柶【苦苦荼也荁堇类也干则滑夏秋用生葵冬春用干荁古文苦为枯今文或作□○荁音丸夏葵冬荁皆所以为滑也芼音毛】豆实葵菹菹以西蠃醢笾枣烝栗择【枣烝栗择则菹刌也枣烝栗择则豆不防笾有藤也】
　　记铏芼与豆笾之实
　　尸入祝从尸【祝在主人前也嫌如初时主人倚杖入祝从之初时主人之心尚若亲存宜自亲之今既接神祝当诏侑尸也】尸坐不説屦【侍神不敢燕惰】尸谡祝前乡尸【前道也祝道尸必先乡之为之节】还出戸又乡尸还过主人又乡尸还降阶又乡尸【过主人则西阶上不言及阶明主人见尸有踧踖之敬】降阶还及门如出戸【及至也言还至门明其间无节也降阶如升时将出门如出戸时皆还向尸也每将还必有辟退之容凡前尸之礼仪在此○祝之道尸必先以面乡尸乃转身前行谓之还上降阶谓正降时此时祝以面乡尸下降阶谓既降时祝则转身前行直至及门乃又乡尸也】尸出祝反入门左北面复位然后宗人诏降【○复位上文祝入门左北面之位诏降诏主人降】尸服卒者之上服【上服者如特牲士端也不以爵升服为上者祭于君之服非所以自配鬼神士之妻则宵衣耳】男男尸女女尸必使异姓不使贱者【异姓妇也贱者谓庶孙之妾也尸配尊者必使适也○丧祭男女别尸吉祭则共尸必使异姓谓女尸以妇不以族女】
　　记虞尸仪服与侍尸之仪为尸之人
　　无尸则礼及荐馔皆如初【无尸谓无孙列可使者也殇亦是也礼谓衣服即位升降○丧祭而无尸者其衣服位面升降之礼与荐馔之具皆与有尸者同】既飨祭于苴祝祝卒【记异者之节】不绥祭无泰羮湆胾从献【不绥言献记终始也事尸之礼始于绥祭终于从献绥当为堕】主人哭出复位【于祝祝卒○其不同者当飨祝既卒无堕祭以下事尸之礼主人即哭出复戸外东面位】祝阖牖戸降复位于门西【门西北面位也】男女拾踊三【拾更也三更踊○疏云凡言更踊者主人踊主妇踊賔乃踊三者三为拾也○拾其业反】如食间【隐之如尸一食九饭之顷也】祝升止哭声三啓戸【声者噫歆也将啓戸警觉神也今文啓为开】主人入【亲之】祝从啓牖乡如初【牖先阖后啓扇在内也乡牖一名也如初者主人入祝从在左】主人哭出复位【堂上位也○仍前戸外东面】卒彻祝佐食降复位【祝复门西北面位佐食复西方位不复设西北隅者重闭牖戸防也】宗人诏降如初【初赞阖牖户宗人诏主人降之○礼毕降堂宗人诏之亦如上经也】
　　右虞祭无尸者隂厌之仪
　　始虞用柔日【葬之日日中虞欲安之柔日隂取其静○古人日例用柔日】曰哀子某哀显相夙兴夜处不宁【曰辞也祝祝之辞也丧祭称哀显相助祭者也显明也相助也诗云于穆清庙肃雍显相不宁悲思不安】敢用絜牲刚鬛【敢昧冐之辞豕曰刚鬛】香合【黍也大夫士于黍稷之号合言普淖而已此言香合盖记者误尔辞次黍又不得在荐上○疏云曲礼所云黍稷别号是人君法】嘉荐普淖【嘉荐菹醢也普淖黍稷也普大也淖和也徳能大和乃有黍稷故以为号云○淖若孝反音閙】明齐溲酒【明齐新水也言以新水溲酿此酒也郊特牲曰明水涚齐贵新也或曰当为明视谓兎腊也今文曰明粢粢稷也皆非其次今文溲为醙】哀荐祫事【始虞谓之祫事者主欲合先祖也以与先祖合为安今文曰古事】适尔皇祖某甫【尔女也女死者告之以适皇祖所以安之也皇君也某甫皇祖字也若言尼甫】飨【劝强之也】再虞皆如初曰哀荐虞事【丁日则巳日再虞其祝辞异者一言耳○皆如初谓用日祝辞皆与初虞同】三虞卒哭他用刚日亦如初曰哀荐成事【当祔于祖庙为神安于此后虞改用刚日刚日阳也阳取其动也士则庚日三虞壬日卒哭其祝辞异者亦一言耳他谓不及时而者丧服小记曰报者报虞三月而后卒哭然则虞卒哭之间有祭事者亦用刚日其祭无名谓之他者假设言之文不在卒哭上者以其非常也令正者自相亚也檀弓曰日中而虞弗忍一日离也是日也以虞易奠卒哭曰成事是日也以吉祭易丧祭明日祔于祖父如是虞为丧祭卒哭为吉祭今文他为它○愚按郑以经文他字为有非常之祭似涉强解此殆羡文不然当在亦字上谓他祝辞耳○报读为赴疾之赴】
　　记三虞卒哭用日不同及祝辞之异者
　　献毕未彻乃饯【卒哭之祭既三献也饯送行者之酒诗云出宿于泲饮饯于祢尸旦将始祔于皇祖是以饯送之古文饯为践○卒哭祭之明日将祔于庙故卒哭祭毕饯之于寝门之外此下所记即其仪也】尊两甒于庙门外之右少南水尊在酒西勺北枋【少南将有事于北有酒即吉也此在西尚凶也言水者丧质无鼎不久陈古文甒为庑也○庙门寝门也】洗在尊东南水在洗东篚在西【在门之左又少南】馔笾豆脯四脡【酒宜脯也古文脡为挺○脯以为笾实也】有干肉折俎二尹缩祭半尹在西塾【干肉牲体之脯也如今凉州鸟翅矣折以为俎实优尸也尹正也虽其折之必使正缩从也古文缩为蹙○二正体缩陈俎上又截正体之半以备授祭】尸出执几从席从【祝入亦告利成入前尸尸乃出几席素几苇席也以几席从执事也】尸出门右南面【俟设席也】席设于尊西北东面几在南賔出复位【将入临之位士丧礼賔继兄弟北上门东北面西上门西北面东上西方东面北上】主人出即位于门东少南妇人出即位于主人之北皆西面哭不止【妇人出者重饯尸○疏云妇人有事自堂及房而已今出寝门之外故云重饯尸也】尸即席坐唯主人不哭洗废爵酌献尸尸拜受主人拜送哭复位荐脯醢设俎于荐东胊在南【胊脯及干肉之屈也屈者在南变于吉○曲礼云以脯脩置者左胊右末是吉时屈者在左今尸东面而云朐在南则屈在右末在左故云变于吉也○朐其俱反】尸左执爵取脯擩醢祭之佐食授哜【授干肉之祭】尸受振祭哜反之祭酒卒爵奠于南方【反之反于佐食佐食反之于俎尸奠爵礼有终○爵不酢而奠之是为礼有终】主人及兄弟踊妇人亦如之主妇洗足爵亚献如主人仪无从踊如初賔长洗繶爵三献如亚献踊如初佐食取俎实于篚尸谡从者奉篚哭从之祝前哭者皆从及大门内踊如初【男女从尸男由左女由右及至也从尸不出大门者由庙门外无事尸之礼也古文谡作休】尸出门哭者止【以饯于外大门犹庙门】賔出主人送拜稽颡【送賔拜于大门外○从尸不出大门者有事尸限送賔大门外自是常礼但礼有终賔无答拜之礼也】主妇亦拜賔【女賔也不言出不言送拜之于闱门之内闱门如今东西掖门】丈夫説绖带于庙门外【既卒哭当变麻受之以葛也夕日则服葛者为祔期今文説为税○是日之夕主人因告賔祔期则服葛带也】入彻主人不与【入彻者兄弟大功以下言主人不与则知丈夫妇人在其中古文与为豫】妇人説首绖不説带【不説带齐斩妇人带不説也妇人少变而重带带下体之上也大功小功者葛带时亦不説者未可以轻文变于主妇之质至祔葛带以即位檀弓曰妇人不葛带○檀弓所言亦谓妇人服齐斩者大功以下是日虽不説麻明日袝祭则葛带以即位矣】无尸则不饯犹出几席设如初拾踊三【以饯尸者本为送神也丈夫妇人亦从几席而出古文席为筵○虽无尸送神不异故云如初】哭止告事毕賔出
　　记卒哭祭毕饯尸与无尸可饯者送神之礼
　　死三日而殡三月而遂卒哭【谓士也杂记曰大夫三月而五月而卒哭诸侯五月而七月而卒哭此记更从死起异人之间其义或殊○疏云士三日殡三月皆通死日死月数是以士之卒哭在三月内大夫以上殡除死日死月数大夫三月除死月则通四月又有五虞则卒哭在五月诸侯以上可知注异人谓记者不一人故言有更端】将旦而祔则荐【荐谓卒哭之祭○旦谓明日之旦】卒辞曰哀子某来日某隮祔尔于尔皇祖某甫尚飨【卒辞卒哭之祝辞隮升也尚庶几也不称馔明主为告祔也今文隮为齐○疏云迎尸之前祝释孝子辞云尔】女子曰皇祖妣某氏【女孙祔于祖母】妇曰孙妇于皇祖姑某氏【不言尔曰孙妇差疏也】其他辞一也【来日某隮祔尚飨】飨辞曰哀子某圭为而哀荐之飨【飨辞劝强尸之辞也圭絜也诗曰吉圭为饎凡吉祭飨尸曰孝子○疏云祔及练祥吉祭其辞亦用此但改哀为孝耳】
　　记卒哭祭告祔于神之辞与飨尸之辞
　　明日以其班祔【卒哭之明日也班次也丧服小记曰祔必以其昭穆亡则中一以上凡祔已复于寝如既祫主反其庙练而后迁庙古文班或为辨辨氏姓或然今文为胖○疏云祔祭与练祭祭在庙祭讫主反于寝其大祥与禫祭其主自然在寝祭之案下文禫月逢四时吉祭之月即得在庙祭但未配而已】沐浴栉搔翦【弥自饰也搔当音爪今文曰沐浴搔翦或为蚤揃揃或为鬋○搔注音爪翦子浅反】用专肤为折俎取诸脰膉【专犹厚也折俎谓主妇以下俎也体尽人多折骨以为之今以脰膉贬于纯吉今文字为折俎而説以为肵俎亦甚诬矣古文脰膉为头益也○吉祭折俎用体骨此用肤为不同○膉音益】其他如馈食【如特牲馈食之事或云以左胖虞右胖祔今此如馈食则尸俎肵俎皆有肩臂岂复用虞臂乎其不然明矣○疏云上文有俎则夫妇致爵以祔时变麻服葛其辞称孝夫妇致爵与特牲同注或云以下郑君以经文破当时左胖虞右胖祔之説也】用嗣尸【虞祔尚质未暇筮尸○用嗣尸者从虞至祔相继嗣而用一尸也】曰孝子某孝显相夙兴夜处小心畏忌不惰其身不宁【称孝者吉祭】用尹祭【尹祭脯也大夫士祭无云脯者今不言牲号而云尹祭亦记者误矣】嘉荐普淖普荐溲酒【普荐铏羮不称牲记其异者今文溲为醙】适尔皇祖某甫以隮祔尔孙某甫尚飨【欲其祔合两告之曾子问曰天子崩国君薨则祝取羣庙之主而藏诸祖庙礼也卒哭成事而后主各反其庙然则士之皇祖于卒哭亦反其庙无主则反庙之礼未闻以其币告之乎○上句告死者下句谓皇祖】
　　记祔祭之礼与告祔之辞
　　朞而小祥【小祥祭名祥吉也檀弓曰归祥肉古文朞皆作基】曰荐此常事【祝辞之异者言常者朞而祭礼也古文常为祥○此谓练祭】又朞而大祥曰荐此祥事【又复也○初丧至此二十五月】中月而禫【中犹间也禫祭名也与大祥间一月自丧至中凡二十七月禫之言澹澹然平安意也古文禫或为导○禫徒感反】是月也吉祭犹未配【是月是禫月也当四时之祭月则祭犹未以某妃配某氏哀未忘也少牢馈食礼祝祝曰孝孙某敢用柔毛刚鬛嘉荐普淖用荐歳事于皇祖伯某以某妃配某氏尚飨○疏云谓是禫月得禫祭仍在寝此月当四时吉祭之月则于庙行四时之祭于羣庙而犹未得以某妃配注引少牢祝辞明吉祭用配之常也】
　　记小祥大祥禫祭吉祭之节与祝辞之异








　　仪礼郑注句读卷十四
　　钦定四库全书
　　仪礼郑注句读卷十五
　　济阳张尔岐撰
　　特牲馈食礼第十五【郑目録云特牲馈食之礼谓诸侯之士祭祖祢非天子之士而于五礼属吉礼○注疏本不详他书目次呉氏补之云大戴第七小戴第十三别録第十五疏云案曲礼云大夫以索牛士以羊豕彼天子大夫士此仪礼特牲少牢故知是诸侯大夫士也祭法云适士二庙官师一庙官师谓中下之士祖祢共庙亦兼祭祖无问一庙二庙皆先祭祖后祭祢若祭无问尊卑庙数多少皆同日而祭毕以此及少牢惟筮一日】
　　特牲馈食之礼不诹日【祭祀自孰始曰馈食馈食者食道也诹谋也士贱职防时至事暇可以祭则筮其日矣不如少牢大夫先与有司于庙门诹丁巳之日○祭祀自孰始曰馈食者初祭即荐饪熟之牲体及黍稷是用生人食道以事其亲若天子诸侯之祭先有灌鬯朝践馈献之事至迎尸后乃进熟体黍稷也不诹日者不预诹前月下旬之丁巳以筮来月上旬之丁巳但可以筮则筮而已自此以下筮日筮尸宿尸宿賔视濯与牲凡五节皆祭前戒备之事○诹子须反】
　　及筮日主人冠端即位于门外西面【冠端冠端下言者冠有不端者门谓庙门○冠有不端者助祭者冠而着朝服是也此则冠与端皆】子姓兄弟如主人之服立于主人之南西面北上【所祭者之子孙言子姓者子之所生小宗祭而兄弟皆来与焉宗子祭则族人皆侍】有司羣执事如兄弟服东面北上【士之属吏也○疏云左传云士有子弟谓此】席于门中闑西阈外【为筮人设之也古文闑作栔阈作蹙】筮人取筮于西塾执之东面受命于主人【筮人官名也筮问也取其所用问神明者谓蓍也】宰自主人之左赞命命曰孝孙某筮来日某诹此某事适其皇祖某子尚飨【宰羣吏之长自由也赞佐也达也赞命由左者为神求变也士祭曰嵗事此言某事又不言妃者容大祥之后禫月之吉祭皇君也言君祖者尊之也某子者祖字也伯子仲子也尚庶几也○疏云少仪曰赞币自左诏辞自右此祭祀宰自左赞命为神求吉故变于常礼也】筮者许诺还即席西面坐卦者在左卒筮写卦筮者执以示主人【士之筮者坐蓍短由便卦者主画地识爻爻备以方写之】主人受视反之【反还】筮者还东面长占卒告于主人占曰吉【长占以其年之长幼旅占之】若不吉则筮逺日如初仪【远日旬之外日】宗人告事毕
　　右将祭筮日
　　前期三日之朝筮尸如求日之仪命筮曰孝孙某诹此某事适其皇祖某子筮某之某为尸尚飨【三日者容宿賔视濯也某之某者字尸父而名尸连言其亲庶几其冯依之也大夫士以孙之伦为尸○云三日者容宿賔视濯也者为筮尸之后祭日之前有二日容此二事也必连言尸之父者尸父与所祭者弥亲欲其神冯依之也】右筮尸
　　乃宿尸【宿读为肃肃进也进之者使知祭日当来凡宿或作速记作肃周礼亦作宿】主人立于尸外门外子姓兄弟立于主人之后北面东上【不东面者来不为賔客子姓立于主人之后上当其后○子姓东头为上者立当主人之后不得过主人也】尸如主人服出门左西面【不敢南面当尊】主人辟皆东面北上【顺尸○随顺尸意也】主人再拜尸答拜【主人先拜尊尸○疏云此决下文宿賔賔先拜主人乃答拜今此尊尸是以主人先拜也案少牢宿尸祝先释辞讫尸乃拜此尸答拜后宗人乃摈辞者士尸卑大夫之尸尊】宗人摈辞如初卒曰筮子为某尸占曰吉敢宿【宗人摈者释主人之辞如初者如宰赞命筮尸之辞卒曰者着其辞所易也○如初者如初筮尸曰孝孙某诹此某事适其皇祖某子乃易去下二语而曰筮子为某尸占曰吉敢宿】祝许诺致命【受宗人辞许之传命于尸始宗人祝北面至于传命皆西面受命东面释之】尸许诺主人再拜稽首【其许亦宗人受于祝而告主人】尸入主人退【相揖而去尸不拜送尸尊】
　　右宿尸
　　宿賔賔如主人服出门左西面再拜主人东面答再拜宗人摈曰某荐岁事吾子将涖之敢宿【荐进也涖临也言吾子将临之知賔在有司中今特肃之尊賔耳○士前祭二日选属吏为賔特肃一人以备三献属吏必来助祭故云吾子将涖之疏云属吏有公有司有私臣若在门外时同在门西东面北上及其入为賔及众賔者适西阶以俟行事公有司不选为賔者门西北面私臣不选为賔门东北面】賔曰某敢不敬从主人再拜賔答拜主人退賔拜送
　　右宿賔
　　厥明夕陈鼎于门外北面北上有鼏【厥其也宿賔之明日夕门外北面当门也古文鼏为密○宿賔之明日夕祭前一日之夕也少牢陈鼎在门东此当门士卑辟大夫也】棜在其南南顺实兽于其上东首【顺犹从也棜之制如今大木轝矣上有四周下无足兽腊也○特牲三鼎有豕鱼腊腊野兽之全干者○举音预】牲在其西北首东足【其西棜西也东足者尚右也牲不用棜以其生○豕北首东足寝其左故云尚右】设洗于阼阶东南壶禁在东序豆笾铏在东房南上几席两敦在西堂【东房房中之东当夹北西堂西夹室之前近南耳○大夫士直有东房西室故他经直言房不言东此经特言东房故注知是房内近东言当夹北者两夹皆堂半以南为之壁外相望当夹之北也西堂西夹室之前近南亦谓堂上遥望夹室耳】主人及子姓兄弟即位于门东如初【初筮位也】賔及众賔即位于门西东面北上【不象如初者以賔在而宗人祝不在○兼之宰在门西与賔同行皆与筮位异也】宗人祝立于賔西北东面南上【事弥至位弥异宗人祝于祭宜近庙】主人再拜賔答再拜三拜众賔众賔答再拜【众賔再拜者士贱旅之得备礼也○案有司彻主人降南面拜众賔于门东三拜众賔门东北面皆答一拜是大夫尊众賔不得备礼】主人揖入兄弟从賔及众賔从即位于堂下如外位【为视濯也】宗人升自西阶视壶濯及豆笾反降东北面告濯具【濯溉也不言敦铏者省文也东北面告縁賔意欲闻也言濯具不言絜以有几席○主人在东阶下宗人降自西阶宜东面告乃行至賔南而东北面告者故兼闻之于賔也】賔出主人出皆复外位【为视牲也】宗人视牲告充雍正作豕【充犹肥也雍正官名也北面以策动作豕视声气○雍正有司之主割烹者】宗人举兽尾告备举鼎鼏告絜【备具】请期曰羮饪【肉谓之羮饪熟也谓明日质明时而曰肉熟重豫劳賔宗人既得期西北面告賔有司】吿事毕賔出主人拜送
　　右视濯视牲
　　夙兴主人服如初立于门外东方南面视侧杀【夙早也兴起也主人服如初则其余有不端者侧杀杀一牲也○自此至立于中庭言祭日陈设及位次之事主人服如初谓端也案下记唯尸祝佐食与主人同服賔及兄弟筮日筮尸视濯亦端至祭日则皆朝服冠缁带缁韠】主妇视饎爨于西堂下【炊黍稷曰饎宗妇为之爨灶也西堂下者堂之西下也近西壁南齐于坫古文饎作糦周礼作】亨于门外东方西面北上【亨煑也煑豕鱼腊以镬各一爨诗云谁能亨鱼溉之釡鬵○鬵音寻】羹饪实鼎陈于门外如初【初视濯也】尊于戸东酒在西【戸东室戸东酒在西尚之凡尊酌者在左○郑注云凡尊酌者在左酒不酌故在右是以东西为左右少仪云尊者以酌者之左为上尊又据酌者北面临尊而言左右以西为左其位置虽同而言有殊也】实豆笾铏陈于房中如初【如初者取而实之既而反之】执事之俎陈于阶间二列北上【执事谓有司及兄弟二列者因其位在东西祝主人主妇之俎亦存焉不升鼎者异于神】盛两敦陈于西堂借用萑几席陈于西堂如初【盛黍稷者宗妇也萑细苇古文用为于○借慈夜反萑音丸】尸盥匜水实于槃中箪巾在门内之右【设盥水及巾尸尊不就洗又不挥门内之右象洗在东统于门东西上凡乡内以入为左右乡外以出为左右○以匜贮水而置之槃待尸盥则执匜沃水而槃承之箪巾箪中贮巾也门内之右门东也】祝筵几于室中东面【为神敷席也至此使祝接神】主妇纚笄宵衣立于房中南面【主妇主人之妻虽姑存犹使之主祭祀纚笄首服宵绮属也此衣染之以黒其缯本名曰宵诗有素衣朱宵记有宵衣凡妇人助祭者同服也内则曰舅没则姑老冢妇所祭祀賔客毎事必请于姑○注引内则者证主妇为主人之妻也○纚山买反】主人及賔兄弟羣执事即位于门外如初宗人告有司具【具犹辨也】主人拜賔如初揖入即位如初【初视濯也】佐食北面立于中庭【佐食賔佐尸食者立于宗人之西○疏云案下记云佐食当事则户外南面无事则中庭北面此经谓无事时也又云主人行事阼阶宗人亦在阼阶南摈主人佐食北面于中庭明在宗人之北可知】右祭日陈设及位次
　　主人及祝升祝先入主人从西面于戸内【祝先入接神宜在前也少牢馈食礼曰祝盥于洗升自西阶主人盥升自阼阶祝先入南面○自此至主人再拜稽首言主人主妇祝佐食初行隂厌之祭注引少牢者明此经主人及祝盥升面位亦与彼同也】主妇盥于房中荐两豆葵菹蜗醢醢在北【主妇盥盥于内洗昏礼妇洗在北堂直室东隅○蜗力禾反】宗人遣佐食及执事盥出【命之盥出当助主人及賔举鼎】主人降及賔盥出主人在右及佐食举牲鼎賔长在右及执事举鱼腊鼎除鼏【及与也主人在右统于东主人与佐食者賔尊不载少牢馈食礼鱼用鲋腊用麋士腊用○疏云鼎在门外北上东为右人西为左人右人尊入时在鼎前左人卑入时在鼎后又载牲体于俎又设俎神坐前主人升乃以东为主今在堂下主人在右故云统于东也賔主当相对为左右以賔尊不载牲体故使佐食对主人使賔为右人而使执事在左而载也○鲋音附】宗人执毕先入当阼阶南面【毕状如义盖为其似毕星取名焉主人亲举宗人则执毕导之既错又以毕临匕载备失脱也杂记曰朼用桑长三尺毕用桑长三尺刋其本与末朼毕同材明矣今此朼用棘心则毕亦用棘心旧説云毕似御他神物神物恶桑义则少牢馈食及虞无义何哉此无义者乃主人不亲举耳少牢大夫祭不亲举虞丧祭也主人未执事祔练祥执事用桑义自此纯吉用棘心义○朼音匕】鼎西面错右人抽扃委于鼎北【右人谓主人及二賔既错皆西面俟也】赞者错俎加匕【赞者执俎及匕从鼎入者其错俎东缩加匕东柄既则退而左人北面也○少牢云俎皆设于鼎西西肆又云匕皆加于鼎东枋】乃朼【右人也尊者于事指使可也左人载之】佐食升肵俎鼏之设于阼阶西【肵谓心舌之俎也郊特牲曰肵之为言敬也言主人之所以敬尸之俎古文鼏皆作密○肵音祈】卒载加匕于鼎【卒已也已载毕亦加焉】主人升入复位俎入设于豆东鱼次腊特于俎北【入设俎载者腊特馔要方也凡馔必方者明食味人之性所以正○俎入设于豆东豕俎当菹豆之东也鱼次鱼又次豕东也腊特俎北则与醢相直而正方】主妇设两敦黍稷于俎南西上及两铏芼设于豆南南陈【宗妇不赞敦铏者以其少可亲之芼菜也】祝洗酌奠奠于铏南遂命佐食啓防佐食啓防郤于敦南出立于戸西南面【酌奠奠其爵觯少牢馈食礼啓防乃奠之○防古外反】主人再拜稽首祝在左【稽首服之甚者祝在左当为主人释辞于神也祝祝曰孝孙某敢用刚鬛嘉荐普淖用荐某事于皇祖某子尚飨○淖女孝反】卒祝主人再拜稽首
　　右隂厌
　　祝迎尸于门外【尸自外来代主人接之就其次而请不拜不敢与尊者为礼周礼掌次凡祭祀张尸次○自此以下言迎尸入行正祭初尸食九饭次主人酳尸次主妇亚献尸次賔长三献尸次献賔及兄弟次长兄弟为加爵次众賔长为加爵次嗣举奠次旅酬次佐食献尸凡十节事尸者八节其献賔及兄弟与旅酬皆承尸意而行神惠者也此九饭节内有妥尸祝飨有挼祭有初三饭有再三饭有终三饭有盛肵俎又其六细节】主人降立于阼阶东【主人不迎尸成尸尊尸所祭者之孙也祖之尸则主人乃宗子祢之尸则主人乃父道事神之礼庙中而已出迎则为厌○厌一叶反】尸入门左北面盥宗人授巾【侍盥者执其器就之执箪者不授巾贱也宗人授巾庭长尊少牢馈食礼曰祝先入门右尸入门左○盥器设门右今尸入门左各执器就尸盥也】尸至于阶祝延尸尸升入祝先主人从【延进在后诏侑曰延礼器所谓诏侑武方者也少牢馈食礼曰尸升自西阶入祝从主人升自阼阶祝先入主人从○诏侑武方彼注武无也引少牢者见此经尸入次序与彼同法也○武音无】尸即席坐主人拜妥尸【妥安坐也】尸答拜执奠祝飨主人拜如初【飨劝彊之也其辞取于士虞记则宜云孝孙某圭为孝荐之飨旧説云明荐之○以上妥尸祝飨○彊其丈反】祝命挼祭尸左执觯右取菹防于醢祭于豆间【命诏尸也挼祭祭神食也士虞礼古文曰祝命佐食堕祭周礼曰既祭则藏其堕堕与挼读同耳防醢者染于醢○乡者设馔隂厌以饫神今尸来当食神食故先挼祭之也挼陆氏作许恚反注云堕挼读同堕亦作呼回反堕取降下挼取切摩各于祭义有似也○挼注音堕防如悦反】佐食取黍稷肺祭授尸尸祭之祭酒啐酒告防主人拜尸奠觯答拜【肺祭刌肺也防美也祭酒谷味之芬芬者齐敬共之惟恐不美告之美达其心明神享之】祭铏尝之告防主人拜尸答拜【铏肉味之有菜和者曲礼客絮羮主人辞不能亨○以上尸挼祭】祝命尔敦佐食尔黍稷于席上【尔近也近之便尸之食也】设大羮湆于醢北【大羮湆煑肉汁也不和贵其质设之所以敬尸也不祭不哜大羮不为神非盛者也士虞礼曰大羮湆自门入今文湆皆为汁○疏曰云醢北者为荐左案公食大夫昏礼大羮湆皆在荐右此在左者神礼变于生人】举肺以授尸尸受振祭哜之左执之【肺气之主也正体之贵者先食啗之所以导食通气】乃食食举【举言食者明凡解体皆连肉○举肺脊也从俎举向口因名为举】主人羞肵俎于腊北【肵俎主于尸主人亲羞敬也神俎不亲设者贵得賔客以神事其先】尸三饭告饱祝侑主人拜【三饭告饱礼一成也侑劝也或曰又劝之使又食少牢馈食礼侑辞曰皇尸未实侑也○尸三饭】佐食举干尸受振祭哜之佐食受加于肵俎举兽干鱼一亦如之【干长胁也兽腊其体数与牲同】尸实举于菹豆【为将食庶羞举谓肺脊】佐食羞庶羞四豆设于左南上有醢【庶众也众羞以豕肉所以为异味四豆者膮炙胾醢南上者以膮炙为上以有醢不得防也】尸又三饭告饱祝侑之如初【礼再成也○尸又三饭】举骼及兽鱼如初尸又三饭告饱祝侑之如初【礼三成兽鱼如初者兽骼鱼一也】举肩及兽鱼如初【不复饭者三三者士之礼大成也举先正脊后肩自上而郤下防而前终始之次也○尸又三饭不复饭】佐食盛肵俎俎释三个【佐食取牲鱼腊之余盛于肵俎将以归尸俎释三个为改馔于西北隅遗之所释者牲腊则正脊一骨长胁一骨及臑也鱼则三头而已个犹枚也今俗言物数有若干个者此读然】举肺脊加于肵俎反黍稷于其所【尸授佐食佐食受而加之反之也肺脊初在菹豆○佐食盛肵俎】
　　右尸入九饭
　　主人洗角升酌酳尸【酳犹衍也是献尸也云酳者尸既卒食又却颐衍养乐之不用爵者下大夫也因父子之道质而用角角加人事略者今文酳皆为酌○此初献节内有主人献尸有尸醋主人且亲嘏有主人献祝主人献佐食凡四细节】尸拜受主人拜送尸祭酒啐酒賔长以肝从【肝肝炙也古文无长○疏云此直云肝从亦当如少牢賔长羞牢肝用俎缩执俎肝亦缩进末盐在右】尸左执角右取肝防于盐振祭哜之加于菹豆卒角祝受尸角曰送爵皇尸卒爵主人拜尸答拜【曰送爵者节主人拜○主人献尸】祝酌授尸尸以醋主人【醋报也祝酌不洗尸不亲酌尊尸也古文醋作酢】主人拜受角尸拜送主人退佐食授挼祭【退者进受爵反位尸将嘏主人佐食授之挼祭亦使祭尸食也其授祭亦取黍稷肺祭古文挼作绥】主人坐左执角受祭祭之祭酒啐酒进听嘏【听犹待也受福曰嘏嘏长也大也待尸授之以长大之福也○嘏古雅反】佐食抟黍授祝祝授尸尸受以菹豆执以亲嘏主人【独用黍者食之主其辞则少牢馈食礼有焉○少牢云祝以嘏于主人曰皇尸命工祝承致多福无疆于女孝孙来女孝孙使女受禄于天宜稼于田眉寿万年勿替引之彼命祝致嘏故云皇尸命工祝此尸亲嘏当省去此语直用承致多福以下○大官反】主人左执角再拜稽首受复位诗怀之实于左袂挂于季指卒角拜尸答拜【诗犹承也谓奉纳之懐中季小也实于左袂挂袪以小指者便卒角也少牢馈食礼曰兴受黍坐振祭哜之○引少牢文明此亦当兴受坐祭复哜之也○挂俱卖反】主人出写啬于房祝以笾受【变黍言啬因事托戒欲其重稼啬啬者农力之成功○尸醋主人且亲嘏】筵祝南面【主人自房还时】主人酌献祝祝拜受角主人拜送设菹醢俎【行神恵也先献祝以接神尊之菹醢皆主妇设之佐食设俎】祝左执角祭豆兴取肺坐祭哜之兴加于俎坐祭酒啐酒以肝从祝左执角右取肝防于盐振祭哜之加于俎卒角拜主人答拜受角【○主人献祝】酌献佐食佐食北面拜受角主人拜送佐食坐祭卒角拜主人答拜受角降反于篚升入复位【○疏云下记云佐食俎觳折脊脇○主人献佐食】
　　右主人初献
　　主妇洗爵于房酌亚献尸【亚次也次犹贰主妇贰献不侠拜者士妻仪简耳○此下主妇亚献节内有献尸有尸醋有献祝有献佐食亦四节】尸拜受主妇北面拜送【北面拜者辟内子也大夫之妻拜于主人北西面】宗妇执两笾戸外坐主妇受设于敦南【两笾枣栗枣在西】祝赞笾祭尸受祭之祭酒啐酒【笾祭枣栗之祭其祭之亦于豆祭】兄弟长以燔从尸受振祭哜之反之【燔炙肉也○反之谓反燔于长兄弟】羞燔者受加于肵出【出者俟后事也○俟后事谓俟主妇献祝更当羞燔于祝】尸卒爵祝受爵命送如初【送者送卒爵○主妇献尸】酢如主人仪【尸酢主妇如主人仪者自祝酌至尸拜送如酢主人也不易爵辟内子○少牢尸酢主妇则易爵也】主妇适房南面佐食挼祭主妇左执爵右抚祭祭酒啐酒入卒爵如主人仪【抚挼祭示亲祭佐食不授而祭于地亦仪简也入室卒爵于尊者前成礼明受恵也○尸酢主妇】献祝笾燔从如初仪及佐食如初卒以爵入于房【及佐食如初如其献佐食则拜主人之北西面也○如初如主人献佐食之拜位献尸献祝皆北面此独西面者以佐食北面不宜同面拜送也○主妇献祝献佐食】
　　右主妇亚献
　　賔三献如初燔从如初爵止【初亚献也尸止爵者三献礼成欲神恵之均于室中是以奠而待之○此下言賔长三献疏云此一科之内乃有十一爵賔献尸一也主妇致爵于主人二也主人酢主妇三也主人致爵于主妇四也主妇酢主人五也尸举奠爵酢賔长六也賔长献祝七也又献佐食八也賔又致爵于主人九也又致爵于主妇十也賔受主人酢十一也愚案自主妇致爵主人以下皆所谓均神恵于室中者约略分之为六节○賔献尸尸暂止爵】席于戸内【为主人铺之西面席自房来】主妇洗爵酌致爵于主人主人拜受爵主妇拜送爵【主妇拜拜于北面也今文曰主妇洗酌爵】宗妇赞豆如初主妇受设两豆两笾【初赞亚献也主妇荐两豆笾东面也】俎入设【佐食设之】主人左执爵祭荐宗人赞祭奠爵兴取肺坐絶祭哜之兴加于俎坐捝手祭酒啐酒【絶肺祭之者以离肺长也少仪曰牛羊之肺离而不提心豕亦然捝拭也捝手者为絶肺染汗也刌肺不捝手古文捝皆作説】肝从左执爵取肝防于盐坐振祭哜之宗人受加于俎燔亦如之兴席末坐卒爵拜【于席末坐卒爵敬也一酌而备再从而次之亦均】主妇答拜受爵酌醋左执爵拜主人答拜坐祭立饮卒爵拜主人答拜【○主妇致爵于主人因自酢】主妇出反于房主人降洗酌致爵于主妇席于房巾南面主妇拜受爵主人西面答拜宗妇荐豆俎从献皆如主人主人更爵酌醋卒爵降实爵于篚入复位【主人更爵自酢男子不承妇人爵也祭统曰夫妇相授受不相袭处酢必易爵明夫妇之别今文授为受○主人致爵于主妇更爵自酢】三献作止爵【賔也谓三献者以事命之作起也旧説云賔入戸北面曰皇尸请举爵】尸卒爵酢【○賔作爵尸酢賔其酢当亦祝酌尸拜送】酌献祝及佐食【○賔献祝及佐食】洗爵酌致于主人主妇燔从皆如初更爵酢于主人卒复位【洗乃致爵为异事新之燔从皆如初者如亚献及主人主妇致爵也凡献佐食皆无从其荐俎献兄弟以齿设之賔更爵自酢亦不承妇人爵○賔致爵主人主妇更爵自酢】
　　右賔三献
　　主人降阼阶西面拜賔如初洗【拜賔而洗爵为将献之如初视濯时主人再拜賔答拜三拜众賔众賔答再拜者○此下献賔献众賔设尊酬賔献长兄弟献众兄弟献内兄弟凡六节以三献尸讫事神礼成顺神意以达恵六节共为一科其设尊两阶先以酬賔又所以为旅酬发端也】賔辞洗卒洗揖让升酌西阶上献賔賔北面拜受爵主人在右答拜【就賔拜者此礼不主于尊也賔卑则不专阶主人在右统于其位】荐脯醢设折俎【凡节解者皆曰折俎不言其体略云折俎非贵体也上賔骼众賔仪公有司设之】賔左执爵祭豆奠爵兴取肺坐絶祭哜之兴加于俎坐捝手祭酒卒爵拜主人答拜受爵酌酢奠爵拜賔答拜【主人酌自酢者賔不敢敌主人主人达其意】主人坐祭卒爵拜賔答拜揖执祭以降西面奠于其位位如初荐俎从设【位如初复其位东面少牢馈食礼宰夫执荐以从设于祭东司士执俎以从设于荐东是则皆公有司为之与○賔位在西阶下东面今受献于西阶上言位如初明复西阶下东面位也】众賔升拜受爵坐祭立饮荐俎设于其位辩主人备答拜焉降实爵于篚【众賔立饮贱不备礼乡饮酒记曰立卒爵者不拜既爵备尽尽人之答拜○献賔及众賔】尊两壶于阼阶东加勺南枋西方亦如之【为酬賔及兄弟行神惠不酌上尊卑异之就其位尊之两壶皆酒优之先尊东方示惠由近礼运曰澄酒在下】主人洗觯酌于西方之尊西阶前北面酬賔賔在左【先酌西方者尊賔之义】主人奠觯拜賔答拜主人坐祭卒觯拜賔答拜主人洗觯賔辞主人对卒洗酌西面賔北面拜【西面者乡賔位立于西阶之前賔所答拜之东北】主人奠觯于荐北【奠酬于荐左非为其不举行神惠不可同于饮酒】賔坐取觯还东面拜主人答拜賔奠觯于荐南揖复位【还东面就其位荐西奠觯荐南明将举○疏曰云揖复位者则初奠时少南于位可知云还东面者则初賔坐取觯荐东西面可知故郑注云还东面就其位荐西也○设尊酬賔以啓旅酬】主人洗爵献长兄弟于阼阶上如賔仪【酬賔乃献长兄弟者献之礼成于酬先成賔礼此主人之义亦有荐脀设于位私人为之与○疏云长兄弟初受献于阼阶上时亦荐脯醢设折俎于阼阶上祭讫乃执以降设于下位皆当如賔仪愚案注疏皆不言酢既云如賔仪当亦主人自酢也】洗献众兄弟如众賔仪【献卑而必为之洗者显神惠此言如众賔仪则如献众賔洗明矣○献长兄弟及众兄弟】洗献内兄弟于房中如献众兄弟之仪【内兄弟内賔宗妇也如众兄弟如其拜受坐祭立饮设荐俎于其位而立内賔位在房中之尊北不殊其长略妇人也有司彻曰主人洗献内賔于房中南面拜受爵○下记云尊两壶于房中西墉下南上内賔立于其北东面南上宗妇北堂东面北上注引有司彻见拜受爵面位与彼同也】主人西面答拜更爵酢卒爵降实爵于篚入复位【爵辩乃自酢以初不殊其长也内賔之长亦南面答拜○献内兄弟】
　　右献賔与兄弟
　　长兄弟洗觚为加爵如初仪不及佐食洗致如初无从【大夫士三献而礼成多之为加也不及佐食无从杀也致致于主人主妇○此三献之外复为加爵云如初仪者如賔长三献之仪但賔长献十一爵此长兄弟加献唯六爵洗觚献尸一也尸酢长兄弟二也献祝三也致爵主人四也致爵主妇五也受主人酢六也】
　　右长兄弟加爵
　　众賔长为加爵如初爵止【尸爵止者欲神惠之均于在庭○此众賔长为加爵云如初亦如賔长三献但尸受爵祭啐之后即止而不饮待旅酬西阶一觯毕加爵者乃请尸举爵众賔长非三献之賔在庭众賔中之长者也】
　　右众賔长加爵
　　嗣举奠盥入北面再拜稽首【嗣主人将为后者举饮酒也使嗣子饮奠者将传重累之者大夫之嗣子不举奠辟诸侯○此下言主人嗣子饮奠献尸举奠者举前隂厌时祝所奠于铏南之爵而饮之举奠本言其事下文遂以目其人谓嗣为举奠】尸执奠进受复位祭酒啐酒尸举肝举奠左执觯再拜稽首进受肝复位坐食肝卒觯拜尸备答拜焉【食肝受尊者赐不敢余也备犹尽也每拜答之以尊者与卑者为礼略其文耳古文备为复】举奠洗酌入尸拜受举奠答拜尸祭酒啐酒奠之举奠出复位【啐之者答其欲酢已也奠之者复神之奠觯嗣齿于子姓凡非主人升降自西阶】
　　右嗣举奠献尸
　　兄弟弟子洗酌于东方之尊阼阶前北面举觯于长兄弟如主人酬賔仪【弟子后生也○此下言旅酬前主人酬賔已举西阶一觯此弟子复举东阶一觯皆为旅酬啓端因于此时告祭设羞先旅西阶一觯加爵者即作止爵次旅东阶一觯又次并旅东西二觯而神惠均于在庭矣凡六节○兄弟弟子举觯】宗人告祭脀【脀俎也所告者众賔众兄弟内賔也献时设荐俎于其位至此礼又杀告之祭使成礼也其祭皆离肺不言祭豆可知】乃羞【羞庶羞也下尸胾醢豆而已此所羞者自祝主人至于内賔无内羞○告賔祭设庶羞】賔坐取觯阼阶前北面酬长兄弟长兄弟在右【荐南奠觯○賔所取者主人所用酬賔賔奠于荐南者也疏曰賔主相酬主人常在东其同在賔中则受酬者在左】賔奠觯拜长兄弟答拜賔立卒觯酌于其尊东面立长兄弟拜受觯賔北面答拜揖复位【其尊长兄弟尊也此受酬者拜亦北面○长兄弟尊阼阶东之尊也疏云旅酬无算爵以饮者酬已尊酬人之时酌彼尊】长兄弟西阶前北面众賔长自左受旅如初【旅行也受行酬也初賔酬长兄弟】长兄弟卒觯酌于其尊西面立受旅者拜受长兄弟北面答拜揖复位众賔及众兄弟交错以辩皆如初仪【交错犹言东西○旅西阶一觯】为加爵者作止爵如长兄弟之仪【于旅酬之间言作止爵明礼杀竝作○如长兄弟之仪其受尸酢献祝致爵主人主妇受主人酢皆同也前作止爵待致爵讫此作止爵在旅酬之间故注云礼杀并作○作止爵】长兄弟酬賔如賔酬兄弟之仪以辩卒受者实觯于篚【长兄弟酬賔亦坐取其奠觯此不言交错以辩賔之酬不言卒受者实觯于篚明其相报礼终于此其文省○此所举奠觯即上弟子举于其长者也○旅阼阶一觯】賔弟子及兄弟弟子洗各酌于其尊中庭北面西上举觯于其长奠觯拜长皆答拜举觯者祭卒觯拜长皆答拜举觯者洗各酌于其尊复初位长皆拜举觯者皆奠觯于荐右【奠觯进奠之于荐右非神惠也今文曰奠于荐右○賔弟子兄弟弟子各举觯于其长将交相酬为无算爵也】长皆执以兴举觯者皆复位答拜长皆奠觯于其所皆揖其弟子弟子皆复其位【复其位者东西面位弟子举觯于其长所以序长幼教孝弟凡堂下拜亦皆北面】爵皆无算【算数也賔取觯酬兄弟之党长兄弟取觯酬賔之党唯己所欲亦交错以辩无次第之数因今接防使之交恩定好优劝之○二觯并举为无算爵】
　　右旅酬
　　利洗散献于尸酢及祝如初仪降实散于篚【利佐食也言利以今进酒也更言献者以利待尸礼将终宜一进酒嫌于加爵亦当三也不致爵礼又杀也○以进酒名利利者养也】
　　右佐食献尸
　　主人出立于戸外西南【事尸礼毕】祝东面告利成【利犹养也供养之礼成不言礼毕于尸闲之嫌○疏曰少牢云主人出立于阼阶上南面祝出立于西阶上东面祝告曰利成此戸外告利成彼阶上告利成以尊者稍逺于尸若天子诸候礼毕于堂下告利成】尸谡祝前主人降【谡起也前犹导也少牢馈食礼曰祝入尸谡主人降立于阼阶东西面祝先尸从遂出于庙门前尸之义士虞礼备矣○士虞礼有室中出戸降阶出庙前尸之事故云备矣】祝反及主人入复位命佐食彻尸俎俎出于庙门【俎所以载肵俎少牢馈食礼曰有司受归之】彻庶羞设于西序下【为将馂去之庶羞主为尸非神馔也尚书传曰宗室有事族人皆侍终日大宗已侍于賔奠然后燕私燕私者何也已而与族人饮也此彻庶羞置西序下者为将以燕饮与然则自尸祝至于兄弟之庶羞宗子以与族人燕饮于堂内賔宗妇之庶羞主妇以燕饮于房】
　　右尸出归尸俎彻庶羞
　　筵对席佐食分簋铏【为将馂分之也分簋者分敦黍于防为有对也敦有虞氏之器也周制士用虞变敦言簋容同姓之士得从周制耳祭统曰馂者祭之末也不可不知也是故古之人有言曰善终者如始馂其是已是故古之君子曰尸亦馂鬼神之余也惠术也可以观政矣○此下言嗣子共长兄弟对馂筵对席者对尸席而设筵以待下也上坐尸席东向此在其东西向】宗人遣举奠及长兄弟盥立于西阶下东面北上祝命尝食者举奠许诺升入东面长兄弟对之皆坐佐食授举各一肤【命告也士使嗣子及兄弟其惠不过族亲古文皆作馂○少牢大夫则二佐食及二賔长馂命尝食即命馂也○子峻反】主人西面再拜祝曰有以也两奠举于俎许诺皆答拜【以读如何其乆也必有以也之以祝告释辞以戒之言女此当有所以也以先祖有德而享于此祭其坐其余亦当以之也少牢馈食礼不戒者非亲眤也旧説曰主人拜下席南】若是者三【丁宁戒之○谓告者三诺者三拜者三】皆取举祭食祭举乃食祭铏食举【食乃祭铏礼杀○前正祭之时尸祭铏乃尔黍食之○食】卒食主人降洗爵宰赞一爵主人升酌酳上上拜受爵主人答拜酳下亦如之【少牢馈食礼曰赞者洗三爵酌主人受于戸内以授次旧説云主人北面授下爵○引少牢者欲见此亦主人受于户内以授下】主人拜祝曰酳有与也如初仪【主人复拜为戒也与读如诸侯以礼相与之与言女酳此当有所与也与者与兄弟也既知似先祖之德亦当与女兄弟谓教化之○诸侯以礼相与礼运文彼言诸侯防同聘问一德以尊天子此戒嗣子与长兄弟及众兄弟相教化相与以尊先祖之德也】两执爵拜【答主人也○上文曰如初仪当亦三告三诺则拜亦当三拜也】祭酒卒爵拜主人答拜两皆降实爵于篚【○酳】上洗爵升酌酢主人主人拜受爵【下复兄弟位不复升也】上即位坐答拜【既授爵户内乃就坐】主人坐祭卒爵拜上答拜受爵降实于篚【○上酢主人】主人出立于户外西面【事馂者礼毕】
　　右嗣子长兄弟○愚于此节不能无疑嗣子子也主人拜祝拜酳拜受酢如事严賔然为之子者何以安乎
　　祝命彻阼俎豆笾设于东序下【命命佐食阼俎主人之俎宗妇不彻豆笾彻礼略各有为而已设于东序下亦将燕也○此下言彻荐俎改设馔为阳厌】祝执其俎以出东面于戸西【俟告利成少牢下篇曰祝告利成乃执俎以出】宗妇彻祝豆笾入于房彻主妇荐俎【宗妇既并彻彻其卑者士虞礼曰祝荐席彻入于房】佐食彻尸荐俎敦设于西北隅几在南厞用筵纳一尊佐食阖牖戸降【厞隠也不知神之所在或诸逺人乎尸谡而改馔为幽闇庶其飨之所以为厌饫少牢馈食礼曰南面如馈之设此所谓当室之白阳厌也则尸未入之前为隂厌矣曾子问曰殇不备祭何谓隂厌阳厌也○室中未前先已彻去庶羞此时佐食又彻阼俎豆笾祝自执其俎出宗妇又彻祝豆笾入房唯余尸两荐豆三俎各三个两敦两铏自西南隅改馔于西北隅为阳厌也疏云引少牢者见彼大夫礼阳厌南面此士礼东面虽面位不同当室之白则同又云祭于奥中不得戸明故名隂厌改馔西北隅以向戸明故为阳厌○厌一艶反】祝告利成降出主人降即位宗人告事毕
　　右改馔阳厌
　　賔出主人送于门外再拜【拜送賔也凡去者不答拜】佐食彻阼俎堂下俎毕出【记俎出莭兄弟及众賔自彻而出唯賔俎有司彻归之尊賔者○方祝命佐食彻阼俎之时堂下众俎毕出先彻室中乃彻堂下故云记俎出节也】
　　右礼毕送賔
　　记
　　特牲馈食其服皆朝服冠缁带缁韠【于祭服此也皆者谓賔及兄弟筮日筮尸视濯亦端至祭而朝服朝服者诸侯之臣与其君日视朝之服大夫以祭命賔兄弟縁孝子欲得嘉賔尊客以事其祖祢故服之缁韠者下大夫之臣夙兴主人服如初则固端】唯尸祝佐食端裳黄裳杂裳可也皆爵韠【与主人同服周礼士之齐服有端素端然则裳上士也黄裳中士杂裳下士】
　　记祭时衣冠
　　设洗南北以堂深东西当东荣【荣屋翼也】水在洗东【祖天地之左海】篚在洗西南顺实二爵二觚四觯一角一散【顺从也言南从统于堂也二爵者谓賔献爵止主妇当致也二觚长兄弟酌众賔长为加爵二人班同迎接并也四觯一酌奠其三长兄弟酬賔卒受者与賔弟子兄弟弟子举觯于其长礼杀事相接礼器曰贵者献以爵贱者献以散尊者举觯卑者举角旧説云爵一升觚二升觯三升角四升散五升】壶棜禁馔于东序南顺覆两壶焉盖在南明日卒奠幂用绤即位而彻之加勺【覆壶者盝沥水宜为其不宜尘幂用绤以其坚洁禁言棜者祭尚厌饫得与大夫同器不为神戒也○覆壶者谓倒置其壶口下腹上以漉涤濯之水且免尘坋至明日尊于戸东时始注酒其中盖在南盖即绤幂未奠不设幂卒奠乃设之奠者祝洗酌奠铏南也即位尸即席也】笾巾以绤也纁里枣烝栗择【笾有巾者果实之物多皮核优尊者可烝里之也烝择互文旧説云纁里者皆被】铏芼用苦若薇皆有滑夏葵冬荁【苦苦荼也荁堇属干之冬滑于葵诗云周原膴膴堇荼如饴云今文苦为芐芐乃地黄非也】棘心匕刻【刻若今龙头】牲爨在庙门外东南鱼腊爨在其南皆西面饎爨在西壁【饎炊也西壁堂之西墙下旧説云南北直屋梠稷在南】肵俎心舌皆去本末午割之实于牲鼎载心立舌缩俎【午割从横割之亦勿没立缩顺其牲心舌知食味者欲尸之飨此祭是以进之】賔与长兄弟之荐自东房其余在东堂【东堂东夹之前近南○疏曰其余谓众賔兄弟之荐也】
　　记器具品物陈设之法
　　沃尸盥者一人奉槃者东面执匜者西面淳沃执巾者在匜北【匜北执匜之北亦西面每事各一人淳沃稍注之今文淳作激】宗人东面取巾振之三南面授尸卒执巾者受【宗人代授巾庭长尊】尸入主人及賔皆辟位出亦如之【辟位逡遁】
　　记事尸之礼
　　嗣举奠佐食设豆盐【肝宜盐也】佐食当事则戸外南面无事则中庭北面【当事将有事而未至】凡祝呼佐食许诺【呼犹命也】宗人献与旅齿于众賔【尊庭长齿从其长幼之次】佐食于旅齿于兄弟记佐食所事因及宗人佐食齿列
　　尊两壶于房中西牖下南上【为妇人旅也其尊之节亚西方○尊之亚西方者谓设尊两阶时先阼阶次西方又次乃于房中故云亚也】内賔立于其北东面南上宗妇北堂东面北上【二者所谓内兄弟内賔姑姊妹也宗妇族人之妇其夫属于所祭为子孙或南上或北上宗妇宜统于主妇主妇南面北堂中房而北○姑姊妹賔类自取曲礼云东乡西乡以南方为上宗妇取统于主妇主妇北堂南面故也】主妇及内賔宗妇亦旅西面【西面者异于献也男子献于堂上旅于堂下妇人献于南面旅于西面内賔象众賔宗妇象兄弟其节与其仪依男子也主妇酬内賔之长酌奠于荐左内賔之长坐取奠于右宗妇之娣妇举觯于其姒妇亦如之内賔之长坐取奠觯酬宗妇之姒交错以辩宗妇之姒亦取奠觯酬内賔之长交错以辩内賔之少者宗妇之娣妇各举觯于其长竝行交错无算其拜及饮者皆西面主妇之东南】宗妇赞荐者执以坐于戸外授主妇
　　记设内尊与内兄弟面位旅酬赞荐诸仪
　　尸卒食而祭饎爨雍爨【雍孰肉以尸享祭灶有功也旧説云宗妇祭饎爨亨者祭雍爨用黍肉而已无笾豆俎礼器曰燔燎于爨夫爨者老妇之祭盛于盆尊于瓶】
　　记祭灶之节
　　賔从尸俎出庙门乃反位【賔从尸送尸也士之助祭终其事也俎尸俎也賔既送尸复入反位者宜与主人为礼乃去之】
　　记賔送尸反位之节
　　尸俎右肩臂臑肫胳正脊二骨横脊长胁二骨短胁【尸俎神俎也士之正祭礼九体贬于大夫有并骨二亦得十一之名合少牢之体数此所谓放而不致者凡俎食之数竒脊无中胁无前贬于尊者不贬正脊不夺正也正脊二骨长胁二骨者将举于尸尸食未饱不欲空神俎○放而不致礼器文】肤三【为用二厌饫一也】离肺一【离犹防也小而长午割之亦不提心谓之举肺】刌肺三【为尸主人主妇祭今文刌为切】鱼十有五【鱼水物以头枚数隂中之物取数于月十有五日而盈少牢馈食礼亦云十有五而俎尊卑同此所谓经而等也○经而等亦礼器文】腊如牲骨【不但言体以有一骨二骨者】祝俎髀脡脊二骨胁二骨【凡接于神及尸者俎不过牲三体以特牲约加其可并者二亦得竒名少牢馈食礼羊豕各三体○疏云加其可并者二骨者是尊祝也】肤一离肺一阼俎臂正脊二骨横脊长胁二骨短胁【主人尊欲其体得祝之加数五体又于可并者二亦得竒名臂左体臂】肤一离肺一主妇俎觳折【觳后足折分后右足以为佐食俎不分左臑折辟大夫妻】其余如阼俎【余谓脊胁肤肺】佐食俎觳折脊胁【三体卑者从正】肤一离肺一賔骼长兄弟及宗人折其余如佐食俎【骼左骼也賔俎全体尊賔不用尊体为其已甚卑而全之其宜可也长兄弟及宗人折不言所分略之】众賔及众兄弟内賔宗妇若有公有司私臣皆殽脀【又略此所折骨直破折余体可殽者升之俎一而已不备三者贱祭礼接神者贵凡骨有肉曰殽祭统曰凡为俎者以骨为主贵者取贵骨贱者取贱骨贵者不重贱者不虚示均也俎者所以惠之必均也善为政者如此故曰见政事之均焉公有司亦士之属命于君者也私臣自己所辟除者】肤一离肺一
　　记诸俎牲体之名数
　　公有司门西北面东上献次众賔私臣门东北面西上献次兄弟升受降饮【献在后者贱也祭祀有上事者贵之亦皆与旅○上事堂上之事羣吏中择取为賔为众賔是皆有上事者在门外时同在门西东面北上及其入賔与众賔适西阶以俟行事其不在选中者则北面如此记所陈其得献之序或次众賔或次兄弟也亦皆与旅谓此二等得献虽后与旅则同也】
　　记羣吏面位献法








　　仪礼郑注句读卷十五
　　钦定四库全书
　　仪礼郑注句读卷十六
　　济阳张尔岐撰
　　少牢馈食礼第十六【郑目録云诸侯之卿大夫祭其祖祢于庙之礼羊豕曰少牢少牢于五礼属吉礼大戴第八小戴第十一别録第十六○疏曰郑知诸侯之卿大夫者曲礼下云大夫以索牛用太牢是天子卿大夫明此用少牢为诸侯之卿大夫可知賔尸是卿不賔尸为下大夫为异也】
　　少牢馈食之礼【礼将祭祀必先择牲系于牢而刍之羊豕曰少牢诸侯之卿大夫祭宗庙之牲○疏曰自此尽如初论卿大夫祭前十日先筮日之事又云羊豕曰少牢者对三牲具为太牢但非一牲即得牢称一牲即不得牢名可言特牲也○少诗召反】日用丁巳【内事用柔日必丁巳者取其令名自丁寜自变改皆为敬谨必先诹此日明日乃筮○己音纪】筮旬有一日【旬十日也以先月下旬之己筮来月上旬之已○注言已以例丁言上旬者先近日也】筮于庙门之外主人朝服西面于门东史朝服左执筮右抽上韇兼与筮执之东面受命于主人【史家臣主筮事者○疏云主人朝服者为祭而筮还服祭服○朝直遥反韇徒木反】主人曰孝孙某来日丁亥用荐岁事于皇祖伯某以某妃配某氏尚飨【丁未必亥也直举一日以言之耳禘于太庙礼曰日用丁亥不得丁亥则己亥辛亥亦用之无则苟有亥焉可也荐进也进嵗时之祭事也皇君也伯某且字也大夫或因字为諡春秋传曰鲁无骇卒请諡与族公命之以字为展氏是也若仲叔季亦曰仲某叔某季某某妃某妻也合食曰配某氏若言姜氏子氏也尚庶几飨歆也○疏云禘于太庙日用丁亥大戴礼文不得丁亥则己亥辛亥亦用之者以吉事先近日惟用上旬若上旬内不得丁巳配亥苟有亥焉可也若并无亥则余隂辰亦用之春秋所书有事太庙固不尽丁巳配亥也经云伯某是正祭之称若时有告请而非常祭祀则去伯直云且字言某甫卿大夫无諡正祭与非常祭一皆言五十字在子上与士正祭礼同直云某子聘礼记皇考某子是也若士告请之祭则称且字○注伯某且字也以其字无可指故且言某以拟之且者聊且解经言某之意也非谓人之字为且字也疏乃云如何祭则直云且字如何祭则言五十字似人之字有且有不且大失注意矣此其立言之未善也士防礼筮宅注云某甫且字也若言山甫孔甫矣彼处疏云孔甫之等是实字以某甫拟之是且字却甚分明可以证此处之失注又云大夫或因字为諡未闻其説顾炎武云諡乃氏之譌郑君因左氏传而误耳经文某氏在某妃配之下文义亦未详】史曰诺西面于门西抽下韇左执筮右兼执韇以击筮【将问吉凶焉故击之以动其神易曰蓍之德圆而神○疏云筮者是蓍以其用蓍为筮故名蓍为筮】遂述命曰假尔大筮有常孝孙某来日丁亥用荐岁事于皇祖伯某以某妃配某氏尚飨【述循也重以主人辞告筮也假借也言因蓍之灵以问之常吉凶之占繇○注以常为吉凶占繇谓易卦爻之辞愚详文义似谓蓍有常德即知吉知凶之德所谓圆而神者也顾炎武云假大也大筮之大音太○繇直又反】乃释韇立筮【卿大夫之蓍长五尺立筮由便○对士蓍三尺则坐筮为便】卦者在左坐卦以木卒筮乃书卦于木示主人乃退占【卦者史之属也卦以木者每一爻画地以识之六爻备书于板史受以示主人退占东面旅占之】吉则史韇筮史兼执筮与卦以告于主人占曰从【从者求吉得吉之言】乃官戒宗人命涤宰命为酒乃退【官戒戒诸官也当共祭祀事者使之具其物且齐也涤溉濯祭器埽除宗庙】若不吉则及远日又筮日如初【及至也逺日后丁若后已】右筮祭日
　　宿【宿读为肃肃进也大夫尊仪益多筮日既戒诸官以斋戒矣至前祭一日又戒以进之使知祭日当来古文宿皆作羞○疏曰自此尽改筮尸论筮尸宿尸及宿诸官之事云大夫尊仪益多者大夫宿戒两有士有宿而无戒是仪畧】前宿一日宿戒尸【皆肃诸官之日又先肃尸者重所用为尸者又为将筮○当祭前二日先戒当为尸者】明日朝服筮尸如筮日之仪命曰孝孙某来日丁亥用荐岁事于皇祖伯某以某妃配某氏以某之某为尸尚飨筮卦占如初【某之某者字尸父而名尸也字尸父尊鬼神也不前期三日筮尸者大夫下人君祭之朝乃视濯与士异】吉则乃遂宿尸祝摈【筮吉又遂肃尸重尸也既肃尸乃肃诸官及执事者祝为摈者尸神象】主人再拜稽首祝告曰孝孙某来日丁亥用荐岁事于皇祖伯某以某妃配某氏敢宿【告尸以主人为此事来】尸拜许诺主人又再拜稽首主人退尸送揖不拜【尸不拜者尸尊】若不吉则遂改筮尸【即改筮之不及逺日】右筮尸宿尸宿诸官
　　既宿尸反为期于庙门之外【为期肃诸官而皆至定祭早晏之期为期亦夕时也言既肃尸反为期明大夫尊肃尸而已其为賔及执事者使人肃之○疏曰自此尽曰诺乃退论宗人请祭期之事】主人门东南面宗人朝服北面曰请祭期主人曰比于子【比次早晏在于子也主人不西面者大夫尊于诸官有君道也为期亦唯尸不来也○比推量也推量祭时之早晚唯在于子子谓宗人】宗人曰旦明行事主人曰诺乃退【旦明旦日质明】
　　右为祭期
　　明日主人朝服即位于庙门之外东方南面宰宗人西面北上牲北首东上司马刲羊司士击豕宗人告备乃退【刲击皆谓杀之此实既省告备乃杀之文互者省文也尚书传羊属火豕属水○疏曰自此尽东荣论视杀视濯之事又云人君视牲视杀别日大夫视牲视杀同日人君杀牲于门内大夫士杀于门外○刲苦圭反】雍人摡鼎匕俎于雍爨雍爨在门东南北上【雍人掌割烹之事者爨灶也在门东南统于主人北上羊豕鱼腊皆有灶灶西有镬凡摡者皆陈之而后告絜○摡濯拭之也】廪人摡甑甗匕与敦于廪爨廪爨在雍爨之北【廪人掌米入之藏者甗如甑一孔匕所以匕黍稷者也古文甑为烝○雍爨以烹牲廪爨以熟黍稷○甑子孕反甗鱼展反敦音对】司宫摡豆笾勺爵觚觯几洗篚于东堂下勺爵觚觯实于篚卒摡馔豆笾与篚于房中放于西方设洗于阼阶东南当东荣【放犹依也大夫摄官司宫兼掌祭器也○司宫摡此九种祭器其酌酒之器则实之于篚西方房中近西处也篚谓实酒器者○放方往反】
　　右祭日视杀视濯
　　羮定雍人陈鼎五三鼎在羊镬之西二鼎在豕镬之西【鱼腊从羊肤从豕统于牲○疏曰自此尽箪巾于西阶东论鼎及豆笾盘匜等之事】司马升羊右胖髀不升肩臂臑膊胳正脊一脡脊一横脊一短胁一正胁一代胁一皆二骨以竝肠三胃三举肺一祭肺三实于一鼎【升犹上也上右胖周所贵也髀不升近窍贱也肩臂臑肱骨膊胳股骨脊从前为正胁旁中为正脊先前胁先后屈而反犹器之防也竝并也脊胁骨多六体各取二骨并之以多为贵举肺一尸食所先举也祭肺三为尸主人主妇古文胖皆作辩髀皆作脾今文竝皆为并○膊音纯又説文之允反】司士升豕右胖髀不升肩臂臑膊胳正脊一脡脊一横脊一短胁一正胁一代胁一皆二骨以竝举肺一祭肺三实于一鼎【豕无肠胃君子不食溷腴】雍人伦肤九实于一鼎【伦择也肤胁革肉择之取美者】司士又升鱼腊鱼十有五而鼎腊一纯而鼎腊用麋【司士又升副倅者合升左右胖曰纯纯犹全也○此司士与前升豕者非一人故注云是其副贰也】卒脀皆设扃幂乃举陈鼎于庙门之外东方北面北上【北面北上向内相随古文幂皆为密○脀以牲体实鼎也○脀之承反】司宫尊两甒于房戸之间同棜皆有幂甒有酒【房戸之间房西室户东也棜无足禁者酒戒也大夫去足改名优尊者若不为之戒然古文甒皆作庑今文幂作鼏】司宫设罍水于洗束有枓设篚于洗西南肆【枓防水器也凡设水用罍沃盥用枓礼在此也○篚中实勺爵觚觯郑云礼在此者谓全经中言设水之法其文详于此也○枓音主防九于反】改馔豆笾于房中南面如馈之设实豆笾之实【改更也为实之更之威仪多也如馈之设如其陈之左右也馈设东面○此承上文亦司宫为之前馔豆笾房中依于西方今欲实之乃更陈如馈时之次第也豆笾之实谓菹醢等】小祝设槃匜与箪巾于西阶东【为尸将盥】右羮定实鼎馔器
　　主人朝服即位于阼阶东西面【为将祭也○疏曰自此尽革顺论祭时将至布设举鼎上载之事】司宫筵于奥祝设几于筵上右之【布陈神坐也室中西南隅谓之奥席东面近南为右】主人出迎鼎除鼏士盥举鼎主人先入【道之也主人不盥不举○士礼自举鼎则盥】司宫取二勺于篚洗之兼执以升乃啓二尊之盖幂奠于棜上加二勺于二尊覆之南柄【二尊两甒也今文柄为方○勺以挹酒者】鼎序入雍正执一匕以从雍府执四匕以从司士合执二俎以从司士赞者二人皆合执二俎以相从入【相助】陈鼎于东方当序南于洗西皆西面北上肤为下匕皆加于鼎东枋【肤为下以其加也南于洗西陈于洗西南○既有豕鼎复取肤别为一鼎故谓之加也】俎皆设于鼎西西肆肵俎在羊俎之北亦西肆【肵俎在北将先载也异其设文不当鼎】宗人遣賔就主人皆盥于洗长朼【长朼者长賔先次賔后也主人不朼言就主人者明亲临之古文朼作匕】佐食上利升牢心舌载于肵俎心皆安下切上午割勿没其载于所俎末在上舌皆切本末亦午割勿没其载于肵横之皆如初为之于爨也【牢羊豕也安平也平割其下于载便也凡割本末食必正也午割使可絶勿没为其分散也肵之为言敬也所以敬尸也周礼祭尚肺事尸尚心舌心舌知滋味今文切皆为刌】佐食迁肵俎于阼阶西西缩乃反佐食二人上利升羊载右胖髀不升肩臂臑胳正脊一脡脊一横脊一短胁一正胁一代胁一皆二骨以竝肠三胃三长皆及俎拒举肺一长终肺祭肺三皆切肩臂臑膊胳在两端脊胁肺肩在上【升之以尊卑载之以体次各有宜也拒读为介距之距俎距胫中当横节也凡牲体之数及载备于此○脊胁肺肩在上肩字殆误唐石本呉澄本并同今按上文已言肩不当重出且遗胃则肩字即胃字之误可知】下利升豕其载如羊无肠胃体其载于俎皆进下【进下变于食生也所以交于神明不敢以食道敬之至也乡饮酒礼进腠羊次其体豕言进下互相见○食生人之法进腠腠骨之本下骨之末进下者以骨之末向神也○腠千候反】司士三人升鱼腊肤鱼用鲋十有五而俎缩载右首进腴【右首进腴亦变于食生也有司载鱼横之少仪曰羞濡鱼者进尾○有司载鱼横之即下篇有司彻引此及少仪欲见正祭与傧尸载鱼礼异】腊一纯而俎亦进下肩在上【如羊豕凡腊之体载礼在此】肤九而俎亦横载革顺【列载于俎令其皮相顺亦者亦其骨体○亦横载上牲体横载此肤亦然革顺者肤相次而作行列则其皮顺也】
　　右将祭即位设几加勺载俎
　　卒脀祝盥于洗升自西阶主人盥升自阼阶祝先入南面主人从戸内西面【将纳祭也○疏曰自此尽主人又再拜稽首论先设置为隂厌之事也○载牲于俎亦谓之脀】主妇被锡衣侈袂荐自东房韭菹醓醢坐奠于筵前主妇赞者一人亦被锡衣侈袂执葵菹蠃醢以授主妇主妇不兴遂受陪设于东韭菹在南葵菹在北主妇兴入于房【被锡读为髲鬄古者或剔贱者刑者之髪以被妇人之紒为饰因名髲鬄焉此周礼所谓次也不纚笄者大夫妻尊亦衣绡衣而侈其袂耳侈者盖半士妻之袂以益之袂三尺三寸袪尺八寸韭菹醓醢朝事之豆也而馈食用之丰大夫礼葵菹在防今文蠃为蜗○周礼追师掌王后以下副编次郑彼注云副首饰若今歩摇编编列髪为之若今假紒次次第髪长短为之所谓髲鬄髲鬄者即此文也特牲主妇士妻纚笄而绡衣此大夫妻则首服次亦绡衣而侈其袂侈袂者士妻绡衣袂二尺二寸袪尺二寸此大夫妻绡衣则三分益一袂三尺三寸袪尺八寸故注云半士妻之袂以益之韭菹醓醢本天子祭祀荐腥所用之豆共有八种此用其二以馈食故注云丰大夫礼韭菹在醓醢之南葵菹在蠃醢之北菹醢错对是在防也○髲皮义反鬄大计反醓他感反】佐食上利执羊俎下利执豕俎司士三人执鱼腊肤俎序升自西阶相从入设俎羊在豆东豕亚其北鱼在羊东腊在豕东特肤当俎北端【相助也○特肤者肤俎单设在四俎之北也】主妇自东房执一金敦黍有盖坐设于羊俎之南妇赞者执敦稷以授主妇主妇兴受坐设于鱼俎南又兴受赞者敦黍坐设于稷南又兴受赞者敦稷坐设于黍南敦皆南首主妇兴入于房【敦有首者尊者器饰也饰盖象周之礼饰器各以其类有上下甲今文曰主妇入于房○设黍稷亦防也】祝酌奠遂命佐食啓防佐食啓防盖二以重设于敦南【酌奠酌酒为神奠之后酌者酒尊要成也特牲馈食礼曰祝洗酌奠奠于铏南重累之】主人西面祝在左主人再拜稽首祝祝曰孝孙某敢用柔毛刚鬛嘉荐普淖用荐岁事于皇祖伯某以某妃配某氏尚飨主人又再拜稽首【羊曰柔毛豕曰刚鬛嘉荐菹醢也普淖黍稷也普大也淖和也徳能大和乃有黍稷春秋传曰奉粢以告曰洁粢丰盛谓其三时不害而民和年丰也○牲物异号以殊人用也春秋传桓六年随季梁之言引之者以证普淖之义】
　　右隂厌
　　祝出迎尸于庙门之外主人降立于阼阶东西面祝先入门右尸入门左【主人不出迎尸伸尊也特牲馈食礼曰尸入主人及賔皆辟位出亦如之祝入门右者辟尸盥也既则后尸○疏曰自此尽牢肺正脊加于肵论尸入正祭之事愚案此正祭内尸入妥尸尸十一饭又自二节】宗人奉槃东面于庭南一宗人奉匜水西面于槃东一宗人奉箪巾南面于槃北乃沃尸盥于槃上卒盥坐奠箪取巾兴振之三以授尸坐取箪兴以受尸巾【庭南没霤○疏曰庭南者于庭近南是没尽门屋霤近门而盥也】祝延尸尸升自西阶入祝从【由后诏相之曰延延进也周礼曰大祝相尸礼祝从从尸升自西阶】主人升自阼阶祝先入主人从【祝接神先入宜也】尸升筵祝主人西面立于戸内祝在左【主人由祝后而居右尊也祝从尸尸即席乃却居主人左】祝主人皆拜妥尸尸不言尸答拜遂坐【拜妥尸拜之使安坐也尸自此答拜遂坐而卒食其间有不啐奠不尝铏不告防大夫之礼尸弥尊也不告防者为初亦不飨所谓曲而杀○特牲有啐酒尝铏告防主人拜尸答拜不得遂坐郑解此经遂坐而卒食以其间皆无此礼又特牲有祝飨之礼士贱不嫌与君同故尸亦告防此经初不祝飨故尸亦不告旨是杀于君礼也曲而杀礼器文】祝反南面【未有事也堕祭尔敦官各肃其职不命○方隂厌之初祝入南面此既无事故反其位○堕许规反】
　　右迎尸入妥尸
　　尸取韭菹辩防于三豆祭于豆间上佐食取黍稷于四敦下佐食取牢一切肺于俎以授上佐食上佐食兼与黍以授尸尸受同祭于豆祭【牢羊豕也同合也合祭于菹豆之祭也黍稷之祭为堕祭将食神余尊之而祭之今文辩为徧○合祭于豆祭豆祭即韭菹之祭于豆间者祭黍稷者就器减取而祭故名堕祭祭毕敛而藏之肺与黍稷皆名为堕周礼守祧职既祭则藏其堕是也先陈设为隂厌尸后来即席食是尸馂鬼神之余故尊而祭之非盛主人之馔而祭也】上佐食举尸牢肺正脊以授尸上佐食尔上敦黍于筵上右之【尔近也或曰移也右之便尸食也重言上佐食明更起不相因○呉氏云授尸下有尸受祭肺四字今案唐石本亦无四字唯下文食举疏云云举牢肺正脊也者上文云上佐食举尸牢肺正脊以授尸尸受祭肺明今食先云食举是上牢肺正脊也据此文则贾作疏时经文尚有尸受祭肺四字故呉云然也】主人羞肵俎升自阼阶置于肤北【羞进也肵敬也亲进之主人敬尸之加】上佐食羞两铏取一羊铏于房中坐设于韭菹之南下佐食又取一豕铏于房中以从上佐食受坐设于羊铏之南皆芼皆有柶尸扱以柶祭羊铏遂以祭豕铏尝羊铏【芼菜也羊用苦豕用薇皆有滑○芼亡报反】食举【举牢肺正脊也先食啗之以为道也】三饭【食以黍○疏云以前文先言尔黍故知先食黍上尔黍条下疏云特牲黍稷此及虞皆不云稷者文不具也其实亦尔之不虚陈而不食也】上佐食举尸牢干尸受振祭哜之佐食受加于肵【干正胁也古文干为肝】上佐食羞胾两瓦豆有醢亦用瓦豆设于荐豆之北【设于荐豆之北以其加也四豆亦防羊胾在南豕胾在北无臐膮者尚牲不尚味】尸又食食胾上佐食举尸一鱼尸受振祭哜之佐食受加于肵横之【又复也或言食或言饭食大名小数曰饭鱼横之者异于肉○疏云一口谓之一饭故云小数曰饭大夫不傧尸者于此时亦当设大羮○数所角反】又食上佐食举尸腊肩尸受振祭哜之上佐食受加于肵【腊鱼皆一举者少牢二牲略之腊必举肩以肩为终也别举鱼腊崇威仪○少牢二牲略之者对特牲三举兽鱼别举鱼腊崇威仪者对特牲鱼兽常一时同举以肩为终者牲体贵肩以所贵者终也】又食上佐食举尸牢骼如初【如举干也】又食【不举者卿大夫之礼不过五举须侑尸○疏曰云五举者举牢肺一也又举牢干二也又举一鱼三也又举腊肩四也又举牢骼五也】尸告饱祝西面于主人之南独侑不拜侑曰皇尸未实侑【侑劝也祝独劝者更则尸饱实犹饱也祝既侑复反南面○祝独侑者不与主人共侑也疏曰云祝既侑复反南面者戸内主人及祝有事之位尸席北祝无事之位今侑讫亦复尸北南面位也】尸又食上佐食举尸牢肩尸受振祭哜之佐食受加于肵【四举牢体始于正脊终于肩尊于终始○正脊及肩皆牲体之贵者】尸不饭告饱祝西面于主人之南【祝当赞主人辞】主人不言拜侑【祝言而不拜主人不言而拜亲疏之宜】尸又三饭【为祝一饭为主人三饭尊卑之差尸十一饭下人君也】上佐食受尸牢肺正脊加于肵【言受者尸授之也尸受牢干而实举于菹豆食毕操以授佐食焉○牢肺正脊即上文所云食举也初食举不言置举之所至此十一饭后乃言上佐食受尸牢肺正脊加于肵以特牲礼约推之方尸三饭上佐食举牢干时尸盖置举于菹豆至此食毕尸乃于菹豆上取而授上佐食也】右尸十一饭是谓正祭
　　主人降洗爵升北面酌酒乃酳尸尸拜受主人拜送【酳犹羡也既食之而又饮之所以乐之古文酳作酌○疏曰自此尽折一肤论主人酳尸之事云酳犹羡也者取饶羡之义故以为乐之也愚案此初献礼主人献尸尸醋主人遂致嘏主人献祝主人献佐食凡四节】尸祭酒啐酒賔长羞牢肝用俎缩执俎肝亦缩进末盐在右【羞进也缩从也盐在肝右便尸防之古文缩为蹙○疏云盐在肝右据賔长西面手执而言若至尸前盐在尸之左尸以右手取肝向左防之便也】尸左执爵右兼取肝防于俎盐振祭哜之加于菹豆卒爵主人拜祝受尸爵尸答拜【兼兼羊豕】右主人献尸
　　祝酌授尸尸醋主人主人拜受爵尸答拜主人西面奠爵又拜【主人受酢酒侠爵拜弥尊尸○疏云祝代尸酌已是尊尸今拜受讫又拜是弥尊尸也】上佐食取四敦黍稷下佐食取牢一切肺以授上佐食上佐食以绥祭【绥或作挼挼读为堕将受嘏亦尊尸余而祭之古文堕为肵○取四敦黍稷于四敦中各取少许也上佐食以绥祭者以此黍稷及切肺授主人为堕祭也绥许规反挼及堕读并同○绥许规反】主人左执爵右受佐食坐祭之又祭酒不兴遂啐酒【右受佐食右手受堕于佐食也至此言坐祭之者明尸与主人为礼也尸恒坐有事则起主人恒立有事则坐】祝与二佐食皆出盥于洗入二佐食各取黍于一敦上佐食兼受之以授尸尸执以命祝【命祝以嘏辞○命祝使出嘏辞也】卒命祝祝受以东北面于戸西以嘏于主人曰皇尸命工祝承致多福无疆于女孝孙来女孝孙使女受禄于天宜稼于田眉寿万年勿替引之【嘏大也予主人以大福工官也承犹传也来读曰厘厘赐也耕种曰稼勿犹无也替废也引长也言无废止时长如是也古文嘏为格禄为福眉为微替为袂袂或为臷臷替声相近○女音汝袂音决臷大结反】主人坐奠爵兴再拜稽首兴受黍坐振祭哜之诗怀之实于左袂挂于季指执爵以兴坐卒爵执爵以兴坐奠爵拜尸答拜执爵以兴出宰夫以笾受啬黍主人尝之纳诸内【诗犹承也实于左袂便右手也季犹小也出出戸也宰夫掌饮食之事者收敛曰啬明丰年乃有黍稷也复尝之者重之至也纳犹入也古文挂作卦】右尸酢主人命祝致嘏
　　主人献祝设席南面祝拜于席上坐受【室中迫狭○室中迫狭故祝拜席上也疏曰士大夫庙皆两下五架正中曰栋栋南两架北亦两架栋南一架名曰楣前承檐以前名曰庪栋北一架为室南壁而开戸即是一架之开广为室故云迫狭也】主人西面答拜【不言拜送下尸】荐两豆菹醢【葵菹蠃醢】佐食设俎牢髀横脊一短胁一肠一胃一肤三鱼一横之腊两髀属于尻【皆升下体祝贱也鱼横者四物共俎殊之也腊两髀属于尻尤贱不殊○注云四物谓羊豕鱼腊也腊用左右胖故用两髀尻比髀为尤贱因不殊别之也○尻苦刀反】祝取菹防于醢祭于豆间祝祭俎【大夫祝俎无肺祭用肤逺下尸不哜之肤不盛○疏云特牲尸俎有祭肺离肺祝俎有离肺无祭肺是下尸今大夫祝祭肺离肺俱无是逺下尸也离肺祭讫哜之加于俎今以肤替肺是不盛故不哜】祭酒啐酒肝牢从祝取肝防于盐振祭哜之不兴加于俎卒爵兴【亦如佐食授爵乃兴不拜既爵大夫祝贱也○疏云特牲祝卒爵则拜士卑祝不贱也】
　　右主人献祝
　　主人酌献上佐食上佐食尸内牖东北面拜坐受爵主人西面答拜佐食祭酒卒爵拜坐授爵兴【不啐而卒爵者大夫之佐食贱礼略○疏云特牲士之佐食亦啐】俎设于两阶之间其俎折一肤【佐食不得成礼于室中折者择取牢正体余骨折分用之有脀而无荐亦逺下尸○疏云有脀即俎实是也无荐谓无菹醢也无肺已是下尸又无荐是逺下尸也】主人又献下佐食亦如之其脀亦设于阶间西上亦折一肤【上佐食既献则出就其俎特牲记曰佐食无事则中庭北面谓此时○西上者上佐食俎在西此在其东】
　　右主人献两佐食初献礼竟
　　有司赞者取爵于篚以升授主妇赞者于房中【男女不相因特牲馈食礼曰佐食卒角主人受角降反于篚○疏曰自此尽入于房论主妇亚献尸祝与佐食之事○此亚献礼内主妇献尸尸醋主妇主妇献祝主妇献佐食亦四节注引特牲礼者见此亦主人受佐食爵反于篚赞者别取爵授主妇是男女不因爵而用也】妇赞者受以授主妇主妇洗于房中出酌入戸西面拜献尸【入戸西面拜由便也下北面者辟人君夫人也拜而后献者当侠拜也婚礼曰妇洗在北堂直室东隅○引昏礼者明此经妇洗所在亦然也】尸拜受主妇主人之北西面拜送爵【拜于主之北西面妇人位在内此拜于北则上拜于南由便也】尸祭酒卒爵主妇拜祝受尸爵尸答拜
　　右主妇献尸
　　易爵洗酌授尸【祝出易爵男女不同爵】主妇拜受爵尸答拜上佐食绥祭主妇西面于主人之北受祭祭之其绥祭如主人之礼不嘏卒爵拜尸答拜【不嘏夫妇一体绥亦当作挼古文为肵】右尸酢主妇
　　主妇以爵出赞者受易爵于篚以授主妇于房中【赞者有司赞者也易爵亦以授妇赞者妇赞者受房户外入授主妇】主妇洗酌献祝祝拜坐受爵主妇答拜于主人之北卒爵不兴坐授主妇【不侠拜下尸也今文曰祝拜受】
　　右主妇献祝
　　主妇受酌献上佐食于戸内佐食北面拜坐受爵主妇西面答拜祭酒卒爵坐授主妇主妇献下佐食亦如之主妇受爵以入于房【不言拜于主人之北可知也爵奠于内篚】
　　右主妇献两佐食亚献礼竟
　　賔长洗爵献于尸尸拜受爵賔戸西北面拜送爵尸祭酒卒爵賔拜祝受尸爵尸答拜【○自此至于其筵前论賔长终献之礼賔长献尸尸醋賔长賔长献祝凡三节】
　　右賔长献尸
　　祝酌授尸賔拜受爵尸拜送爵賔坐奠爵遂拜执爵以兴坐祭遂饮卒爵执爵以兴坐奠爵拜尸答拜
　　右尸醋賔长
　　賔酌献祝祝拜坐受爵賔北面答拜祝祭酒啐酒奠爵于其筵前【啐酒而不卒爵祭事毕示醉也不献佐食将傧尸礼杀○疏曰案特牲賔长献爵止注云欲神惠之均于室中待夫妇致爵此大夫礼或有傧尸者致爵在傧尸之上故不致爵爵不止也若然有司彻尸作止爵三献致爵于主人主人不酢主妇又不致爵于主妇下大夫不傧尸賔献尸止爵主妇致爵于主人酢主妇主人不致于主妇特牲主人与主妇交相致爵参差不同者此以尊卑为差降之数故有异也上大夫得傧尸故致爵上辟人君下大夫不傧尸故增酢主妇而已士卑不嫌与君同故致爵具也】
　　右賔长献祝终献礼竟
　　主人出立于阼阶上西面祝出立于西阶上东面祝告曰利成【利犹养也成毕也孝子之养礼毕】祝入尸谡主人降立于阼阶东西面【谡起也谡或作休○谡所六反】祝先尸从遂出于庙门【事尸之礼讫于庙门外】
　　右祭毕尸出庙
　　祝反复位于室中主人亦入于室复位祝命佐食彻肵俎降设于堂下阼阶南【彻肵俎不出门将傧尸也肵俎而以傧尸者其本为不反鱼肉耳不云尸俎未归尸○疏曰自此尽篇末论彻肵俎行馂之事○肵俎之设本为尸食鱼肉不可反于俎故加于肵俎今拟傧尸将更食鱼肉故畱此肵俎以俟后加傧尸讫乃归尸家也】司宫设对席乃四人【大夫礼四人明惠大也○设对席者对尸席而设西向之席四人二在尸席二在对席凡馂之道施惠之象故四人馂为惠大对特牲二人馂为惠小也】上佐食盥升下佐食对之賔长二人备【备四人馂也三馂亦盥升○备者两佐食之外又以賔二人充此数也上佐食升居尸席下佐食西向对之疏云下佐食虽云西向对实近北不得东西相当以其一賔长在上佐食之北一賔长在下佐食之南也】司士进一敦黍于上佐食又进一敦黍于下佐食皆右之于席上【右之者东面在南西面在北】资黍于羊俎两端两下是馂【资犹减也减置于羊俎两端则一賔长在上佐食之北一賔长在下佐食之南今文资作赍○两下是馂者二賔长在二佐食之左于位为下故云两下分减敦黍置羊俎两端二賔于此取食也】司士乃辩举者皆祭黍祭举【举举肤今文辩为徧○司士遍授者各一肤也疏云者下尸不举肺当举肤】主人西面三拜者者奠举于俎皆答拜皆反取举【三拜旅之示徧也言反者拜时或反其席在东面席者东面拜在西面席者皆南面拜】司士进一铏于上又进一铏于次又进二豆湆于两下乃皆食食举【涪肉汁也○疏云神坐止有二铏分进两佐食两下无铏故进湆也】卒食主人洗一爵升酌以授上赞者洗三爵酌主人受于戸内以授次若是以辩皆不拜受爵主人西面三拜者者奠爵皆答拜皆祭酒卒爵奠爵皆拜主人答壹拜【不拜受爵者大夫馂者贱也答一拜略也古文壹为一也○特牲嗣子与兄弟馂故拜受爵】者三人兴出【出降实爵于篚反賔位】上止主人受上爵酌以醋于戸内西面坐奠爵拜上答拜坐祭酒啐酒【主人自酢者上独止当尸位尊不酌也○疏云上馂将嘏主人故在尸位不可亲酌】上亲嘏曰主人受祭之福胡寿保建家室【亲嘏不使祝授之亦以黍○亦抟黍以授主人而致辞也】主人兴坐奠爵拜执爵以兴坐卒爵拜上答拜上兴出主人送乃退【送佐食不拜贱○退谓主人退】
　　右馂















　　仪礼郑注句读卷十六
　　钦定四库全书
　　仪礼郑注句读卷十七
　　济阳张尔岐撰
　　有司彻第十七【郑目録云少牢之下篇也上大夫既祭傧尸于堂之礼若下大夫祭毕礼尸于室中无别行傧尸于堂之事天子诸侯之祭明日而绎有司彻于五礼属吉大戴第九小戴第十二别録少牢下篇第十七○疏曰言大夫既祭傧尸于堂之礼者谓上大夫室中事尸行三献礼毕别行傧尸于堂之礼又云祭毕礼尸于室中者据下大夫室内事尸行三献无别行傧尸于堂之事即于室内为加爵礼尸即下文云若不傧尸以下是也】
　　有司彻【彻室中之馈及祝佐食之俎卿大夫既祭而傧尸礼崇也傧尸则不设馔西北隅以此荐俎之陈有祭象而亦足以厌饫神天子诸侯明日祭于祊而绎春秋传曰辛巳有事于大庙仲遂卒于垂壬午犹绎是也尔雅曰绎又祭也○疏曰自此尽如初论彻室内之馈并更整设及温尸俎之事○有司谓司马司士宰夫之属彻彻去祭时之馔不傧尸者尸出之后设馔于西北隅以厌饫神谓之阳厌此既傧尸有祭象故不设馔西北隅为阳厌也此傧尸与祭同日天子诸侯则明日为之名曰绎绎之礼设祭于庙门外之西室谓之祊而事尸于堂则为绎故注曰天子诸侯明日祭于祊而绎祊绎同时而大名曰绎又正祭时亦有祊祭但正祭之祊在庙门内明日又祭之祊于庙门外○彻直列反祊百庚反】埽堂【为傧尸新之少仪曰泛埽曰埽埽席前曰拚○拚方问反】司宫摄酒【更洗益整顿之今文摄为聂○疏云洗益当作桡益谓桡扰添益之】乃燅尸俎【燅温也温尸俎于爨肵亦温焉独言温尸俎则祝与佐食不与傧尸之礼古文燅皆作寻记或作燖春秋传曰若可燖也亦可寒也○春秋传哀十二年子贡对呉大宰嚭语郑引之证燅尸俎是重温之义今左传本燖作寻○燅音寻】卒燅乃升羊豕鱼三鼎无腊与肤乃设扃鼏陈鼎于门外如初【腊为庶羞肤从豕去其鼎者傧尸之礼杀于初如初者如庙门之外东方北面北上今文扃为古文鼏为密】
　　右将傧尸整设
　　乃议侑于賔以异姓【议犹择也择賔之贤者可以侑尸必用异姓广敬也是时主人及賔有司己复内位古文侑皆作宥○疏曰自此尽侑答拜论选侑并迎尸及侑之事】宗人戒侑【戒犹告也南面吿于其位戒曰请子为侑○疏曰知南面告于其位者以賔位在门东北面请以为侑明面乡其位可知】侑出俟于庙门之外【俟待也待于外当与尸更入主人兴礼事尸极敬心也】右选侑以辅尸
　　司宫筵于戸西南面【为尸席也】又筵于西序东面【为侑席也】尸与侑北面于庙门之外西上【言与殊尊卑北面者賔尸而尸益卑西上统于賔客】主人出迎尸宗人摈【賔客尸而迎之主人益尊摈赞】主人拜尸答拜主人又拜侑侑答拜主人揖先入门右【道尸】尸入门左侑从亦左揖乃让【没霤相揖至阶又让】主人先升自阼阶尸侑升自西阶西楹西北面东上【东上统于其席○疏云賔席以东为上故也】主人东楹东北面拜至尸答拜主人又拜侑侑答拜【拜至喜之】
　　右迎尸及侑
　　乃举【举举鼎也举者不盥杀也○自此尽西枋论门外举鼎匕俎入陈之事】司马举羊鼎司士举豕鼎举鱼鼎以入陈鼎如初【如初如阼阶下西面北上○疏云如初者如上经正祭时陈鼎之事也】雍正执一匕以从雍府执二匕以从司士合执二俎以从司士赞者亦合执二俎以从匕皆加于鼎东枋二俎设于羊鼎西西缩二俎皆设于二鼎西亦西缩【雍正羣吏掌辨体名肉物者府其属凡三匕鼎一匕四俎为尸侑主人主妇其二俎设于豕鼎鱼鼎之西陈之宜具也古文缩皆为蹙】雍人合执二俎陈于羊俎西竝皆西缩覆二疏匕于其上皆缩俎西枋【竝并也其南俎司马以羞羊匕湆羊肉湆其北俎司士以羞豕匕湆豕肉湆豕脀湆鱼疏匕匕柄有刻饰者古文竝皆作并○此二俎以为益送之用匕涪无肉直汁注于疏匕故为匕湆肉湆则肉之从湆中出者实无汁也】
　　右陈鼎阶下设俎俟载
　　主人降受宰几尸侑降主人辞尸对【几所以坐安体周礼大宰掌赞玉几玉爵○自此尽主人及尸侑皆升就筵言主人初献之仪献尸献侑受酢凡三大节此献尸一节内授几献爵主妇荐豆笾司马载羊俎賔长设羊俎次賔进匕涪司马羞肉湆次賔羞燔又自有八细节主人拜送爵而主妇荐賔长设正俎而尸祭荐司马挹匕湆而尸祭俎次賔授匕湆而尸啐酒告防司马羞肉湆而尸哜肺次賔羞燔而尸卒爵此其相承相应之次有不容稍紊者若司马载羊俎之下竝列十一俎则欲以类从着诸俎之差等耳不以其次也】宰授几主人受二手横执几揖尸【独揖尸几礼主于尸】主人升尸侑升复位【位阼阶賔阶上位○即上文东楹东西楹西之位也】主人西面左手执几缩之以右袂推拂几三二手横执几进授尸于筵前【衣袖谓之袂推拂去尘示新】尸进二手受于手间【受从手间谦也】主人退尸还几缩之右手执外亷北面奠于筵上左之南缩不坐【左之者异于鬼神生人阳长左鬼神隂长右不坐奠之者几轻】主人东楹东北面拜【拜送几也】尸复位尸与侑皆北面答拜【侑拜者从于尸○立侑本以辅尸故从尸拜也○以上授尸几】
　　主人降洗尸侑降尸辞洗主人对卒洗揖主人升尸侑升尸西楹西北面拜洗主人东楹东北面奠爵答拜降盥尸侑降主人辞尸对卒盥主人揖升尸侑升主人坐取爵酌献尸尸北面拜受爵主人东楹东北面拜送爵【降盥者为土汚手不可酌○以上献爵】
　　主妇自东房荐韭菹醢坐奠于筵前菹在西方妇赞者执昌菹醢以授主妇主妇不兴受陪设于南昌在东方兴取笾于房防蕡坐设于豆西当外列防在东方妇赞者执白黑以授主妇主妇不兴受设于初笾之南白在西方兴退【昌昌本也韭菹醓醢昌本麋臡防麦也蕡枲实也白稻黒黍此皆朝事之豆笾大夫无朝事而用之傧尸亦丰大夫之礼主妇取笾兴者以馔异亲之当外列辟铏也退退入房也○疏云正祭先荐后献若绎祭则先献后荐此傧尸礼与天子诸侯绎祭同故亦先献后荐也天子诸侯之祭坐尸于堂北面而事之谓之朝事特牲少牢正祭无朝事于堂直有室中之事傧尸用韭菹等皆朝事所用是谓丰大夫之礼然八笾八豆之中各取其四耳○以上主妇荐豆笾○防方中反】
　　乃升【升牲体于俎也】司马朼羊亦司马载载右体肩臂肫骼臑正脊一脡脊一横脊一短胁一正胁一代胁一肠一胃一祭肺一载于一俎【言燅尸俎复序体者明所举肩骼存焉亦着脊胁皆一骨也臑在下者折分之以为肉湆俎也一俎谓司士所设羊鼎西第一俎○此尸正俎载已即当设之豆南者】羊肉湆臑折正脊一正胁一肠一胃一哜肺一载于南俎【肉湆肉在汁中者以增俎实为尸加也必为臑折上所折分者哜肺离肺也南俎雍人所设在南者此以下十一俎俟时而载于此歴説之尔今文湆为汁○疏曰十一俎者即尸之羊肉湆一也豕脀俎二也侑之羊俎三也豕俎四也主人羊俎五也羊肉湆俎六也豕脀七也主妇羊俎八也尸侑主人三者皆有鱼俎是其十一通尸羊正俎为十二俎其四俎尸侑主人主妇载羊体俎皆为正俎其余八俎雍人所执二俎益送往还故有八其实止二俎也】司士朼豕亦司士载亦右体肩臂肫骼臑正脊一脡脊一横脊一短胁一正胁一代胁一肤五哜肺一载于一俎【臑在下者顺羊也俎谓雍人所设在北者○此与上羊肉湆并事尸加俎用雍人所设二俎传送之者】侑俎羊左肩左肫正脊一胁一肠一胃一切肺一载于一俎侑俎豕左肩折正脊一胁一肤三切肺一载于一俎【侑爼用左体侑贱其羊俎过三体有肫尊之加也豕左肩折折分为长兄弟俎也切肺亦祭肺互言之尔无羊湆下尸也豕又祭肺不哜肺不备礼俎司士所设羊鼎西之北俎也豕俎与尸同○羊左肩一俎是侑正俎豕俎则加俎注云豕俎与尸同谓亦用雍人所设俎加之也】阼俎羊肺一祭肺一载于一俎羊肉湆臂一脊一胁一肠一胃一哜肺一载于一俎豕脀臂一脊一胁一肤三哜肺一载于一俎【阼俎主人俎无体逺下尸也以肺代之肺尊也加羊肉湆而有体崇尸惠亦尊主人臂左臂也侑用肩主人用臂下之也不言左臂者大夫尊空其文也降于侑羊体一而増豕肤三有所屈有所申亦所谓顺而摭也阼俎司士所设豕鼎西俎也其湆俎与尸俎同豕俎又与尸豕俎同○羊肺一俎主人正俎其下二俎皆加俎亦皆用雍人所设俎益送之故注云与尸俎同】主妇俎羊左臑脊一胁一肠一胃一肤一哜羊肺一载于一俎【无豕体而有肤以主人无羊体不敢备也无祭肺有哜肺亦下侑也祭肺尊言哜羊肺者文承肤下嫌也肤在羊肺上则羊豕之体名同相亚也其俎司士所设在鱼鼎西者○主妇有正俎无加俎】司士朼鱼亦司士载尸俎五鱼横载之侑主人皆一鱼亦横载之皆加膴祭于其上【横载之者异于牲体弥变于神膴读如殷哻之哻刳鱼时割其腹以为大脔也可用祭也其俎又与尸豕俎同○正祭升鱼缩载于俎为缩于尸为横右首进腴若食生人亦缩载右首但进鳍脊向人为异今傧尸升鱼乃横载于人为缩是不与正祭同又与生人异也鱼三俎皆用尸豕俎益送之亦若侑主人之豕脀故注云其俎又与尸豕俎同○以上言司马载尸正俎遂歴数十一俎体物皆俟事至乃载非此时遽已载也○膴火呉反刳空呉反】卒升【卒已也已载尸羊俎】賔长设羊俎于豆南賔降尸升筵自西方坐左执爵右取韭菹防于三豆祭于豆间尸取防蕡宰夫赞者取白黑以授尸尸受兼祭于豆间【賔长上賔○以上賔长设羊俎】
　　雍人授次賔疏匕与俎受于鼎西左手执俎左亷缩之却右手执匕枋缩于俎上以东面受于羊鼎之西司马在羊鼎之东二手执挑匕枋以挹湆注于疏匕若是者三【挑谓之防读如或舂或抌之抌字或作挑者秦人语也此二匕者皆有浅升状如饭槮挑长枋可以抒物于器中者注犹泻也今文挑作抌挹皆为扱○槮匕肖反抒食汝反】尸兴左执爵右取肺坐祭之祭酒兴左执爵【肺羊祭肺○尸兴承上文尸坐祭豆笾之节】次賔缩执匕俎以升若是以授尸尸却手受匕枋坐祭哜之兴覆手以授賔賔亦覆手以受缩匕于俎上以降【哜湆者明湆肉加耳甞之以其汁尚味○将进湆肉先进其湆尝之湆在鼎已调故云尚味若太羹则不在鼎不调也以降者以此匕俎而降○覆芳伏反】尸席末坐啐酒兴坐奠爵拜告防执爵以兴主人北面于东楹东答拜【防美也拜告酒美答主人意古文曰东楹之东○以上次賔授匕湆】
　　司马羞羊肉湆缩执俎尸坐奠爵兴取肺坐絶祭哜之兴反加于俎司马缩奠俎于羊湆俎南乃载于羊俎卒载缩执俎以降【絶祭絶肺末以祭周礼曰絶祭湆使次賔肉使司马大夫礼多崇敬也○司马缩执缩奠之俎羊肉湆俎也即雍人所设益送之南俎也载于羊俎者载此羊肉湆于尸之正俎也经文司马缩奠俎于羊湆俎南疑误观下受酢羞肉涪节当是缩奠湆俎于羊俎南○以上司马羞肉湆】
　　尸坐执爵以兴次賔羞羊燔缩执俎缩一燔于俎上盐在右尸左执爵受燔防于盐坐振祭哜之兴加于羊俎賔缩执俎以降【燔炙】尸降筵北面于西楹西坐卒爵执爵以兴坐奠爵拜执爵以兴主人北面于东楹东答拜主人受爵尸升筵立于筵末【○以上次賔羞燔】
　　右主人献尸从献者凡五豆笾正羊俎匕湆羊肉湆羊燔也
　　主人酌献侑侑西楹西北面拜受爵主人在其右北面答拜【不洗者俱献间无事也主人就右者贱不专阶○此下主人献侑节献爵荐豆笾设羊俎设羊燔有四细节疏云凡爵行爵从尊者来向卑者俱献间无事则不洗爵从卑者来向尊虽献间无事亦洗贱不专阶对主人不就尸阶者尸尊得专阶也○献侑爵】
　　主妇荐韭菹醢坐奠于筵前醢在南方妇赞者执二笾防蕡以授主妇主妇不兴受之奠防于醢南蕡在防东主妇入于房【醢在南方者立侑为户使正馔统焉○荐侑豆笾】
　　侑升筵自北方司马横执羊俎以升设于豆东侑坐左执爵右取菹防于醢祭于豆间又取防蕡同祭于豆祭兴左执爵右取肺坐祭之祭酒兴左执爵【○设侑羊俎】次賔羞羊燔如尸礼侑降筵自北方北面于西楹西坐卒爵执爵以兴坐奠爵拜主人答拜【答拜拜于侑之右○设侑羊燔】右主人献侑从献之仪降于尸者二羊匕湆与肉湆也
　　尸受侑爵降洗侑降立于西阶西东面主人降自阼阶辞洗尸坐奠爵于篚兴对卒洗主人升尸升自西阶主人拜洗尸北面于西楹西坐奠爵答拜降盥主人降尸辞主人对卒盥主人升尸升坐取爵酌【酌者将酢主人○此下尸酢主人节主人受爵主妇荐豆笾长賔设俎次賔羞匕湆司马羞肉湆次賔羞燔主人拜崇酒凡七细节特牲少牢主人献尸尸即酢主人主人乃献祝及佐食此尸待主人献侑乃酢主人不同者此尸卑达主人之意欲得先进酒于侑彼尸尊欲自达己意故先酢主人也】司宫设席于东序西面主人东楹东北面拜受爵尸西楹西北面答拜【○主人受酢爵】
　　主妇荐韭菹醢坐奠于筵前菹在北方妇赞者执二笾防蕡主妇不兴受设防于菹西北蕡在防西主人升筵自北方主妇入于房【设笾于菹西北亦辟铏○疏云特牲少牢皆致爵乃设席此受酢即设席以其傧尸尸益卑主人益尊故也○主妇荐主人豆笾】
　　长賔设羊俎于豆西主人坐左执爵祭豆笾如侑之祭兴左执爵右取肺坐祭之祭酒兴【○设主人羊俎】
　　次賔羞匕湆如尸礼席末坐啐酒执爵以兴【○羞主人匕湆】司马羞羊肉湆缩执俎主人坐奠爵于左兴受肺坐絶祭哜之兴反加于湆俎司马缩奠湆俎于羊俎西乃载之卒载缩执虚俎以降【奠爵于左者神惠变于常也言受肺者明有授言虚俎者羊湆俎讫于此虚不复用○羞主人肉湆】
　　主人坐取爵以兴次賔羞燔主人受如尸礼【○羞主人燔】主人降筵自北方北面于阼阶上坐卒爵执爵以兴坐奠爵拜执爵以兴尸西楹西答拜主人坐奠爵于东序南【不降奠爵于篚急崇酒】侑升尸侑皆北面于西楹西【见主人不反位知将与己为礼】主人北面于东楹东再拜崇酒【崇充也拜谢尸侑以酒薄充满】尸侑皆答再拜主人及尸侑皆升就筵【○拜崇酒】
　　右主人受尸酢荐设亦有五事尊主人故与尸同也主人初献礼竟
　　司宫取爵于篚以授妇赞者于房东以授主妇【房东房户外之东○自此至尸主人及侑皆就筵凡四节皆主妇亚献之事献尸一也献侑二也致爵于主人三也受尸酢四也】主妇洗爵于房中出实爵尊南西面拜献尸尸拜于筵上受【尊南西面拜由便也○疏曰賔主献酢无在筵上受法今尸于筵上受者以妇人所献故尸不与行賔主之礼故不得各就其阶】主妇西面于主人之席北拜送爵入于房取一羊铏坐奠于韭菹西主妇赞者执豕铏以从主妇不兴受设于羊铏之西兴入于房取糗与腶脩执以出坐设之糗在蕡西脩在白西兴立于主人席北西面【饮酒而有铏者祭之余铏无黍稷杀也糗糗饵也腶脩肉之脯今文腶为断○腶丁乱反】尸坐左执爵祭糗脩同祭于豆祭以羊铏之柶挹羊铏遂以挹豕铏祭于豆祭祭酒次賔羞豕匕湆如羊匕湆之礼尸坐啐酒左执爵尝上铏执爵以兴坐奠爵拜主妇答拜执爵以兴司士羞豕脀尸坐奠爵兴受如羊肉湆之礼坐取爵兴次賔羞豕燔尸左执爵受燔如羊燔之礼坐卒爵拜主妇答拜
　　右主妇献尸从献亦五主妇既献爵设两铏又设糗脩次賔羞豕匕湆司士羞豕脀次賔羞豕燔仪节与主人献尸竝相当
　　受爵酌献侑侑拜受爵主妇主人之北西面答拜【酌献者主妇今文无西面】主妇羞糗脩坐奠糗于防南脩在蕡南侑坐左执爵取糗脩兼祭于豆祭司士缩执豕脀以升侑兴取肺坐祭之司士缩奠豕脀于羊俎之东载于羊俎卒乃缩执俎以降侑兴【豕脀无湆于侑礼杀】次賔羞豕燔侑受如尸礼坐卒爵拜主妇答拜
　　右主妇献侑其从献同于尸者亦三主妇既献爵羞糗脩司士羞豕脀次賔羞豕燔降于尸者二无铏羮与豕匕湆
　　受爵酌以致于主人主人筵上拜受爵主妇北面于阼阶上答拜【主妇易位拜于阼阶上辟并敬】主妇设二铏与糗脩如尸礼主人其祭糗脩祭铏祭酒受豕匕湆拜啐酒皆如尸礼尝铏不拜【主人如尸礼尊也其异者不告防○疏云按前主妇献尸尸啐酒尝铏拜彼拜虽在尝铏下其拜仍为啐酒是以特牲少牢尸尝铏皆不拜或此经啐酒之上无拜文有者衍字也○愚按疏言谓经尝铏不拜正谓啐酒不拜耳啐酒上拜字衍又注云其异者不告防其意亦然主妇献尸尸啐酒拜亦告防之意也】其受豕脀受豕燔亦如尸礼坐卒爵拜主妇北面答拜受爵
　　右主妇致爵于主人从设并与尸同
　　尸降筵受主妇爵以降【将酢主妇】主人降侑降主妇入于房主人立于洗东北西面侑东面于西阶西南【俟尸洗】尸易爵于篚盥洗爵【易爵者男女不相袭爵】主人揖尸侑【将升】主人升尸升自西阶侑从主人北面立于东楹东侑西楹西北面立【俟尸酌】尸酌主妇出于房西面拜受爵尸北面于侑东答拜主妇入于房司宫设席于房中南面主妇立于席西【设席者主妇尊今文曰南面尸于席西】妇赞者荐韭菹醢坐奠于筵前菹在西方妇人赞者执防蕡以授妇赞者妇赞者不兴受设防于菹西蕡在防南【妇人赞者宗妇之少者】主妇升筵司马设羊俎于豆南主妇坐左执爵右取菹防于醢祭于豆间又取防蕡兼祭于豆祭主妇奠爵兴取肺坐絶祭哜之兴加于俎坐捝手祭酒啐酒【捝手者于帨帨佩巾内则曰妇人亦左佩纷帨古文捝作説○捝由鋭反】次賔羞羊燔主妇兴受燔如主人之礼主妇执爵以出于房西面于主人席北立卒爵执爵拜尸西楹西北面答拜主妇入立于房尸主人及侑皆就筵【出房立卒爵宜乡尊不坐者变于主人也执爵拜变于男子也○乡尊谓对尸而卒爵】
　　右主妇受尸酢从献亦三与侑同等主妇亚献礼竟
　　上賔洗爵以升酌献尸尸拜受爵賔西楹西北面拜送爵尸奠爵于荐左賔降【上賔賔长也谓之上賔以将献异之或谓之长賔奠爵爵止也】右上賔三献尸尸奠爵不举欲神惠均于庭待徧得献乃举之
　　主人降洗爵尸侑降主人奠爵于篚辞尸对卒洗揖尸升侑不升【侑不升尸礼益杀不从】主人实爵酬尸东楹东北面坐奠爵拜尸西楹西北面答拜坐祭遂饮卒爵拜尸答拜降洗尸降辞主人奠爵于篚对卒洗主人升尸升主人实爵尸拜受爵主人反位答拜尸北面坐奠爵于荐左【降洗者主人】
　　右主人酬尸○特牲及下不傧尸皆无酬尸之事此特有之奠而不举
　　尸侑主人皆升筵乃羞宰夫羞房中之羞于尸侑主人主妇皆右之司士羞庶羞于尸侑主人主妇皆左之【二羞所以尽欢心房中之羞其笾则糗饵粉餈其豆则酏食糁食庶羞羊臐豕膮皆有胾醢房中之羞内羞也内羞在右隂也庻羞在左阳也○内羞是谷物谷本地产故为隂庶羞是牲物牲本天产故为阳】
　　右羞于尸侑主人主妇
　　主人降南面拜众賔于门东三拜众賔门东北面皆答壹拜【拜于门东明少南就之也言三拜者众賔贱旅之也众賔一拜贱也卿大夫尊賔贱纯臣也位在门东今文壹为一○众賔自长賔而下也自此至主人就筵皆主人酌献外庭内庭之事所谓均神惠也凡七节献长賔一也献众賔二也主人自酢于长賔三也酬长賔四也献兄弟五也献内賔六也献私人七也】主人洗爵长賔辞主人奠爵于篚兴对卒洗升酌献賔于西阶上长賔升拜受爵主人在其右北面答拜宰夫自东房荐脯醢醢在西司士设俎于豆北羊骼一肠一胃一切肺一肤一【羊骼羊左骼上賔一体贱也荐与设俎者既则俟于西序端古文骼为胳】賔坐左执爵右取脯防于醢祭之执爵兴取肺坐祭之祭酒遂饮卒爵执爵以兴坐奠爵拜执爵以兴主人答拜受爵賔坐取祭以降西面坐委于西阶西南【成祭于上尊賔也取祭以降反下位也反下位而在西阶西南已献尊之祭脯肺】宰夫执荐以从设于祭东司士执俎以从设于荐东
　　右主人献长賔
　　众賔长升拜受爵主人答拜坐祭立饮卒爵不拜既爵【既尽也长賔升者以次第升受献言众賔长拜则其余不拜】宰夫赞主人酌若是以辩【主人毎献一人奠空爵于棜宰夫酌授于尊南今文若为如辩皆作徧】辩受爵其荐脯醢与脀设于其位其位继上賔而南皆东面其脀体仪也【徧献乃荐畧之亦宰夫荐司士脀仪者尊体尽仪度余骨可用而用之尊者用尊体卑者用卑体而已亦有切肺肤今文仪皆为曦或为议】
　　右辩献众賔
　　乃升长賔主人酌酢于长賔西阶上北面賔在左【主人酌自酢序賔意賔卑不敢酢】主人坐奠爵拜执爵以兴賔答拜坐祭遂饮卒爵执爵以兴坐奠爵拜賔答拜賔降【降反位】
　　右主人自酢于长賔
　　宰夫洗觯以升主人受酌降酬长賔于西阶南北面賔在左主人坐奠爵拜賔答拜坐祭遂饮卒爵拜賔答拜【宰夫授主人觯则受其虚爵奠于篚○注受其虚爵指上文酢爵也】主人洗賔辞主人坐奠爵于篚对卒洗升酌降复位賔拜受爵主人拜送爵賔西面坐奠爵于荐左【○按此爵至旅酬后与兄弟之长交酬为无算爵】右主人酬賔
　　主人洗升酌献兄弟于阼阶上兄弟之长升拜受爵主人在其右答拜坐祭立饮不拜既爵皆若是以辩【兄弟长幼立饮贱不别大夫之賔尊于兄弟宰夫不赞酌者兄弟以亲昵来不以官待之】辩受爵其位在洗东西面北上升受爵其荐脀设于其位【亦辩献乃荐既云辩矣复言升受爵者为众兄弟言也众兄弟升不拜受爵先着其位于上乃后云荐脀设于其位明位初在是也位不继于主人而云洗东卑不统于尊此荐脀皆使私人○疏云先着其位于上乃云升受爵者谓发此位升堂受爵又云荐脀设于其位者谓受爵时设荐脀于洗东西面位】其先生之脀折胁一肤一【先生长兄弟折豕左肩之折】其众仪也
　　右主人献兄弟
　　主人洗献内賔于房中南面拜受爵主人南面于其右答拜【内賔姑姊妹及宗妇献于主妇之席东主人不西面尊不与为賔主礼也南面于其右主人之位恒左人】坐祭立饮不拜既爵若是以辩亦有荐脀【亦设荐脀于其位特牲馈食礼记曰内賔立于房中西墉下东面南上宗妇北堂东面北上】
　　右主人献内賔
　　主人降洗升献私人于阼阶上拜于下升受主人答其长拜乃降坐祭立饮不拜既爵若是以辩宰夫赞主人酌主人于其羣私人不答拜其位继兄弟之南亦北上亦有荐脀【私人家臣已所自谒除也大夫言私人明不纯臣也士言私臣明有君之道北上不敢专其位亦有荐脀初亦北面在众賔之后尔言继者以爵既献为文凡献位定】主人就筵【古文曰升就筵】
　　右主人献私人均神惠徧
　　尸作三献之爵【上賔所献爵不言三献作之者賔尸而尸益卑可以自举○自此尽降实于篚尸举所奠上賔之爵以成三献之礼以上賔举三献因号上賔为三献是以事名官此一礼内凡有四节尸作爵一也献侑二也致爵于主人三也受尸酢四也】司士羞湆鱼缩执俎以升尸取膴祭祭之祭酒卒爵【不羞鱼匕湆略小味也羊有正俎羞匕湆肉湆豕无正俎鱼无匕湆隆汚之杀】司士缩奠俎于羊俎南横载于羊俎卒乃缩执俎以降尸奠爵拜三献北面答拜受爵【○尸作賔爵】
　　酌献侑侑拜受三献北面答拜司马羞湆鱼一如尸礼卒爵拜三献答拜受爵【司马羞湆鱼变于尸○賔献侑】
　　酌致主人主人拜受爵三献东楹东北面答拜【賔拜于东楹东以主人拜受于席就之】司士羞一湆鱼如尸礼卒爵拜三献答拜受爵【○賔致爵主人】尸降筵受三献爵酌以酢之【既致主人尸乃酢之遂賔意】三献西楹西北面拜受爵尸在其右以授之尸升筵南面答拜坐祭遂饮卒爵拜尸答拜执爵以降实于篚【○賔受酢】
　　右上賔三献礼成
　　二人洗觯升实爵西楹西北面东上坐奠爵拜执爵以兴尸侑答拜坐祭遂饮卒爵执爵以兴坐奠爵拜尸侑答拜皆降【三献而礼小成使二人举爵序殷勤于尸侑○自此以下言旅酬及无算爵二人举觯为旅酬兄弟后生举觯于长賔长加献尸次賔举爵又旅酬兄弟举止爵賔举奠觯交错为无算爵又凡五节而傧尸之礼毕矣】洗升酌反位尸侑皆拜受爵举觯者皆拜送侑奠觯于右【奠于右者不举也神惠右不举变于饮酒○虽二爵并举止用尸一爵酬于下】尸遂执觯以兴北面于阼阶上酬主人主人在右【尸拜于阼阶上酬礼杀】坐奠爵拜主人答拜不祭立饮卒爵不拜既爵酌就于阼阶上酬主人【言就者主人立待之】主人拜受爵尸拜送【酬不奠者急酬侑也】尸就筵主人以酬侑于西楹西侑在左坐奠爵拜执爵兴侑答拜不祭立饮卒爵不拜既爵酌复位侑拜受主人拜送【言酌复位明授于西阶上】主人复筵乃升长賔侑酬之如主人之礼【遂旅也言升长賔则有赞呼之】至于众賔遂及兄弟亦如之皆饮于上【上西阶上】遂及私人拜受者升受下饮【私人之长拜于下升受兄弟之爵下饮之】卒爵升酌以之其位相酬辩【其位兄弟南位亦拜受拜送升酌由西阶○私人位在兄弟之南其长饮于西阶下余私人皆饮于其位】卒饮者实爵于篚【末受酬者虽无所旅犹饮】乃羞庶羞于賔兄弟内賔及私人【无房中之羞贱也此羞同时羞则酌房中亦旅其始主妇举觯于内賔遂及宗妇】
　　右二人举觯为旅酬
　　兄弟之后生者举觯于其长【后生年少也古文觯皆为爵延熹中诏校书定作觯】洗升酌降北面立于阼阶南长在左坐奠爵拜执爵以兴长答拜【长在左辟主人】坐祭遂饮卒爵执爵以兴坐奠爵拜执爵以兴长答拜洗升酌降长拜受于其位举爵者东面答拜爵止【拜受答拜不北面者傧尸礼杀长賔言奠兄弟言止互相发明相待也○前主人酬賔賔奠爵荐左此后生举觯长亦暂止不举待后面旅酬毕乃与賔所奠之爵交错为无算爵故注曰相待】右兄弟后生举觯
　　賔长献于尸如初无湆爵不止【賔长者賔之长次上賔者非即上賔也如初如其献侑酌致主人受尸酢也无湆爵不止别不如初者不使兄弟不称加爵大夫尊也不用觚大夫尊者也○众賔之长献尸其仪节与上賔献尸同但无鱼湆与既献即饮二者为异耳前上賔献尸待献堂下毕乃举觯是其止爵也注不使兄弟三句言其与特牲礼异特牲云长兄弟洗觚为加爵】
　　右賔长加献于尸
　　賔一人举爵于尸如初亦遂之于下【一人次賔长者如初如二人洗觯之为也遂之于下者遂及賔兄弟下至于私人故言亦遂之于下也上言无湆爵不止互相发明○之适也往也谓行此爵于堂下为旅酬也】
　　右次賔举爵于尸更为旅酬
　　賔及兄弟交错其酬皆遂及私人爵无算【算数也长賔取觯酬兄弟之党长兄弟取觯酬賔之党唯已所欲无有次第之数也○长賔所取者主人酬賔賔奠荐左之觯长兄弟所取者后生所举之觯也】
　　右二觯交错为无算爵
　　尸出侑从主人送于庙门之外拜尸不顾【拜送之】拜侑与长賔亦如之众賔从【从者不拜送也】司士归尸侑之俎【尸侑尊送其家】主人退【反于寝也】有司彻【彻堂上下之荐俎也外賔尸虽堂上妇人不彻】
　　右傧尸礼毕
　　若不賔尸【不賔尸谓下大夫也其牲物则同不得备其礼耳旧説云谓大夫有疾病摄昆弟祭曾子问曰摄主不厌祭不旅不假不绥祭不配布奠于賔賔奠而不举而此备有似失之矣○自此至终篇皆言下大夫不賔尸之事○绥许恚反】则祝侑亦如之【谓尸七饭时○下大夫之不賔尸者自祝侑以前皆与上大夫賔尸者同此下乃陈其异者祝侑少牢篇尸七饭告饱祝侑曰皇尸未实侑是也】尸食【八饭○祝既侑而尸又饭也】乃盛俎臑臂肫脡脊横脊短胁代胁皆牢【盛者盛于肵俎也此七体羊豕其脊胁皆取一骨也与所举正脊干骼凡十矣肩未举既举而俎犹有六体焉○盛音成盛于肵俎将以归尸特牲尸食讫乃盛賔尸则不盛全以归尸故也皆牢者谓此七体皆羊豕而非腊也注俎犹有六体谓三脊三胁各有一骨在俎不取以备阳厌也】鱼七【盛半也鱼十有五而俎其一已举必盛半者鱼无足翼于牲象脊胁而已】腊辩无髀【亦盛半也所盛者右体也脊属焉言无髀者云一纯而俎嫌有之古文髀作脾】卒盛乃举牢肩尸受振祭哜之佐食受加于肵【举七前此举牢肺举正脊举牢干举鱼举腊肩举牢骼已六举至此举牢肩故云举七也】右不賔尸者尸八饭后事
　　佐食取一俎于堂下以入奠于羊俎东【不言鱼俎东主于尊】乃摭于鱼腊俎俎释三个其余皆取之实于一俎以出【个犹枚也鱼摭四枚腊摭五枚其所释者腊则短胁正胁代胁鱼三枚而已今文摭为揲○所释三个亦备阳厌也】祝主人之鱼腊取于是【祝主人主妇俎之鱼腊取于此者大夫之礼文待神余也三者各取一鱼其腊主人臂主妇臑祝则骼也与此皆于鼎侧更载焉不言主妇未闻】尸不饭告饱主人拜侑不言尸又三饭【凡十一饭士九饭大夫十一饭其余有十三饭十五饭】佐食受牢举如傧【举肺脊○如傧者与少牢篇所载上大夫傧尸者仪节同也】右不賔尸者尸十一饭时事
　　主人洗酌酳尸賔羞肝皆如傧礼卒爵主人拜祝受尸爵尸答拜祝酌授尸尸以醋主人亦如傧其绥祭其嘏亦如傧【肝牢肝也绥皆当作挼挼读为藏其隋之隋古文为防】其献祝与二佐食其位其荐脀皆如傧
　　右不傧尸者主人初献与傧尸者正祭初献同
　　主妇其洗献于尸亦如傧【自尸侑不饭告饱至此与傧同者在上篇】主妇反取笾于房中执枣糗坐设之枣在稷南糗在枣南妇赞者执栗脯主妇不兴受设之栗在糗东脯在枣东主妇兴反位【枣馈食之笾糗羞笾之实杂用之下賔尸也栗脯加笾之实也反位反主人之北拜送爵位】尸左执爵取枣糗祝取栗脯以授尸尸兼祭于豆祭祭酒啐酒次賔羞牢燔用俎盐在右尸兼取燔防于盐振祭哜之祝受加于肵卒爵主妇拜祝受尸爵尸答拜【自主妇反笾至祝受加于肵此异于傧○賔尸者方其正祭主妇献尸于室无笾燔从之事此有笾有燔为异以不賔尸故加厚耳】祝易爵洗酌授尸尸以醋主妇主妇主人之北拜受爵尸答拜主妇反位又拜上佐食绥祭如傧卒爵拜尸答拜【主妇侠爵拜为不賔尸降崇敬今文醋曰酢○傧尸者正祭主妇受酢不侠拜爵此侠拜为异】主妇献祝其酌如傧拜坐受爵主妇主人之北答拜【自尸卒爵至此亦与傧同者亦在上篇○谓同上篇正祭亚献之节】宰夫荐枣糗坐设枣于菹西糗在枣南祝左执爵取枣糗祭于豆祭祭酒啐酒次賔羞燔如尸礼卒爵【内子不荐笾祝贱使官可也自宰夫荐至賔羞燔亦异于傧○自此下注异于賔賔皆当读作傧】主妇受爵酌献二佐食亦如傧主妇受爵以入于房
　　右不賔尸主妇亚献
　　賔长洗爵献于尸尸拜受賔戸西北面答拜爵止【尸止爵者以三献礼成欲神惠之均于室中是以奠而待之○賔尸者正祭賔三献尸即卒爵酢賔并不止爵至事尸于堂賔三献尸乃止爵待神惠均于庭乃作三献之爵此不賔尸者亦三献止爵待神惠均于室盖略效其仪也此一节之内賔献尸爵既止主妇致爵于主人主妇自酢尸作止爵尸酢賔賔献祝及佐食賔致爵主人致爵主妇賔自酢乃设羞亦十小节而礼成○賔献尸止爵】
　　主妇洗于房中酌致于主人主人拜受主妇戸西北面拜送爵司宫设席【拜受乃设席变于士也○特牲礼未致爵已设席】主妇荐韭菹醢坐设于席前菹在北方妇赞者执枣糗以从主妇不兴受设枣于菹北糗在枣西佐食设俎臂脊胁肺皆牢肤三鱼一腊臂【臂左臂也特牲五体此三者以其牢与腊臂而七牢腊俱臂亦所谓腊如牲体○牢谓羊豕也腊如牲体特牲记文】主人左执爵右取菹防于醢祭于豆间遂祭笾奠爵兴取牢肺坐絶祭哜之兴加于俎坐捝手祭酒执爵以兴坐卒爵拜【无从者变于士也亦所谓顺而摭也○特牲主妇致爵主人肝燔并从】主妇答拜【○主妇致爵于主人】
　　受爵酌以醋戸内北面拜【自酢不更爵杀】主人答拜卒爵拜主人答拜主妇以爵入于房【○主妇自酢】
　　尸作止爵祭酒卒爵賔拜祝受爵尸答拜【作止爵乃祭酒亦变于士自爵止至作止爵亦异于賔○士礼祭酒讫乃止爵○尸作止爵】
　　祝酌授尸賔拜受爵尸拜送坐祭遂饮卒爵拜尸答拜【○尸酢賔】
　　献祝及二佐食【○賔献祝与佐食】
　　洗致爵于主人【洗致爵者以承佐食贱新之】主人席上拜受爵賔北面答拜坐祭遂饮卒爵拜賔答拜受爵【○賔致爵主人】
　　酌致爵于主妇主妇北堂司宫设席东面【北堂中房以北东面者变于士妻賔尸不变者賔尸礼异矣内子东面则宗妇南面西上内賔自若东面南上○士礼宗妇北堂东面北上主妇南面】主妇席北东面拜受爵賔西面答拜【席北东面者北为下】妇赞者荐韭菹醢菹在南方妇人赞者执枣糗授妇赞者妇赞者不兴受设枣于菹南糗在枣东【妇人赞者宗妇之弟妇也】佐食设俎于豆东羊臑豕折羊脊胁祭肺一肤一鱼一腊臑【豕折豕折骨也不言所折略之特牲主妇觳折豕无脊胁下主人羊豕四体与腊臑而五】主妇升筵坐左执爵右取菹防于醢祭之祭笾奠爵兴取肺坐絶祭哜之兴加于俎坐捝手祭酒执爵兴筵北东面立卒爵拜【立饮拜既爵者变于大夫】賔答拜賔受爵【○賔致爵主妇】
　　易爵于篚洗酌醋于主人戸西北面拜主人答拜卒爵拜主人答拜賔以爵降奠于篚【自賔献及二佐食至此亦异于賔○賔自酢】乃羞宰夫羞房中之羞司士羞庶羞于尸祝主人主妇内羞在右庶羞在左【○设羞】
　　右不賔尸者賔长三献
　　主人降拜众賔洗献众賔其荐脀其位其酬醋皆如傧礼【○众賔谓自上賔而下】
　　主人洗献兄弟与内賔与私人皆如傧礼其位其荐脀皆如傧礼
　　卒乃羞于賔兄弟内賔及私人辨【自乃羞至私人之荐脀此亦与傧同者在此篇不傧尸则祝犹侑耳卒已也乃羞者羞庶羞】
　　右不賔尸者三献后主人徧献堂下并内賔之事
　　賔长献于尸尸醋献祝致醋賔以爵降实于篚【致谓致爵于主人主妇不言如初者爵不止又不及佐食】
　　右不賔尸者次賔长为加爵
　　賔兄弟交错其酬无算爵【此亦与傧同者在此篇○主人献賔时賔亦奠酬荐左主人径献堂下及内賔后兄弟后生亦举觯于长至此交错为无算爵然阙旅酬直行无算爵是其与賔尸者异故经不言如傧也】
　　右不賔尸无算爵
　　利洗爵献于尸尸醋献祝祝受祭酒啐酒奠之【利献不及主人杀也此亦异于傧】
　　右不賔尸佐食为加爵
　　主人出立于阼阶上西面祝出立于西阶上东面祝告于主人曰利成祝入主人降立于阼阶东西面尸谡祝前尸从遂出于庙门祝反复位于室中祝命佐食彻尸俎佐食乃出尸俎于庙门外有司受归之彻阼荐俎【自主人出至此与賔杂者也先彻主人荐俎者变于士特牲馈食礼曰彻阼俎豆笾设于东序下○疏云与賔杂谓与賔尸者有同有不同士礼既馂乃彻阼俎此馂前彻阼俎故云变于士引特牲者证彻阼俎所置之处】右不賔尸者礼终尸出
　　乃如傧【谓上篇自司宫设对席至此馂兴出也古文作馂】
　　右
　　卒有司官彻馈馔于室中西北隅南面如馈之设右几厞用席【官彻馈者司马司士举俎宰夫取敦及豆此于尸谡改馔当室之白孝子不知神之所在庶其飨之于此所以为厌饫不令妇人改彻馔敦豆变于始也尚使官也佐食不举羊豕俎亲馂尊也厞隠也古文右作侑厞作茀】纳一尊于室中【阳厌杀无酒】司宫埽祭【埽豆间之祭旧説云埋之西阶东】主人出立于阼阶上西面祝执其俎以出立于西阶上东面司宫阖牖戸【闭牖与戸为鬼神或者欲幽闇】祝告利成乃执俎以出于庙门外有司受归之众賔出主人拜送于庙门外乃反【拜送賔也者亦拜送其长不言长賔者下大夫无尊賔也○疏云下大夫贱无尊賔故不别其长也】妇人乃彻【彻祝之荐及房中荐俎不使有司者下上大夫之礼○上大夫祭毕则有司彻】彻室中之馔【有司馔之妇人彻之外内相兼礼杀】
　　右不賔尸者为阳厌








　　仪礼郑注句读卷十七
　　仪礼监本正误【附】
　　十三经监本读书者所考据当时较勘非一手疎密各殊至仪礼一经脱误特甚岂以罕习故忽不加意耶易书诗春秋论语孟子礼记充满天下固不容或误周礼孝经尔雅三人间犹多善本即有误亦易见仪礼旣不显用于世所赖以不至坠地者独此本尚在学宫耳顾不免脱误至此坊间所刻如三礼解诂之类皆踵袭其讹无所是正而补石经阙字者不知以彼正此反以此本为据窃恐疑误方来大为此经累者未必非监本也予旣僭定仪礼郑注句读乃取石本吴澄本与监本较摘其脱者误者羡者倒置者经注互淆者录之以质同志如左
　　士冠礼
　　士昏礼
　　妇説服于室御受受误作授【第二十七】
　　毋违命毋误作母【第五十】
　　视诸衿鞶下脱壻授绥姆辞曰未教不足与为礼也十四字【第五十一】
　　主人对曰某以得为外昏姻之数昏从女误【第五十三】某得以为昏姻之故作某以得为昏姻之故【第五十三】
　　士相见礼
　　若尝为臣者尝误作常【第八】
　　毋误作母凡三见【第十三十四】
　　乡饮酒礼
　　尊两壶于房户之间加二勺于两壶壶并误作壸【第六】
　　司正升立于序端序误作席【第三十九】
　　遵者降席席东南面脱一席字【第三十九】
　　介俎脊胁肫胳肺脱肫字【第四十八】
　　乡射礼
　　主人实觯賔之席前北面北误作不【第十一】
　　乐正告于賔乃降乐字误细书混疏文内【第十八】适堂西改取一个挟之取误作作【第三十】
　　以耦告于大夫脱以耦二字【第三十五】
　　与进者相左相揖退反位脱退字【第三十九】
　　适左个中皆如之皆如作亦如【第五十】
　　賔与大夫坐反奠于其所脱坐字【第六十一】
　　遂西取弓矢遂误作送【第七十六】
　　各以其物获下脱士鹿中翿旌以获七字【第八十七】
　　燕礼
　　两圜壶壶误作壸【第四】
　　主人盥洗象觚升实之实误作賔【第十四】
　　媵爵者洗象觯升实之实误作賔【第十九】
　　降奠于篚易觯洗篚易二字之间误用圈隔【第二十】射人乃升大夫大夫皆升就席脱下升字【第二十七】鹊巢采蘩采苹蘩误作繁【第三十二】
　　大师告于乐正脱于字【第三十三】
　　士长升拜受觯主人拜送觯送误作受【第三十八】大夫立卒爵不拜实之实误作賔【第四十二】
　　亨于门外东方上脱其牲狗也四字【第四十九】
　　大射仪
　　大射仪第七脱仪字【第一】
　　两方壶两圜壶两壶献酒三壶字幷误作壸【第十一十二】大史在千侯之东北大史误作大夫【第十四】
　　主人洗觚升实散觚误作酬【第二十四】
　　命去侯侯作俟【第三十七】
　　司射进与司马正交于阶前于误作与【第三十八】上射降三等三误作二【第三十九】
　　中等竝行上射于左于误作与【第三十九】
　　司马师坐乘之卒脱卒字【第四十】
　　司射东面于大夫之西比耦比误作北【第四十一】梱之与梱复二梱字俱误作棞【第四十三四十五】
　　退者与进者相左相揖退揖退二字之间羡一还字【第四十四】
　　司射作射如初射误作揖【第四十四】
　　由阼阶下北面告于公脱告字【第五十一】
　　司射遂袒执弓脱遂字【第五十二】
　　仆人师洗升实觯以授实误作賔【第五十四】
　　司马师受虚爵奠于篚脱师字【第五十九】
　　公答拜賔反位脱賔字【第六十九】
　　聘礼
　　门外米禾皆二十车二误作一【第二十八】
　　賔辟不答拜賔误作客【第十】
　　坐啐醴误作啐酒【弟四千八】
　　君贶寡君延及二三老拜又拜送误以又拜送句倒置君贶句之上【第百二十八】
　　公食大夫礼
　　众人腾羞者尽阶不升堂授以盖降出注云授授先者一人误以一人二字大书同经文连下赞者句【第十八】
　　賔北面自闲坐左拥簠梁左误作右簠误作簋【第十九】庶羞西东毋过四列毋误作母【第二十五】
　　卿摈由下摈误作賔【第三十三】
　　觐礼
　　侯氏裨冕裨误从示【第八】
　　坐奠圭圭误作主【第十三】
　　王受之玉玉缺一防【第十三另本不缺】
　　伯父无事归宁乃邦邦误作拜【第十八】
　　天子乘龙载大旂旂误作斾【第二十八】
　　防服
　　妾为君为误作谓【第二十】
　　持重于大宗者降其小宗也持重误作特重【第四十三】适子不得后大宗子误作人【第四十四】
　　异居则服齐衰三月也脱也字【第四十八】
　　大夫去君埽其宗庙埽误作归【第六十三】
　　不满八岁以下皆为无服之殇脱皆字【第六十五】小功布衰裳牡麻绖即葛五月者脱者字【第八十五】壻曰何以缌也唐石经无也字【第九十七】
　　士防礼
　　有大夫则特拜之即位于西阶下于误作如【第十】栉于箪于误作用【第二十一】
　　巾待于阼阶下待误作侍【第四十三】
　　其实葵菹芋芋字误少趯勾【第四十七】
　　卜人先奠于西塾上塾误作墪【第六十九】
　　哀子某来日某卜葬其父某甫脱第二某字【第七十二】
　　旣夕
　　众主人东即位脱主字【第七】
　　两杅误缺杅字趯勾【第十九】
　　摈者出请入告脱出字【第二十六】
　　藏苞筲于旁苞误从竹【第四十二】
　　外内皆埽作内外【第四十六】
　　设握里亲肤里误作裹【第五十三】
　　不説绖带説误作设【第五十九】
　　主人降即位彻乃奠升降自西阶脱下降字【第六十六】亦可张也唐石经吴氏本俱亦张可也【第七十三】
　　士虞礼
　　箪巾在其东巾误作布【第五】
　　祝飨飨误作响【第九】
　　卒彻祝佐食降复位脱复字【第二十八】
　　适尔皇祖某甫飨飨误作响【第三十一】
　　尸即席坐唯主人不哭唯误作帷【第三十四】
　　尸受振祭受误作授【第三十四】
　　无尸则不饯犹出几席设如初拾踊三下脱哭止告事毕賔出七字【第三十七唐石经剥蚀尚有賔出二字脚可辨补字缺或亦承监本之误】
　　搔误从木【第四十】
　　特牲馈食礼
　　壶禁在东序壶误作壸【第十】
　　主人再拜賔答再拜误作賔再答拜【第十一】
　　视壶濯壶误作壸【第十一】
　　主人服如初立于门外东方南面方误作房【第十二】佐食啓防郤于敦南出立于户西南面脱户字【第二十】洗献众兄弟如众賔仪脱上众字【第三十七】
　　尸祭酒啐酒奠之脱尸字【第三十九】
　　賔立卒觯酌于其尊卒误作干【第四十二】
　　众賔长自左受旅如初脱自字【第四十二】
　　长皆答拜下脱举觯者祭卒觯拜长皆答拜十一字【第四十三】
　　举觯者洗各酌于其尊尊误作奠【第四十三】
　　主人出立于户外西面外误作内【第四十八】
　　纁里里误作裹【第五十三】
　　祝俎髀脡髀误作脾【第五十八】
　　少牢馈食礼
　　明日朝服筮尸脱服字【第六】
　　用荐嵗事荐误作为【第六】
　　取巾兴振之三下脱以授尸坐取箪兴七字【第二十二】尸受同祭于豆祭误倒作同受【第二十四】
　　賔户西北面拜送爵户误作尸【第三十四】
　　尸谡主人降立于阼阶东降误作祭【第三十五】
　　有司彻
　　匕皆加于鼎东枋枋误作祊【第六】
　　覆二疏匕于其上皆缩俎西枋枋误作祊【第六】司士朼豕亦司士载亦右体作载右体【第十一】
　　尸郤手受匕枋受误作授【第十六】
　　賔亦覆手以受受误作授【第十六】
　　乃载于羊俎卒载下羡一俎字【第十七】
　　立于主人席北西面西面误作面西【第二十一】
　　主人其祭糗脩其误作共【第二十三】
　　賔坐左执爵右取脯防于醢祭之脯误作肺【第二十八】遂饮卒爵执爵以兴脱下爵字【第二十八】
　　宰夫执荐以从荐误作爵【第二十八】
　　其先生之脀折胁一肤一脱其字【第三十一】
　　受爵酌献侑侑拜受三献北面答拜重出此十四字【第三十四】
　　尸降筵受三献爵酌以酢之脱爵字【第三十四】
　　祝易爵洗酌授尸授误作受【第四十四】
　　主妇受爵酌献二佐食妇误作人【第四十五】
　　賔户西北面答拜户误作尸【第四十五】
　　賔兄弟交错其酬无算爵错误作醋【第五十】
　　共脱八十字误八十八字羡十七字倒置者六处计十三字经文误细书一字注文误大书混经文二字误隔一圈他如壹一贰二参三庙庿醋酢□弃于于视眡嫂嫂挚贽唯惟大太廾之为二十卅之为三十义旣不殊文难画一与夫防画小误者槩置之


　　仪礼石本误字【附】
　　唐石经当时学者以为芜累至于今日已为老成典型矣乃仪礼亦不免多误逮补字承譌则又鲁鱼莫辨兹因校正监本误字遂并及之
　　士冠礼
　　啐醴捷柶兴作建柶【醴冠者节捷初洽反】
　　士昏礼
　　降阶受笲腵脩腶误作□【妇见舅姑节】
　　某得以为昏姻之故监本作某以得为昏姻之故【记文监本似长】
　　士相见礼
　　乡饮酒礼
　　执觯兴盥洗北面坐奠觯于其所疏云案乡射大射礼皆直云取觯洗南面反奠于其所不云盥此俗本有盥者误【司正表位节】
　　若有诸公大夫则使人受俎如賔礼受误作授【彻俎节】
　　乡射礼
　　司射适堂西袒决遂袒误作祖【补字请射节】
　　楅髤横而奉之奉误作拳【记】
　　大夫与士射袒纁襦纁误作薰【记】
　　燕礼
　　司宫筵賔于户西东上筵误作之【陈馔节】
　　卿升席坐左执爵右祭脯醢脯误作酺【献卿节】
　　小臣又请媵爵者二大夫大夫媵爵如初监本吴本俱不再出大夫二字【再媵爵节】
　　阍人为大烛于门外无大字【终燕节】
　　大射仪
　　两圜壶　两壶献酒　俱误作壸【陈馔节】
　　主人卒洗賔揖升监本吴氏本俱賔揖乃升【献賔节】賔升成拜拜误作败【补字公酬賔节】
　　坐授瑟乃降授误作受【补字席工节】
　　主人洗升实爵实误作賔【补字献工节】
　　南面坐奠觯兴奠误作取【补字司正表位节】
　　司射适次袒决遂袒误作祖【补字请射节】
　　南扬弓命去侯侯误作俟【补字三耦射节】
　　聘礼
　　夫人使下大夫劳以二竹簠方簠作簋【郊劳节檡文云簠音甫或作簋固己叠簋不从】
　　若賔死未将命未误作来【賔介死节】
　　使者旣受行日脱旣字【记】
　　缫三采六等朱白苍苍误作仓【记】
　　又赍皮马赍误作赍【记】
　　对曰非礼也敢误作敢辞【记】
　　賔旣将公事复见讶以其挚讶误作之【记】
　　自西阶升受阶误作门【记】
　　公答再拜再误作爯【记】
　　聘日致饔日误作自【记】
　　公食大夫礼
　　陈鼎于碑南南面西上脱一南字【载俎节】
　　如受饔礼无傧傧误作摈【若不亲食节】
　　觐礼
　　侯氏亦皮弁迎于帷门之外帷误作惟【补字郊劳节】天子赐舍曰伯父脱曰字【赐舍节】
　　天子曰非他伯父实来脱曰字【补字入觐节】
　　几俟于东箱俟误作侯【记补字】
　　丧服
　　若是则生养之终其身如母如误作慈【齐衰三年章补字】
　　士丧礼
　　祭服不倒倒误作到【小敛节】
　　若不从卜择如初仪择误作宅【卜日节】
　　旣夕
　　御者四人皆坐持体之下脱男女改服四字【记】鹿浅幦干笮干误作干【记补字】
　　士虞礼
　　特牲馈食礼
　　主妇设两敦黍稷于俎南西上及两铏铏芼设于豆南监本吴氏本止一铏字【隂厌节】
　　少牢馈食礼
　　明日朝服筮尸脱服字【筮尸节】
　　如筮日之仪仪作礼【筮尸节】
　　司宫摡豆笾勺爵觚觯几洗篚于东堂下几误作凡【视濯节】
　　主妇被锡衣移袂　主妇赞者一人亦被锡衣移袂监本作侈袂当从【隂厌节】
　　祝延尸延误作筵【尸入节】
　　有司彻
　　有司彻第十七脱彻字【篇目】
　　二手执挑匕枋以挹湆挑误作桃【荐尸莭】
　　尸郤手受匕枋受误作授【荐尸节】
　　主妇洗爵于房中脱爵字【主妇献尸节】
　　主妇北面答拜受爵尸降筵受主妇爵以降误作受尸爵【主妇致爵于主人节】
　　主人降洗爵作洗觯主人实爵作实觯【主人酬尸节】賔坐左执爵右取脯防于醢祭之脯误作肺【主人献賔节】主人降洗升献私人于阼阶上阼误作降【补字献私人节】主人拜受爵尸拜送脱爵字【旅酬节】
　　主妇受爵酌献二佐食妇误作人【不賔尸主妇亚献节】
　　佐食设俎于豆东羊臑豕折羊脊胁祭肺一脱祭字【不賔尸賔致主妇节】







