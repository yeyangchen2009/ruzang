　　钦定四库全书　　　　经部四
　　缁衣集传　　　　　　礼类三【礼记之属】
　　提要
　　【臣】等谨案缁衣集传四卷明黄道周撰道周有三易洞玑别着録是书取缁衣一篇各为章目分不烦第一咸服第二孙心第三民表第四好仁第五王言第六禁行第七徳壹第八壹徳第九示厚第十不劳第十一成敎第十二忠敬第十三亲贤第十四慎溺第十五体全第十六壹类第十七好正第十八坚着第十九徳惠第二十声成第二十一成信第二十二恒徳第二十三其创立名目与儒行表记坊记相同案郑康成云缁衣篇善其好贤者之厚故述其所称之诗以为其名道周集传本经筵进呈之本意欲借以讽谏故于好恶之公私人才之邪正三致意焉尝自称是传畧采经史闗于好恶刑赏治道之大者凡二百余条以系于篇其于经济庶务条目之间虽有未悉而于君心好恶纲领之原以至三代而下治乱盛衰之故亦畧云赅备且是编本以缁衣为目而郑注以好贤为解道周此书虽泛引史事要其指归固亦不乖于古训矣乾隆四十四年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀







　　钦定四库全书
　　缁衣集传卷一
　　明　黄道周　撰
　　不烦章第一
　　【缁衣言好善也好善而言刑不烦何也好善恶恶民之性也民性定则敎化兴而争攘息民知为善之可好为不善之可恶闾阎之下先有好恶以为赏罚而明廷之赏罚皆后矣故好贤不笃则下衰于仁恶恶不坚则下衰于义仁义不立则刑罚不清而叛乱滋起故好恶者礼乐之所从岀也好繇天作恶繇地奋天动而好善故因善以饰乐地静而流恶故因恶以立礼礼乐有其本仁义有其用故百姓相告而非僻不作也子曰举直错诸枉则民服举枉错诸直则民不服民既不服而后为刑威以治之虽集干戈丛斧钺而已不足矣明主审之于先先平其好恶以察人之善否见贤而后举举而遂先见不贤而后退退而遂逺故所举错不过一二人而天下之不仁者已逺也人主之举错不严于一二人而使干戈斧钺严于天下圣人谓是已烦矣故举要以明之刘瓛曰缁衣出于公孙尼所记亲传受圣门者史称公孙尼作乐记则是篇又为乐记之本所以求端懿好格民邪心建礼乐之原立中和之极也】
　　子言之曰为上易事也为下易知也则刑不烦矣【易下系传曰夫干确然示人易矣夫坤隤然示人简矣其上系传曰干知大始坤作成物干以易知坤以简能易则易知简则易从易知则有亲易从则有功有亲则可久有功则可大可久则贤人之徳可大则贤人之业易简而天下之理得矣天下之理得而成位乎其中矣故为上易事为下易知天地之道也天地之质在于成物其令着于四时天地所以不烦也】
　　【论语曰君子易亊而难悦也悦之不以道不悦也及其使人也器之小人难事而易悦也悦之虽不以道悦也及其使人也求备马故为上易悦则其下难知使人求备则刑愈烦矣】
　　【乐记曰大乐必易大礼必简乐至则无怨礼至则不争揖让而治天下者礼乐之谓也暴民不作诸侯宾服兵革不试五刑不用百姓无患天子不怒如此则乐逹矣故易简者礼乐之端礼乐者又刑罚之本也汉志曰古人有言满堂饮酒一人向隅而泣则一堂为之不乐王者于天下犹一堂之上也今郡国被刑而死者嵗以万计天下狱二千余所其所寃死何可胜数原刑狱所以繁若此者礼敎不立刑法不明民多贫穷豪杰隠奸之所致也书曰伯夷降典折民惟刑言制礼以止刑犹隄之防水也今隄防陵迟礼制未立死刑过制生刑易犯饥寒竝至穷斯滥溢豪杰擅私为之囊橐奸有所隠则狃而寖广此刑之所以繁也孔子曰古之知法者能省刑本也今之知法者不失罪末矣又曰古之聴狱者求所以生之今之聴狱者求所以杀之上下相驱以刻为明深者获功名平者蒙后患谚曰鬻棺者慕疫非性憎人利在人死也今治狱吏欲陷患人则亦犹此矣故欲省刑而徒求之刑终无当于本论也】
　　【汉高祖初入咸阳睹秦法烦苛知天下之所繇乱乃召诸父老谓曰父老苦秦苛法久矣诽谤者族偶语者弃市今吾当王闗中与父老约法三章耳杀人者死伤人及盗抵罪余悉除去秦苛法繇是秦民大悦故如汉之初法可谓为上易事为下易知者矣天下已定又下诏言狱之疑者吏或不敢决有罪者久而不论无罪者久系不决自今以来县道官谳狱各谳所属二千石官二千石官以其罪名当报之所不能决者皆移廷尉廷尉亦当报之廷尉所不能决谨具为奏傅所当比律令以闻故如汉髙祖亦可谓易事者矣方陈豨反时常山守尉亡二十余城及帝亲征至代赵相周昌请诛其守尉帝曰守尉反乎对曰否帝曰是力不足耳无罪尽赦之葢守尉亡城罪当诛然天下初定不宜以峻法摇之亦帝大度知治本所在故其易事如此】
　　【汉兴既百年寖用法吏律令烦多张汤赵禹所定凡三百五十九章大辟四百九条千八百八十二亊死罪决亊比万三千四百七十二亊文书填积典者不能徧睹奸吏因缘为市主者莫能宣明议者伤之宣帝知其然既即位感路温舒之奏乃下诏曰间者吏用法巧文寖深是朕之不徳也夫决狱不当使有罪兴邪不辜蒙戮父子悲恨朕甚伤之今遣廷尉史与郡决狱而任轻禄薄非称也其置廷平秩六百石员四人务平刑称朕意焉涿郡太守郑昌言圣主置谏诤之臣非以崇徳防逸豫之生也立法明刑者非以为治救衰乱之起也今明主躬垂明聴虽不置廷平狱将自正若开后嗣不如删定律令律令一定愚民知所避奸吏无所弄矣今不正其本而置廷平臣恐政衰聴怠则廷平将招权而为乱首矣于是诏郡国律令可蠲除安百姓者条奏以闻郑昌之意以上所难亊下所难知者皆在于律令律令不烦则刑狱可清是犹有所未探也】
　　【孝元时诏曰夫律令所以抑暴扶弱使斯民难犯而易避也今法令烦多而不约自典文者不能分明而欲罗元元之不逮岂刑中之意哉其议律令可蠲除轻减者条奏于是奏轻减者凡七十余事成帝河平中复诏曰甫刑云五刑之属三千大辟之罚其属二百今大辟之刑千有余条律令烦多百有余万言竒请他比日以益滋自明习者不知所繇欲以晓谕众庶不亦虽乎于以罗元元之民夭絶亡辜岂不哀哉其与中二千石二千石博士及明习律令者议减死刑及可蠲除省约者令较然易知条奏书不云乎惟刑之恤哉其审核务准古法朕将尽心览焉是时政在石又移于外戚名臣哲士多不得其死而兢兢于律令喣媮小民常若恐伤之故国絶而复续谓文景之遗训使然而以语易事易知之义则逺矣】
　　【光武之初定邯郸也收王郎文书得吏民与郎交闗诽谤者数千章置不省会诸将烧之曰令反侧子自安及其降铜马也诸将意羣盗独势穷伪降中不可保信诸降者亦凛凛未保世祖独勑令归营部勒兵而亲御轻骑案行借劳之降者更相语曰萧王推心置人腹中安得不投死乎及天下已定除莽苛政前武帝时所置诏狱二十六所皆并省之下诏曰顷狱多寃人用刑深刻朕甚闵之其与中二千石诸大夫博士议郎议省刑罚三年诏曰吏不满六百石至墨绶长相有罪先请男子八十以上十嵗以下及妇人从坐者自非不道诏所名捕皆不得系当验问者即就验女徒月出钱得顾山归家既又诏蠲除边郡盗谷五十斛抵死之令十八年制诏三公方春东作敬始谨防动作从之罪非殊死且勿案皆须麦秋如光武者亦可谓上易事而下易知者矣】
　　【章帝即位纳陈宠之言荡涤烦苛定榜笞之令制丙棰长短有数又下诏曰书云父不慈子不祗兄不友弟不恭不相及也徃者妖言大狱所及广逺一人犯罪禁至三族朕甚怜之非所谓与之更始也诸以前妖恶禁锢者皆蠲除之明弃咎之路但不得在宿卫而已又诏言春秋于春月每书王者重三正慎三防也律十二月立春不以报囚月令冬至之后有顺阳助生之文而无鞫狱防刑之政朕咨访儒雅稽之典籍以为王者生杀宜顺时气定律无以十一十二月报囚会元和二年旱议者以为防狱不尽三冬故隂气发泄以致灾旱陈宠再引春秋月令以正之而定故榜笞决囚之宪施用于今如章帝者可谓上易事而下易知者矣】
　　【永平中有兄弟共杀人者吏已当弟死帝以为兄不训弟报兄重而减弟死中常侍孙章宣诏报兄重遂成两重尚书奏章矫制当腰斩帝问奉车都尉郭躬躬当罚金曰法令有故有误章命缪于事为非矫也矫者矫命以行私帝曰章与囚同县安知非故耶躬曰周道如砥其直如矢君子不逆诈圣王法天用刑不可于法外生意帝然之遂减章死史称是时罪未有定上欲坐兄而减弟死中常侍误报两重然则中常侍非误也口衔天宪亏主徳而紊律令是与犯跸者同罚乎郭躬之意谀矣然其言甚正得长者之道故上易亊而下易知惟章帝有焉】
　　【光武时有罪囚论死且须麦秋之令至和帝永元末有诏准月令以麦秋许案验薄刑遂盛夏防狱司徒鲁恭疏言臣伏见诏书敬若天时忧念万民罪非殊死勿案验所以助仁徳致和气而利黎民也旧制至立秋乃行薄刑自永元来改用孟夏刺史太守不深惟忧民息事之原进良退残乃以盛夏徴召农人拘对考验连滞无己司典司京师四方是则而近于春月行部托言劳来无恻隠之实烦扰郡县上逆时气下伤农业请自今决狱考案皆以立秋为防故如鲁恭亦可谓易事易知者矣】
　　【元魏孝文慎重刑罚大刑多令覆讯奏当尚囚系者积年羣臣颇以为言帝曰滞狱诚非善治不犹愈于仓猝而滥乎人情幽忧则思苦故智者以囹圄为福堂朕苦之欲使改悔而矜恕可施耳时始颁百官俸而守宰之贪猾者徃徃得重谴他吏民犯法率从寛疑罪谳多减死戍边天下大辟嵗不过五六人故如魏孝文者可谓易事易知者矣】
　　【唐文皇尝阅明堂鍼炙图见人五脏皆附于背鍼炙失致死喟然叹之也曰鞭笞者五刑之所轻而死者人之所甚重也今法有鞭背安得犯至轻之刑而令重抵死哉遂命除之尝引囚至岐州刺史郑善果帝曰善果官五品不卑矣虽有罪岂得与诸囚为伍勅自今五品以上犯罪聴于朝堂俟进止故如唐太宗则可为易事易知者矣太宗尝论羣臣曰民之所以为盗者繇赋役繁重官吏贪纵饥寒切身不顾亷耻而然也弭盗之本独在去奢省费轻徭薄赋选用亷吏牧安之使衣食有余自不为盗安用重法乎又以为官在得人不在员多并内外官制定为六百七十员曰吾以此待天下之贤才足矣初帝即位嘉意于治化尝言大乱之后民未易理魏徴对曰不然久安之民骄佚骄佚则难教经乱之民愁苦愁苦则易化譬犹饥渴之易为饮食也惟陛下留意封徳彛非之曰三代以还人渐浇漓故秦任法律汉杂霸道葢欲化而不能岂能之而不欲乎徴曰五帝三王不易民而化黄帝征蚩尤颛顼诛九黎汤放桀武王伐纣夫非承大乱之后耶皆身先教化以致平治若谓古人淳朴渐至浇漓则至今日当悉为鬼魅矣人主安得而治之帝深然其言故如魏徴所言亦可谓易事易知者矣】
　　【贞观时有勅资防者多诈叙聴自首不首者死寻有诈防事觉大理卿胄以为当流帝怒曰朕勅不首者死而防之流是示以不信胄知勅如是故当之何也胄曰法如是而足臣法官独不敢亏法耳且勅或一时喜怒所发法乃明主所布大信于天下也陛下以一朝之忿而勅杀之既知其不可裁之以法而流此所谓忍小忿而存大信也帝迟曰者久之曰法有失頼公而正竟从胄议是戴胄所执难于释之唐宗所从又难于文帝矣方释之议犯跸时尚曰陛下时立诛之则已则是谓初无勅也今既有勅而欲以天下之法平一时之忿故知戴胄之事唐宗亦可谓上易事下易知者矣开元时武疆令裴景僊犯乞取赃积至五千匹亡命捕得之上怒命弃市大理卿李朝隠曰按律枉法赃至十五匹罪死乞取赃即数千匹罪止流又景僊曽王父故司空寂方帝搆初实参元勲革命中家陷罗织为酷吏诛夷略尽独景僊存又世嫡也借令当死犹兾宏宥况无死比乎上犹不许朝隠坚持之曰令乞取律斩后枉法赃何以加之且近凖杖者聴减流者给程以明大恩何于景僊独过常法乎乃得减死配流于时朝政尚清宰辅得人故法官犹得守法自开元而后葢多有难事难知者矣今无乞取律谓之过付十贯以上近于死比因公侵盗罪浮之故知古人之寛也宪宗时相吉甫绛论治上前吉甫言陛下顷降令蠲租赈饥恩厚深而刑典未举中外懈怠宜肃刑罚以明威綘曰今天下虽未大治亦不甚乱于古为国用中典之时岂必肃刑且自古欲治之君必先徳化至暴乱之世乃专刑罚吉甫言非是上是綘言非久司空頔亦劝帝峻刑上退谓宰司曰于頔大是邪人此其意欲朕失天下人心耳吉甫为愧汗数日是宪宗亦未为难事也宋初律令因唐旧而别勅下州县者类编百有六条与新定刑统俱颁淳化中倍之咸平中増至万八千五百五十五条后滋繁多仁宗欲删定或间之以为先朝诏令不可轻变帝以问宰臣王曽对曰此憸壬惑上之言令法官得倚法舞法上下其手耳咸平中编勅繁宻删之以一视聴何为不可于是又删定百有余条己又诏曰先王用法简约使人知禁而易从后代设茶酒盐税之禁夺民利而刑辟滋章今编勅多出律外又数改更即官吏尚不能周晓况于百姓一陷于理未繇自赎宣礼乐之化尚郁而専任刑罚之弊欤神宗亦尝谓侍臣曰法出于道人能体道则用法非法也道也故防于未然之谓勅禁于己然之谓令设于此待彼之谓格行于此使人効之之谓式岂亶法哉葢宋世以律不足周事情凡律之所不载一防之于勅其约束禁止者皆谓令有等级高下皆为格有体制模楷皆为式凡四十七门至王安石诸人用而狱又繁兴刑法两弊故知易事易知皆在于人而不在于法也】
　　【凡刑家始魏李悝着法经六篇以盗贼囚捕两篇为要又以轻狡越城戯假借不亷淫荡逾制四事为杂律一篇商鞅习以施于秦萧何定律除参夷株连之罪増部主见知益事律擅兴廐戸三篇合李悝为九篇叔孙通益律所不及傍章十八篇张汤赵禹増至六十篇傅以令三百篇决事比九百有六卷马郑诸儒章句又十余家七百余万言汉魏间欲置律博士转相教授陈羣等删定新旧内外为二百四十三篇以比于春秋则犹董生之意也其后又屡有更定晋时定二十篇六百三十条张褧为律注颇简而近于理杜预又注上之曰法者绳墨之断例非穷理尽性之书也故文约而例直聴省而禁简例直易见禁简难犯刑之本在于简直故必审名分审名分者必忍小理古之刑书铭之钟鼎铸之金石所以逺塞异端使无淫巧也今所着皆纲维法意格以名分使用者得执名分以审趣舍则得伸绳墨之直繇折薪之理矣故如杜预者犹有春秋之意也明初着令百四十五条颁天下制曰律令者治天下之法也令教之于先而律齐之于后古法律至简后滋烦多甚至有不能通其义者何以使人知律意而不犯哉是启吏奸而陷民于罪也朕甚愍之今所定令芟就简质使天下易知而难犯以毋丽于律庶几予刑期于无刑之意又谕中书省曰凡立法贵简当使人易晓若条绪繁多或一事而两端可轻可重奸贪吏得因缘为奸则所为禁残暴者反以贼善良也卿等宜尽心参究凡刑名条目逐日上朕亲酌议焉是时稍改唐律定六百六条为三十卷已定六部分为六类析篇目十九条约四百六十而律始定十九年始仿周书之意作大诰以昭示中外勅刑曹庶狱论讫囚有大诰者减等已又作续大诰三编训切之三十年布大明律附诰令其中上为序曰朕有天下仿古为治明礼以导民定律以绳顽着令久矣而犯者相继于是出五刑酷法以治之欲民畏而不犯作大诰昭示使知所趋辟又有年然法律在有司民不周知特勅六部都察院将大诰内条目撮要附载于律其他禁例尽革刋布中外使臣民知所遵守焉其为易事易知如此施于治尤为详慎至万厯之世嵗防狱不过数十百人为古今隆轨云】
　　咸服章第二
　　子曰好贤如缁衣恶恶如巷伯则爵不凟而民作愿刑不试而民咸服大雅曰仪刑文王万邦作孚【汉文邦避作国易事易知化之原也好贤恶恶治之用也明主平其好恶以察贤否见贤而举之见恶而逺之洞逹明白昭示于天下君子晓然见其易事小人晓然见其易知于是则刑罚可省矣圣人犹恐其意之未诚心之未正防谄面谀者乘易而投之使其疑惑内生吝过外作则举错不当而刑赏俱矣故好贤必如缁衣恶恶必如巷伯缁衣之命贤也三敝而三锡之三就而三粲之其亲之有终也如此巷伯之恶恶也一畀以豺虎再畀以有北三畀于有昊其痛而廹至也如此凡贤者之道难进而易退一礼不备则脱屣而去矣防人之道善柔而多浸屏絶不严则根蔓难防故尊贤而容众者儒者之事任贤而去奸者王者之事也王者含宏以为大干断以为体持之不防则应之愈烦好恶一迁而情伪千出矣文王之好贤也曰予曰有疏附予曰有先后予曰有奔奏予曰有御侮其恶不贤也曰临冲茀茀崇墉仡仡是伐是肆是絶是忽四方以无拂故无四友之寄而滥髙爵以荧民心是文王所必致其肆伐也】
　　【郑桓公武公相继为周司徒善于其职周人爱之为作缁衣之诗其词曰缁衣之宜兮敝予又改为兮适子之馆兮还予授子之粲兮缁衣之好兮敝予又改造兮适子之馆兮还予授子之粲兮缁衣之蓆兮敝予又改作兮适子之馆兮还予授子之粲兮此周诗也而系之郑风葢原本桓公武公之徳周人好之古今之言好善未有过于此者也】
　　【周士有被防而受宫刑者作巷伯之诗巷伯即寺人也其词曰萋兮菲兮成是贝锦彼谮人者亦已太甚哆兮侈兮成是南箕彼谮人者谁适与谋缉缉翩翩谋欲谮人慎尔言也谓尔不信防防幡幡谋欲谮言岂不尔受既其汝迁骄人好好劳人草草苍天苍天视彼骄人矜此劳人彼谮人者谁适与谋取彼谮人投畀豺虎豺虎不食投畀有北有北不受投畀有昊杨园之道猗于亩丘寺人孟子作为此诗凡百君子敬而聴之古今之言恶恶亦未有过于此者也】
　　【武王问于太公曰举贤而有危亡者何也太公曰举贤而不用是有举贤之名而得危亡之实也武王曰举而不用何也太公曰其君好用小善而求不得真贤也武王曰好用小善者何如太公曰君好聴誉而不恶谮也以非贤为贤以非善为善以非忠为忠以非信为信其君以誉为功以毁为罪有功不赏有罪不罚多与者进少与者退是以羣臣比周而蔽贤百吏党同而多奸忠臣以诽死于无罪邪臣以誉赏于无功其国见于危亡武王曰吾今而知毁誉之情也】
　　【又曰得贤敬士或不能为治何也太公曰君不能独防而以人言防者殃武王曰何也太公曰不能定其所去以人言去不能定其所取以人言取不能定其所为以人言为故以人言赏无以赏以人言罚无以罚贤者不必用不肖者不必退虽敬士而士不附矣武王曰是其情何如曰其为人也恶见其情而喜见人之情恶闻其过而喜闻人之过故其所赏皆其誉己所罚皆其毁己者也故日治国而国不治也夫是非太公望之言也然而近于情好恶近于情则亦足以服民矣】
　　【又曰为国而数更法令何也太公曰为国而数更法令者不法法以其善为法者也以其善为法则亦以其不善为法者矣故令出而乱乱而更为法是亦非太公望之言也然而近于法好恶近于法则亦可以一试矣】
　　【仲尼见梁君梁君问仲尼曰吾欲长有国吾欲列都之得吾欲使民安不惑吾欲使士竭其力吾欲使日月当时吾欲使圣人自来吾欲使官府治为之奈何仲尼对曰千乘之君问于丘者多矣未有若主问丘之术也然而尽可得也丘闻之两君相亲则长有国君惠臣忠则列都之得毋杀不辜毋释罪人则民不惑益士禄赏则竭其力尊天敬鬼则日月当时善为刑罚则圣人自来尚贤使能则官府治梁君曰岂有不然者哉是非仲尼之言也然而近于理好恶近于理则亦进于道矣】
　　【董安于治晋阳问政于蹇老蹇老曰政有三要曰忠曰信曰敢董安于曰安忠乎曰忠于主安信乎曰信于令安敢乎曰敢于不善人安于曰此三者足矣故董安于之赏罚则蹇老之为也魏文侯问李克曰吾赏罚皆当而民不与何也李克曰国其有淫民乎其父有功而禄其子无功而食之父功已世而后罪不诛出冶其裘马入慝其子女以乱乡曲如此者不夺其禄不足以来贤士故夺淫民以奬贞士魏文侯之服众则李克之为也故董安于李克之于好恶亦犹有缁衣巷伯之意也】
　　【郭君之亡也以好贤恶恶而亡中山君之亡也亦以好贤恶恶而亡范中行氏之亡也亦以好贤恶恶而亡民之不愿故如此乎杕杜之好贤也曰彼君子兮噬肯适我中心好之曷饮食之何人斯之恶恶也曰为鬼为蜮则不可得有腼面目视人罔极圣人犹以为未足也而承以权舆畀之魑魅故反风而易俗兴良而格奸此二者非贤士大夫之所能堲也其君不断则其臣不愿其臣不愿则赏不足劝而刑不足惩贤否混淆而窃我好恶者日起矣诗曰君子如祉乱庶遄已君子如怒乱庶遄沮君子之喜怒咸以己乱也君子之喜怒不以己乱则必与小为市飞廉恶来奄崇宻之流皆是也】
　　【楚文王有疾告大夫曰筦饶犯我以义违我以礼与处不安不见不思然吾有得焉必以吾时爵之申侯伯吾所欲者劝我为之吾所乐者先我行之与处则安不见则思然吾有丧焉必以吾时遣之大夫许诺乃爵筦饶以大夫赠申矦伯而遣之申侯伯将之郑王曰必戒之矣而为人也不仁而欲得人之政毋以之鲁卫宋郑既之郑得政五月而郑人杀之故如楚子者可谓知所好恶也知所好恶则知所刑赏矣齐桓公问于管仲曰吾欲使酒腐于爵肉腐于俎柔曼不辍于前钟皷不辍于侧得毋害霸乎管仲曰此非其善者然而无害于霸也公曰然则如何而害霸乎曰不能知人害霸也知而不能用害霸也用而不能任害霸也任而不能信害霸也信而又使小人防之害霸也故如管仲者可谓知所以作民者也知所作民则知所以孚治矣而惜乎其为霸也】
　　【赵简子与栾激游而将沈之于河曰吾尝好声色矣而栾激致之吾尝好狗马矣而栾激求之吾尝好宫室台榭矣而栾激任之今吾好士六年矣而栾激未尝进一人是进吾过而黜吾善也又有臣曰尹绰曰郝厥简子谓尹绰曰厥也爱我谏我不于众中绰也不爱我谏我必于众中尹绰曰厥也爱君之丑而不爱君之过也臣爱君之过而不爱君之丑简子谢之夫简子之立国不能半于齐楚也而其好贤恶恶又不能半于桓文则其事业之卑也宜哉】
　　【莒太子仆弑其君以宝玉奔鲁公命与之邑曰今日必授季孙行父使司冦出诸境曰今日必达公问其故行父使史克对曰先大夫臧文仲教行父事君之礼行父奉以周旋弗敢失坠曰见有礼于其君者事之如孝子之养父母也见无礼于其君者诛之如鹰鹯之逐鸟雀也先君周公制礼曰则以观徳徳以处事亊以度功功以食民作誓命曰毁则为贼掩贼为藏窃贿为盗盗器为奸行父观于莒仆莫可则也孝敬忠信为吉徳盗贼藏奸为凶徳夫莒仆则其孝敬则弑君父矣则其忠信则窃寳玉矣其人则盗贼也其器则奸兆也保而利之则主藏也以训则昏民无则焉不度于善而皆在于凶徳是以去之公不能难先是华督弑君亦纳赂焉于是纳宋郜鼎于太庙臧哀伯曰君人者将昭徳塞违以临照百官犹惧或失之故昭令徳以示子孙是以清庙茅屋大路越席太羮不致粢盛不凿昭其俭也衮冕黻珽带裳幅舄衡紞纮綖昭其度也藻率鞞鞛鞶厉游缨昭其数也火龙黼黻昭其文也五色比象昭其物也銮和铃昭其声也三辰旂旗昭其明也夫徳俭而有度登降有数文物以纪之声明以发之以临照百官百官于是乎戒惧而莫敢易纪律今灭徳立违而寘其赂器于太庙以明示百官百官象之其又何诛焉故臧哀伯季文子则犹有缁衣之心也其恶恶着则其好贤亦着矣其攷物则论度数则犹近于仪刑者乎子产之铸刑书叔向告之曰昔先王议事以制不为刑辟惧民之有争心也犹不可禁御是故闲之以义紏之以政行之以礼守之以信奉之以仁制为禄位以劝其从严防刑罚以威其淫犹惧其未也故诲之以忠耸之以行教之以务使之以和临之以敬涖之以强防之以刚犹求圣哲之士明察之官忠信之长慈惠之师民于是乎可任使也而不生祸乱民知有辟则不忌于上并有争心以徴于书而徼幸以乘之弗可为矣夏有乱政而作禹刑商有乱政而作汤刑周有乱政而作九刑三辟之兴皆叔世也今吾子相郑国作封洫立谤政制参辟铸刑书将以靖民不亦难乎诗曰仪式刑文王之典日靖四方又曰仪刑文王万邦作孚如是何辟之有甚矣叔向之论仪刑似臧哀伯与季文子也繇季文子之赏可以不凟而民服然而子产犹为之者子产之于文王则亦云救之而已】
　　孙心章第三
　　子曰夫民教之以徳齐之以礼则民有格心教之以政齐之以刑则民有遯心故君民者子以爱之则民亲之信以结之则民不倍恭以涖之则民有孙心甫刑曰苗民匪用命制以刑惟作五虐之刑曰法是以民有恶徳而遂絶其世也【命书作灵】
　　【刑赏皆礼也礼乐互根至于刑则先王为辍乐故刑者非所孙心之具也子爱信恭人心之礼乐所繇始也乐始于和归于严礼始于严而归于和诗曰鲂鱼頳尾王室如燬虽则如燬父母孔迩言子爱也南有乔木不可休息汉之广矣不可泳思江之永矣不可方思言信恭也故君子爱及其百姓则民有父母之亲信恭着于臣民则臣民视之若江汉之不可逾越也故礼乐者易事而易知之具也风泽相遇谓之中孚中孚为格格者君子之道也山伏于天谓之遯遯以逺恶小人之道也随风为防防以申令大人之道也无当于是而以恶徳为训谓之苗民苗民者高辛氏之乱臣也舜以苗顽防説欲修侯挞之威其大臣至以傲虐相戒然后终于礼乐其意逺矣地节四年秋诏曰令甲死者不可生刑者不可息此先帝所重而吏未称今系者或以掠辜苦饥寒骈死狱中何用心逆人道也朕甚痛之其令郡国嵗上系囚以掠笞若瘐死者所坐民名县爵里丞相御史课殿最以闻是虽未至于徳礼也然以是殿最而世之侈为恶徳者亦可以衰息矣】
　　【元康二年夏诏曰狱者万民之命所以禁暴止邪养育羣生也能使生者不怨死者不恨则可谓文吏矣今则不然用法或持巧心析律贰端深浅不平増辞饰非以成其罪奏不如实上亦无繇知朕之不明吏之不称四方黎民将何所仰哉二千石各察官属勿用此人吏务平法或擅兴繇役饰厨传称过使客越职逾法以取名誉譬犹践薄氷以待白日岂不殆哉今天下颇被疾疫之灾朕甚悯之其令郡国被灾甚者毋出今年租赋】
　　【三年夏令三辅毋得以春夏摘巢探卵弹射飞鸟葢从月令也四年春诏曰朕惟耋老之人发齿堕落血气衰微亡虐之心今或罹文法拘执囹圄不终天年朕甚怜之自今以来诸年八十以上非诬告杀伤人他皆勿坐五凤二年秋诏曰夫婚姻之礼人伦之大者也酒食之会所以行礼乐也今郡国或擅为苛禁使民嫁娶不得具酒食相召是废乡党之礼令民亡所乐非所以导民也诗不云乎民之失徳干糇以愆勿行苛政方是时丙吉黄霸相继为政务敦大子爱信恭以惠苍生及甘露间二相继没而孝宣之徳不衰黄龙元年春诏曰葢闻上古之治君臣同心举错曲直各得其所是以上下和洽海内康平弗可及矣朕既不明数申诏公卿大夫务行寛大顺民所疾苦欲配三王之隆明先帝之徳也今吏或以不禁奸邪为寛大纵释有罪为不苛或以酷烈为贤皆失其中奉诏宣化如此岂不谬哉方今天下少事繇役省减兵革不动而民多贫盗贼不止其咎安在上计簿文具而已务为欺谩以避其课三公不以为意朕将何任诸诏省卒徒自给者皆止御史察计簿疑非实者按之使真伪毋相乱是时于定国为相而诏书所称引异于曩时其汉宣之衰乎然宣帝初意存于综覈以政靖民犹有信恭之心焉】
　　【汉宣之治为世极盛其海内殷阜匈奴稽首庶政备举几于古昔而犹有民贫盗起之叹至于孝元嵗稍灾伤亦问自引咎恻惕之言有足称焉永光元年春诏曰五帝三王任贤使能以登至平而今不治者岂斯民异哉咎在朕之不明无以知贤也是故壬人在位吉士壅蔽重以周秦之弊民渐薄俗去礼义触刑法岂不哀哉繇此观之元元何辜其赦天下令厉精自新务农亩无田者官假之贷种食如贫民三年夏条责丞相御史诏曰郎有从东方来者言民父子相弃丞相御史案事之吏匿不言耶将从东方来者加增之耶何以错谬如是欲知其实方今年嵗未可豫知即有水旱其忧不细公卿有可防其未然救其已然者其各以诚对不得有讳四年夏六月又诏曰葢闻明王在上忠贤布列则羣生和乐方外蒙泽今朕晻于王道夙夜忧劳不通其理靡瞻不靡聴不惑是以政令多迁民心未得公卿大夫好恶不同或缘奸作邪侵削细民元元安所归命哉乃六月晦日有食之诗不云乎今此下民亦孔之哀公卿大夫其勉思天戒慎身修永以辅朕之不逮直言尽意毋有所讳是时于定国韦元成相继为相宏恭石显实典枢机而灾眚求言皆移过公卿以视文宣之朝引咎责躬子爱信恭之意邈乎逺矣】
　　【当文帝时卹民之诏无嵗不下十三年五月诏曰葢闻有虞之时画衣冠异章服以为戮而民不犯何治之至也今法有肉刑三而奸不止其咎安在毋乃朕之徳薄而教不明欤吾甚自愧故夫训道不纯而愚民陷焉诗曰岂弟君子民之父母今人有过教未施而刑已加焉或欲改行为善而道无繇至朕甚怜之夫刑至防肢体刻肌肤终身不息何刑之痛而不徳也岂称为民父母之意哉其除肉刑有以易之及令罪人各以轻重不亡逃有年而免具为令于是减当髠者完为城旦舂当黥者髠钳为城旦舂当劓者笞三百当斩左趾者笞五百然自笞三百五百而上率多死幸不死不可为人景帝时凡再减之自二百以下且定棰令葢自是肉刑永废后有论者不能复也故如文景之君亦可谓子以爱之信以结之恭以涖之者矣】
　　【世祖既兴除莽苛政寖复元成之令大中大夫梁统曰臣观元帝轻殊死刑三十四事哀帝轻八十一事其四十二事手杀人者减死一等后为常凖故人轻犯法吏易杀人臣闻刑罚不苟务轻务其平也仁义之道除害去乱而已文帝寛恩遭时康平去肉刑除相坐之法于汉室旧章他未有改哀平继体丞相王嘉轻为穿凿所坠成律百有余事宜详择其中下公卿议光禄勲杜林上议言古者明王深议逺虑动居其厚不务多辟周之五刑不过三千大汉初兴详览得失蠲除苛政海内归仁其后渐以滋章吹毛求疵菓桃菜茹集以成赃小事无妨而为大戮故国无亷士家罕全行至法不能行上下相遁为弊弥深诚无飜移便统又上言曰臣之所奏非为严刑也经曰爰制百姓于刑之衷衷之为言不轻不重之谓也自髙祖至于孝宣刑惟其衷海内称治初元建平更改轻刑而盗贼滋起繇此言之轻刑之作反坐奸慝恵及奸宄而害加善良也凡古今言刑弊重轻者率如梁统杜林所论其先有张敞萧望之争赎罪之议张敞以西羗反军乏兴请令诸有罪非盗受财杀人及犯法不赦者以差次入谷陇西安定等八郡聴赎罪益致谷以备百姓之急萧望之以为民函隂阳之气有仁义欲利之心尧禹在上不能去其欲利之心能令其欲利不胜于好义也桀纣在上不能去其好义之心能令其好义不胜其欲利也故尧桀之分义利而已道民者不可不慎也今欲令民量粟以赎罪如此则富者得生贫者独死是贫富异刑而法不一也人情父兄囚执闻出财得生活为子弟者将不顾死亡之患败乱之行以赴财利一人得生十人以丧如此伯夷之行壊公绰之名灭政教一倾虽有周召之佐恐不能复臣窃痛之张敞对曰冯翊之言常人之所守耳昔先帝征四夷兵行三十余年百姓犹不加赋而军用给今羌虏小夷跳梁于山谷间汉但令罪人出财减罪以诛之其名贤于烦扰良民横兴赋敛相万也又诸盗及杀犯不道百姓所疾苦也皆不得赎首慝见知纵所不当得为之属议者或颇言其法可蠲除今因兴令赎便何化之所乱甫刑薄罪有金选之品从来久矣何贼之所生敞备皁衣二十余年闻罪人赎矣未闻盗贼起也望之复争曰先帝圣徳贤良在任作宪垂法为无穷之规惟边竟之不寜令天下共给其费固为军旅卒暴之事也闻天汉四年尝使死罪人入五十万钱减死罪一等豪强吏民请夺假贷至为盗贼以赎罪其后奸邪横暴羣盗并起至攻城邑杀郡守充满山谷吏不能禁明诏遣绣衣使者兴兵击之诛者过半然后衰止愚以谓此死罪赎之败也故曰不便然张敞初未尝言赎死罪也张敞与梁统持论皆主于救望之与杜林皆主于守救不若守之久也然去圣人子爱信恭之义则又已细矣】
　　【晋赵鞅荀寅帅师城汝滨遂赋晋国一皷铁以铸刑鼎着范宣子所为刑书焉仲尼曰晋其亡乎失其度矣夫晋国将守唐叔所受法度以经纬其民卿大夫以序守之民是以能尊其贵贵是以能守其业贵贱不愆所谓度也文公是以作执秩之官为被庐之法以为盟主今弃是度也而为刑鼎民在鼎矣何以尊贵何业之守贵贱无序何以为国且夫宣子之刑夷之搜也晋国之乱制也若之何以为法蔡史墨曰范氏中行其亡乎中行寅为下卿而干上令擅作刑器以为国法是法奸也又加范氏焉易之亡也其及赵氏赵孟与焉然不得已若徳可以免夫徳不可已刑则何不可已也谓刑不可已而救之以徳则是上下相与为遯也欲其孙格无繇矣】
　　【叶适曰臣闻刑法所以待天下之有罪虽至亲隆贵不得辄私而虽至亲隆贵不能无罪则刑法不得不用然臣以为人主能使其臣无犯君之法不当以刑法御其臣夫人主之所以共守其国家者自宰相以下至一命之士皆必得天下之贤才而用之其不能无犯法者不得居也当舜之时既放弃共鲧之徒其所为臣工岳牧者皆忠肃和恵明允笃诚之士故其治化之成至于匹夫小民犹无犯法而况其官师乎周之文武能得天下贤才遇以信厚而折旋以礼乐故其诗曰济济辟王左右奉璋奉璋峩峩髦士攸宜夫聚贤才于朝而分以百官之事被服有章驾乘有节奉牲币执豆笾荐告宗庙类祀天神其盛如此而桎梏废放黥劓杀戮之人安得厠于其间扬雄有言周之士贵夫士贵而后官贵官贵而后国贵国贵而后主尊然则周文武之所以贵其士礼其臣者能使之无犯法而未尝以刑法御之者也取不能无犯法之人而材诸位则不免于以法御之有以刑法御其臣之心则方其唯诺殿上委任尊宠若将有腹心股肱之寄者俄而桎梏废放黥劓杀戮无所寛贷其臣亦不能自必也故轻为奸而多犯法呜呼此非国家之利也汉髙祖尝裂数千里地封诸功臣南面称王既而葅醢至于宗族无有遗类后世子孙习见前事不难于髙爵厚禄以宠不肖之人而亦轻以鈇钺刀锯加其身唐太宗尝喜张蕴古所上大寳箴以为爱已一旦以治狱疑似遽命斩之谓卢祖尚文武忠义使督交趾祖尚再三辞行亦诛死于朝堂不以为怪其臣如王珪魏徴号为面折廷争亦莫以为非者然则当时以刑法御其下而快喜怒于杀戮虽髙祖太宗之明亦不能免也噫以刑法御下将以防奸岂有意于轻杀人也哉自今攷之其奸臣未必得而延颈前后相望者皆善人君子也夫不能以礼化奸臣之心而以刑滥忠臣之罚国家将何使焉适所以借奸臣而为之资耳葢舜文王之意迄周衰而亡厯秦汉隋唐而不复兴至夫艺祖太宗然后尽去前世帝王猜刻之意一以寛大诚信礼节遇其臣受禅之始因其故相委任若旧六年而后罢太宗召拜近臣命择良日曰朕欲其保终吉也卢多逊事发当时以为所坐大逆法既具矣以其尝典国事止命窜流葢汉之三公无以善去位者不自杀则受诛其轻甚者犹以丑词防之而自真宗仁宗以来执政大臣将去必使之连防自乞若将不得已而后从者又为之迁官加赐付以重地前世之臣以諌诤忤防死者皆是也祖宗不惟不怒又多迁擢至于公卿神宗尝疑其臣罢惰不任职者当汰而不忍始益宫观之员廪以粟而不责以事遂沿为制其后章惇欲兴刘挚之狱以杀党人而哲宗不从蔡京当国又欲杀天下士徽宗不聴绍兴初误聴宰相诛谏臣二人寻复自悔下诏责躬以谢天下故虽权臣用事二十年间予夺惟意而无杀士大夫之祸天下之臣至有怯懦过重举手畏法者矣未有强愎不孙傲罔自便者也若其逆乱反侧起于父兄子弟之间则葢无有矣夫不以刑法御臣下而与臣下共守法此非祖宗为国之本意而舜文王之泽犹有存者欤】
　　【叶适又曰臣惟厯代用刑各有轻重不能尽举然大要其君贤所任者仁人也则用刑常轻其君不贤所任者非仁人也则用刑常重非惟用刑为然也而厯代之议刑者亦莫不然葢其人君子也则议刑常轻其人小人也则议刑常重故观其所用可以知其国观其所议可以知其人然而未也亦有贤君用刑不免于过重亦有君子议刑无取于己轻以为重刑所以致治非重刑而天下不可治也是可叹也天下苦秦之刑重欲轻之久矣然而随其时之轻重终不能轻一代之制汉唐之时虽号治世犹多造大狱根连祩逮或数千里久者积数嵗不觧公卿以下重足待命其论囚报重一郡之内一日有杀至数百人凡此者今天下之所未尝有也五代暴乱承用重刑盗一钱以上辄坐死而茶盐酤升合铢两之犯至无生出者犴狱所用尤残酷无法不啻桀纣此亦今天下所未尝见闻也夫以前世用刑之重而民亦无畏刑之心徒长其悍虐视性命生死如旦暮或白昼挺刅杀人于市报仇行刦而天下大姓奸豪皆持生杀人之权少年无頼簒人于狱官寺之外商族槩不敢行若此皆今民之所无也夫天下之俗燕赵强果齐楚轻鬬蜀人多怨至于激其所耻动其所愤皆有不畏死之心惟至仁可以柔之虽其自弃于盗贼者亦非重法之所能治此今日之用刑所以独轻于前世而民之自爱而畏法亦逺过于前世也虽然今世之制刑比汉唐为轻视三代则为重其所以省刑者视汉唐为重视三代则犹为轻以三代之肉刑也用之虽省而一成不变肢体残坏亦已甚矣然其山泽之利未尝不推以与民均田薄敛民无为生之苦至狼戻不孙以身犯法乃得而刑诛之今世之民自得罪者其实无几而坐盐茶酤及他比巧法田役赋税之不齐以陷于罪者十居六七矣故曰今世之用刑犹重于三代也刑视三代犹未能轻则恤之而已祖宗之恤刑也可谓至矣以恤刑之心行省刑之政故其用法尝轻于汉唐而其用意尝几于三代是故无智力之治无兵甲之强无险塞之固徳泽未大沛于天下而民不携贰室家相保未尝有匹夫横行之变下人谋上之奸者则隆礼以御其臣恤刑以爱其民之効也故此二者国之本祚必不可变之俗也臣之不肖以为使今贤君不免有重刑之心而天下君子未免有重议刑之意者其祸甚大其忧甚深不可不极虑而深言之呜呼有自来矣求一切之治而不知天下之情怒一人之罪而有并嫉天下之意用一朝贻无穷之患而不察也岂不过哉二百余年之国本皆在于是天下安之久矣培之使益坚养之使不伤即有变故谁得而动之不察而骤更安危之端必自此始虽贾谊陆贽复生为今日计未有以易此也叶适此两防葢为时宰复欲重刑而发虽未洞于时弊而于三代政刑得失之数舂容乎其言之矣】民表章第四
　　子曰下之事上也不从其所令从其所行上好是物下必有甚焉者矣故上之所好恶不可不慎也是民之表也子曰禹立三年百姓以仁遂焉岂必尽仁诗云赫赫师尹民具尔瞻甫刑曰一人有庆兆民頼之大雅曰成王之孚下土之式
　　【夫天下之言治者则必归于此矣归于主好而天下无好归于主恶而天下无恶故君者日也日南而物与俱南日北而物与俱北表之有晷日之所为教也君子者观表以正其隂阳测晷以知其南北因而裁成辅相之使民行有所之息有所归故君子日晷之衡凖也君子之相隂阳正南北与晷屈伸与表进退无他曰仁而已仁者万物所繇生死夏后殷周之君子未有不置力于此者也】
　　【荀卿曰有乱君无乱国有治人无治法法者治之端君子者法之原也合符节别契卷所以为信也上好权谋则臣下百吏诞诈之人乘是而后欺探筹投钩所以为公也上好曲私则臣下百吏乘是而后偏衡石称悬所以为平也上好倾覆则臣下百吏乘是而后险斗斛槩量所以为责也上好贪利则臣下百吏乘是而后鄙丰取刻与以无度取于人故械数者治之流也非治之原也君子者治之原也官人守数君子养源源清则流清源浊则流浊故上好礼义尚贤使能无贪利之心则下亦将辞让忠信而谨于臣子虽在小民无符节别契而信无探筹投钩而公无衡石称悬而平无斗斛槩量而责故赏不用而劝罚不用而服有司不劳而事理政令不烦而俗美百姓顺上之法象上之事而安乐之矣故籍敛忘费事役忘劳冦讐忘死城郭不待饰而固兵刅不待陵而劲敌国不待服而绌四海之人不待令而一夫是之谓至平故如苟卿可谓民之表也】
　　【董仲舒曰臣闻命者天之令也性者生之质也情者人之欲也陶冶而成不能粹美治乱所生故不齐也孔子曰君子之徳风小人之徳草草上之风必偃故尧舜行徳则民仁夀桀纣行暴则民鄙夭上之化下下之从上犹泥之在钧惟甄者之所为金之在镕惟冶者之所铸绥之斯来动之斯和此之谓也臣谨按春秋一元之意一者万物之所从始也元者辞之所谓大也示大始而正本也春秋探其本而反自贵者始故为人君者正心以正朝廷正朝廷以正百官正百官以正万民正万民以正四方四方正逺近莫敢不一于正亡有邪气奸其间者是以隂阳调而风雨时羣生和而万民殖五谷熟而草木茂天地之间被润泽而大丰美四海之内闻盛徳而徕臣诸福之物莫不毕至而王道终矣故如仲舒亦可谓知从所行也匡衡曰臣闻五帝不同乐三王各异敎民俗殊务所遇之时异也陛下躬圣徳开太平之路闵愚吏民触法抵禁比年大赦使百姓得改行自新天下幸甚臣窃见大赦之后奸邪不为衰止今日大赦明日犯法相随入狱此殆导之未得其务也葢保民者陈之以徳义示之以好恶观其失而利其宜故动之而和绥之而安今天下俗贪财贱义好声色上侈靡廉耻之节薄淫辟之意纵纲纪失序防者逾内亲戚之恩薄婚姻之党隆苟合徼幸以身设利不改其原虽嵗赦之刑犹难措而不用也臣愚以为宜旷然壹大变其俗孔子曰能以礼让为国乎何有朝廷者天下之桢干也公卿大夫相与循礼恭让则民不争好仁乐施则下不暴上义髙节则民兴行寛柔和恵则众相爱四者明王之所以不严而成化也何者朝有变色之言则下有争鬬之患上有自専之士则下有不让之人上有克胜之佐则下有伤害之心上有好利之臣则下有盗窃之民此其本也今俗吏之治皆不本礼让而上克暴或忮害好陷人于罪贪财而慕势故犯法者众奸邪不止虽严刑峻法犹不为变此非其天性有繇然也臣窃考国风之诗周南召南被圣贤之化深故笃于行而廉于色郑伯好勇而国人暴虎秦穆贵信而士多从死陈夫人好巫而民淫祀晋侯好俭而民畜聚太王躬仁邠国贵恕繇此观之治天下者审所尚而已今之浮薄忮害不让极矣臣闻教化之流非家至而人説之也贤者在位能者在职朝廷崇礼百僚敬让道徳之行繇内及外自近者始然后民知所法迁善日进而不自知故如匡衡可谓知慎所好者矣】
　　【魏徴曰臣闻求木之长者必固其本根欲流之逺者必浚其源泉思国之安者必积其徳义源不深而望流之逺根不固而求木之长徳不厚而望国之治虽在下愚知其不可而况于明哲乎人君当神器之重居域中之大将崇峻极保无疆之休而徳不处其厚情不胜其欲斯亦伐根以求木茂塞源而欲流长者也夫在殷忧必竭诚以待下既得志则纵情以傲物竭诚则胡越为一体傲物则骨肉为行路虽寘以严刑振以威武终苟免而不懐貌恭而不服载舟覆舟亦可畏也人君者诚能见可欲则思知足以自戒将有作则思知止以安人念高危则思谦冲以自牧惧满溢则思江海以下百川乐盘游则思三驱以为度忧懈怠则思慎始而敬终虑壅蔽则思虚心以纳下畏防邪则思正身以绌恶恩所加则思无因喜以谬赏罸所及则思无因怒而滥刑总此十思宏斯九徳简能而任之择善而从之则智者尽其谟勇者竭其力仁者报其恵信者効其忠文武争驰君臣无事可以尽豫游之乐可以养乔松之寿鸣琴垂拱不言而化何必劳神苦思代下司职役聪明之耳目亏无为之大道哉故如魏徴可谓明于树表者矣彭汝砺曰臣闻天下之事其出无穷而相禅于无所终始者疑若甚劳而古之人君乃至于无为者能得其本而已以四方为逺故所正者惟京师以一国为大故所正者惟其家以万民为众故所正者惟百官又以国家百官之富不可胜治也故所正者惟其身而已所守者约而所施者博此古之要道也陛下有仁孝之行恭俭之徳至诚恻怛之心至于此非难也而臣自京师观之淫丽之文胜淳厚之朴衰谩诞之风长正直之俗微非所以示逺方也自宫邸观之公侯放骄妇妾不严非所以示国人也自官府观之相尚以取誉相引以趋埶相倾以就利为上者残其下为属者持其长而非所以法万民也陛下欲为汉唐则固轶于汉唐矣欲至三代而于此未正焉臣以为未也葢古之人修身以正天下而其俗既成之后虽抱衾之贱妾知自克以义非止于闗雎之后妃也虽衰世公子皆笃于信非止于麟趾之盛时也虽江汉匹夫皆知无思犯礼非止于京邑之近也虽牛羊贱吏皆知有所不忍伤非独公卿大夫之贤也以古凖今何其寥寥哉其弊必有在矣陛下试反而思之其躬行之未笃欤其昔者奢侈之弊因循而未革欤亦教之未至而制之不严欤所求于士者止以言语不以徳欤所取于臣急于利欤不然何风俗之难回也臣观四方之学其言语态度短长巧拙必问京师如何不同则以为鄙凡京师之物衣服器用浅深濶狭必问宫中如何不同则以为野以此知示以质厚必无不从而质厚也异时皇族未尝知经术也及陛下以经术造之而莫不欲为经术异时士人未尝知法律也及陛下以法令进之而无不言法令以此知能以徳礼示之则无不从而为徳礼也夫天生蒸民有物有则此质厚徳礼皆其所固有者因性所固有而顺导之葢无难也在陛下加之意而已故如汝砺之言则可谓知所慎者矣】
　　【贾谊曰大禹之治天下也诸侯万人而禹一皆知其体大禹岂能一见而知之也岂能一闻而识之也诸侯朝防而禹亲服之是以禹一皆知其国也其士月朝而禹亲见之是以禹一皆知其体也然且禹犹大恐诸侯防则问于诸侯曰诸侯以寡人为骄乎朔日士朝则问于士曰诸大夫以寡人为汰乎其闻寡人之骄之汰而不以语寡人者此教寡人之残道也灭天下之教也故寡人之所怨于人者莫大于此也夫此亦非大禹之言也而有大禹之意焉繇其道也立之三年天下遂仁则具瞻庆頼孚式之云葢亦谓此也】好仁章第五
　　子曰上好仁则下之为仁争先人故长民者章志贞教尊仁以子爱百姓民致行已以悦其上矣诗云有梏徳行四国顺之【梏诗作觉】
　　【致行以説上仁人之事也饰行以厉下则非仁人之事也人主皆欲民之説上而乐以身厉下使其道可行则是天下皆仁人而不仁独在一人也故长民者先人者也易曰元者善之长也君子体仁足以长人上先为仁则下之从之不后于人章志贞教尊仁此先人而仁之者也先人而仁所谓有觉者也贾谊之述帝尧也曰吾存心于先古加意于穷民痛万姓之罹辜忧众生之不遂也故一民或饥曰此我饥之也一民或寒曰此我寒之也一民有罪曰此我陷之也仁行而义立徳博而化富故不赏而民劝不罚而民治先恕而后行是以徳音逺也其述帝喾曰缘道者之辞而学为己缘巧者之事而学为功行仁者之操而学为仁也故节仁之器以修其躬而身専其美矣故士缘黄帝之道而明之学颛顼之道而行之而天下亦平也黄帝曰道若川谷之水其出无己其行无止故服人而不为仇分人而不譐者其惟道矣故播之天下而不忘者其惟道矣是以道髙比于天明比于日安比于山言之者见谓智学之者见谓贤守之者见谓信乐之者见谓仁行之者见谓圣人故惟道不可窃也不可以虚为也故黄帝职道义经天地纪人伦序万物以信与仁为天下先然后济东海入江内取绿图而浮积石涉流沙发于昆仑于是还归中国以平天下故有觉徳行四国顺之黄帝之谓也】
　　【董仲舒曰古之天下亦今之天下共是天下古以大治上下和睦习俗美盛不令而行不禁而止吏亡奸邪民亡盗贼鳯凰来集麒麟来游以古凖今何不逮之逺也意者有所失于古之道欤诡天之理欤夫天亦有分予予之齿者去其角傅其翼者两其足明受大者不得取小也夫已受大又取小天且不足而况人乎身宠而载髙位家温而食厚禄乘富贵之资以与民争利于下民安能如之哉是故众其奴婢多其牛羊广其田宅博其产业蕃其积委务此亡已以廹蹵民民日削月朘寖以大穷富者奢侈羡溢贫者穷急愁苦上知而不救则民不乐生民不乐生则尚不避死安能避罪此刑罚所以烦而奸邪不可胜者也故受禄之家食禄而已不与民争业然后利可均布而民可家足此上天之理太古之道天子所宜法以为制者也故公仪休相鲁见织帛而怒其妻食舍茹葵愠而拔其葵曰吾己食禄又夺园夫红女利乎古之贤人君子在列位者如是是故下髙其行而从其教民化其廉而不贪鄙及周室之衰其卿大夫缓于谊而急于利亡推让之风有争田之讼故诗人疾而刺之曰节彼南山维石岩岩赫赫师尹民具尔瞻尔好谊则民乡仁而俗善尔好利则民从邪而俗败繇是观之天子大夫者下民之所眎效逺方之所四面而内望也近者视而放之逺者望而效之岂可以居贤人之位而为庶人行哉故如仲舒之论可谓知所长民者矣长民而树表章志贞敎则皆繇此也】
　　【程珦曰君志立而天下治矣所谓立志者至诚一心以道自任以圣人之训为必可信以先王之治为必可行不狃滞于近规不迁惑于众口必期致天下三代之盛此之谓也夫以一夫之身立志不笃则不能自修况天下之大非体干刚徤其能治乎自昔人君孰不欲天下之治然或欲为而不知所措或始鋭而不克终或安于积习而不能改或惑于众多之论而莫知适用此皆立志不坚故也臣观朝廷毎有善政鲜克坚守或行之而天下不从请举近年一二事以明之朝廷以今之任人未尝选择也一用荐举之定式屡诏以饬之非不丁寜而当任者如不闻也又以守令数易之害治也诏廉察之官举其善政者俾之再任于今未闻应诏者岂今所举皆得人抑天下皆无一人有善政耶且以为善政可行何不使天下奉承以见其效若曰非不欲行奈天下不从何若是则是政令不行矣将如天下何此亦在陛下而已苟陛下之志先立奋其英断以行之虽彊大诸侯防扈藩镇亦将震慴莫敢违也况郡县之吏乎如臣前所陈法先王之治稽经典之训笃信而力行之救天下深沉固结之弊为生民长久治安之计勿以变旧为难勿以众口为惑则三代之治可望于今日也】
　　【程颢曰臣伏谓得天理之正极人伦之至者尧舜之道也用其私心依仁义之偏者霸者之事也王道如砥本乎人情出乎礼义若履大路而行无复回曲霸者崎岖反侧于曲迳之中而卒不可与入尧舜之道故诚心而王则王矣假之而霸则霸矣二者其道不同在审其初而已易所谓差若毫厘缪以千里其初不可不审也故治天下者必先立志正志先立则邪説不能移异端不能惑故力进于道而莫之御也苟以霸者之心而求王道之成是孔门所不道曾西所深耻况下于霸者乎陛下处尧舜之位躬尧舜之资以尧舜之心自任汉唐之君有可称者皆不足为也然欲行仁政而不素讲其具使道大明而后行则或察其小忽其大先其所后后其所先皆不可以适治且志不可慢时不可失惟陛下稽先圣之言察人事之理知尧舜之道备于己反身而诚之推之以及四海择同心一徳之臣与之共成天下之务而后可以有为也故如程氏父子可谓明于章志者矣方是时安石之过迹未着英神之向用方新程氏心重安石独尊一徳之説言志而不及教言教而不及仁言仁而不及于子爱长民之方徒欲讲求其具设诚而力行之呜呼是王道所以日芜功利所以纷起君相之心所以日牢而不可破也】
　　【吕公着曰臣闻人君以至诚为道以至仁为徳守此二言终身不易尧舜之主也何谓至诚上自大臣下至小民内自亲戚外至四夷皆推赤心以待之不可以丝毫伪也如此则四海之内亲之如父子信之如心腹未有父子相图心腹相欺如此而天下不治未之有也丝毫之伪一萌于心如人有病先见于脉如人饮酒先见于色声色动于几防之间而猜阻行于千里之外强者为敌弱者为怨四海之内如盗贼之憎主人鸟兽之畏弋猎则人主孤立而危亡至矣何谓至仁亲臣如手足视民如赤子戢兵省刑时使薄敛行此六事而已祸莫大于好用兵怨莫大于好起狱灾莫深于兴土功毒莫甚于夺民利此四者陷民之坑穽而伐国之斧钺也去此四者行彼六者而仁不可胜用矣曰至诚如神又曰至仁无敌审能行之保于四海以人事言之则主逸而国安以天道言之则享年永而卜世长此必然之理古人已试之效也去圣益逺邪説滋炽厌常道而求异术文奸言以济暴行为申商之学者曰人主不可以不学术数人主天下之父也为人父而行术于其子可乎为庄老之学则曰圣人不仁刍狗万物欲穷兵黩武则曰吾以威四夷而安中国欲烦刑多杀则曰吾以禁奸慝而育善人欲虐使厚敛则曰吾以强兵革而诛祸乱虽若不仁而率归于仁此皆亡国之言也秦二世王莽尝用之矣皆以经术附防其説书曰惟辟作福惟辟作威此言威福不可移于臣下也欲威福不移于臣下则莫如舍己而从众众之所是我则与之众之所非我则去之夫众未有不公而人君者公议之主也如此则威福将安归乎今之説者则不然曰人主不可不作威福于是违众而用己巳之耳日终不能徧天下要必资之于人爱憎喜怒各行其私而浸润肤受之説行矣然后从而赏罚之虽名为人主之威福其实左右之私意也奸人窃吾威福而卖之于外则权与人主侔矣书曰威克厥爱允济爱克厥威允罔功威者畏威之谓也爱者懐私之谓也管仲曰畏威如疾民之上也从懐如流民之下也畏威之心胜于懐私则事无不成今之説者则不然曰人主当使威刑胜于恵爱如是则予不如夺生不如杀尧不如桀而幽厉威灵之君长有天下此不可不辨也故如吕公着则可谓章志贞教尊仁者矣】
　　【司马光曰人君之大徳有三曰仁曰明曰武仁者非区区姑息之谓也兴教化修政治养百姓利万物此人君之仁也明非烦苛伺察之谓也知道义识安危别贤愚辨是非此人君之明也武非彊亢暴戻之谓也惟道所在断之不疑奸不能惑佞不能移此人君之武也故仁不明犹有良田而不能耕也明而不武犹视苖之秽而不能耘也武而不仁犹知获而不能种也三者兼备则治彊阙一焉则衰阙二焉则乱三者无一焉则亡自生民以来未之或改也臣区区不胜触死忘生窃见陛下天性慈恵谨防接下子育元元泛爱羣生虽古先圣王之仁殆无以过然自践位以来垂四十年夙夜孜孜以求治而朝廷纲纪犹有亏缺闾里穷民犹有怨叹意者羣臣不肖不能宣扬圣化抑陛下之于三徳万分之一亦有所未尽欤臣闻春秋传曰庆赏刑威曰君臣幸得注起居日侍黼扆之侧伏见陛下推心御物端拱渊嘿羣臣各以其意有所敷奏陛下不复询访利害考察得失一一皆可如此诚善矣或出于不意有一奸邪伏焉则岂可不为之寒心哉夫善恶是非相与混淆若待之如一无所别白或知其善而不能赏知其恶而不能罚则为善者日懈恶者日劝善者懈恶者劝虽有尧舜禹汤文武之君稷契伊吕周召之臣以之求治犹凿氷而取火适楚而北辕也伏惟陛下少垂圣恩以天授之至仁开日月之容光奋乾纲之威防善无微而不录恶无防而不诛则唐虞三代之隆何逺之有如司马光则可谓章志贞教者矣时当嘉祐之末年天子倦勤羣生在宥光与王安石同进安石知制诰而光直皷院故其议论初有相近者焉然如司马光可谓章善瘅恶不倡游言者矣】
　　王言章第六
　　子曰王言如丝其出如纶王言如纶其出如綍故大人不倡游言可言也不可行君子弗言也可行也不可言君子弗行也则民言不危行而行不危言矣诗云淑慎尔止不諐于仪
　　【慎言之难也至于王言而极矣王言之发天下传之万世垂之其细者丽于喜怒刑成而不可改其大者着于祸败机动而不可悔故谓王言之难也非独以教民言者也易曰君子居其室出其言善则千里之外应之况其迩者乎居其室出其言不善则千里之外违之况其迩者乎言出乎身加乎民行发乎迩见乎逺言行君子之枢机枢机之发荣辱之主也言行君子之所以动天地也可不慎乎】
　　【唐太宗毎与羣臣谈古今政务必诘难往复或至再四刘洎恐以是阻言者乃上疏曰臣闻帝王之与凡庶圣哲之与庸愚上下相悬伦拟斯絶乃若以至愚而对至圣以极卑而对极尊徒思自强不可得也陛下降恩防假慈顔凝旒以聴其言虚襟以纳其説犹恐羣下未肯对况动神机纵天辩饰辞以折其理援古以排其议欲令凡庶何阶应答臣闻皇天以无言为贵圣人以不言为徳是以齐侯读书轮扁窃笑汉皇慕古长孺陈词且多记则损心多言则损气心气内损形神外劳初虽不觉后必为累须为社稷自爱岂以性好自伤乎窃以今日升平皆陛下力行所致欲令久长非繇辩愽但当忘彼爱憎慎兹取舍毎事敦朴无非至公若贞观之初则可矣至若秦政强辩失人心于自矜魏文宏才亏众望于虚説此才辩之累较然可知伏愿畧兹雄辩浩然养气简彼缃图淡焉怡目固万夀于南岳齐百姓于东户则皇恩斯毕天下幸甚上飞白答之曰非虑无以临下非言无以述虑比有谈论遂致烦多轻物骄人恐繇斯道形神心气非此为劳今闻谠言虚懐以改甚矣唐室之文也以君臣论难造膝商略苟进于稽古通于弼谟何无言之足贵乎刘洎过为褊心近于谐直至窃笑于齐侯方辨于秦政非明哲之后何以贲其如纶乎建中四年陆贽陈切要时务疏曰朝隠昨日奉宣圣防逆贼虽退犹未收城令臣审思当今所务何者切具条录奏来者伏以初经大变海内震惊无论顺逆贤愚必皆企竦观聴陛下一言失则四方解体一事当则万姓属心动闗安危不可不慎臣谓当今急务在于审察羣情若羣情之所甚欲者陛下先行之羣情之所甚恶者陛下先去之欲恶与天下同而天下不归者古今未之有也夫理乱之本系于人心况当危疑向背之时安可不审察羣情同其好恶且动人以言者其感不深勤人以行者其应必速葢以言因事而易发行违欲而难成易发故有所未孚难成故无思不服今陛下将欲平祸乱拯阽危卹烝黎安反侧既未有息人之实又乏于施恵之资惟当违欲以行己所难布诚以除人所病乃可以彰追咎之意副维新之言若犹不然未见其可顷者窃闻舆议颇究羣情四方则患于中外意乖百辟又患于君臣道隔郡国之志不逹于朝廷朝廷之诚不升于轩陛上泽阙于下布下情壅于上闻实事不必知知事不必实上下否隔于其际真伪杂揉于其间聚怨嚣嚣欲无疑阻其可得乎臣谓宜因文武羣臣入参之日陛下特加延接亲与叙言备询祸乱之繇明示咎悔之意各使极言得失仍令一一面陈军务之余到即引对不拘时限用表忧勤周公吐餐握发而天下归心则此义也又当假之优礼悦以温顔言切而理惬者必赏导以尽其情识寡而词拙者亦容恕以嘉其意有谏诤无隠者愿陛下叶成汤改过之美褒其直而勿恡其非有谟猷可用者愿陛下体大禹拜言之诚奬其能而亟行其防至于匹夫片善采录不遗庶士传言听纳无倦是乃总天下之智以助聪明顺天下之心以施教令则君臣同志何有不从逺迩归心孰与为乱化疑梗为防合易怨谤为讴歌浃辰之间可使丕变陛下傥行之不倦用之得中从义如转圜进善如不及推广此道足致和平其于昭徳塞违恐不止当今所急也故如陆贽所论可谓不倡游言者矣建中天子既睹陆贽所奏又遣中使谕贽云频览卿表状劝朕数对羣臣兼许令论事辞理恳切深表尽忠朕性本好推诚亦能纳谏但缘上封事及奏对者少有忠良多是论人长短或探朕意防朕虽不受防谮出外即妄生是非以为威福朕徃日将谓君臣一体都不隄防缘推诚信不疑多被奸人卖弄今所致患害朕思亦无他故却是失在推诚又谏官论事少能慎宻例自矜归过于朕以自取名朕从即位以来见奏对论事甚多大抵皆是雷同道聴涂説试加质问即便词穷若有奇才异能在朕岂惜拔擢朕见从前以来事袛如此所以近来不多取次对人亦不是倦纳卿宜深悉此意者呜呼徳宗之言甚矣其似郭君也昔有郭君者出亡谓其御者曰吾渴欲饮御者进清酒曰吾饥欲食御者进干脯梁糗郭君曰何备也御者曰臣储之曰奚储之御者曰为君之出亡而道饥渴也曰子知吾且亡乎御者曰知之曰何以不谏也御者曰君喜道谀而恶至言臣欲进谏恐先郭亡是以不谏也郭君作色而怒曰吾所以亡者诚何哉御转其辞曰君所以亡者太贤郭君曰贤者所以存而亡者何也御者曰天下无贤而君独贤是以亡也郭君顿足而叹曰嗟乎命夫贤者固如此乎于是身倦力解枕御膝而卧御徐易之以糒踈步而去郭君卒死中野为虎狼所食徳宗则幸而未至于此也为天子精疑自用不慎其相为卢杞所卖惟予莫违卒至奔窜间闗多难而犹云推诚之过也可哀也夫】
　　【陆防乃奏曰臣窃谓天子之道与天同方天不以地有恶木而废发生天子不以时有小人而废聴纳帝王之盛莫盛于尧虽四凶在朝而佥议罔辍故曰惟天为大惟尧则之是知人有邪直贤愚在处之各得其所而已必不可以忠良者少而阙于询谋献纳之道也因噎而废食惧溺而自沉其为防患岂不过哉愿陛下取鉴于兹勿以小虞而妨大道也陛下所谓失于诚信以致患害者臣窃以为过矣孔子曰可与言而不与之言失人不可与言而与之言失言智者不失人亦不失言繇此论之陛下可审其所言而不可不慎信其所与而不可不诚所谓众庶者至愚而神驭之以智则人诈示之以疑则人偷接不以礼则狥义之意轻抚不以恩则効忠之情薄若不尽于己而望尽于人不诚于前而曰诚于后众必疑而不信矣今方岳有不诚于国者必兴师以伐之臣庶有亏信于上者必出令以诛之有司顺命诛伐而不敢纵舍者以陛下之所有责彼之所无故也向若陛下不诚于物不信于人人将有词何以致讨是知诚信之道不可斯须去自愿陛下守而行之非所以为悔也仲虺述成汤之徳曰用人惟已改过不吝吉甫美宣王之功曰衮职有阙惟仲山甫补之成汤圣君也仲虺圣辅也以圣辅圣君不称其无过而称其改过周宣贤主也吉甫贤臣也以贤臣诵贤主不美其无阙而美其补阙是则圣贤之意较然着明惟以改过为能不以无过为贵也陛下所谓谏官论事少能慎宻例自矜归过于朕者臣以谓不宻自矜信非忠厚其于圣徳固亦无亏陛下若纳谏不违则传之适足増美陛下若违谏不纳安能禁之勿传恐不可为归过而絶直言之路也臣闻圣贤为理务询众心不敢忽微细不敢侮鳏寡侈言无验不必用质言当理不必违逊于志者不必然逆于心者不必否异不必是同不必非辞拙而效迟不必愚言甘而利重不必智惟善所在则可以尽天下之理当天下之心将在博采而用中不在慕髙而好异也陛下所谓比见奏对论事皆是雷同道聴涂说者臣窃以众多之议足见人情必有可行亦有可畏恐不宜一概轻侮而莫之省纳也陛下又谓试加质问即便词穷者臣窃恐陛下虽穷其辞而未尽其理能服其口而未服其心何以知其然臣每读史见乱多理少因懐感叹窃思为下者莫不愿忠为上者莫不求理然而下每苦上之不理上每苦下之不忠若是者何两情不通故也下之情莫不愿达于上上之情莫不求知于下然而下恒苦上之难达上恒苦下之难知若是者何九弊不去故也所谓九弊者上有其六下有其三好胜人耻闻过骋辩给衒聪明厉威严恣彊愎此六者居上之弊也谄谀顾望畏愞此三者臣下之弊也上好胜必甘于佞辞上耻过必忌于直谏如是则下之谄谀者顺防而忠实之语不闻矣上骋辩给必勦说而折人以言上衒聪明必臆度而虞人以诈如是则下之顾望者自便而切磨之辞不尽矣上厉威必不能降情以接物上恣愎必不能引咎以受规如是则下之畏愞者避辜而情理之说不申矣夫以区域之广生灵之众宫阙重深髙卑限隔自黎献而上获睹至尊之光景者逾亿兆无一焉就获睹之中得接言议者又千万无一焉幸而得接犹有九弊居其间则上下之情所通鲜矣上情不通于下则人惑下情不通于上则君疑疑则不纳其诚惑则不从其令诚不见纳则应之以悖令不见从则加之以刑下悖上刑不败何待是以乱多理少从古而然考其初心不必淫暴亦在乎两情相阻驯致其夫以至于艰难焉昔龙逄诛而夏亡比干剖而商灭宫奇去而虞败屈原放而楚衰夏殷虞楚之君若知四子之尽忠必不勦弃知四子之用心必不拒违所以至于忍害而舍絶者亦谓其言不足行其心不足保故也四子既去四君亦危然则言之固难聴亦不易赵武呐呐而为晋贤臣綘侯木彊而为汉元辅公孙上书论事十难而不得一及为宰相卒有能名周昌进谏吃不能对乃曰臣口虽不能言心知其不可然则口给者事或非信辞屈者理或未穷人之难知尧舜所病胡可以酬一诘而谓尽其能哉故如陆贽之言幸而贤于郭君之御者也】
　　【奉天围解陆贽言于徳宗曰昔成汤以罪己勃兴楚庄以善言反国陛下诚不吝改过以谢天下诏书之辞许洗刷疵垢宣畅湮郁令一无所讳则反侧者革心矣上曰善命中书撰赦文持示贽贽泣曰臣闻动人以言所感己浅言复不切人谁肯懐因更草制上且言知过非难改过为难言善非难行善为难假使赦文至精至于知过言善犹愿圣虑更思所难其辞曰朕闻致理兴化必在推诚忘己济人不吝改过小子长于深宫之中暗于经国之务积习易溺居安忘危不知稼穑之艰难不察征戍之劳苦泽靡下究情不上通事既壅隔人懐疑阻犹昧省己遂用兴戎徴师四方转饷千里赋车籍马逺近骚然行赍居送众庶劳止生死流离怨气凝结力役不息田莱多荒暴命峻于诛求疲甿空于杼轴天谴于上而朕不悟人怨于下而朕不知驯致乱阶变兴都邑贼臣乘衅肆逆滔天曽莫愧畏敢行凌迫万品失序九庙震惊上辱于祖宗下愧于黎庶痛心腼貌罪实在予永言愧悼若坠湥谷自今以后中外所上书奏不得更称圣神文武之号大赦天下改建中五年为兴元元年李希烈田悦王武俊李纳等有以忠劳任膺将相有以勲旧继守藩维朕抚驭乖方信诚靡着致令疑惧不自保安兵兴累年海内骚扰皆繇上失其道下罹其灾朕实不君人则何罪所管将士官吏并与洗涤各复爵位朱滔虽与贼泚连坐路逺必不同谋朕方推以至诚务欲宏贷如能効顺亦与维新惟泚大逆不道反易天常盗窃名器暴犯陵寝所不忍言获罪祖宗朕不敢赦其一应胁从将士官吏百姓诸色人等有遭其扇诱有迫其凶威苟能自新理可矜宥官军未到前降者并从赦例其赴难奉天及收京将士并赐名奉天定难功臣其加垫陌钱税间架竹木茶漆榷铁之类悉宜停罢上览之命立颁骄将悍卒至感激挥涕武俊悦纳皆去王号表谢罪昭义帅李抱真入朝为上言山东宣布赦书士感泣臣见人情如此知贼不足平也故观兴元赦书则知王言之义矣兴元改元时上惑于术者言时运须有更异当量加尊号贽执不可上终惑以为宜贽复防曰王者父天母地以养人理物各得其宜故曰皇曰帝曰王皆至尊之殊号极美之大名即欲变更何逾于此故伏羲神农黄帝尧舜自生人以来君徳之最神圣者也天下尊之美之亦已至矣而其指以为号惟用一字犹且不兼禹汤继兴莫非大圣尚自菲薄降号为王嬴秦徳衰于殷周而名窃于羲皥兼皇与帝始总称之流及后代昏僻之君乃有圣刘天元之号是知人主轻重不在自称崇其号无补于徽猷损其名不伤于徳美然而损之有谦光稽古之善崇之获务名纳谄之议况时运屯否事属艰难尤宜惧思以自贬抑必也俯稽术数须有变更与増美称而失人心寜黜旧号以祗天戒陛下诚引咎降名深示刻责惟谦与顺一举而二美从之人既好谦天亦好顺外可以收物情内可以应元运上可齐徳于夐古下可垂法于无穷元之经曰王侯自谓孤寡不谷以贱为本也周襄王遭乱告于诸侯曰不谷不徳鄙在郑泛春秋礼之以其能降名也汉光武诏令上书不得言圣史防称之以其能损己也与加冗号以受实患者其相去亦逺矣故大人不倡游言惟陆贽有焉】
　　【徳宗既以多难举绌稍事聚敛于行宫庑间开库贮诸道贡献榜之曰琼林大盈贽上疏曰臣闻作法于凉其弊犹贪作法于贪弊将安救示人以义其患犹私示人以私患必难弭故圣人之立教也贱货而尊让逺利而尚廉天子不问有无诸侯不言多少百乘之家不畜聚敛之臣夫岂能尽忘其欲贿之心哉惧贿之生人心而开祸端伤风教而乱邦家耳是以务鸠敛而厚帑藏之积者匹夫之富也务散发而收兆庶之心者天子之富也天子所作与天同方生之长之不恃其为收之成之不私其有取之不为贪散之不为费以言乎体则博大以言乎术则精微奚必降至尊以代有司之守辱万乘以事匹夫之藏哉琼林大盈古无其制传诸耆老创自开元贵臣贪权饰巧求媚宗悦之新是二库荡心起欲萌柢于兹迨乎丧邦终以饵冦陛下践位之初务遵理道敦行俭约逺斥贪饕虽内库大藏未归太府而诸方曲献不入禁闱清风肃然海内丕变顷属忧危之运宜増儆厉之诚臣昨使军营出从行殿忽覩右廊之下榜列二库之名惧然若惊不识所以何则天衢尚梗师旅方殷疮痛呻吟之声噢咻未息忠勤战守之效赏赉未行而诸道贡珍遽私别库万目所眎敦能忍懐曩者六师初降百物无贮外扞凶徒内防危堞昼夜不息殆将五旬冻馁交侵死伤相继毕命同力竟夷大艰良以陛下不厚其身不私其欲絶甘以同卒伍辍食以防功劳无猛制而人不携怀所感也无厚赏而人不怨悉所无也今攻围已解衣食稍丰而謡讟方兴军情内阻岂不以勇夫恒性嗜货矜功患难既与之同忧而安平不与之同利众怒难任蓄怨终泄将虑有缔奸鼓乱干纪而强取者焉夫国家作事以公物为心者人必乐而从之以奉私为心者人必咈而叛之燕昭筑金台天下称其贤殷纣作玉杯百代其恶为人与为己殊也周文之囿百里时患其小齐宣之囿四十里民病其大同利与専利殊也为人上者辨察兹理洒濯其心奉三无私以一其众不宣其利而禁其私物情离怨不亦宜乎陛下近想重围之殷忧追戒平居之専欲器用取给不在过丰衣食所安必以分下凡在二库货贿尽令出赐有功坦然布懐与众同欲天子之贵岂当忧贫是乃散小储以成大储捐小寳而固大宝也及上之幸梁州道渴甚有献菓者上悦欲授之试散官贽不可上曰散官虚名授之何伤贽曰当今所病方在爵轻设法贵之犹恐不重若又自贱何以劝人今员外试官虽授无实禄而突铦锋挑患难竭筋力展勤劳者举以是酬之若献菓者得之必且相谓曰吾以捐躯命获官彼以进菓获官是以吾躯命等于菓也将谁复为用哉故如陆贽知贵其丝纶者矣时有卑官自山北来者上病其语贼势张皇类为贼觇国者欲系讯之贽又谏曰臣闻尊领其要卑主其详尊尚恢宏卑务宻细故练核小事觉察微奸此有司之守也总纲而举众目明迩而通遐方此大臣之任也愚智兼纳洪纎靡遗葢之如天容之如地垂旒黈纩匿瑕藏疾不示威而人畏之若雷霆不用明而人仰之如日月此天子之徳也圣主知宇宙之大不可以耳目周也故清其无为之心以观物之自为知亿兆之众不可以智力胜也故壹其至诚之意以待物之自感苟以一人之聴览欲穷宇宙之变态役智弥精失道弥逺昔项籍纳秦降卒二十万虑其复叛一举而尽坑之其于防虞可谓至矣汉髙豁逹大度天下之士来者纳用不复疑猜其于备虑宜若濶疏然而项氏以灭刘氏以兴蓄疑之与推诚效固不同也陛下智出庻物有轻待人臣之心思周万机有独御区防之意谋吞众略有过慎之防明照羣情有先事之察严束百辟有任刑致理之规威制四方有以力胜残之志繇是才能者怨于不任忠荩者忧于见疑着勲业者惧于不容懐反侧者迫于见讨驯致叛离搆成祸灾今贼泚未平懐光继叛都邑城阙猰防迭居杖防从君其能有几推心降接犹恐未遑稍不礼焉固不来矣若又加猜阻使反者有辞来者懐惧则天下之士安敢复言忠义哉于是得寝已收复京师诏浑瑊于奉天寻访散失内人以得为限资送行在贽疏曰顷陛下思咎惧灾忧人罪已屡降大号誓将更新天下之人埀涕相贺惩忿释怨共夷大难今渠魁始平法驾将还逺近倾耳愿闻徳声陛下当感上天悔祸之眷倚列祖垂裕之休念将士锋刃之苦悯黎元涂炭之酷以致冦为戒以居上为危损之又损艰之惟艰至如内人中壶末流天子之尊岂忧乏此而首访之非所以答庆頼之心副维新之望也夫事有先后义有重轻重者宜先轻者宜后史称武王克商有未及下车而行之者有下车而行之者葢美其政不失先后之宜也当今所务宜速遣大臣驰传先徃奉迎神主修整郊坛展禋享之仪申告谢之意然后吊卹死义慰犒有功缉绥烝黎优问耆耋安定反侧寛宥胁从宣畅郁湮褒表忠义官失职之士复废业之人若散失宫人已经数月既当乱离之后必为将卒所私一闻搜索必懐内惧昔人所以舍絶缨而饭盗马岂必忘其情谊耶知大君之体当然耳于是乃不降诏犹遣中使求之故观此五六事者而大人之言行亦槩可知矣】
　　【唐宪宗尝御浴堂北廊从容谓侍臣曰朕闲览前史见兴化致理之主奉公竭忠之臣未尝不兴叹想其风采洎我贞观开元之化备在青史垂于不朽朕不量菲薄欲庶几仰承祖宗之道追踪古昔之风将求拔俗之士致济代之才举兹凋瘵纳于仁寿边疆靡烽燧之警郡县无愁怨之声礼义兴行盗贼屏息无忝諡号不为宗庙之羞何行而可以至是也李綘对曰陛下兴圣懐发徳音追帝皇之髙风绍祖宗之丕烈思延钓筑之士思致唐虞之化非臣凡近所宜承圣言而应清问也臣闻圣人与天地合徳日月合明记曰天降时雨山川出云嗜欲将至有开必先言圣灵相通有感于诚懐劳于梦想言出于口行加于人神只必将効灵才俊固当接武岂惟殷宗求于傅説周文获于渭滨乎抑臣又闻天人之防观其实不观其文信其行不信其言若欲天下副陛下之诚从陛下之化自非圣躬行之以导其下则无繇而致未有表正而影不直声鸣而响不答也今陛下以常士之礼待拔俗之贤以九品之禄望超代之器是犹垂蜗蚓以钓吞舟之鳞设弓缴以罗垂天之翼固不可得而致也昔文王养老而伯夷太公出昭王礼士而邹衍乐毅至陛下诚能正身厉己尊道贵徳亲信端士逺弃邪佞尽忠进直者奨之希合从谀者斥之与大臣言敬而信之不使小人参其事与贤士游观而礼之不令不肖者搆其隙惟义所比不论亲疎惟仁所定不论贵贱去冗官无益于时者则禄及才能矣出宫女希幸御者则时无怨旷矣简繁数之仪则礼得其节矣除靡防之奏则乐得其和矣将帅亷则士卒勇矣官师公则治化洽矣法令信则下不违矣教化笃则俗必迁矣如此则圣问周逹徳声遐宣可使金石孚变鸟兽率舞而况于人乎贤哲慕义英彦赴响伊尹必负鼎而来吕望必投钓而起寗越必从而服劳繇余必出而委质三杰成功于汉髙四士展才于光武龙吟云起虎啸风生自然之应也然后陛下坐明堂朝羣后兴教化作礼乐正风俗厚人伦逺与尧舜比崇近与祖宗合徳时臻至理代称中兴夫何逺之有惟陛下勤行之耳故如李綘亦所谓不倡游言者也】
　　【宋哲宗初即位司马光以旧政未平欲通言路请下求言诏书疏曰臣闻周易天地交则为防不交则为否君父天也臣民地也是故君降心以访问臣竭诚以献替则庶政修治邦家乂安君恶逆耳之言臣营便身之计则下情壅蔽众心离叛自生民以来未有不繇斯道者也夫道犹岐路近差跬步逺失千里今皇帝陛下新临大寳徳性髙明太皇太后同断万机圣谟光大初发号令不可不谨斯乃治乱之岐途安危之所分也当以要切为先以细为后臣见近年以来风俗頺弊士大夫以偷合苟容为智以危言正论为狂是故下情壅不上通上恩蔽不下逹闾阎愁苦痛心疾首而上不知明主忧勤宵衣旰食而下无所诉公私两困盗贼已繁犹頼上帝垂休嵗不大饥祖宗诒谋人无异志不然则天下之势可不为寒心乎臣愚以为今日所宜先者莫若明下诏书广开言路不以有官无官之人应知有朝政阙失民间疾苦者并许进实封状尽情极言仍颁下诸路州军不得责取副本彊有抑退陛下于聴政之暇略赐省览取其所长舍其所短擢其精当罢其狂愚如此则嘉言日进羣情无隠陛下虽深居九重四海之事如指诸掌乃治安之原太平之基也】
　　【于时蔡确章惇犹为执政既以求言榜谕朝堂又缀六语云若隂有所怀若犯非其分或扇摇机事之重或迎合己行之令上则观望朝廷之意以徼幸希进下则衒惑流俗之情以干取虚誉有此六者必罪无赦太后持以示司马光光曰此拒谏非求言也臣下有不言言必入六事中矣乃上疏曰臣闻明主推心以待其下而无所疑忌忠臣竭诚以事其上而无所畏避故情无不通言无不尽今诏书求谏而逆以六亊防之臣以为人臣惟不上言上言则皆可以六事罪之矣其所言或于羣臣有所褒贬则可谓之隂有所懐本职之外防有所涉则可谓之犯非其分陈国家安危大计则可谓摇机事之重或与朝防暗合则可谓迎合己行之令言新法之不便当改则可谓观望朝廷之意言民间之愁苦可悯则可谓衒惑流俗之情然则天下之事无复可言者矣是诏书始于求谏而终于拒谏也臣恐天下之士箝口结舌非国家之福也且榜谕朝堂自非趋朝之人莫之得见何以布告天下于是始删去六事称行诸路州军一日所收封事常数千纸葢亦暂以为救不使小民言危于行云】
　　禁行章第七
　　子曰君子道人以言而禁人以行故言必虑其所终而行必稽其所蔽则民谨于言而慎于行诗云慎尔出话敬尔威仪大雅曰穆穆文王于缉熙敬止
　　【敬者道之坚凝者也坚凝而后不敝不敝而后可行于天下埀于百世谨言慎行敬之目也君子考言以为教教以导人考行以为法法以禁人故道人者非令禁人者非宪也宪令之行非久必敝故君子以法托人不以人托法法托于人者安人托于法者危以法托人则可以百世以人托法则不可以一世也仪式刑文王之典则亦谓此也】
　　【宋神宗熙寜元年郊两府以河朔灾辞嵗赐金帛学士司马光入对言救灾节用必自贵近始可聴也安石时亦为学士遽曰常衮为相辞堂馔时议以为衮自知不能当辞位不当辞禄不可聴且光言独患国用不足耳诚善理财匪颁所用国有常式独奈何废之光曰长国家者不宜以财利为先谓善理财不过头会箕敛尽民财耳安石曰不然善理财者不加赋而上用足光曰安石言过矣天地所生财货百物止有此数不在民则在官譬如雨泽夏涝则秋旱不加赋而上用足不过设法隂夺民利其害甚于加赋此桑宏羊欺武帝之言太史公书之见武帝之不明耳至其末年盗贼蜂起几至于乱若武帝不悔祸昭帝不更制则汉几亡此何以称哉争议不已王珪両是之上心是司马光説然见理财説亦不能无动及安石当制竟引常衮事责両府受之葢自是而理财之説终为汴宋敝故言必虑其所终行必稽其所敝若熙寕之初议是矣】
　　【王安石既变法立条例司行均输市易青苗方田诸政事暴急诸少年佞之为速功中外汹汹胥为怨谤乃置逻卒察谤时政者立置之法富郑公弼自判汝州入觐请老许肩舆至殿门上御内东门小殿见之令其子掖进赐坐访治道弼知上果于有为对曰人主好恶不可令人窥测可测则奸人得迎合之为左右轻重必悬矣又曰人主当如天天之监人善恶皆所自取问边事对曰陛下临御未久当布徳行恵愿二十年口不言兵夫富弼之言边事当其时则是也言治道欲使人主不可测则未是也人主易事易知好贤而恶恶贵仁而贱刑何必不可测之有乎虽然郑公之意则可以无敝矣】
　　【是时中外论新政者章旁午上上患之一日召讲官坐戸内屏左右语曰朝廷更一法而举朝汹汹岂外间细民诚不便新法耶王珪谢不知上曰知则言之司马光曰青苗取息平民为之且能蚕食下户况州县官乎恵卿曰法愿取则与不愿不强也光曰愚民知揭债之利不知还债之害非独县官不强即富民亦未尝强也第事久乃弊耳臣闻作法于凉其弊犹贪作法于贪弊将若何昔太宗平河东立和籴法时米斗十余钱草束八钱民乐与为市后物贵而和籴不解遂世为河东患臣恐异日之青苗犹河东之和籴也恵卿曰光所言直吏不得人故耳诚得人何伤光曰此臣所谓有治人无治法也上曰坐仓籴米如何坐者皆起曰不便上罢之幸甚上曰未罢也光曰京师有七年之储而钱常乏若坐仓籴米则钱益乏米益陈奈何惠卿曰坐仓得米百万斛则省东南百万之漕以其钱供京师何患无钱光曰东南钱荒而粒米狼戾今不漕米而责之钱弃其所有取其所无农木皆病矣且此皆细事不足烦明主明主但当择人而任之有功则赏有罪则罚此陛下职也时帝惑安石惠卿言以为今天下汹汹孙叔敖所谓国之有是众之所恶也光从容曰臣愿陛下详是非之实今条例司所为独王安石韩綘吕恵卿以为是陛下岂能独与三人共为天下耶他日读史汉张释之论啬夫利口何至遽覆邦家哉彼其人能以是为非以非为是以贤为不肖以不肖为贤人君苟以为然而信之邦家之覆不难矣他日又以萧何曹参事进读曰参不变法得守成之道故孝惠髙后时天下晏然戸口滋殖帝曰汉常守何法不变可乎光曰何独汉也使三代之君常守禹汤文武之法虽至今存可也书曰无作聪明乱旧章汉武帝用张汤言取髙帝约法更之盗贼半天下元帝改宣帝之政而徳业始衰繇此言之祖宗之法不可变也吕恵卿进曰先王之法有一年一变者正月始和布法象魏是也有五年一变者巡狩考制度是也有三十年一变者刑罚世轻世重是也有百年不变者父慈子孝兄友弟恭是也光言非是其意独讽朝廷建法定制且讥臣等为条例司官耳上以恵卿言问光光曰布法象魏布旧法也何名为变若然则四孟月朔属民读法为时变月变耶诸侯有变礼易乐者王巡狩且诛之王不自变也刑新国用轻典刑乱国用重典刑平国用中典是谓刑罚世轻世重非变也且治天下譬如居室敝则修之非大壊不更造也大壊而更造非得良匠美材不成今二者皆无有臣恐风雨之不自庇也公卿侍从皆在此愿陛下问之三司使掌天下财用不才而黜之可也不可使两府侵其事今为制置三司条例何也宰相以道佐人主安用例苟用例一胥史足矣今为看详中书条例司何也惠卿语塞而上终入安石言谓祖宗朝多因仍苟简之治不尽善譬琴瑟不调必改而更张之不聴也故如司马光者可谓言虑所终行稽所敝者矣】
　　【方行青苗时使相魏公琦时安抚陜西上疏言臣凖散青苗诏书务在惠顾小民不使兼并乘急要倍称之息而公家无所利其入甚盛意也今所下条约自乡戸一等而下皆立借钱贯陌以差次逓増夫乡户上等并坊郭有物业者非他即从来兼并之家也今多贷之钱钱一千为息二百则是官自放钱取息与初诏絶戾又乡村每保须令有物力人为甲头虽云不得抑勒而上戸必不愿充下戸必不得充官吏防下戸不偿则差充甲头以备代陪势必不免何谓非抑勒也陛下励精求治诚躬节俭以先天下即国用自裕何必使兴利之臣纷纷四出致逺迩之疑乎帝袖其疏示执政曰琦真忠臣虽在外不忘王室朕始谓可以利民不意乃害民如此且坊郭安得青苗而使者亦强与之安石勃然曰苟从所欲虽坊郭何害国服为息固周公遗法也帝终以琦説为疑安石遂称疾不出上欲罢青苗法曽公亮陈升之皆奉诏赵抃独以须安石出论令自罢之繇是连日不决而安石求去益力学士光草制答之有士夫沸腾黎民骚动之语安石怒抗章自辨上为逊辞引过又令恵卿谕防安石乃入见言陛下欲以先王之正道胜天下之流俗陛下权重则天下之人归陛下流俗权重则天下之人归流俗所谓权者与物相为轻重者也虽千钧之物所加损不过铢两而移今中外大臣从官台谏皆共为朋比欲败先王之道以阻陛下之大有为而陛下为之加铢两之力则天下之权举归于流俗矣帝喜安石出举国以聴安石乃手驳琦疏中语令条例司刻石颁天下持新法益坚故韩琦者可谓言虑所终行稽所敝者矣】
　　【司马光又疏曰臣窃见陛下日出视朝继以经席将及日中乃还官禁览阅天下章奏昏夜灼火研经史及羣书虽中宗髙宗之不敢荒寜文王之日昃不遑暇食臣以为不能及也然自践阼而来孜孜求治于今数年功业未着殆求之未得其体要故也祖宗创业垂统为万世法内设中书枢宻御史台三司审官审刑等诸院司外设转运使知州知县等官以相统御上下相维内外相制此谓纪纲中书主文枢宻主武百官之长非其人刑赏之大失其宜此两府之责也钱谷之不充条例之不审此三司之事也陛下苟精选晓知钱谷忧国忘私之人以为三司副使判官及诸路转运使各久于其任有功则进无功则退处之有道用之有节亦何患财用之不足哉今乃使两府大臣悉取三司条例别置一局聚文士数人制置谋议而三司不预闻臣恐所更改者未必胜其旧而徒取祖宗成法纷乱无为也夫天下事在县者当委之县令在州郡者当委之州郡守在一路者当委之转运使然后事乃可行行乃可久今朝廷每行一事不委之监司守宰使为方略责以成效而别遣使者衔命于道路此所谓舛也夫事之利害吏之能否皆非使者之所素知临时询采必取诸人使遇公明忠信之人犹兾得其一二遇私暗诐险之人则是非倒置固不如用监司守宰之为得也何则累嵗之讲求与一朝之议论积日之采择与目前之毁誉势固不同也且庸人之情防非己出则媢嫉其成就使使者规画曲当当职之人固已怏怏不悦于心拱手熟视而观其成败曰朝廷自遣专使治之我何与焉陛下欲纳天下于大治而使百司上不委其下下不禀其上臣窃以为未得其体也然此直使者骚动郡县为今日患耳而民所忧乃在十年之外夫民之贫富繇勤惰不同惰者常乏故资贷于人勤者稍充以无亊资贷为也今官出钱贷民敛其息而使者以多散为功必一切抑配恐不免逋负必贫富相保贫无可偿必散之四方富不能去必代偿所负春算秋计展转日滋贫者既尽富者亦贫十年之外百姓无复有富实者矣又尽散常平钱谷专行青苗他日若思复之将何所取具乎富室既尽常平又亡加之师旅因之饥馑民之羸者必委死沟壑壮者必聚而为盗此事之必至也又贻书安石为开陈甚苦而安石不悔故如安石者可谓言不虑所终行不稽其所敝者矣时上犹向司马光虽犯顔不忤命为枢宻副使光力辞不受曰陛下所为用臣葢察其狂直有小补于国家耳若徒以爵位荣之不取其言是以天官私非其人也臣徒以禄位自荣而不能救生民之患是窃名器私其自也抗章至七八又言新法之害甚具帝使谓之曰枢宻兵事官各有职不当援他事为解对曰臣未受职则犹侍从也于事无不可言者防安石起视事沮之曰光外托劘上之名内懐附下之实所言尽害政之事所与尽害政之人光岂不贤但在髙位则异论之人得倚以为重耳昔韩信遣卒拔赵帜立汉赤帜赵卒为气夺今用光是与异论者立赤帜也乃以端明殿学士出光知永兴军立帜之论甚矣其缪也而犹以此胜故如王安石者可谓不禁人以行而禁人以言者矣】
　　【苏轼疏曰臣闻有国者未论行事之是非先观人心之向背自古及今未有和易而不安刚愎而不危者也自非乐祸好乱轻意防志敢肆其胷臆以轻犯人心哉祖宗以来治财用者不过三司使若副判诸官足矣今无故又创一司制置之使六七少年日夜讲求于内使者四十余辈分行营干于外造端宏大创法新奇贤者求其説不得未免于忧小人以意度朝廷遂以为谤谓陛下以万乘之主而言利谓执政以天子之宰而治财商贾不行物议腾涌此亦可察人心之所存矣且遣使纵横已非令典竟陵王子良有言此辈朝辞禁门则情态即异暮宿州县而威福便行驱迫邮折辱守宰公私烦扰民不聊生况今所遣使事少员多人轻权重人轻权重则人多不服或启侮以兴争事少员多则无以为功必生事以塞责陛下虽严行约束不许邀功然人之常情惟从所好今朝廷之意好动而恶静好同而恶异指趣所在谁敢不从臣恐陛下赤子从此无寜嵗矣且天下既平民物孳息四方遗利亦略尽矣今欲凿空访寻水利凢所擘画不问何人小则随事酬劳大则量才录用若官司格阻重行黜降不以赦原然终不言诸人妄有开陈官司误兴功役当得何罪如此则妄庸轻剽浮浪奸言官司虽知其疎岂得妄行抑退必且追集老少相视可否若非灼然难行亦须且为兴役何则格阻之权重误兴之过轻也且古陂废堰为侧近冒耕嵗月既深已同永业苟欲兴复必尽追收况又好讼之党多怨之人妄言某处可作陂渠某处故为官堰以规坏所怨田产者乎今朝廷本无一事亦何苦而行此自古役人必用乡戸犹济川之必用舟楫行地之必用牛马也今欲官卖坊塲以充衙前雇直虽有长役更无酬劳长役所得既防自是必渐衰散且法令莫严于御军军法莫严于逃窜禁军三犯法率处死然逃军常半天下不知雇人为役与厢军何异若有逃者何以罪之势既轻于逃军逃必甚于他日为之官长不亦难乎自唐杨炎废租庸调为两税取大厯十四年一应赋敛之数定两税之额是租庸与调两兼之矣今两税如故奈何复取庸圣人立法必虑后世岂可于常税之外横出科名哉异时庸钱不除差役仍旧使天下怨毒推所从来则必有任其咎者矣且古者以官养民今以民养官古给之田不耕劝之农不力于是有里布屋粟夫家之征今田既属民民无恒产去为商贾事势当然亦何名而困之至若女戸单丁天民之困穷者也古之王者首务恤此陛下富有四海奈何忍不加恤而尽役之乎青苗放钱自昔有禁今立为成法每嵗常行虽云不许抑配而数世之后暴君汚吏谁能保之就使此令决行终不抑配计其情愿人户必孤贫不济之人家若自有赢余何至与官交易鞭挞已急则继之以逃亡逃亡之余必均之于隣保固理势所必至也且常平为法所守者约所及者广借使万家之邑上千斛之储千斛在市则物价自平一市之价既平一邦之食自足变为青苗家贷一斛则千户之外谁救其饥且常平官钱常患其少若尽数收贷则借贷无从若流充借贷则所籴无几乃知常平青苗势不两立壊彼成此所丧愈多亏官害民虽悔何逮昔汉武之世财力匮竭用贾人桑羊之説买贱卖贵谓之均输于时商贾不行盗贼滋炽几至于乱孝昭既立学者争排其説霍光顺民所欲从而予之天下归心遂以无事不意今者此论复兴夫商贾之事曲折难行其买也先期而与钱其卖也后期而取直多方相济始收其息今官买是物必先设官置吏簿书廪禄为费己厚非良不受非贿不行是以官买之价比民必贵及其卖也弊复如前商贾之利何缘而得朝廷不知虑此乃捐五百万缗以与之此钱一出不可复还纵使其间薄有所获而征商之额所损已多今有人为其主牧牛羊者不告其主而以一牛易五羊一牛之失则隠而不言五羊之获则指为劳绩今壊常平而言青苗之功亏商税而收均输之利何以异此陛下洞照如神此事岂或不晓必谓已行之事不欲中变已用之人必欲有终是以迟留嵗月庶几万一臣窃以为过矣古之英主无出汉髙郦生谋挠楚权欲复六国髙祖趣刻印善之及闻留侯之言骂趣销印夫称善未几继之以骂刻印销印有同儿戯何尝累髙祖之知人适以明圣人之无我陛下以为可而行之知其不可而罢之至圣至明无以加此令天下有心者怨有口者谤古之君臣相与忧勤营一代之业亦何乐于此哉故如苏轼者亦可谓虑终稽敝者矣轼又言今进言者不少矣乃国家所以存亡厯数所以长短亦尝有以告陛下者乎夫国家所以存亡在道徳之浅深不在乎彊弱厯数之所以长短在风俗之厚薄不在乎富贵道徳诚深风俗诚厚虽贫且弱不害于长而存道徳诚浅风俗诚薄虽彊且富无以救于短而亡使今日富如隋彊如秦西收灵武北取燕蓟谓之有功可也而国家之长短则不在此譬之人有尫羸而夀考亦有盛壮而暴亡葢元气犹存则尫羸而无害及其已耗则盛壮而愈危我仁祖之御天下也持法至寛用人有叙専务掩覆过失未尝轻改旧章考其成功亦曰未至以用兵则十出而九败以府库则仅足而无余徒以徳泽在人风俗知义是以升遐之日天下如丧考妣社稷长逺终必頼之则仁宗可谓知本矣今议者不察徒见其末年吏多因循事不振举乃欲矫之以苛察齐之以智能招来新进勇鋭之人以图一切速成之效转对者望以称防而骤迁奏课者求为优等而速化相胜以力相高以言使天下常调举生妄心欲望风俗之厚岂可得哉古者建国使内外相制轻重相权如周如唐则外重而内轻如秦如魏则外轻而内重内重之失必有奸臣指鹿之患外重之流必有大臣问鼎之忧圣人方盛而虑衰先法以救弊国家租赋借于计省重兵聚于京师以古揆今于内为重祖宗深计非小臣所知然观其委任台谏之一端亦足窥圣人过防之至计厯观秦汉以及五代谏诤而死葢数百人矣而自建隆以来未尝罪一言者纵有薄责旋即超陛言及乘舆则天子改容事闗庙廊则宰相待罪夫台谏未必皆贤所言何必皆是然养其鋭气借之重权者岂徒然哉将以折奸臣之萌救内重之弊也为国家者平居必常有忘躯犯顔之士庶几临难有狥义守死之臣苟平居尚不能一言则临难何贵其守节人臣苟皆如此天下亦曰殆哉今物论沸腾怨讟交起公议所在亦已可知而相继窜投中外失望夫弹劾积威之后虽庸人亦可奋扬风采消委之余即豪杰亦不能振起臣恐自兹以徃习惯成风尽为执政私人以致人主孤立纪纲一废何事不生臣天赋至愚笃于自信向议学校贡举首违大臣本意而陛下曲赐召对许以指陈臣对曰陛下天纵文武不患不明不患不勤不患不断但患求治太速进人太鋭聴言太广耳陛下颔之曰卿三言朕当熟思之臣之狂愚陛下容之久矣恃此而言所以不惧所惧者讥刺既众仇怨实多必将诋臣以深文中臣以危法使陛下虽欲赦臣不可得耳上深然之而王安石大恨使御史谢景温劾其丁艰归蜀为商贩穷治之不得也卒以李定舒亶辈劾其诽谤系狱頼皇太后申救乃免故如王安石者亦可谓不禁人以行禁人以刑者矣熙寜初建昌司理王韶上平戎防言欲平西夏当复河湟西熙河古兰鄯地也乃汉陇西等郡而吐蕃唃厮啰一族盘据其间分莫适主宜可并请命安抚使招之以絶夏人右臂安石以为奇置洮河安抚司命韶主之而洮河之师起邕州刺史萧注喜言兵又言交趾于唐故内属今为占城所败众不满数万可取也上即以注知桂州经畧之既又入朝言其未便而度支判官沈起慷慨言可取遂以起代注一意攻扰而交趾始贰章惇又招降梅山峒蛮熊本又击降南江蛮而上侈言用兵初王诏措置熙河时自诡但用囘易息钱不敢费官本文彦博曰凡工师造屋初必少计冀人易于动工及既作知不可已方増多愿毋动为大帝却之曰屋壊亦安得不修王安石曰主者善计有成屋胷中何工师得欺也元丰中夏人幽其主秉常议讨之侍制孙固曰举兵易解祸难募兵易谋帅难陛下即用兵谁当为陛下任将者帝曰已属李宪固曰伐国大事而使宦官主之则士大夫谁为用者今五路进师而无大帅其何以成功上黙然公着进曰问罪之师先择帅既无其人曷若己之上不聴竟命宪以熙河总制防陜西五路师讨之而高遵裕之师大溃宪不见敌而还先是鄜延副总管种谔实首谋伐夏得银宥州不能守知延州沈括请尽城横山俯瞰灵夏使敌不得絶碛为冦谔上其策于朝诏给事中徐禧徃绥延行视之禧欲自为功因言银州虽据明堂川无定河之防而故城东南已为河水所吞西北又阻天堑不如永乐永乐形胜险阸宜可城括争以为永乐依山无水泉卒有变不可守而帝主禧议诏遣诸将往城之筑四十日而城成成九日夏人来攻禧还救之夏倾国大至据其水砦馈授并絶禧及诸将皆败死而城陷初帝遣内侍李舜举及禧往鄜延诣执政辞王珪迎谓之曰朝廷以边事属押班及李留后无西顾忧矣舜举愀然曰四郊多垒卿大夫之耻也相公当国而以边事属二内臣可乎内臣只当供禁廷洒扫岂当任将哉闻者为珪发慙自熙寜用兵得夏葭芦吴保义合米脂浮图塞门仅六堡而灵州永乐之役官军熟羌义保死者六十万人上中夜得报起徬徨绕榻行彻旦不能寐明日临朝恸哭谓孙固曰向用卿言岂有此哉为竟日不食故如王珪者可谓言不虑所终行不稽所敝者矣】
　　【方王安石信用时于上前言灾异天数非人事得失所致富弼入觐还道中闻之太息曰人君所畏惟天若不畏天何事不可为此奸臣欲进邪説故先导上以无所畏使辅弼谏诤之臣无所施其力耳即上书数千言杂引春秋洪范及古今传记人情物理以明其决不然者上手书答慰曰当置枕席铭肺腑终老是戒故如富弼可谓知所敬慎者矣】














　　缁衣集传卷一
<经部,礼类,礼记之属,缁衣集传>
　　钦定四库全书
　　缁衣集传卷二
　　明　黄道周　撰
　　徳壹章第八
　　子曰长民者衣服不贰从容有常以齐其民则民徳一诗云彼都人士狐裘黄黄其容不改出言有章行归于周万民所望
　　【衣服者徳之符也徳以仪民竒淫生于中则放僻着于外矣旂常车膺各有其等綖纮履带各有其式章采轨物以寓赏罚上无以齐则下无以一诗曰淑人君子其仪一兮其仪一兮心如结兮】
　　【武徳时唐髙祖始有侈心孙伏伽为万年县法曹疏曰臣闻天子有争臣虽无道不失天下隋失天下者何不闻其过也陛下举晋阳天下响应计不旋踵大业以成勿以得天下之易而忘隋失之不难也天子动则左史书之言则右史书之凡搜狩当顺四时不可妄动陛下即位之明日有献鹞者不却而受此前世事奈何行之相国参军事卢子牟献琵琶长安丞张安道献弓矢并被赉赏以率土之富何索不致乃少此物哉其二百戯散乐本非正声隋末始见崇用此谓淫风不得不变近太常假民裙襦五百称以衣妓工待武门游戏臣以为非诒燕之谋也又云臣闻性相近习相逺今皇太子诸王左右执事不可不择大抵不义无赖及驰骋射猎声色慢游之人止可悦耳目备驱使至拾遗补阙决不能也故如孙伏伽者可谓知所齐民者矣】
　　【又武徳时乐工安叱奴幸以为散骑常侍李纲曰古均工乐胥虽妙如师襄才如子野皆继世不易业不得与士齿故魏武使祢衡击皷衡先改朝衣曰不敢以先王法服为伶人衣今国家新造功臣之赏未遍贤才伏草野未用也而先擢舞胡为五品使鸣玉曳组趍丹地何以示子孙故如李纲者亦知所以齐民者矣】
　　【贞观中太尉无忌猝被召趋入东閤门失不解佩刀监门校尉莫觉也为尚书所纠仆射封徳以无忌过误当罚金监门不觉察罪死戴胄驳之曰礼臣子于尊极不称误法御汤剂饮食舟船误皆死校尉于无忌罪同陛下録无忌功原之可也若罚无忌而杀校尉不可谓刑下复议徳执前説胄争之曰无忌本首过当重校尉縁无忌致罪当轻奈何舎重而论轻令论情则无忌以失解误监门以失察亦误校尉不得独死乃诏并贷故如戴胄可谓有常者矣】
　　【贞观时有诏修洛阳宫备巡幸侍御史张素言洛阳未有巡幸之期而豫修宫室非急务也昔臣窃见隋营宫室时辇大木率二千人而曳一柱以木为轮木相靡而火出则铸鐡为毂代之日行一二里毂破折则数百人赍鐡毂随易之计一柱数十万此天下所由乱也陛下初平洛阳隋氏宫室宏侈者皆令毁之曽未十年复加营缮何前日恶之而今日愿效之也陛下谓今日财力何如隋世然且役疮痍之人袭亡隋之迹祸必甚矣帝览之召谓曰如卿言朕胜于隋末何如桀纣对曰若此役不息亦同归于乱耳帝叹曰思之不熟以至于是遂命罢役故如张素亦可谓从容有常者矣张素为庶子时诏太子用库物不防承干发取无度素上书曰昔周武帝卑宫陋食以靖海内而太子赟有秽徳至践阼狂暴宗祀以亡隋所代是矣隋文虽借女资有天下然布徳行惠上下粗安而太子勇以骄奢败今宫中山池其所凿渠殿下所亲见者也夫亲则嫡子贵则储贰自谓有万世之安庸讵知奸人间之致慈父之隙不可合哉向使动静有常进止有度亲君子疎小人黜浮华守恭俭虽善间者亦安所从入矣今陛下本周典王世子服御不会以明有恩甚盛惠也而恩防未逾六旬用物已过七万骄奢之极其究为乱惟居安思危勿蹈覆辙太子怒令户奴狙击几毙乃免故如张素则知所长民者矣】
　　【马周起徒卒从中郎将常何所陈时务二十余条上览奏大喜立召见使者四辈趣之语当上意即拜监察御史因退上封事言天子之徳莫大于孝孝教之本政治之所出也伏见大安宫在宫城西墙宇门阙视紫极为卑小东宫皇太子所居也而内大安太上皇所居也而外虽上皇志在清俭养惜人力陛下所不敢违而中国四方蕃夷见者将何观焉又伏闻明诏以二月幸九成宫道路之言云为避暑窃惟上皇春秋髙陛下宜朝夕问安视膳今所幸宫去京城三百余里非可朝发夕至也万一上皇念陛下思见顔色何以赴之且陛下以避暑行而上皇留热处非所以教孝也又言宗庙之享必亲宗室之封必世皆大事洞于本计又称孔子曰惟名与器不可以假人伏见王长通白明达本乐工舆皂韦槃提斛斯政独解习调马所谓蒙瞍之能厮圉之技独厚赐金帛足矣今超授髙爵与政外庭鸣玉曳履与士大夫相后先臣窃耻之诚知朝命既行不可追纳犹宜不列朝班以混士品上深纳焉又言京师及益州诸处营造供奉器物并诸王妃主服饰皆过靡丽臣闻昧旦丕显其后犹怠作法于凉其犹贪陛下少处民间知百姓疾苦前代祸败又目所亲见然且如此况皇太子诸王生长深宫不更外事者乎往贞观初率土啬俭一匹绢才易斗米而天下帖然者百姓知陛下之忧怜之故人人安无动摇也五六年来频嵗丰稔一匹绢且易粟十余斛而百姓咸怨以为陛下不忧怜之多营不急之务故也百姓怨讟而土崩之渐始此矣夫国家兴亡不由蓄积之多少而系百姓之苦乐请以近事验之隋贮洛口仓而李密因之积布帛东都而王世充因之今平居竭民财力一旦水旱风尘之警狂狡窃发岂特旰食晏寝之忧而已哉又言汉晋以来乱天下者皆在诸王非帝者子孙王则不善也皆树置失宜不豫为节制而然耳今诸王身食大国何患不富而嵗别优赐曽无限极昔魏武过宠陈思适贻陈思之祸诚宜酌长久之法使本支百世天下幸甚是葢为魏王泰及汉王元昌发自唐初谈大□擘画无逾马周者然其意皆归于制节有常使民不贰一日城阳公主将下嫁卜婚期繇曰二火皆食始同荣末同戚画昏吉周谏曰朝谒以朝思相戒也讲习以昼思相成也燕饮以昃思相欢也婚合以夜思相亲也故上下有成内外有亲动息有时吉凶有仪今先乱其始不可为也故如马周者可谓出言有章者矣】
　　【郝处俊始拜东台御史从幸东都上道中召与语问曰我尝疑秦法寛荆轲一匹夫耳挟匕首窃发羣臣荷防侍殿陛莫之敢撄将习慢然耶对曰法已急故耳秦法持寸刃上殿者族羣臣相视莫敢动故曰己急也昔魏王操着令京城有变九卿守府寺毋动动者死后严才作乱徒党才数十人攻左掖门操登铜雀望无救者叹之已有领官属来前格鬬者操曰必王太常也王修识几变能冒法赴难盗以禽灭已询之果修也故法不可急亦不可慢书曰髙明柔克沈潜刚克中之为也上又一日与处俊论许敬宗所记史皆失实朕尝从幸未央宫仗过有横刀伏草中者先帝为敛辔却避之不发觉谓朕曰事发有数十人当死之者矣今纪殊失实处俊曰先帝寛仁非一端臣弟处杰预供奉见三卫士有误拂御衣者悸请死帝曰无恐左右无御史朕不汝罪也帝感动曰此皆史所宜书上元元年赐吏民酺帝御翔鸾阁以观分音乐为东西朋使雍王贤周王显各主之听角胜为乐处俊进曰臣闻礼示童子无诳恐诈欺之心生以闲邪也今二王富于春秋志趣未有定当推梨让枣奈何令以音乐角胜乎上乃亟止之故如郝处俊可谓从容有常者矣】
　　【徐有功名宏敏以字行时罗织狱兴吏争鍜链中外惴惴不自保独有功以寛和为平数犯顔争枉直太后厉声色诘责刑死狼藉侍卫皆颈缩股栗而有功神气坚定言论明切后亦敬惮之所开宥无虑数十百家酷吏周兴等讐视之劾有功附下罔上故纵反者又而欺当斩坐免官后意终重之寻起侍御史有功入见伏地流涕固辞曰臣闻鹿走山林命县庖厨势使之然也陛下以臣为法官臣不敢枉陛下法必且死是官矣乞免臣官贷臣死后慰谕遣之中外闻有功来咸喜相贺也时有诏公坐流私坐徒以上赦免逾百日复发者听捕论有功争曰陛下寛殊死罪已发者原所以通改过之心启自新之路也故律告赦前事以其罪坐之若无告所犯终不自发若许告是令与律乖也将恩诏虽下而天下无一夫获贷者矣乃除其令润州刺史窦孝谌妻皇嗣徳妃厐母也以家祟为祷禳因告厐厌诅当死意以摇皇嗣有功明其非辜给事中薛季昶劾有功党逆当绞有功方视事令史泣以告有功笑曰岂我独死余诸人永不死耶徐步归就舎食食已掩扉熟寐太后顾寛之召入见好谓之曰卿比按狱多失出何也有功对曰失出人臣之小过好生人主之大徳后黙然厐得减死而有功免为民已复起司刑少卿复为皇甫文备所诋欺而免无何文备下狱有功以平法出之或曰彼尝陷君于死而君出之使生何也对曰文备无死法尔所言者私忿我所守者公法也凡有功以守法故坐大辟者三夷然无忧色赦之者三亦夷然无喜色故如徐有功可谓有常者矣】
　　【当开元时有卢怀慎清俭识治体为御史中丞论时政曰昔唐虞三载考绩三考黜陟幽明子产相郑更法布令一年人怨思杀之三年人徳而歌之令子产未逾年而死谁谓惠利故政必累时月而后成也比州牧上佐若两畿令或一二嵗或三五月即迁曽不及课最使未迁者倾耳而听企踵而望冒进而忘亷耻惟苟得之为务又何暇为陛下宣风恤人哉人知吏之不久不率其教吏知迁之不久不究其力媮处爵位以养资望虽明主有勤劳天下之志然侥幸路启上下相蒙此国之大病也臣请都督刺史上佐畿令任未三考不得迁若治行尤异或加赐车马禄秩降玺书慰勉须公卿缺则擢之以厉能者是为唐室议久任之凖然官人之法在论才不论任也郡县当平世黾勉奉公无所取国侨之治巉削过时月人思操竿逐之矣然怀慎自有常其居处服食自始仕至隆贵率单素终身焉】
　　壹徳章第九
　　子曰为上可望而知也为下可述而志也则君不疑于其臣而臣不惑于其君矣尹吉曰惟尹躬及汤咸有一徳诗云淑人君子其仪不忒【书吉作告】
　　【易事则可望而知矣易知则可述而志矣可望而知则不疑可述而志则不惑故权数相御乱世之道也坎之纳约暌之遇巷葢不得已也周文王问于粥子曰君子将入其职则于民也何如粥子曰君子将入其职则于民也旭旭然如日之始出也文王曰受命矣既入其职则于民也何如曰君子既入其职其于民也暵暵然如日之正中文王曰受命矣既去其职则于民也何如对曰君子既去其职则于民也暗暗然若日之已入也故将入而旭旭者义先闻也既入而暵暵者保其福也既去而暗暗者思其教也文王曰受命矣故为上而易知为下而易志犹之日月也上不以日月示其下则下以云雷疑其上诗曰曀曀其隂虺虺其雷言其君臣自为疑惑也】
　　【是章疑与上章为一以其再引诗故又分传焉】
　　【唐太宗尝从容与辅臣论治及隋文之为君也房龄对曰文帝勤于为治临朝至日昃五品以上每引坐论事衞士餐而食虽性非仁厚亦可谓励精之主矣上曰公得其一未知其二文帝不明而喜察不明则照有不通喜察则多疑于物又事皆自决不任羣臣羣臣既知上意惟取决受成即有愆忘莫敢违覆此所以二世而亡也朕择天下贤才置之百司使各司天下之事而宰相平章其上审熟便安乃后闻有功则赏有罪则刑庶其理乎先是上谓魏徴曰朕观隋炀帝集文辞奥愽亦知是尧舜而非桀纣然行事何其反也魏徴对曰人君虽圣哲犹当虚己以受人故智者献其谋勇者竭其力炀帝恃其俊才骄矜自用故口诵尧舜之言身为桀纣之行曽不自知以至于彼耳上曰前事不逺吾属之师也故如贞观君臣所谓可望可述者矣】
　　【太宗尝谓史臣曰朕每临朝欲发一言未尝不三思恐为民害是不得多言杜正伦对曰臣职在记言陛下之言失臣必书之岂徒虑害于今亦恐贻讥于后上悦赐绢二百段既又谓禇遂良曰卿犹知起居注所书可得观乎对曰史书人君言动备记善恶庶几人君不敢为非未闻自取而观之也上曰朕有不善卿亦记之耶对曰臣职当载笔不敢不记刘洎曰借使遂良不记天下亦皆记之上曰诚然后又谓监修国史房龄曰前世史官所记皆不令人主见之何也对曰史官不虚美不隐恶若人主见之必怒不敢献也上曰朕之为心异于前世亦欲自省旧愆为后来之戒耳公可撰次以闻谏议大夫朱子奢上言陛下圣徳在躬举无过事史官所述义归善美然自陛下亲览起居后人得以为法窃恐曾元之后或质殊上哲饰非防短史官不免刑诛如此则莫不希风顺防曲辞逺害悠悠千载何可信乎上不从龄乃与许敬宗等纂髙祖今上实録以进上见书六月四日事语多微隐谓龄曰昔周公诛管蔡以安周季友鸩叔牙以存鲁前日之事史官何讳焉乃令删去微辞直书其事故贞观诸史臣亦可谓知所望述者矣贞观中年诸宰相侍宴上谓王珪曰卿识鉴精通复善谈论龄以下卿宜悉加品藻且自谓与数子何如对曰孜孜奉国知无不为臣不如龄才兼文武出将入相臣不如李靖敷奏详明出纳惟允臣不如温彦处繁治剧众务毕举臣不如戴胄耻君不及尧舜以谏诤为己任臣不如魏徴至于激浊扬清嫉恶好善臣于数子亦有微长上深以为然众亦服其确论及后十余年上又谓侍臣曰人臣顺防者多犯顔者少今朕欲自闻其失诸公以为何如长孙无忌等皆曰陛下无失刘洎曰顷有上书不称防者陛下皆面加穷诘无不慙惧而退恐非所以广言路也马周曰比来陛下赏罚微以喜怒为髙下此外不见其失上深纳之是秋上又谓司徒无忌等曰人苦不自知其过公等可为朕明言之对曰陛下武功文徳臣等将顺不暇又何过可言上曰朕问公以已过公等皆曲相谀説朕试举公等得失相戒何如皆拜谢上曰长孙无忌善避嫌疑应物明速决断事理古人不过而攻战非其所长髙士亷涉猎古今心术明达临难不改节当官无朋党然所乏者骨鲠规谏耳唐俭言辞便防善和解人事事朕三十年遂无及于献替杨师行性行纯和自无愆违而情实怯懦缓急不得力岑文本性质敦厚文章华赡而持论经远自当不负于物马周见事敏速性甚贞正量人物直道而言朕比任使多能称意刘洎最坚贞有利益然其意尚然诺私于朋友禇遂良学问稍长意亦坚正每写忠诚亲附于朕譬如飞鸟依人人自怜之葢是时元成已死念无有直戆可属后事如元成者刘洎稍戆又以然诺之箴陨身于亢厉惜哉故如贞观之君臣不疑不惑者矣】
　　【太宗中年见天下乂安尝曰治国如治病病小愈犹宜将防傥自纵病复作不救矣朕有二喜一惧比来丰稔斗粟三钱中国幸安一喜也北方久服边鄙无虞二喜也然治安则骄侈骄侈则危亡朕日慎一日惟惧不终欲数闻卿等规争耳魏徴曰内外治安臣不以为喜所喜者陛下居安思危天下幸甚又谓羣臣曰贞观以前从朕经营天下龄之功贞观以后绳愆紏谬为朕计安天下魏徴之力也皆赐之佩刀晚谓侍臣言古帝王平区夏不能服从戎狄朕徳不逮古人而成功过之何也羣臣咸颂述上曰卿言过朕所为致此者只五事人君多忌疾胜己朕见人之善若己有不惮自服人行能不能兼备朕弃短取长俾各材进用人主进贤则寘诸懐退不肖则推诸壑朕见贤者则敬之不肖则矜之人主多恶正直畏抉摘隂诛显戮之朕践阼来正直之士比肩朝廷未尝一遭过谪自古皆贵中华贱夷狄朕爱之如一故其部落亲附甚恩此五者所以成今日之功也甚矣唐宗之文不及汉髙之质也然其君臣相信可望可述葢有尹告一徳之风焉】
　　【汉髙祖雄畧胜唐宗而猜忌功臣寡学术故其后世宰相保傅寡有免者元帝时石显恭用事前将军萧望之光禄大夫周堪以师傅见尊重数陈时政言治乱与谏大夫刘更生侍中金敞并拾遗同心谋议欲复古制罢中书宦官恭显大恨之与车骑将军史髙比使待诏郑朋华龙告望之堪更生朋党相称举欲以専擅权势下恭问状于是恭显请谒者召致廷尉时帝初即位不省致廷尉为下狱也可其奏后帝召堪更生对曰系狱帝大惊曰非但廷尉问耶以责恭显皆叩头谢立令出视事恭显因推将军史髙言上新即位而先验师傅宜因决免于是收萧望之前将军光禄勲印绶及堪更生皆免其春地震客星见昴巻舌间上感悟乃爵望之闗内侯徴堪更生为谏大夫恭显又皆白以为郎中更生惧使外亲上变言事恭显疑更生所为考之辞服遂逮更生论诬罔不道免为庶人是嵗冬望之子伋亦上书讼前事恭显奏望之所坐明白而教子上书称引无辜之诗归非于上失大臣体自以托师傅怀终不坐非颇屈于牢狱少塞其怏怏心则朝廷无以施恩上曰萧太傅素刚安肯就吏显曰人命至重望之所坐轻必无忧乃可其奏显等遂发金吾围望之第蹙之望之欲引决夫人止之以问门生朱云劝之于是望之仰天太息曰吾尝备位宰相年逾六十老入牢狱苟求生活不亦鄙乎遂饮鸩自杀天子闻之惊拊手曰曩固疑其不就果然杀吾贤傅时大官方尚食为却食流涕哀动左右然卒无以创恭显也已上又説郎京房生以易言灾异数验数召见言事房问帝曰幽厉之君何以危所任者何人也上曰君不明而所任者巧佞也房曰知其巧佞而用之耶将以为贤耶上曰为贤耳房曰然则今何以知其不贤乎上曰以其时乱君危知之房曰若是任贤必治任不肖必乱幽厉何不觉悟卒以至是上曰临乱之君各贤其臣令皆觉悟天下安得危亡之君乎房曰齐桓公秦二世亦尝闻幽厉而非笑之然而任竖刁赵髙政治日乱羣盗满山何不以幽厉卜之而觉悟乎上曰惟有道者为能以往知来耳房因免冠顿首曰春秋纪二百四十二年灾异以示万世之君今陛下即位以来春秋所举灾异尽备陛下视今为治耶乱耶帝曰亦极乱耳房曰今所用者谁与上曰然幸以为瘉于彼又以为不在此也房顿首曰夫前世之君亦皆然臣恐后之视今犹今之视前也上黙然良久乃问曰今为乱者谁哉房曰明主宜自知之上曰不知也如知之何故用之房曰上所最信任与图议帷幄之中进退天下人者是矣帝俯首曰已喻然亦不能退恭显也既以房为魏郡太守试考课法竟坐与淮阳宪王舅张漏泄省中语徴下狱论弃市妻子徙边而元帝终以不悟先是刘更生因灾异条上封事曰臣前幸得以骨肉备九卿奉法不谨乃复蒙恩窃见灾异并起天地失常徴表为国欲终不言念忠臣虽在亩犹不忘君惓惓之义也况重以骨肉之亲加以旧恩未报乎臣闻舜命九官济济相让和之至也众贤和于朝则万物和于野诗书所称至于春秋和气致祥乖气致异祥多者其国安异众者其国危天地之常经古今之通义也今陛下开三代之业招文学之士优游寛容使得并进令贤不肖混淆黒白不分邪正杂揉章交公车人满北军朝臣舛午更相防愬前后错谬毁誉混乱所以荧惑耳目感移心志不可胜载往往羣朋同心以陷正臣正臣进者治之表也正臣陷者乱之机也乗治乱之机未知孰任而灾异数见此臣所以寒心者也夫乗权借势之人子弟鳞集于朝羽翼辐辏于前毁誉必用以终乖离之咎是以日月无光霜雪夏陨海水沸出陵谷易处星辰失行皆怨气之所致也夫遵衰周之轨迹循诗人之所刺而欲以成太平致歌颂犹却行而求及前人也初元以来六年矣按春秋六年之中灾异未有稠如今日者也原其所以然者防邪并进也防邪之所以并进者由上多疑心既已用贤人而行善政如或谮之则贤人退而善政还夫执狐疑之心者来防贼之口持不断之意者开羣枉之门防邪进则众贤退羣枉盛则正士消故易有否泰小人道长君子道消君子道消则政日乱故为否否者闭而乱也君子道长小人道消小人道消则政日治故为泰泰者通而治也诗云雨雪麃麃见睍聿消易之义也昔者共工驩兜与舜禹杂处尧朝周公与管蔡并序周位当是时流言防谤岂可胜道哉帝尧成王能贤舜禹周公而消共驩管蔡故以大治荣华至今孔子与季孟皆事于鲁李斯与叔孙俱宦于秦定公始皇贤季孟李斯而疎孔子叔孙故以大乱汚辱至今故治乱荣辱之端在所信任信任既贤在于坚固而不移诗云我心匪石不可转也言守善笃也易曰涣汗其大号言号令如汗汗出而不反者也今出善令未能逾时而反是反汗也用贤未能三旬而退是转石也今二府奏恭显不当在位歴年而不去故出令则如反汗用贤则如转石去佞则如抜山如此而望隂阳之调不亦难乎是以羣小窥隙縁饰文字流言丑诋哗于民间诗云忧心悄悄愠于羣小小人成羣诚足愠也昔孔子与顔渊子贡更相称誉不为朋党禹稷与臯陶相汲引不为比周何则忠于为国无邪心也故贤人在上位则引其类而聚之于朝易曰飞龙在天大人聚也在下位则思与其类而俱进易曰抜茅茹以其彚征吉在上则引其类在下则推其类故汤用伊尹不仁者逺而众贤至类相致也今佞邪与贤臣并在交防之内合党共谋违善依恶歙歙訿訿数设危险之言欲以倾移主上如忽然用之此天地之所以先戒灾异之所以重至者也自古圣明未有无诛而治者也故舜有四放之罚孔子有两观之诛然后圣化可得而行今以陛下明知诚深思天地之心逺察两观之诛览否泰之卦观雨雪之诗歴周唐之所进以为法原秦鲁之所进以为戒考祥应之福省灾异之祸以揆当世之变放邪佞散诐险杜羣枉之门开众正之路决断狐疑分别犹豫使是非炳然可知则百异消减而众祥备至太平之基万世之利也上览之意颇悟而恭显见其书怨益深已堪猛以日食左迁无何堪卒猛以防自杀而更生遂废故上下疑惑则祸患日生汉室之衰则自此始也当恭显时亦未敢自放以郑朋龙华搆之于始而望之危杨兴诸葛丰搆之于中而张猛殆贾捐之阻之于终而诸贤卒不可复故上不可望而知下不可述而志则隂邪四出君臣相惑诗曰无将大车维尘冥冥是之谓也】
　　示厚章第十
　　子曰有国家者章善瘅恶以示民厚则民情不贰诗云靖共尔位好是正直
　　【火在天上大有君子以遏恶扬善顺天休命何谓也曰是法日之谓也曰虞帝之不法日何谓也曰隐恶扬善天地之道也然且举元除凶不俟逾载则是以日为道也故陟明黜幽鬼神所以从令也喜阳恶隂万物所以着性也性定则情摰情摰则俗厚俗厚则天子易为化有司易为治夫非正直之君子而能如此乎诗曰视民不佻君子是则是效是之谓也】
　　【东汉诸臣以名节相砥砺于儒行独深唐兴魏元成所论赏罚从好不从令皆一本于缁衣其著者与此篇相表里也如徳礼诚信疏曰臣闻为国基于徳礼保于诚信诚信立则下无贰情徳礼行则逺者来格曰同言而信信在言前同令而行诚在令外然有言而不行言不信也令而不信令无诚也自王道休明绵十余载威加海外万国来庭然道徳未益厚仁义未益笃者何哉由乎待下之情未尽于诚信虽善始之勤未睹克终之美也昔贞观之始闻善若惊既五六年间犹悦以从諌自兹厥后恶闻直言虽时有所容非曩者之豁如也謇谔之士稍避龙鳞便佞之徒肆其巧辩谓同心者为朋党谓告讦者为至公谓强直者为擅权谓忠谠者为诽谤谓之为朋党虽忠信而可疑谓之为至公虽矫伪而可怪强直者畏擅权之议忠谠者虑诽谤之尤至夫窃金生疑投杼致惑众人不得言大臣莫与争妨化损徳其在兹乎夫君子小人貌同心异君子好善而恶恶临难不苟杀身成仁小人好利而恶义惟利所在危人以自安苟欲危人何所不至今欲致治必委之于君子至事得失又议之于小人其得君子也则敬而疎遇小人也必轻而狎狎则言何不尽疎则情不上通是毁誉常在小人而督过常在君子也夫中智之人岂无小慧然才非经国虑不及逺虽竭力尽诚犹未免悖谬况内怀奸宄顺防承顔其为患祸岂不深乎孔子有言君子而不仁者有矣夫未有小人而仁者也然则君子不能无小恶恶不甚无害于正小人虽时有小善善不积无改于邪今谓之善人矣复疑其为恶何异立直木而疑其影之曲乎若欲令君子小人是非不杂必怀之以徳待之以信厉之以正一之以诚然后小人絶其奸邪君子行其正直无为之化犹或可期昔中行穆伯攻皷不下魏简伦曰皷之啬夫简伦知之请无疲士大夫而皷可得也穆伯不应左右怪之穆伯曰简伦之为人也佞而不仁若使简伦下之吾不可以不赏是赏佞人也得国而使人共为佞安用之夫穆伯列国之大夫也犹慎佞人之赏况巍巍上圣而使盛徳有所间然乎若使善善而不能进恶恶而不能去罚不及于有罪赏不加于有功则危亡之期犹未可保也故如魏徴者可谓正直者矣缁衣二十四章于以表正示厚去贰去虞其大意不过如此也】
　　【景云间有铠曹参军柳泽者上疏曰顷因韦氏险诐奸臣同恶遂使赏罚紊弛善恶混淆政以贿成官由宠进海内寒心莫可救药赖神祗佑徳宗庙降灵陛下勇智天锡安宗社于己危拯黎庶于将溺万邦恺乐室家胥庆然臣闻危者安其位者也亡者保其存者也乱者有其治者也书曰惟徳罔小万邦惟庆惟不徳罔大坠厥宗甚可畏也甚可惧也夫骄奢起于亲贵纲纪乱于宠幸诗曰刑于寡妻至于兄弟以御于家邦若亲贵为之而不禁宠幸挠之而见从则奸诈斯起暴乱日生虽严刑制戮而法不行矣石碏曰臣闻爱子教之以义方不纳于邪骄奢淫佚所自邪也书曰罔淫于逸罔游于乐穆王有命曰实赖前后左右有位之士绳愆紏谬格其非心今储宫肇建王府初启至于寮友必惟妙择而骄奢流遁余风或存书曰慎简乃僚无以巧言令色其惟吉士仆臣正厥后克正仆臣谀厥后自圣伏愿采温良闻之士恭俭忠鲠之人令朝夕讲论出入侍从授以训诰以交修其不逮书曰内作色荒外作禽荒又曰无若丹朱傲惟慢游是好承前贵戚鲜克由礼或打毬击皷比周伎术或飞鹰奔犬盘游薮泽甚为不道非进徳致治之本也臣又闻富不与骄期而骄自至骄不与罪期而罪自至罪不与死期而死自至诚哉斯语顷者韦庶人乐安公主武延秀等权侔人主威震天下然怙侈灭徳神怒人弃岂不谓爱之富之而不防以法不节以礼终转吉为凶变福为祸谚云千人所指无病而死不其然欤礼云爱而知其恶憎而知其善夫宠爱之心人所不免去之而闲以礼节适则可矣今诸王公主驸马亦陛下之亲爱也矫枉之道在于厥初鉴诫之辙其则不逺经曰在上不骄髙而不危所以长守贵也制节谨度满而不溢所以长守富也富贵不离其身然后能保其社稷书曰制官刑儆于有位敢有恒舞于宫酣歌于室时为巫风敢有狥于货色恒于游畋时为淫风敢有侮圣言逆忠直逺耆徳比顽童时谓乱风惟兹三风十愆卿士有一于身家必丧邦君有一于身国必亡甚可畏也甚可惧也伏惟陛下必察而明之必信而劝之有奢僭骄怠者削其禄封朴素修业者锡以车马以朂其心使奉其命无使久而忽之逺而坠之书曰常厥徳保厥位厥徳匪常九有以亡惟陛下慎之哉傥陛下忽精一之徳开恩幸之门爵赏有差刑罚无当则忠臣正士亦难复谈矣此疏于劝诫之道称引甚备故如柳泽者知所以章善瘅恶者矣】
　　【陆贽论裴延龄奸蠧疏曰臣闻君子小人用舎不并国家否泰恒必由之君子道长小人道消于是上下交而万物通所以为泰小人道长君子道消于是上下不交万物不通所以为否也夫小人蔽明害理如嘉谷之有蟊良木之有蠧是以古先圣哲立言垂训必殷勤切至以小人为戒者岂有意讐阻之哉诚以其蔽明害理致祸之原伤善之衅深所以有国有家者不得不去耳户部侍郎裴延龄性邪行险口利志凶矫妄不疑败乱无耻以聚敛为长策以诡妄为嘉谋以掊克敛怨为匪躬以靖违服防为尽节智愚共知士庶同愤以陛下英明鉴照物无遁情固非延龄所能蔽亏而莫辨也或者圣虑以其甚招嫉怨而谓之孤贞可托腹心以其好进防谀而谓之尽诚可寄耳目臣窃以为过矣夫君天下者必以天下之心为心而不私其心以天下之耳目为耳目而不私其耳目故能通天下之志尽天下之情夫以天下之心为心则我之好恶乃天下之好恶也以天下之耳目为耳目则天下之聪明皆我之聪明也夫布腹心而寄耳目舜与纣皆用之矣舜之意务求已过以与天下同欲由是天下莫不归心故其书云臣作朕股肱耳目纣之意务求人之过以与天下违欲由是天下莫不离心故其诗曰流言以对冦攘式内故与天下同欲谓之圣帝与天下违欲谓之独夫其所以布腹心任耳目之意不殊然而美恶成败相逺若此岂不以任人之道不同求过之情有异哉太宗尝问侍臣何者为明君何者为暗君魏徴对曰君之所以明者兼听也所以暗者偏信也又曰秦之胡亥偏信赵髙肆其奸欺指鹿为马臣谓鹿之与马物类犹同岂若延龄掩有为无指无为有陛下若不以时省察得无使后代嗟诮甚于赵髙乎葢是时延龄以欺罔言利搜求市鄽豪夺入献辄称勾获隐欺得钱数十万贯请贮别库以为羡财又举大府见在存数称于粪土中得银十三万两其段匹杂货百万有余皆文帐脱遗并同已弃之物又平凉诸镇告称絶粮其馈运骡车工役之数延龄皆指为羡余及上遣中官简覆但草状自陈云储蓄殊多嵗内以来必无阙乏而已陆贽诸贤虽抗辞弹劾而上溺于羡余之奉尊庇之不悟也】
　　【司马光既知许州乃论劾王安石疏曰臣之不才最出羣臣之下先见不如吕诲公直不如范纯仁程颢敢言不如苏轼孔仲文勇决不如范镇诲于安石始知政事之日己言安石为奸邪谓其必败乱天下臣以为安石止于不晓事与狠愎耳不至如诲所言今观安石引援亲党盘据要津摈排异己常以己意隂赞陛下内出手诏以决外庭之事使天下之威福在己而谤议悉归陛下臣乃自知先见不如诲逺矣纯仁与颢皆与安石素厚安石抜于庶寮之中超处清要纯仁与颢睹安石所为不敢顾私恩废公议极言其短臣与安石南北异乡取舎异道臣接安石素疎安石待臣素薄徒以屡常同寮不忍轻絶因循以至于今是臣不负安石而负陛下此其不如纯仁与颢逺矣臣承乏两制逮事三朝于国家义则君臣恩犹骨肉睹安石逞其狂愚使天下苍生被荼毒之苦宗庙社稷有累卵之危臣畏懦惜身不早为陛下别白而轼与仲文皆疎逺小臣乃敢不避雷霆之威撄虎狼之怒隳官获谴无所顾虑此臣不如轼与仲文逺矣人情谁不畏首尾保禄位镇睹安石荧惑陛下以佞为忠以忠为佞以非为是以是为非不胜愤懑抗章极言自乞致仕甘受丑诋杜门家居臣顾惜爵禄为妻子计包羞忍耻窃据大州此臣不如镇逺矣臣闻居其位者必忧其事食其禄者必任其患苟或不然是为盗窃臣虽无似尝奉教于君子矣不忍以身为盗窃之行今陛下惟安石之言是信安石以为贤则贤以为愚则愚以为是则是以为非则非谄附安石者以为忠良攻难安石者以为防慝臣之才识固安石之所愚臣之议论固安石之所非今日之言恐陛下所谓防慝也伏望圣恩裁处其罪若臣罪与范镇同即乞依范镇例致仕若罪重于镇或窜或诛所不敢逃故如司马光可谓章善瘅恶者矣】
　　【苏轼论吕惠卿疏曰臣闻汉武帝时御史大夫张汤挟持巧诈以迎合上意变乱货币崇长犴狱使天下重足而立几至于乱武帝觉悟诛汤而后天下安唐徳宗世宰相卢杞妬贤嫉能戕害善类征伐暴敛使天下相率叛上至于流播徳宗觉悟逐杞而后社稷复存臣伏见前参知政事吕惠卿怀张汤之辩诈兼卢杞之奸凶诡变多端敢行非度见利忘义黩货无厌王安石初任执政用为腹心指擿教道以济其恶韩琦始言青苖之害先帝感悟知琦朴忠欲退安石而行琦言安石遑遽自失天下欣然有息肩之望惠卿自恐失势上章奏对力进邪説荧惑圣听身摄内侍之职自往宣以起安石遂为安石画策以刼持上下大率多用刑狱以排击忠良推举邪党而诤臣吞声有识丧气天下自是靡然矣其后又建手实簿法尺椽寸土简括无遗鞭棰交下纸笔翔贵告讦之苦甚于苗役又因保甲正长给散青苗结甲民官不遗一户上下骚动不安其生遂致河北人户流入襄邓旋又兴起大狱以恐胁士人如郑侠王安国之徒仅保首领而去其意欲株蔓连引涂汚公卿赖先帝仁圣每事裁抑故惠卿不得穷极其恶不然安常守道之士无噍类矣既而惠卿自以赃罪被黜于是力陈边事以中上心其在延安始变军制惟党人徐禧助之遂行其説违背物情至今为梗永乐之败震动宸极循致不豫实始由此虽或肆诸市朝不为过矣若其私行崄薄非人所为闾阎下贱有所不食方安石始罢相以执政荐惠卿既已得位恐安石复用遂起王安国李士宁之狱以柅其归安石觉之被召即起迭相攻击期致死地安石之党发其赃私朝廷遣官推鞠其事狱将具而安石罢去案在御史可覆视也惠卿因言安石相与为奸发其私书其一曰无使齐年知齐年者谓冯京也京安石皆生于辛酉故谓之齐年先帝犹薄其罪复发其一曰无使上知安石由是得罪夫惠卿与安石出肝肺托妻子平居相结惟恐不深虽欺君之牍不复疑间惠卿方其无事已一一收録一旦争利遂相抉擿不遗余力此岂闾阎下贱之所复为乎夫人君用人欲其忠信于己必取仁于父兄信于师友然后付之以事故放麑违命也而推其仁可以托国食子狥君也而推其忍至于弑君栾布惟不废彭越之命故髙祖知其贤李勣惟不利李密之地故太宗许其义至于吕布事丁原则杀丁原事董卓则杀董卓刘牢之事王恭则反王恭事司马元显则反元显背逆人理世所共疑故吕布见诛于曹公而牢之见杀于桓氏皆以生平反覆势不可存夫曹桓古之奸雄驾御英豪何所不可而推究利害终畏此人今朝廷选用忠臣惟恐不及而置惠卿于其间譬如薰莸杂处枭鸾并栖不惟势不两立兼亦恶者必胜伏乞陛下断自圣意畧正典刑纵未污于斧锧犹当投畀四裔以御魑魅故如苏轼亦明于章瘅示厚之防者矣】
　　【当髙宗时李纲疏曰臣昨日奏事论及人主之职在知人虽尧舜犹以为难诚能别白邪正使君子小人不至于混淆然后天下可治伏蒙宣论知人亦非难事但考其素行则知之仰绎圣训诚为要论然臣窃观国家艰难之防人才素行未可猝知而帷幄腹心决非君子不可君子爱君而不谋身忧国而不谋家以公忘私以义忘利而小人则反此自昔人主信小人而任之其国未尝不至于危亡夫小人岂不乐于存而恶危亡哉然使之谋人之国必致于此者以其无远见而操术险也彼方以谋家保身营私趋利为得计于国而恬不知恤非不知恤也以谓必不至于危亡而恬不知恤也唐天宝末杨国忠既激安禄山叛以信其言又促哥舒翰出兵潼闗恐其图已动为身谋不顾大计及遭陈元礼之变刃加于颈而后知之葢亦晚矣范祖禹有言避害就利者小人之常也利于己而不利于人则为之害于国而不害于家则为之然而害于国则亦害于家不利于人则亦不利于己是以自古小人之败必至于家国俱亡而后己此圣人所以戒小人之勿用也为人主者皆欲用君子而退小人卒之君子常不得用小人常不得退者君子行道直自信笃去就轻好恶正故也行道直则不能阿谀以取容自信笃则不能过防以逺害去就轻则不为爵禄之所累好恶正则不为奸邪之所喜自非明主明足以察诚足以任则君子虽欲有为于世不可得矣齐小白之任管仲信而不疑所以成霸业故曰有人而不能知害霸也知而弗能用害霸也用而弗能信害霸也信而以小人参之害霸也霸犹如此况欲图天下之事业以集中兴之功哉故如李纲者知好正直为章瘅之本者矣】
　　不劳章第十一
　　子曰上人疑则百姓惑下难知则君长劳故君民者章好以示民俗慎恶以御民之淫则民不惑矣臣仪行不重辞不援其所不及不烦其所不知则君不劳矣诗云上帝板板下民卒小雅曰匪其止共维王之卭【天下之道诚而已矣诚则明明则通通则上下一体事简而愈治不诚则昬昬则塞塞则上下异志事繁而愈纷故以诚御逺天下无不及之事以诚御隐天下无不知之情行失而志衰情穷而辞变讼狱繁兴盗贼滋有虽圣人治之而有不治也故以术驭天下尧舜有不给之术以诚御天下豚鱼有可孚之诚上下相疑治道愈荒故为督责之言以告其上者是皆有隐情匿于威福利上疲劳乗倦而取之诗曰匪其止共维王之卭是之谓也】
　　【荀卿曰主道治近不治逺治明不治幽治一不治百主能治近则逺者治主能治明则幽者治主能当一则百事正故兼听天下日有余而治不足者是治之极也既能治近又务治逺既能察明又务见幽既能当一又务正百过也不能治近而务治逺不能察明而务见幽不能当一而务正百悖也过犹悖也故明主好要闇主好详主好要则百事详主好详则百事荒君者论一相陈一法明一指以兼覆并照而观其成者也相者列百官之长听百事之要以饬朝廷臣下百吏之分度其功劳论其庆赏嵗终奉其成以効于君当则可不当则废故人君劳于索之佚于使之曰论相而已矣论相故不疑不疑故易事易事故易知易知故居近以御逺居明以御幽居一以御百故好恶可以共治刑罚可以不试也是则荀卿深于此义者也】
　　【魏徴曰臣闻书曰明徳慎罚惟刑之恤哉礼云为上易事为下易知则刑不烦矣上多疑则百姓惑下难知则君长劳矣夫上易事下易知君长不劳百姓不惑故君有一徳臣无贰心上播忠厚之诚下竭股肱之力然后太平之基不坠康哉之咏斯隆当今道被华夷功髙宇宙无思不服无逺不臻然言尚于简大志在于明察刑赏之用有所未尽矣夫刑赏之本在乎扬善而惩恶帝王所与天下画一不以亲疎贵贱为轻重者也今或屈伸在乎好恶轻重由乎喜怒遇喜则矜其情于法中逢怒则求其罪于事外所好则钻皮树其毛羽所恶则洗垢求其瘢防瘢防可求则刑斯滥矣羽毛可树则赏斯谬矣刑滥则小人道长赏僭则君子道消小人之恶不惩则君子之善不劝而望治安刑措非所闻也且夫暇豫清谈皆敦尚于孔老威怒所至则取法于申韩故道徳之防未刻薄之风尚扇夫上风既扇则下生百端人竞趋时宪章不一稽之王度实有攸亏昔州犁上下其手楚国之法遂差张汤轻重其心汉朝之刑已以人臣之颇僻犹莫能申其欺罔况人君之髙下将何以措其手足乎】
　　【又疏曰臣闻礼云人以君为心君以人为体心庄则体舒心肃则容敬书曰元首明哉股肱良哉万事康哉元首丛脞哉股肱惰哉万事隳哉然则委弃股肱独任胷臆具体成理非所闻也窃观在朝羣臣当枢机之寄者或地隣齐晋或业预经纶并立事立功极时之选处之钧轴为任重矣任之虽重信之未笃信之不笃则人或自疑人或自疑则心懐苟且心怀苟且则节义不立节义不立则名教不兴名教不兴而与固太平之基保七百之祚未之有也夫委大臣以大体责小臣以小事为国之常也今委之以职则重大臣而轻小臣至于有事则信小臣而疑大臣信其所轻疑其所重将以致理其可得乎又政贵有恒不求屡易今或责小臣以大体或责大臣以小事大臣或以小过获罪小臣或以大体受罚职非其位罚非其罪而欲其无私求其尽力不亦难乎小臣不可委以大事大臣不可责以小罪任以大官求其细过刀笔之吏顺防成风自陈也则以为心不伏辜不言也则以为所犯皆实进退维谷莫能自明则苟免其祸大臣苟免则谲诈萌生谲诈萌生则矫伪成俗矫伪成俗则致理何由夫上之不信于下必以为下无可信若必下无可信则上亦多可疑矣礼云上人疑则百姓惑下难知则君长劳上下相疑则不可以言理矣夫以一介庸夫许身交友死且不渝况君臣契合谊同鱼水若君为尧舜则身为稷契岂有遇一事则变志见小利则易心哉此虽下之立忠未能明着亦上之怀诚有所未尽也故如魏征者于上下疑信之间辨之审矣凡魏徴论奏皆原本缁衣称引前后错见诸篇其推明赏罚本于好恶则前后一也熙寕二年四月诏云传曰近臣尽规以其荣耻休戚与上同也今在此位者视朕过失与朝廷政事之阙黙而不言乃或私议窃叹若以为责不在己夫岂习见成俗以为当然其亦有含章怀宝待唱而后发者耶今百度隳弛风俗偷惰薄恶烖异谴告不一此诚忠贤助朕忧惕以剏制改法救除害之时宜令侍从官自今遇朕过失与朝廷政事之阙无有巨细各具章奏极言无隐噫言善而不用朕有厥咎导之而弗言尔为不恭朕将用此考察在位所以事君之实明黜陟焉于时富弼为首辅王安石初为执政其求言恳至如此上下好恶葢犹未变也然于章瘅之义葢已渐淆矣】
　　【司马光疏曰臣闻古之圣帝明王闻人之言则能识其是非故谓之聪观人之行则能察其邪正故谓之明是非既辨邪正既分奸不能惑佞不能移故谓之刚取是而舍非诛邪而用正确然无所疑故谓之断诛一不善而天下不善者皆惧故谓之威赏一有功而天下有功者皆喜故谓之福今陛下聪明刚断则诚体之矣欲取威福之柄则诚有其志矣然于所以为之道尚或有所未尽故臣以为太平之功未可期也夫帝王之道当务其逺者大者而畧其近者小者国之大事当与公卿议之而不使小臣参之四方之事当委牧伯察之而不当使左右觇之傥公卿牧伯尚不能择贤者而任小臣左右独能得贤者而使之乎若苟为不贤则险诐私谒无不为矣今陛下好于禁中出手诏指挥外事非公卿所荐举牧伯所紏劾或非次迁官或无故废罢外人疑骇不知所从此岂非朝廷之士左右之臣所谓聪明刚断威福在己者耶陛下闻其言而信之臣窃以为过矣夫公卿所荐举牧伯所纠劾或谓之贤者而不贤谓之有罪而无罪皆有迹可见责有所归故不敢大为欺罔若奸臣密白陛下令为圣意以行之则威福集于私门怨谤归于陛下安得谓之威福在己耶以此观之面誉陛下聪明刚断威福在己太平可立致者非愚则谀不可不察也陛下必欲威福在己曷若谨择公卿大臣明正忠信者留之愚昧阿私者去之在位者皆得其人然后举一事则与之公议于朝使各言其志除一官亦与之公议于朝使各举所知陛下清心平虑择其是者而行之非者不得复夺也择其贤者而用之不肖者不能复争也如此则谋者举者虽在公卿大臣而行之用之皆在陛下安得谓之威福不在己耶夫人心不同有如面焉国家凡举一事用一人朝廷之人必或以为是或以为非或以为贤必或以为不肖此固人情之常自古而然不足怪也要在人主审其是非而取舎之取是而舎非则安荣舎贤而用不肖则危辱比乃安危荣辱之所以分也汉世国家有大典礼大政令大刑狱大征伐必下公卿大夫士议郎议其议者不齐天子乃亲制决之曰丞相议是或曰廷尉议是而羣下厌然无有不服者矣今陛下听羣臣各尽情议事诚善矣然终不肯以意裁决遂使羣臣强辩者巧文相攻至于再三反覆无有纪极臣愚深恐亏朝廷之政体损陛下之明徳流闻四方取轻外夷非嘉事也夫天下之事有难决者以先王之道揆之若权衡之于轻重规矩之于方圆锱铢毫忽不可欺矣是以人君务明先王之道而不习律令知根本既植则枝叶必茂故也近者登州妇人谋杀其夫重伤垂死情无可悯已经法司论断而州官谬为巧饰朝廷命两制定夺者再命两府定夺者再勅出而复收者一争论纵横至今未定夫执条据例者有司之职也原情制义者明主之事也分争辨讼非礼不决礼之所去刑之所取也阿云之事试以礼观之岂难决之狱哉其谋杀为一事为二事为所因不为所因一亷察吏能辨之岂明君贤相所当留意耶今议论嵗余而后成法卒于弃百代之典悖三纲之大义使良善无告奸凶得志岂非狥其枝叶忘其本根之谓乎凡若此类欲以为聪明刚断威福自已臣愚窃以为未得其要也】
　　【光既论寄资诸内臣宜复祖制又因王中正差遣再疏曰臣窃闻陛下好令内臣采访外事及问以羣臣能否臣愚窃以谓非宜陛下内有两府两制台谏外有提转牧守皆腹心耳目股肱之臣也陛下诚能精择其人使之各举其职荐举贤能紏按奸慝论政事得失述民间利害皆令列于奏牍明白启陈其有尸禄偷安及挟私欺罔者小则罪黜大则诛窜谁敢不尽公竭诚以承休徳如此则天下之事犹一堂之上陛下何患于不知哉今若深处九重之内询于近习采聴道路之言纳曲躬附耳之奏不验虚实即行赏罚臣恐防邪得以逞其爱憎陛下为之受其讥谤也近闻王中正差往陜西有知泾州刘涣等曲加谄奉鄜延钤辖呉舜臣违失其意俄而涣等进擢舜臣降黜众人皆言中正所为审如此则是中正弄权已有其渐陛下又置之肘腋委以腹心臣恐天下将重趼接迹舆金辇璧而奉之矣外议又言山陵礼毕韩必求引退两府当有迁擢臣切虑两制以上万一有无亷耻之人隂结此属以求进用夫以尧之聪明咨于四岳众言佥同然后用人犹失之于鲧况可决于近习之口乎凡公忠正直之士必不肯借誉左右以求自售齐威王所以赏即墨而烹阿大夫正谓此也昔汉唐之衰宦官所以坏乱纲纪倾覆国家皆由人主与之谋议帷幄进退羣臣此乃治乱安危之本不可不察也故如司马光知所以释疑去惑者矣熙寕元年孙觉疏曰臣风闻羣臣窃论陛下圣质甚美毎加于初而圣治未能改于他日此由圣心所以待羣臣者未能旷然无疑羣臣所以事陛下者亦往徃自疑于未信也臣尝谓天下之患莫大于君臣相疑而相遇以伪夫以诚待物物之格者几何以疑待物则人谁敢自尽陛下欲使人人自尽则莫如事至而制之以义言至而穷之以理也夫臣下欲为比周比党防诬谮谤以蔽惑人主之聪明者其大则欲擅君之权小则欲干主之利陛下知权之所在以理持之知利之所出以义守之则二者之患息矣事至而不制之以义言至而不穷之以理一切惟大臣之听则权在大臣若不任大臣而移听于他臣则权又在他臣矣陛下欲羣下之不为比周不为防谮莫若察之以明而谨夫义理之所在欲羣下之不擅权利莫如进贤逺佞赏当功而罚当罪也臣观陛下即位以来进擢羣臣其初未尝不崇奬优异其后或厌弃疎外仅不能籍之耳记曰进人若将加诸膝退人若将坠诸渊此尤人主之所宜戒者也臣以为人臣如此始信终疑虽其才不足以结主知备任使亦类为人所间衅端一开势不复合陛下持此不变数年之后称人才者必少矣伏愿察之以睿哲考之以义理进退黜陟惟义所在则孰敢背公徇私比下罔上以自近于诛戮哉故章好慎恶去疑之谈孙觉亦有焉】
　　【三代而下君臣猜疑卒酿祸日乱不可复挽者其唐之徳宗宋之哲宗乎徳宗英防起自多难用崔佑甫为相初政可观既以卢杞用事浸于机械喜谀恶直好与私人图柄臣数擿发为防阻尝有女唐安公主之丧痛甚欲为塔厚相公辅争之上发忿谓学士防曰造塔小费非宰相宜论公辅独指朕过为名贽曰小者大之渐微者着之萌唐虞君臣虑事之微日至万数陛下立辅臣置之左右朝夕防微乃其职也陛下见善而迁闻諌不逆则所获多矣上曰朕欲罢公辅者久公辅所知借此为名何能忍之贽曰主道要于虚心御臣必先诚意陛下以欲罢公辅之心而逆之是心有未虚揣公辅知罢之意而疑之是心有未诚君臣献纳相助为理何必责意以拒谏乎上怒不解而公辅竟去位相萧复亦好直言始与卢杞并奏事杞阿防面噍责之又为上言陛下初践阼圣徳光美后用杨炎卢杞而命乱谓左右曰萧复轻朕复自请出宣抚江淮而朝士多上书留行者上疑复悔行隂使之以谓防防曰复贵门子且戚属痛修励为清贞其矫情而过则有之至二三爽徳挟诈怀奸必不其然陛下但面诘言者白矣上竟不复诘及自江淮还问使事对曰陈少游任兼将相败臣节韦皋幕府下僚建忠义请以皋代少游镇令善恶着明上然之退入省上遣中使揖相从一附耳去诸相出从一诣复曰适中使防令从一与公议公所言事即奏行必勿使李卢知复太息曰唐虞黜陟岳牧佥谐爵人于朝必与众共使李卢不任相则当罢今在位朝廷大政安得使不闻乎诚不惜与公奏行恐从此遂成阻隔也从一以闻上以为下比愈不悦复而复罢卢杞虽以公论废上终悦其防谀心念之既遇赦移吉州杞语人曰吾行用矣已而果用刺饶州给事中袁髙补阙陈京等奏杞擅权穷凶极恶必不可复髙复于正衙论奏上曰杞已更再赦髙曰赦止原其罪何可使有民社上大怒谏者稍引却京顾曰此大事理乱所闗当以死争何遽退上意稍动召宰相使与小州相李勉曰既与之何论小州奈天下失望何乃以为澧州别驾时李泌以散常侍召至入谒朝议方汹汹从间问之上曰朕已可袁髙等奏矣泌曰累曰外人借借至窃比陛下于桓灵今闻徳音乃尧舜不逮也上悦杞乃废死上尝从容论卢杞以为忠清强介也谓李泌曰人言杞奸邪朕殊不觉泌曰此杞所为奸邪也傥陛下觉之岂有建中之乱乎杞以私隙杀杨炎挤顔真卿于死激李怀光使叛赖陛下圣明窜逐之人心顿囘天用悔祸不然乱何自弭乎上曰杨炎以童子视朕不足朕朕中不可忍非杞也建中之乱术士豫城奉天亦天命耳非杞所致泌曰天命他人皆可言惟君相不可言君相所以造命也若言命则礼乐政刑皆无所用矣纣曰我生不有命在天此商所以亡也帝复言杞小心朕所言无不从泌对曰夫言莫予违孔子所谓丧邦也凡古今奸邪皆以从君为乱徳宗于时犹不知大奸之小心可为昏徳矣然徳宗从容听纳善诱陆贽至方之幽厉李泌至方之桓灵而霁顔受之曽不为忤其再造克复有由然也】
　　【宋哲宗于诸帝中稍不慧以太皇太后垂帘久滋不悦熙丰诸小人乗隙思奋与内侍作蜚语交搆之在位者顾望莫敢言范祖禹乃疏曰陛下初揽庶政延见羣臣此国家隆替之本社稷安危之机生民休戚之端君子小人进退消长之际而天命人心去就离合之时也太皇保佑圣躬斥奸邪抑侥幸九年之间终始如一虽徳泽加于天下而羣小怨恨思逞者不少矣小人进言必将曰太皇不当改先帝之政逐先帝之臣设疑事以离间圣听不可不察也方陛下初即位时诸上书言法不便者以万计太皇因天下人心之欲改与天下共改之非以己之私而改也既改其法因逐其人其改之逐之者为其上负先帝下负兆民亦因天下所欲逐而逐之也初岂有憎恶于其间哉而怨怒滋多萋菲必甚惟陛下清心察理辨折是非深拒邪説诸以奸言进者痛惩一人以警羣慝则帖然矣若稍入其言则好言者继进万一追报之礼少有不至于太皇圣徳无损而陛下孝道所损多矣时苏轼方具疏见祖禹疏遂辍草附名以上不报顷之有诏内侍刘瑗等十人复入内给事祖禹又諌曰陛下亲政以来未闻访一贤臣而先召内侍恐四海有以窥陛下也弗听于是羣小排太后时事益力范纯仁奏曰太后保佑圣躬功烈诚心幽明共鉴议者不恤国是翕翕訿訿一何薄也因以仁宗禁言明肃垂帘时诏上之曰望陛下稽仿而行韩忠彦亦以为言皆不听初吕大防欲引杨畏为谏大夫范纯仁以畏不端不可用吕大防苏辙皆以为不然及吕大防以山陵使出国门杨畏即首叛之疏言神宗更法立制欲垂之万世今未一传而罢废殆尽宜讲求以成继述之道上大善之即召对询以先朝故臣可用者畏遂列章惇吕惠卿李清臣等名以闻且具言先帝建立法度之意与王安石学术之美上深以为然邓润甫以服阕补翰学又为上言武王能广文王之声成王能嗣武王之道劝上绍述即以为尚书左丞苏辙谏曰先帝设施有百代不可改者元祐以来上下奉行未尝失坠者是也至于事或失当何世无之父作于前子救于后前后相济此圣人之孝也汉武帝外事四夷内兴宫室财用匮竭修盐鐡酤均输之政民不堪命几至大乱昭帝委任霍光罢去烦苛汉室乃安光武显宗以察为明以谶决事上下相遁人怀不安章帝深鉴其失代之以寛后世称焉本朝真宗天书章献临御览大臣之议藏之梓宫英庙濮议朝廷汹汹者数嵗先帝寝之遂以安静夫以汉昭章之贤与仁宗神考之圣岂其薄于孝敬轻事变易哉事从其当不可易也陛下若轻变九年已行之善擢任累嵗不道之人挟其私忿以先帝为辞大事去矣上览奏大怒曰安得以汉武比先帝辙下殿待罪羣臣莫敢言相纯仁从容进曰武帝雄才大畧史无贬辞辙以比先帝非谤也陛下始亲政当进退大臣以礼不当诃斥如责奴上曰人恒言秦皇汉武何谓非谤纯仁曰辙所论者事与时也非人也上为少霁辙竟落职知汝州既而杨畏覆试策黜主元祐者以风天下而国是大变矣于是用曽布言改元祐九年为绍圣元年召章惇为尚书左仆射尽反元祐之政召蔡京为户尚尽主改法林希为中书舎人典变更贬黜辞令蔡卞为国史修撰重修实録乱是非以黄履为御史中丞张商英来之邵等为正言主弹射于是台谏交章言神宗盛徳大业而故相光公着摰大防等朋比诋讥惇卞至请发光公着冡斵棺暴尸上以问许将将力争之乃止自是元祐诸贤贬窜殆尽矣惇又议遣御史按岭南尽杀流人上亦以问许将将曰此事惟汉唐有之祖宗以来未有也本朝治道所逺过汉唐者以未尝辄戮大臣上深然之惇意不快别搆谋以疑宫掖而同文舘狱之祸兴初神宗违豫时岐王颢嘉王頵日入问起居及大渐太后命二王毋辄入时蔡确柄国起居舎人邢恕为之谋以二王太后子而帝防欲援立为功密语太后侄髙公绘公纪曰上疾不可讳延安幼冲岐嘉皆贤王也宜蚤定公绘惧曰君欲祸吾家耶恕计不行乃宣言太皇太后属意岐王与王珪呉充相表里赖确拥防而定及确失势谋泄窜新州恕亦坐贬至是愤恨求逞间道谒确于邓与定画欲得司马光左验乃绐公子康令手书诵确功既而恕帅中山置酒招髙遵裕子士京劝令讼王珪欲立岐王事士京愚信之语渐布闻而孟皇后故宣仁所立惇卞欲诬宣仁废立恐中间之不动也防上幸刘媫妤孟皇后渐疎而后女福庆公主疾后姊持符水入禁中内侍郝随附媫妤搆后为魇魅又后养母信尼言为后祷祠事闻诸奸人羣搆之欲杀后诬宣仁以灭口及后废出居瑶华宫惇卞乃大喜引邢恕为御史中丞以自助恕乃令磪子渭上书讼刘摰吕大防梁焘王岩叟等陷其父图不轨置狱同文舘令蔡京安惇等杂治之罗织万端狱成奏摰等大逆不道罪当族上乃太息曰元祐人之不可信一至是乎防摰焘贬死诏锢其子孙于岭南于是惇又言光摰大防等结主崇庆阁内侍陈衍张士良谋废立有端时衍已贬朱崕士良已贬栁州逮至蔡京安惇杂治之列刀锯鼎镬于前谓之曰言有则贳匿不言死矣士良仰天大哭曰太皇太后何可诬天地神祗何可欺乞就戮京等穷治无所得乃奏衍疏隔两宫翦人主腹心羽翼罪当死竟杀衍而惇卞自作诏书请追废宣仁圣烈皇后为庶人上持未下皇太后方寝闻之遽起叩阁谓帝曰吾日侍崇庆天日在上此语何从出且帝必如此伺有于我上感悟持惇卞奏立引烛焚之郝随等以告惇卞明日复具奏请上怒曰卿等不欲朕入英宗庙乎抵其奏于地事得已而元祐宰执再贬窜程颐亦坐不逊安置涪州方绍述初议时李清臣张商英实为嚆矢而蔡京隂结中官裴彦臣为助及后惇卞与刘瑗郝堕等益密而布毒益酷御史常安民首论蔡京内结中官外连朝士巧足以夺人主之视听力足以倒天下之是非又言张商英在元祐时上吕公着诗谀佞无耻近乃乞毁司马光吕公着神道碑周秩为博士亲定光諡为文正近乃乞斵棺鞭尸陛下察此辈之情果出于公论乎而上终不悟也葢宣仁摄政久哲宗有所不堪吕大防与诸贤时有异同苏颂每奏事必亲面上故哲宗终念之然以一念怀疑使祖孙夫妇皆不能终羣小率为不及不知之辞以诳其上而邪正溷淆仁贤空虚国随以敝诗曰匪其止共维王之卭言盗言之孔甘而防人之可畏也】
　　【臣观绍述时所持论策士以元祐熙丰为之标的从熙丰者録从元祐者黜亦自为章好慎恶也而其意不在于章慎徒自为好恶惑上诬民而已故臣有重辞不仪行援其所不及烦其所不知则若王安石吕惠卿蔡卞张商英李清臣之徒是也建中之疑在于上虽有崔祐甫李泌陆防不能保其终绍述之难知在于下虽有范纯仁吕大防苏辙不能慎其始诗曰上帝板板下民卒瘅言出话之不可不然为犹之不可不逺也】
　　成教章第十二
　　子曰政之不行也教之不成也爵禄不足劝也刑罚不足耻也故上不可以防刑而轻爵康诰曰敬明乃罚甫刑曰播刑之不逮【书作播刑之廸】
　　【敬者政之本也明者敬之用也人主不以敬明治其身而欲以政教治天下其势必滥赏而重罚滥赏而重罚必防刑而轻爵防刑轻爵则小人杂进君子引避政之不行教之不成则必由此矣故政教者非刑赏之谓也政教失而求之刑赏犹风雨失而求之雩祀也其雩祀愈烦而风雨愈失风雨失而雩祀烦则农商绌而巫觋坐贵也然而必求之刑赏何也曰刑赏者所以修政教之具也】
　　【汉哀帝时侍中董贤赐赉无极丞相王嘉奏曰臣闻咎繇戒帝舜曰亡教佚欲有国一日二日万几箕子戒武王曰臣无有作威作福玉食臣之有作威作福玉食害于而家凶于而国人用侧颇僻民用僭慝武王躬履此道隆至成康自是以后纵心恣欲法度陵迟至于臣弑君子弑父夫父子至亲失礼而患生何况异姓之臣乎孔子曰道千乗之国敬事而信节用而爱人孝文皇帝备行此道海内蒙恩称为太宗孝宣皇帝赏罚信明施与有节记人之功忽于小过以致治平孝元皇帝奉承大业温恭少欲都内钱四十万万水衡钱二十五万万少府钱十八万万尝幸上林猛兽惊出冯贵人当之元帝嘉美其义仅赐钱五万约是时外戚赀千万者少故水衡少府见钱多也孝成皇帝时谏臣多言女宠酒色损徳伤年终不怨怒宠臣淳于长张放史育家赀皆不满千万放斥逐就国长榜死于狱不以私爱害公义故虽多内讥朝廷安平于陛下陛下在国之时好诗书尚节俭所过称徳天下囘心初即位易帷帐去锦绣乗舆席縁绨缯而已共皇寝庙比比当作以用度不足割恩止息今始作治而驸马都尉董贤亦起官寺治大第开门乡阙引王渠灌园池赏赐防作甚于治宗庙贤母病长安厨给祠具过者皆饮食为贤治器奏御乃行自贡献宗庙三宫犹不至此及贤家賔婚赐及苍头奴婢人十万钱文罢苑以赐贤田二千余顷均田之制从此隳坏变乱隂阳灾异众多百姓讹言持筹相惊被髪徒跣乗马者驰大惑不止或以为筹者防失之戒也陛下素仁智慎事而今有此孔子曰危而不持颠而不扶则将焉用彼相矣臣嘉幸得备位窃自伤不能通愚忠之信惟愿陛下慎一己之所独乡察众人之所共疑深览前世韩嫣之失以节贤宠安全其命】
　　【汉安帝时乳母王圣縁恩放恣司徒杨震疏曰臣闻政以得贤为本理以去秽为务是以唐虞俊乂在官四凶流放天下咸服以致雍熙方今九徳未事嬖幸充庭阿母王圣出自微贱得遭千载虽有推燥居湿之勤而前后赏惠不知纪极外交嘱托扰乱天下尘防日月损辱清朝昔郑荘公从母氏之欲恣骄弟之情几至危国然后加讨春秋贬之以为失教夫女子小人实为难养易曰无攸遂在中馈言妇人不得与于政事也宜速出阿母令居外舎断絶伯荣莫使往来诫慎拜爵减省献御令野无鹤鸣之叹朝无小明之悔大东不兴于今劳止不怨于下拟踪往古比哲明王岂不休哉及后圣女伯荣与故朝阳侯刘防从兄瓌交瓌妻之遂得袭防爵位震又疏曰臣闻髙祖与羣臣约非功臣不得封故经制父死子继兄亡弟及以防簒乱伏见诏书封故朝阳侯刘防再从兄瓌袭爵为侯防同产弟威今犹见在臣闻天子专封封有功诸侯专爵爵有徳今瓌无他功行但以配阿母女既位侍中又至封侯不稽旧章不合经义行人諠哗百姓不安陛下宜镜既往顺帝之则上卒不听而汉祚以倾故爵禄不足劝则刑罚亦不足耻刑罚不足耻则冦攘叛乱者接踵于世矣】
　　【安帝既数遣中使往来甘陵爵赏无度尚书翟酺諌曰陛下应天履祥当建太平之功而外戚内宠应时滋章臣请以近事徴之昔窦邓之宠倾动四方兼官重绂盈金积宝至乃盗弄神器几倾社稷及其破坏头颡坠地愿为狐豚岂可得哉夫致贵无渐失必暴受爵无道殃必疾今外戚近幸汉元以来未有伦比禄去公室政移私门重寻覆辙摧折可必而朝臣莫肯正议翕翕訿訿转相援附臣恐威权外假复之良难虎翼一奋卒不可制孔子曰吐珠于泽谁能不含老子称国之利器不可假人此安危之极戒社稷之深计也昔文帝爱百金于露台饰帷帐于书囊或讥其俭帝曰朕为天下守财耳今初政未久而赏赉不赀敛天下之财填无功之家帑藏殚尽民物雕伤卒有不虞将复重赋百姓怨叛危乱之所也昔成王初政周公在前召公在后毕公在左史佚在右四子挟而维之故一旦复辟而天下旷然今陛下有成王之尊而无数子之佐虽欲崇雍熙致太平其可得乎自延光永建而后常侍半为列侯质桓之际李杜横诛建寕之初窦陈骈命而爵赏刑罚无一足观先王之政教于是皆熄矣】
　　【宋时刑罚最为简易然当咸平景徳间犹有非法之刑钱易疏论之曰臣闻圣人之为政也太上以仁其次以智上下无信而刑戮始施以尧之时四罪虽凶尚恶言杀故国之重者莫先于刑刑之伤者无至于杀秦用商鞅仁智不施而厚于法至于汉祖始尽蠲除秦汉是非明在简策矣窃见近代之刑不知建于何时其白日刼杀背军逃走与造恶逆非常之罪者不从法断皆支解脔磔断截手足坐钉立钉钩背烙筋或身见白骨而口眼犹动四体分落而呻吟未息臣淳化中寄居夀春见州将生钉一贼而集众之际犹盗人财若使严刑可诫则秦之黔首无一为盗者矣臣愚以一人爱民民亦爱一人陛下化理天下徳感中外使近代非法之刑不及时除之则后代相承必为常法乞自今后明下诏书断天下非法之刑止存绞斩则仁政王道尽在此矣书上不行然自是凌迟之外仅有斩绞两法葢省刑之道只在不滥不在于逓轻逓轻则易犯易犯则多死故仁人有所不为也】
　　【天圣七年诏论时政厐籍时为羣牧判官疏请推诚以待羣下其言谨法度者曰臣闻守文之体必遵制度御下之方在谨宪法制度定则贵不敢骄盈贱不敢逾越宪法正则寛不赦有罪猛不及无辜释此二者虽尧舜不能治天下唐文宗尝言为国之道致治甚难宰相李石对曰朝廷法令行则易此要言妙道也故法行则君主重法废则朝廷轻轻重之机安危之理也国家典章自中书枢密院下至百司政教所行皆有成宪况祥符中勅文应臣僚上殿奏事不得批依奏并送合属中书枢密院等处以先帝睿明升平在运大小之政无不洞晓尚不欲便行依可而必令有司覆奏者恐破旧制开幸门故也臣伏见顷来宣内降嵗有増多夫求丐之人若事合旧典则不忧不行若创起新例则必多违法降不已嵗月寖深臣恐制度存者无几所以日夜为朝廷惜之也夫左右之臣贵密之戚出入禁闼绸缪宠遇泛常之见所望惟恩望恩不已骄恣渐积诸葛亮所谓宠之以位位极则贱顺之以恩恩极则慢夫有贱位之心继以慢恩之意未有不猖獗逾检纵肆无惮者矣过恶既盈然后寘之文法将欲福之适足祸之不若以义而断其恩以法而制其渐诸葛亮所谓威之以法法行则知惠限之以爵爵加则知荣是也使其操履自守常有惧祸之心宠渥所被必怀保恩之意岂非王者待近戚之至仁乎臣往为开封府兵曹参军见王世融以贵戚殴一军将仇保法当赎铜已勅勒任此实国家用法之至当保全戚里之盛心也近闻作坊料监官连宫掖之戚侵盗官物事发而逃按捕之次降防不令穷究陛下何不使推究其事付之于法俟其知过后因赦文稍加收叙或以衣食豢养不使任职若因而改悛是陛下再造其身也昔汉武帝时隆虑公主病因以钱千万为子昭平君豫赎死罪上许之隆虑公主卒昭平君骄醉杀人廷尉请论武帝曰法令者先帝所造也因弟故诬先帝之法吾何面目入髙帝庙乎又下负万民乃哀痛而可其奏夫隆虑帝妹也昭平帝壻也复已许其赎而终不贷者葢食言之媿小而废法之失大也故臣愿陛下谨法度以齐中外也益汉唐外戚之祸至宋时亦已絶少其恩赉刑罚稍稍逾节诸臣犹持之如此亦有行政成教之风焉】
　　【仁宗嘉祐时麦允言以军功欲给一品卤簿司马光奏曰臣闻仲叔于奚有功于衞衞人使之繁缨以朝孔子曰惜也不如多与之邑惟名与器不可以假人夫爵位尊卑之谓名车服差等之谓器二者人主所保畜其臣安治其国家不可怱也今允言近习之臣非有元勲大劳过絶于人而赠以三公之官给以一品卤簿其为繁缨不亦大乎陛下虽欲宠秩其人适足増其罪累也葢三公鼎足承君上应三台卤簿所以嘉赏元功非近习所应得者惟陛下览仲叔于奚之垂意孔子之言追寝前命毋使天下人窃议指目以为朝廷过举不胜幸甚英宗治平元年上初登极内外羣臣咸丐恩命光又疏言近嵗官冗赏滥两府大臣遇陛下即政之初方惩革斯今又以中外平寕为两府功朞年之内连骈迁官则宿卫将帅宗室外戚四方藩镇内侍近臣皆有冀望若一一称满其意则国家爵禄贱于泥土何以役使羣臣伏蒙圣谕以两府大臣皆有大功他人无功何敢辄望窃以制令之行必自贵近为始若寝两府恩命他人自不侥求若见两府迁官则谁任无功不思荣进今两府才受恩命内侍省都知任守忠等已一例迁官其余臣僚互相形比继续求迁卒何穷尽葢官爵者人主之利器所以驱策羣臣制御四海前者滥恩施于贵臣不可复收若止之于近臣犹可救其大半所有任守忠等恩命宜即追还以塞侥幸之路熙寕初又论王广渊疏曰臣累言广渊奸邪乞尽夺去职名与逺地监今闻广渊带职知齐州仍赐章服如此乃是赏之非黜之也向使广渊自改京官以来谨身守分不为奸谄以至今日不过作第一任通判今所得乃如此岂可谓为奸谄无益哉孔子称惟器与名不可假人二者皆无用之物然而天下贵之者为其非贤材不得也唐宣宗惜章服不轻以与人有司制绯紫衣以备赐与经年不用三两领故当时服绯紫者人以为贵夫名器譬如珠玉若使之易得如瓦砾尚安足贵乎近两覃恩服绯紫者已为泛滥今又如陈铸王广渊辈皆赐章服是使今后受赐服者皆为耻不为荣也宜夺去广渊职名与所赐章服使赏善刑恶皦然明白故如司马光所云可谓不防刑而轻爵矣】
　　【仁宗庆厯四年选人张子奭权知汝州子奭初从选人改京官二三年间改迁七八次皆曰赏劳宋时知州差出其权州事聴转运使自差今朝命张子奭亦为子奭酬劳也欧阳修疏言朝廷每用一人必使天下人服今每一差遣则物议沸腾累月不息昔五代桑维翰为晋相一夕除节度使至十五人而人皆服其精今中书差一部州而不免众议者葢事无大小当与不当而已子奭作使西州不为无劳但恩典已优于赏已足今莫大之罪不过一刑而止岂有劳者皆终身行赏不止耶乞今后効劳之人量其大小一赏而已若其别有材能则抜擢自可不次但不涉于侥幸人亦自可无言嘉祐二年内官梁举直希求恩幸欧阳修又封还内降疏曰臣勘防本府见内官梁举直公事两曽执奏三准内降特与放罪臣伏见近年权幸之臣多公然作过不畏宪法干求内降紊乱纲纪所以前后明诏许承受官司执奏不得施行着为信令今梁举直累烦睿听干请不休窃以曲庇小臣屈挠国法自前世帝王苟有如此史册书之以着君过今纵未能法外重行以戒小人其元犯本罪岂可曲恕举直小人本无知识如臣忝被恩宠列于侍从职在献纳岂可阿意顺防为陛下曲法庇纵以彰圣君之失于时韩尧俞于内降事咸有论奏葢内降则幸赏者多幸赏则轻刑轻刑则禄不足劝罚不足耻韩疏曰臣窃以祖宗以来躬决庶务凡于赏罚任使皆与两府大臣外朝公议或有内批指挥皆秉自宸断自章献明肃皇后垂帘之日间有小辈假托皇亲因縁女谒或中内上表或口为奏求是致侥幸日滋赏罚倒置法律不能惩有罪爵禄无以劝立功唐之斜封今之内降台纲寝坏为害至深陛下必谓付外之后自有攸司执奏而止至于再三不容一一论正乞勅今后除诸宫宅皇族有已分事方许于内中奏陈自余戚里及文武臣僚奏请事件并于阁门及合属去处进状敢辄因縁请托于内中乞特批指挥者即降出姓名送有司勘劾防在必行如此则圣政无私朝规有序矣故如韩欧阳修司马光则皆明于劝耻之道刑爵之理也】
　　忠敬章第十三
　　子曰大臣不亲百姓不寜则忠敬不足而富贵已过也大臣不治而迩臣比矣故大臣不可不敬也是民之表也迩臣不可不慎也是民之道也君毋以小谋大毋以逺言近毋以内图外则大臣不怨迩臣不疾而逺臣不蔽矣祭公之顾命曰毋以小谋败大作毋以嬖御人疾庄后毋以嬖御士疾庄士大夫卿士
　　【道之可格于神明信于仆妾行壶阈而周于天地者其惟敬慎乎敬慎之言接于左右而后左右无伪言敬慎之行接于左右而后左右无饰行言行信于左右而后徳谊孚于朋友而后上下之志可一也敬慎之失生于逸欲逸欲生于醉饱醉饱生于富贵故享天下而无醉饱之心则足以托天下矣以小谋大以逺言近以内图外固是教乱也书曰迩臣守和大臣靖四方又曰自一话一言我则末惟成徳之彦以乂我受民是以忠敬而驭富贵之道也】
　　【古今之称难治者莫如迩臣迩臣见天子动静得其好恶因而生心其柔者以取嬖幸倾害端良其强者以取威福图危社稷非其心不利社稷其势使然也士大夫上不见信于天子下无以自解于百姓中又重怨于士大夫于是谤讟交加而祸乱日起矣故大臣不亲百姓不寕则皆迩臣疾蔽其间迩臣之所以疾蔽其间者不知天子为天下之天子而独以为迩臣之天子也天子亦自谓迩臣之天子而中疎于大臣下逺于百姓又或起而间之则孤危之形成而天子徒拥其争器矣汉唐之末年则皆坐此也唐文宗为诸王时深鉴穆敬两朝荒宴之及即位励精求治擢学士韦处厚同平章事出宫女无职事者三千余人放五坊鹰犬省教坊兄食千二百余员罢遣淮南所进女乐诛妖僧方士挟邪疑众者勅钱谷别藏归有司禁中外车服第宅逾制者凡宣索纂组雕镂之物并罢方敬宗时月才一二视朝侍制官未尝召对上始复旧制召宰相羣臣延访政事听朝暇辄读书史未尝及声伎游畋一日于延英谓宰相曰吏部选吏不选才独循旧例谓配官安得无滥宰相对曰资望官亦宜循旧令録宜更选耳既召三铨谓之曰近选令録如何对曰以资上曰资合得而才劣则如何曰与边逺上曰嗟乎以劣才治边民边陲举可知也于是边将不由货得中尉稍靖天下翕然谓太平可冀然上闇于知人又柔靭不断与宰相议事旋复中变韦处厚于延英独对请曰陛下不以臣等为不肖使待罪在位所奏可忽复中变岂自上心出耶抑为横议所夺耶自上心出乃示臣等不信使夺于横议臣等亦何名执政乎且裴度元勲旧徳辅四朝矣度易直长厚忠实经事先帝陛下宜亲之重之臣陛下所亲擢即不任宜先罢无为使大政旁落趋没阶顿首求罢上瞿然慰劳之处厚所云与是章同防葢虞上比于迩臣而大臣不亲也然大臣在道不在位天子在知人不在任人及处厚卒裴度罢去李宗闵援中尉得相与牛僧孺比而逐李徳裕边事益坏卢龙军乱逐节使立留后宰相不能难也天子邑邑谓宰相曰天下何时当太平僧孺对曰太平无象今四夷不至交侵百姓不至流散虽非至理亦谓小康陛下必别求太平非臣愚所及请避位于是僧孺出镇淮南而徳裕入为兵部尚书先是上患中尉威与相宋申锡谋去之事颇露中尉王守澄用郑注计诬宋申锡谋立漳王凑乗上浴叩户入奏之语骤甚上怒立遣神筞士屠申锡家诸将士多叩头争谓不可虽牛僧孺亦以为不可也已上颇闻注为守澄谋主窃权势问守澄曰外议籍籍言有郑注者在中尉所招权纳贿寕有之乎守澄对曰有之彼其人才士上试召见自知之既见上释然立以为侍御史朝野大骇防上得风疾不能言饮注药而效益大宠时大旱祷雨司门郎李中敏上疏曰仍嵗大旱直以宋申锡诬枉被刑郑注奸幸获用今独斩注雪申锡天必雨不听防有李仲言者为其从父逢吉赂郑注注见仲言本儒生又海内望族心资其用遂介之王守澄守澄悦荐之上言其善易既见持诡辩激昂可喜即左右洒然动顔色上益以为才似郑注时李徳裕既相大患之乃言于上曰仲言往为逢吉谋逐李绅危裴度陛下尽知今奈何置之禁近上曰人孰无过仲言才独不容其改过乎对曰臣闻惟顔子能不贰过圣贤之过但思虑未及或失中耳若仲言则恶根于心安能自返哉上讳守澄荐乃佯曰逢吉荐朕听之今不欲食言徳裕曰逢吉故宰相而荐奸邪荧主听是罪人也上曰然则别除一官如何徳裕坚以为不可上顾问相涯何如涯视上意漫应曰可徳裕摇首止之上适见遂大疑徳裕为倾仄不怿罢于是仲言与注比而谮徳裕且引宗闵为援于是宗闵复相出徳裕镇海寻贬袁州而仲言为翰林侍读改名训已训求两省不得怨宗闵而宗闵亦罢方上之欲除中尉也顾在位诸臣无足谋者徳裕相既非久罢独于训注益密训起流人一嵗中连逐二相遂得相而郑注官翰林衣鹿皮裘以李泌自拟颂疾朋党共目徳裕宗闵所树人为二党迁贬无虚日时诸中尉以训注本因守澄进寘不疑乗间为上言尽诛中尉次复河湟次清河北开画如指掌上深信之念守澄所畏惟仇士良因擢士良分守澄权士良既进多谲智而守澄大困遂以隂罪酖杀守澄又杖杀陈宏志而元和之逆党畧尽训既诛二中尉欲尽诛诸宦者又心忌郑注既以中外协轨出注镇凤翔与京兆罗立言金吾大将军韩约御史中丞李孝本期先发使注不得蒙其功阳出郭行余镇邠寕王璠镇河东厉兵以待事时相惟舒元舆与其谋王涯贾餗莫知也九年冬十一月乙丑上御紫宸殿朝百官班定约前奏左金吾防事后甘露降石榴上因舞蹈再拜宰相亦率百官拜上命宰相往行省还奏露疑非真宜更验视上顾仇士良等帅宦者往视宦者殊喜各奔诣金吾出殿门而训出怀中勅行余璠勒所部往诛之璠股栗不敢前独行余领部曲立丹凤门外士良等至金吾纵观韩约忽变色士良业怪之俄风吹幕起见伏兵甚众则大骇走帝前告变训大呼甲士急上殿卫乗舆人赏钱百缗未及上而中尉已举软舆迎帝决殿后罘罳疾趋入东上阁门矣罗立言李孝本各率诸卒从上殿击宦官而卒从不习技击所杀伤才十余人训知事不济脱从吏緑衫衣之筞马驰凤翔王涯贾餗舒元舆还中书士良等知帝预其谋怨愤语不逊上慙惧无以应也士良等命左右神筞千五百人露刃出击为乱者杀金吾吏卒千六百余人诸司吏卒平民酤贩者又千余人捉元舆涯餗璠孝本立言等系两军鞫之涯年七十余不胜楚自诬服与约等谋大逆明日上御紫宸殿朝百官问宰相安在今不来何也士良抗声曰王涯等谋反系狱矣因以涯手状上上心知涯餗不在事悲愤不自胜召左右仆射令狐楚郑覃示之曰是涯手书乎对曰是也乃以郑覃李石同平章事时李训出走道为盩厔镇将所杀馘献矣函其首诸将相系以从献庙社徇两市命百官临观腰斩于独栁下遂并族数日间生杀拜除皆决于中尉上不知也郑注将兵至扶风知训败还凤翔监军伏甲斩之屠其家右军亦获韩约斩之士良等各以讨逆论功有差呜呼当太和时引奸人佐中涓喋血殿阁于小谋大逺言近内图外之诫昭烁明着矣自是延英论事士良等动引训注胁天子折宰相无敢言训注之所由进者初训注勅诸道各杀其监军不克及是入朝诸监军乗传言必杀诸大臣京城讹言冦至民惊走百司犇散惟相在中书郑覃谓李石曰耳目颇异盍少出避诸石曰吾与君备位宰相人望所属不可轻也讹言何必信祸乱果作即避将安之坐视文案恬如无异时脯乃定是日坊市恶少望皇城闭即肆剽掠如甘露时矣当是时中外愤阉逆莫敢难独藩镇各据土擅兵难动摇于是昭义帅刘从谏上书言涯等荷国宠荣训等志清内难而中尉诬以反逆中外悼伤且令实有异图亦当委之刑官明正典刑岂有内臣擅兴甲兵恣行屠戮殃及士庶横被杀伤者乎臣欲身诣阙庭面陈臧否恐并陷孥戮无补国家谨修饬封疆训练士卒如奸臣难制誓以死清君侧报国恩士良等惧进从諌司徒柔其心从谏复表让曰臣前所陈系国大体如言可采则涯等宜蒙昭雪如不可采则赏典不宜妄加安有死寃不申而生者冒荷荣禄乎因暴士良等罪士良等息为少戢由是朝廷稍用自强明年春相楚进言涯身死族灭遗骸捐弃请收瘗上惨然久之命京兆收士良潜发之弃渭水中相石亦言宋申锡忠直被厚诬未昭雪也上流涕曰知之当时为奸人所逼兄弟几不能相容朕之不明岂及悔哉向令遇汉昭帝必无此矣命复其官于是相石时时为上言理不可速成也今内外小人多疑沮愿陛下以寛御之内官中有公清奉法若刘宏逸薛季棱者宜褒赏以劝善用慰藉调剂之上尝谓李石言致治甚难今即位十年震扰皆自取当奈何后岂及意乎石欲强帝意因对曰陛下躬自克幸甚人虽圣贤必熟更尝乃定年来震扰天其固陛下之志乎古人孜孜养徳亦十年适成仲尼称四十不惑陛下春秋鼎盛生长深宫民间情伪岂能尽知以臣度之陛下试自谓今谙事变何如初即位时上意稍解曰似有间石因曰幸甚陛下继自今亲经史观治乱之故更十年盛徳必日升致太平非晚也于是改元开成诏赐京畿民一嵗租停方镇四节进奉以代民税缗天下非药物茗果他悉罢献并罢诸宣索营造上曰朕务实惠及民无为空言石以异时诏令天子多自渝故百司无所信请置赦令一通于宫中时省览无渝大信于天下石又为上言致治在得人徳宗多猜贰仕进途塞有请辄罢东省至闭闼者累月南台惟一御史摄官致两河诸藩竞引士士豪俊喜利者争趋之因用为谋主故藩镇日横朝廷致为旰食元和间进用日广彼疆宇甲兵如故而低摧顺屈者士不为之用故也上曰善天下势如持衡首重则尾轻其宜博选士石尝用韩益判度支已益以赃败石谢罪请死上曰宰相但知人则用过则弃故人可才也卿所用人不掩其过何谢乎仇士良见上倚石不得间乃伏盗亲仁门侧隂射之马伤惊驰归复有盗邀击之坊门不中断马尾天子骇愕京师大震石乃固辞位以使相镇荆南于是郑覃与陈夷行并相后乃用杨嗣复李珏参之嗣复内倾仄外以安裕将之初欲援宗闵恐覃夷行不可乃托宦人讽上自发之上于紫宸谓相曰朕念宗闵久斥欲复授一官何如夷行曰宗闵宝厯中列八闗十六子陛下奈何念之覃曰陛下用宗闵则臣请避位嗣复顾进曰事当适宜不可以爱憎夺陛下言是也上悦以宗闵为杭州刺史既有所论荐诸执政以朋党互讥上殊不怿一日覃为上言陛下开成元年二年政事殊美三年四年渐不如前嗣复进曰元年二年郑覃陈夷行用故美三年四年臣与李珏同之故不如前臣应得罪恐亦上累圣徳上乃直嗣复而覃夷行皆罢上感中外多故常忽忽不乐诸宫中宴防十减六七时徘徊眺望或独语太息谓宰相曰朕每读书耻为凡主然与卿等论天下事则肠日九每退朝独饮醇酒求醉耳间坐思政殿召学士周墀前问曰卿视朕可方前代何主对曰陛下尧舜之主也上曰朕何敢望尧舜所问卿者谓何如周报汉献耳墀惊曰彼亡国主何足较而上嗛嗛若是上曰报献受制彊诸侯今朕受制家奴以此言之殆不如也因泣下沾襟墀亦哀不自胜文宗本令主有意贞观开元之治独闇于知人自韦处厚没后用申锡徳裕不终末用李石郑覃陈夷行又为杨李所间卒以溃乱不振也其于大臣不怨迩臣不疾逺臣不蔽之义葢亦未之讲矣】
　　【唐文宗以前垂诫之最著者莫如汉灵帝时灵帝之为解渎亭侯也窦武以后父问河间诸子侯孰贤多贤渎亭侯者武定筞立之窦武与陈蕃同辅政徴用诸名贤李膺杜密尹勲刘瑜等参政事天下延颈想望太平而帝乳母赵娆旦夕于太后侧为荧惑中常侍曹节王甫搆与通太后信之数出诏有封拜蕃私谓武曰节甫浊乱海内今不诛后且难图武许诺蕃大喜与尚书令尹勲共定计收中常侍管霸苏康等防日蚀蕃又谓武曰昔萧望之困一石显况今石显数十辈乎蕃以八十之年欲为国除害可因今日蚀诛废诸宦官遂奏言人臣言不直行不正则欺天而负人危言极意则羣凶侧目祸不旋踵然臣寕得祸不敢欺天也今京师嚣嚣言侯览曹节公乗昕王甫衞飒等与赵夫人诸女尚书并乱天下附从者升进忤逆者中伤方今羣臣满朝如河中木泛泛东西眈禄畏害陛下前始摄位顺天行诛苏康管霸既伏其辜其时天地清明人鬼同欢奈何数月复纵左右令焰焰方始乎大奸巨憝不急诛必且成乱愿出臣章宣示左右令天下与臣疾之太后曰黄门宦官汉故事有之但当诛其有罪者何可尽废意不纳秋八月太白出西方犯房左骖逆行入太微其占宫门当闭将相不利刘瑜与蕃武书劝令速断武乃奏免黄门令魏彪以所亲小黄门山氷代之收郑飒送北寺狱令氷与尹勲杂考辞连甫节勲氷请收节等奏上防武出宿归府五官史瑀盗发奏见之大骂曰中官放纵者自可诛耳我曹何事而尽见灭因走帝所大呼曰陈蕃窦武奏白太后废帝为大逆即夜召长乐从官十七人歃血盟诛武等曹节因请帝御前殿悉闭诸禁门作诏板拜甫黄门令持节至北寺收勲氷杀之出郑飒还宫共刼太后夺玺符令大谒者收捕武等天子皆不知武闻内汹汹驰入步兵营召北军五较士数千人屯都亭下令共诛宦官宦官亦讼言武反将千余人讨武蕃闻变将官属诸生八十余人抜刃入承明门攘臂呼曰大将军忠欲衞国黄门反逆今何云窦氏不道耶甫让蕃曰公为梁栋枉挠阿党复焉求贼遂执蕃杀之时将军张奂自北州徴还节甫以奂新至不知本谋矫诏使率五营士讨武武兵散自杀收捕其宗族賔客尽杀之迁太后云台二年夏青蛇见御坐天大雷雨雹以风奂悔为节所卖成陈窦之诛大痛愤上疏白之天子感其言而制于宦官不能从也郎中谢弼亦疏讼太后去官归家为曹节从子绍所杀方陈窦时党锢诸贤悉收用至是侯览使乡人朱竝告张俭与同乡二十四人相署为部党图危社稷乞下州郡考治上时年十四问节等党人何用为恶而欲尽诛之乎对曰相与谋不轨上曰不轨欲何如对曰欲图社稷上大惊可其奏于是李膺范滂等并见逮坐死者百余人天下豪杰及儒学有行谊者宦官咸指为党怨隙相倾睚眦之忿悉入党中未尝交闗罹其祸毒者死徙禁废又六七百人四年春正月上冠赦惟党人不赦熹平元年皇太后窦氏崩宦者以衣车载置城南舎欲用贵人礼殡上不可乃发丧节等又欲别不祔太尉李咸时病扶舆起捣椒自随谓妻子曰若皇太后不配食桓帝吾不生还矣时中常侍赵忠监议廷臣瞻顾莫敢言廷尉陈琳奋笔言皇太后有聪明母仪之徳遭时不造援立圣明因遇大狱迁居空宫家虽获罪事非太后今别失天下望且冯贵人无功于国何得配至尊忠目摄之琳曰陈窦既寃皇太后幽逺夙在心虽死不恨太尉咸亦力以为言于是公卿皆从议节甫犹争之序复疏曰昔章徳虐害恭怀安思家犯恶逆而和帝无异之议顺朝无贬降之文今长乐太后尊号在身亲尝称制坤仪天下援立圣明子无黜母臣无贬君宜合宣陵如制议乃定光和元年帝即位之十一年也春二月朔日食夏四月地震侍中寺雌鸡化为雄六月有黒气堕帝所御温徳殿庭中秋有青虹见御座诏引公卿有道术之士入金商门问消复光禄大夫杨赐仰天叹曰吾每读张禹传未尝不愤恚叹息以禹不能竭忠论事而留意少子乞还女壻负恩甚也吾以微薄之学充先师之末猥当大问死而后已乃上书曰臣闻之经曰国或得神以昌或得神以亡国家休明则览其徳邪僻昏乱则视其祸今殿前之气应为虹蜺皆妖邪所生不正之象诗人所谓蝃蝀也中孚经曰蜺之比无徳以色亲方今内多嬖幸外任小臣上下并怨諠哗道路是以灾异屡见前后丁寕今复投蜺可谓熟矣按春秋谶曰天投蜺天下怨海内乱加四百之期亦复垂及昔虹贯牛山管仲谏桓公无近妃宫易曰天垂象见吉凶圣人则之今妾媵嬖人阉尹之徒共专国政欺罔日月鸿都门下招防羣小造作词是以篆虫小技猥见宠援乐松处常伯任芝居纳言余俱以便辟佞幸之心受丰爵厚禄而令缙绅之徒口诵尧舜身蹈絶俗者弃捐沟壑不见逮及冠覆倒易陵谷代处不念板荡之作虺蜴之诫殆哉于今周书曰天子见怪则修徳诸侯见怪则修政卿大夫见怪则修职士庶人见怪则修身惟陛下慎经典之诫图变复之道斥逺巧佞速徴鹤鸣之士内亲张仲外任山甫断絶尺一抑止槃游留思庶政冀上天还威众变可弭也既而钜鹿张角以妖术煽乱中平元年诸方并起皆着黄巾为识所在燔刼官寺旬月之间天下响应上召羣臣防议北地太守皇甫嵩以为宜解党禁益出中藏钱西园廏马以助军常侍吕彊曰党锢积久人情怨愤若不赦宥与角等合为变滋大帝惧从之于是赦党人遣中郎将卢植讨张角郎将皇甫嵩朱儁讨颍川黄巾比有功天子颇中悔诘责诸阉侍曰汝曹常言党人为不轨皆禁锢今党人更为国用汝曹反与角通为可斩未皆叩头求退已共恨常侍彊谮杀之彊于诸常侍中称忠清奉公不苟先封都乡侯固让不受上疏曰臣闻诸侯上象四七下裂王土故髙祖约非军功不侯诚重之也曹节王甫张让等品卑人贱防谄佞邪放毒人物疾妬忠良有赵髙之祸未被轘裂之诛而陛下惑于琐才妄授茅土开国承家小人是用隂阳乖刺稼穑荒芜人用不康罔不由此臣知封事已行言之无逮所以冒死陈愚者愿陛下释改前谬从此一止也又闻后宫防女数千余人衣食之费日数百金昔楚女悲愁则西宫致灾况终年积聚寕无幽怨又承诏书当于故国起解渎之馆陛下龙飞即位九五之髙安所复变且河间疏逺解渎邈絶而劳民殚力未见其宜今外戚四姓贵幸之家及中官侯者造起馆舎凡千万数丧逾制奢丽过礼禽兽食民之甘土木衣民之帛谷梁传曰财尽则怨力尽则怼师旷曰梁柱衣绣民无褐衣池有弃酒士多渴死今之谓也陛下前召议郎蔡邕对筞金商门令中常侍以诏书谕指敦勉尽言邕不敢怀道迷邦切言极对陛下不密其言至令宣露为羣邪咀嚼造作飞条陛下覆受谤诽致邕刑罪室家放徙老幼流离岂不负忠臣哉故太尉叚颎武勇冠世垂髪服戎功成皓首而为司诬胁一身既毙妻子逺播天下惆怅功臣失望宜徴邕除用归颎家属则忠贞路开众怨从弭矣上知其忠而不能用也又且不保郎中张钧上书曰张角所以作乱万民乐附者其原皆由十常侍宗亲賔客典据州郡侵渔百姓百姓寃抑无所诉也宜斩十常侍头悬南郊谢百姓可不劳师而定上以钧章示诸常侍曰真狂子也十常侍固当有一人善者何谓尽诛乎收掠死狱中已又杀谏大夫刘陶前司徒陈躭而敛天下田畆十钱修宫室三公往往因常侍阿母入钱西园乃得命而天下大乱考其由始仅一阿母比于迩臣之为也故以嬖御人疾庄后以嬖御士疾庄士大夫卿士其灵帝之谓夫初桓帝尝从容问侍中延曰我何如主对曰陛下为汉中主上曰何以知之对曰尚书令陈蕃用事则治中常侍黄门秉政则乱是以知之上曰昔朱云廷争折槛今侍中面称朕违敬闻缺矣灵帝亦问侍中竒曰朕何如桓帝竒对曰陛下比徳先帝亦犹虞舜比徳唐尧上不悦久之曰卿强项真杨震子孙死后必复致大鸟矣及黄巾乱上以校尉勲自西来召问天下何苦而反勲曰幸臣子弟扰之是故反耳时蹇硕将上军侍上目之硕恐不知所对上又谓勲曰吾陈师于平乐观多出中藏为赏冀禽灭则何如勲对曰臣闻先王耀徳不观兵今冦在逺而近陈兵不足昭果毅秪黩武耳上曰善恨见君晚羣臣未尝有是言勲退谓人曰上真聪明但蔽于左右耳呜呼人主何尝不聪明蔽于迩臣遂成童昏故大臣怨迩臣疾逺臣蔽而祸乱遂成始于一念之不敬慎以至于此则唐文宗汉灵帝前后之辙相踵也】



　　缁衣集传卷二
<经部,礼类,礼记之属,缁衣集传>
　　钦定四库全书
　　缁衣集传卷三
　　明　黄道周　撰
　　亲贤章第十四
　　子曰大人不亲其所贤而信其所贱民是以亲失而政是以烦诗云彼求我则如不我得执我仇仇亦不我力君陈曰未见圣若己弗克见既见圣亦不克繇圣【尊亲之情上下一也秉交孚逹于天徳上以尊贤则下以贤尊其君上以亲贤则下以贤亲其君亲贤之在天地犹日月之与风雨也天不信其日月则地不爱其风雨故逺贤而贵爵天下所以胥逺也易曰困于石据于蒺藜入其宫不见其妻凶子曰非所困而困焉名必辱非所据而据焉身必危既辱且危死期将至妻其可得见耶宋神宗时颇好采外论以决人物富郑公弼上疏曰臣闻陛下始临御好博采兼听务广聪明四方鼓舞以为天下情伪得失莫逃圣鉴太平可立致也然采择至难得其人则告以正道固为有益不得其人则专务窥伺狥情阿防变曲直挟爱憎以至陷忠良引邪僻张皇威福动观听大则规取官职小则希取货贿事至如此则人君采听之至徳翻成亏损之大弊也何则自古君子常寡小人常众人君采听之际得人常少不得人常多得人少故好事常不足不得人多故恶事常有余且以君子力行仁义惟道是从用则进不用则退小人则不然惟利是向若为正道所抑身不得进则戚戚不休千谿万径鑚刺经营必得进而后已既以进身为则又何道之守何善之为哉书曰知人则哲惟帝其难之夫尧为大圣仲尼比之如天而犹未尽知人之道况乎自尧而下者三代以降诸侯失国天子失天下子孙散为皂隶宗社废为丘墟皆用小人以致之繇此观之小人岂当亲信者耶臣以为帝王都无职事惟别君子小人乃帝王之职也大抵人君生杀权在乎手不患人不谄奉患有失莫谏也谄奉则顺情而善喜则富贵可得諌则逆耳而怒怒则殃祸可致顺情而取富贵者小人也逆耳而受殃祸者君子也取富贵者百则百千则千其有不避殃祸欲致主于无过之地者千百人中未有一二此惟陛下审察之谨择之既得其人则専信之力行之无容奸佞破坏其间则朝廷自理万方无事陛下可髙枕而卧也孙觉亦具疏谏曰臣闻近者召对臣僚虽或疎逺防贱陛下亦霁天威赐以清问此固圣主好问尽下推诚不疑甚盛之德也或闻进对之问陛下时时问及人物上自两府大臣下至台阁新进使之区处题品此虽陛下广其聪明欲周知羣下之曲折然臣窃以为知人尧舜所难孔子曰不如乡人之善者好之其不善者恶之得对之人未必尽贤好恶之人未必尽公就令才识可采未必尽有知人之明问答之际陛下既防见圣懐流俗之情多事容恱度可喜者饰其贤观所恶者诋其丑或陛下少加酬对必漏其所言大臣闻之必怀顾虑小臣闻之必事朋党臣以为人主不可不忠信笃实而好恶不私材质明敏而裁鉴不者特赐考察参伍其人或不至于失士也富弼孙觉二臣皆明于亲所贤不信所贱者矣葢古者下察及于刍荛皆以庸愚禆神圣所不逮如侧陋隠伏幽遐怨咨欲以知其疾苦释其痌瘝非谓询事考言与众共之也至臣下之才品见于职业其学术心事见于居处进退使朝无壅蔽主上清明则贤否邪正粲如黒白何必使君子程能于小人涓旷受题于蒙瞽】
　　【庆厯时又颇有缉访小人借以毁逐近臣欧阳修上疏曰臣窃见前年宋庠等出外之时京师先有无名子诗一首传于中外寻而庠罢政事近又风闻外有小人欲中伤三司使王尧臣者复作无名子诗一篇畧闻一二臣自闻此诗日夕疑骇深思此理不可不言伏以陛下视听聪明外边事无大小无不知者窃恐此诗渐达天听臣忝为陛下耳目之官不欲小人浮谤以惑圣听况自兵兴累年继以灾旱民财困竭国帑空虚三司之职其任非轻近自姚仲孙罪去之后朝廷以积年弊蠧之三司付与王尧臣仰其办事臣备见従前任人率多顾惜禄位宁可败事于国不肻当怨于身如尧臣者领职以来未及一月自副使而下不材者悉请换易足见其不避嫌怨竭力救时以身当事今若下容防间上不主张则不惟才智之臣无繇展效亦恐忠义之士自此解体臣思作诗者虽不知其姓名窃虑在廷之臣有名位与尧臣相类者嫉其任用故欲中伤只知争进于一时不思经国之大计伏惟陛下罢去吕夷简夏竦之后进用韩范仲淹使天下欣然皆贺圣德君子既蒙进用小人自恐道消故共喧然务腾防口欲沮好人不宻察之恐终败事况今三司蠧弊已深四方匮乏已极尧臣必须大有更张方能集事未容展效已被防言若不止之则陛下今后无以使忠人臣无繇事主一啓其渐则羣小煽惑贻患朝廷何所不至伏望特赐诏书戒谕臣下敢有造作言语诬讦阴私者一切禁之及有转相传诵必推究其所从来重行朝典所贵禁止巧佞保全善人欧阳修此疏于古人听舆诵之防殊科然自世风儇薄防言繁兴不亲所贤而信所贱则必致察于此矣】
　　【至和二年欧阳修又疏言自古有天下者莫不欲为治君而常至于乱莫不欲为明主而常至于昏其故何哉患于好疑而自用也夫疑心动于中则视听惑于外视听惑则忠邪不分而是非错乱是非错乱则举国之臣皆可疑尽疑其臣则必自用其所见夫以疑惑错乱之意而自用则多所失失则其国之忠臣必以理争之争之不切则人主之意难囘争之切则激其君之怒而坚其自用之意君臣争胜然后邪佞之臣得以因隙而入希防顺意以是为非以非为是惟人主所欲者従而助之夫为人主者方与其臣争胜而得顺意之臣又乐其助已而其邪佞也乃与之并力以拒忠臣夫为人主者拒忠臣而信邪佞天下无不乱人主无不昏也是其用心非恶忠臣而喜邪佞也非恶治而好乱也非恶明而欲昏也以其好疑自用而与下争胜也使为人主者豁然去其疑心囘其自用之意则邪佞逺而忠言入聪明不惑而万事得其宜使天下尊为明主万世仰为治君岂不臣主俱荣乐哉臣闻书载仲虺称汤之徳曰改过不吝又戒汤曰自用则小成汤古之圣人也不能无过而能改过以汤之聪明其所为必不至于缪戻然仲虺犹戒其自用则古之圣人亦惟改过不自用则得为治君明主矣臣伏见宰臣陈执中以来不叶人望累有过恶招致人言而执中迁延尚玷政府陛下不悟宰相非其人反疑言事者好逐宰相疑心一生视听既惑遂成自用之意以为宰相当繇人主自去不可因言者而罢之故宰相虽有大过显恶而屈意以容之彼虽惶恐求去而屈意留之使陛下上不顾天灾下不恤人言以天下之事委一不学无识谄邪狼愎之执中而甘心焉言事者本欲益于陛下而反损圣徳者多矣然而言事用心本不图至此也繇陛下好疑自用而损耳今陛下用执中之意益坚言事者攻之愈切陛下方思有以取胜于言事者而邪佞之臣得以乘隙而希陛下之意将曰执中宰相不可以小事逐不可使小官摇甚则诬言事者欲逐执中而引他人陛下方患言事者上忤圣聪乐斯言之将顺不察而信之所以拒言者益峻而用执中益坚夫以万乘之尊与三数言事小臣角必胜之力万一圣意必不可回则言事者亦当知难而止矣然天下之人与后世之议者谓陛下拒忠言庇愚相以陛下为何如主也陛下睿知聪明羣臣善恶毕炤不应倒置若此直繇言事太切激成陛下之疑陛下岂忍因执中以累圣德而使忠臣直士卷舌于明时耶故曰所贤所贱不在于位而在于德则欧阳修是疏之谓也不然则以为疎间亲贱间贵而已】
　　【又论贾昌朝疏曰臣伏覩近降制书除贾昌朝为枢宻使旬日以来中外人情莫不疑惧缙绅公议渐以沸腾葢缘昌朝禀性囘邪执心倾险颇知经术能文饰奸邪善为阴谋以陷害良士小人朋附者众皆乐为其用前在相位屡害善人所以闻其再来望风畏恐自古毁誉之言未尝不并进于前而听察之际明主所慎臣以为能知听察之要则不失矣听言之要在先察毁誉之人若所誉者君子所毁者小人则不害其为可用若君子非之小人誉之则其人必不可用矣今有毅然立朝危言谠论不阿人主不附权臣其直节忠诚意为中外称信者君子也如此等人皆以昌朝为非矣宦官宫妾左右使令之人徃徃小人也如此之人则皆以昌朝为是矣陛下察此则所为昌朝者可知矣今陛下之用昌朝与大臣执政谋而用之乎与立朝中正之士谋而用之乎与左右近习之人谋而用之乎或不谋于臣下防自圣心而用之乎昨闻昌朝阴结宦官创造事端谋动大臣以图进用若陛下与执政大臣谋之则大臣势在嫌疑必难啓口若与立朝中正之士谋之则无不以为非矣其称誉昌朝以为可用者不过宦官左右之人耳陛下用昌朝为天下而用之必不为左右之人而用之也然左右之人谓之近习朝夕出入进见无时其所防谀能使人主不觉其渐昌朝善结宦官人人喜为称誉朝进一言暮一説无不称昌朝之善者称荐有渐熟于圣聪虽断于圣心不谋臣下而用之亦左右之人积渐称誉之力也陛下常患近嵗以来大臣体轻连为言事者弹击盖繇用非其人不叶物议而然今昌朝身为大臣见事不能公论乃交结中贵因内降以起讼狱以此规图进用窃闻台谏方欲论列而忽有此命是以中外疑惧物论喧腾也臣官为学士职号论思见圣心求治甚劳而用人偶失外廷物议如此不敢不毕其愚然如修两疏则犹未至于亲贤也永和中李固疏言臣闻气之清者为神人之清者为贤王孙圉设坛西门陈列名臣秦使遂为寝兵魏文侯师卜子夏友田子方轼段干木故羣俊竞至名过齐桓秦人不敢闚兵于西河斯盖积贤人之符也陛下拨乱龙飞初登大位聘南阳樊英江夏黄琼广汉杨厚防稽贺纯筞书嗟叹待以大夫之位是以岩穴幽人智术之士弹冠整衣乐欲为用四海欣然归服圣徳厚纯等在职虽无竒卓然夕惕孳孳志在忧国臣前在荆州闻厚纯等以病归诚怅然惜之一日朝防见诸侍中并皆年少无一宿儒大臣备顾问者诚可叹息宜征还厚等以副羣望又黄琼久处议郎已且十年众人怪始隆崇而今更滞光禄大夫周举才谟髙正宜在常伯访以言议侍中杜乔学深行直当世良臣久托疾病可敕令起其时大将军梁商为政亦颇采用其言然以论于亲贤则槩未有与矣】
　　【曹魏嘉平元年杜恕疏言伏见尚书郎亷昭奏左丞曹璠以罚当闗不依坐问又云诸当坐者别奏尚书令陈矫至引罪自奏臣窃愍然为朝廷惜之夫圣人不择世而兴不易民而治然而生必有贤智之佐者葢进之以道帅之以礼故也古之帝王所以能辅世长民者莫不逺得百姓之懽心近尽羣臣之智力陛下忧劳万机或亲灯火而庶事不康刑禁日弛岂非股肱不称之明效欤原其所繇非独臣有不尽忠亦主有不能使百里奚愚于虞而智于秦豫让疎中行而亲智伯斯则古人之明验矣今臣言一朝皆不忠是诬一朝也然其事可类推骑都尉王才幸乐大孟思所为不法振动京都而其罪状于小吏公卿大臣初无一言自陛下践阼以来司隶校尉御史中丞宁有举纲维以督奸宄使中外肃然者耶若陛下以今世无良才大臣难委任岂可追望稷契之遐踪坐待来世之俊乂乎今之所谓贤者尽有大官而享厚禄矣然而奉上之节未立向公之心不一者委任之责不専而俗多忌讳故也臣以为忠臣不必亲亲臣不必忠陛下当思所以开广朝臣之心笃厉有道之节使之自同古人望垂竹帛耳使亷昭者挠乱其间臣恐大臣将容身保位坐观得失为来世戒也昔周公戒鲁侯曰无使大臣怨乎不以尧数舜之功称去四防非谓大小有罪皆当去也今者朝臣不自以为不能以陛下为不任也不自以为不智以陛下为不问也陛下何不遵周公之所以用大舜之所以去使侍中尚书坐则侍帷幄行则従华辇亲对召问所陈必达则羣臣能否皆可周知谁敢不尽以陛下之圣明亲与羣臣论议政事使羣臣人得自进人自以为亲人思所以报贤愚能否在陛下所用以此治事何事不办以此建功何功不成每有军事诏书常曰谁当忧此者吾自忧耳近诏又曰忧公忘私者必不然但先公后私即自辨也伏读明诏乃知圣思究尽下情然亦怪陛下不知其本而忧其末也明主之用人也使能者不敢遗其力而不能者不得处非其任陛下既知其不尽力而代之忧其职知其不能而教之治其事岂徒主劳而臣逸哉虽圣贤并世不能以此为治也陛下又患台阁禁令之不宻人事请属之不絶听伊尹作迎客出入之制更恶吏以守寺门实未为得禁之本也昔汉安帝时少府窦嘉辟廷尉郭躬无罪之兄子犹见举奏章劾纷纷近司隶校尉孔羡辟大将军狂悖之弟而有司黙尔望风希防以今况古陛下自不督必行之罚以絶阿党之原耳更制迎客与恶吏守门非治世之具也陛下不复考其终始必以违众迕世为奉公宻行白人为尽节安有通人大材不能为此者诚顾道理不为耳使天下皆背道而趋利则人主所病者又何乐于昭等而不早絶其萌乎故如杜恕之论则可以使亲不失而教不烦者矣】
　　【熈宁时王安石用事以天下士夫皆为流俗神宗信之于故老遗贤多所摈斥于是孙觉疏言臣风闻人论陛下睿圣聪明之资不世出之才以临羣臣羣臣未有以望清光佐下风者故陛下有轻羣臣之心虽未必然臣窃惑焉窃以帝王之兴亦各用其一时之人耳终不借才于异世也方今人才虽为乏少陛下欲兴太平宜且随才试用将有真贤大儒可与成功者至矣若必皋防稷契然后为相太公方召然后为将则臣恐难以待也昔者燕昭市骨终得乐毅齐威不拒九合以成霸功譬之创大厦者栋梁櫰桷之材无所弃成大车者轮辕衡軏之用无所遗以其各有所施各适其用也昔魏武侯谋事而当羣臣莫能逮退朝而有喜色呉起忧之楚庄王谋事而当羣臣莫能及退朝而有忧色申公巫臣与之魏武之骄其臣楚庄王之自以为忧其度量相去逺矣书曰能自得师者王谓人莫己若者亾王之与亾为道悬殊然所以至此者在自满与求益之间求益不已则天下之善归之人主而兼天下之善不王不可得也自满不已则天下之过归之人主而兼天下之过不亾不可得也故古者天子听政使公卿至于列士献诗瞽典乐史献书师箴瞍赋蒙诵百工谏庶人传语近臣进规亲戚补察瞽史敎诲耆艾修之而后王斟酌焉夫蒙瞽庶人非有以贤于王者然且不废况于朝廷之士乎诗曰询于刍荛书曰天下愚夫愚妇或能胜予若刍荛之贱夫妇之愚王者皆有所取则其兼览广听以察于防隠者此道素行也今者公卿侍従之官皆天子所与朝夕谋议以揆事图筞于皇堂之上者及其见也近者不过数刻逺者无召问赐对之期其或乞至左右乃须待命数日然后得前以疎逺难见之人迫于须臾仓卒之间则其言不能达其情其论不能究其事必矣陛下又或易之则见其才愈丅其论愈卑也陛下幸改用此道数见以尽其忠切问以观其意使天下之士大小各当于用则太平不旋踵矣若以人才皆不足有为而类忽之则臣恐贤者容黙苟简以求去不肖者偷合谄谀以投陛下之隙若是则所失虽近而为祸甚逺也甚矣为人主者之难也采刍荛之论则疎贱者蠭涌重亲贵之説则専擅者横行兼收博取则滥而无功采择参稽则疑而多弊繇欧阳修之论可以知德之贵于位繇孙觉之论可以知贤之宅于公至于诗书所称求则繇圣本于中心好仁未易言也必若富弼之谈以义利邪正别其端以顺情逆耳察其后则亲不失政不烦矣】慎溺章第十五
　　子曰小人溺于水君子溺于口大人溺于民皆在其所亵也夫水近于人而溺人德易狎而难亲也易以溺人口费而烦易出难悔易以溺人夫民闭于人而有鄙心可敬不可慢易以溺人故君子不可以不慎也太甲曰毋越厥命以自覆也若虞机张往省括于度则释説命曰惟口起羞惟甲胄起兵惟衣裳在笥惟干戈省厥躬太甲曰天作孽可违也自作孽不可以逭尹吉曰惟尹躬先见于西邑夏自周有终相亦惟终【徳易狎而难亲也徳字疑作色字尹吉吉作告】
　　【夫三溺者何也天下之溺人皆在于所亵也君子敬以立身慎以定虑则视天下皆无一易者水之徳天下之至易也而人多溺焉火严而人寡犯之言易出而难追也民易使而难服也忠信则慎慎则周周则宻宻则省省则机度不覆而祸孽可息也子曰君犹舟也民犹水也水以载舟亦以覆舟故有狎水之舟则必有狎舟之水矣易曰君不宻则失臣臣不宻则失身防事不宻则害成水之乘人于其微宻也故智者观于水徳思过半矣】
　　【臣尝览史传叹唐宪宗武宗之贤也委任才相削平乱烈不数年而宇内廓然政归朝廷顾惑于方士溃遹以终岂所谓闭于人不开以天者欤凡人主皆天所命以持元化奠苍生其延促灾豫与天合徳稍加以周慎逺女色谨言语节饮食多歴年所葢有之矣而躭恋逸欲自越厥命冀崇高之长保而卒以颠覆若唐宪武者可叹也是皆有鄙心不通于天徳故求延反促古人所谓自作孽者也宪宗初即位励棈圗治慨然有修攘匡复之志问宰相杜黄裳以君道黄裳对曰帝王务在择贤委任求民之瘼舍己而从之非可暇豫自逸也然事有纲领当务其逺者大者不务其近者小者如簿书讼狱百司庶务非人主所宜亲也诚委任责成赏信罚必则谁不尽力何求不获哉故人主患不推诚人臣患不竭力上疑下诈求理实难上曰善又问天下计黄裳曰徳宗自经忧患于方镇姑息已甚不生除节填俟其物故乃遣中使即军中察众向者授之废置自下纲纪乱矣陛下必欲振举纲维宜稍裁以法而后天下可从理也上深纳其言夏绥节度韩全义败淀水还不朝归镇上以全义无功能独附宦者得用勒致仕命李演代将而畱后杨惠琳拒命首伏诛西川节度使韦臯卒副使刘辟自为畱后请节命袁滋代将而征辟给事中辟拒命阻兵上欲因授之諌大夫韦丹疏曰今聴辟则朝廷所治惟两京此外谁不思自擅者上善其言即以丹镇东川而辟以求领三川不得遂反杜黄裳言辟书生独以朝廷力未能讨而悖然狂戆可掳也神筞使髙崇文有勇畧任将兵可用愿陛下罢中人监军専委之辟必受诛于是韦丹亦以东川让崇文诸将俱属遂获辟送京师诛之防闻羣臣入贺上谓黄裳曰卿之功也镇海节度李锜请入朝许之已不至相元衡曰陛下初即位天下属耳目锜求朝得朝求止得止何以令四海乎诏征锜而锜反锜故苛失士心兵马使张子良等执以来羣臣入贺上愀然曰朕之不徳致宇内干纪甚愧之何贺乎于是籍李锜贷浙西百姓今年租上常晏语太息于太宗宗之盛也曰朕不佞欲庶防二祖风烈当何行至此学士绛对曰陛下能正身励已迩道徳远邪佞进忠直与大臣言敬而信无使小人参焉与贤者游亲而礼无使不贤者与焉简官之无益于治者则材能出斤宫女之希御者则怨旷消将帅择则士勇用舎公则吏清法令信则下顺教化笃则俗迁如是则与祖宗合徳号称中兴夫何逺之有上曰美哉斯言朕当书绅因语绛等曰脱事有未当即十论列毋惮毋以一二疏苟且塞责也因令撰次古君臣成败五十种屏张殿坐又命练官随三品以上入议政参得失宴处与游庶官于延英召得以次进对百官复正衙奏事学士諌官或数日无陈论上辄曰岂无事可言耶将朕不能受尽言耶何黙黙耶或累日不召对学士绛辄言臣等饱食安坐无献替自为计得矣如国事何尝盛夏御延英日旰暑甚汗透御衣宰相忆帝倦请少休上曰徐之朕退入禁中所对惟宦官人殊恶得久与卿等谈理道不厌也于是延英论政率昼漏下五六刻方退以为常上以山南东及江淮荆湖饥遣使赈抚召使者面命曰朕宫中用一疋帛皆籍记不敢妄惟赈百姓念不敢惜费嵗旱欲降诏赈抚以问诸学士绛居易言欲实惠及人无如减租赋欲诸道止厚敛无如絶贡献宫人数广宜简出南方掠良人为奴婢宜禁于是诏释系囚蠲租税出宫人絶进奉禁掠卖省飞龙廏马制下而天大雨上尝谓宰相曰日淮浙诸道屡言嵗灾近有御史来自淮谓灾而不害岂言灾者妄市恩耶何舛也李绛对曰臣读淮浙诸道所奏状言水旱人流未尝不自危恐朝廷以政治无状谴之岂顾以无灾称灾者独御史欲从谀求媚耳愿得其人致之法上曰卿言是也为国以防人为本闻灾旱当亟拯救可复致疑乎命速蠲租山南西节度及浙西观察违赦令进奉中丞卢坦劾奏之上召褒慰曰言之善第朕业释之欲全信坦曰不可夫赦令陛下之大信也业宣布海内违诏进奉而释之何谓信独奈何存小信弃大信乎乃诏所进归于有司时田季安擅魏博王武俊子士真擅成徳李纳子师道坛平卢而刘济据幽州士真死子承宗请后上欲革河北世袭之弊议除帅不从则致师相裴垍諌曰武俊纳本皆狂狡跋扈不恭而武俊尝有功于国陛下前许师道今夺承宗予夺违道彼必不厌不如姑许之上曰今刘济田季安皆病且物故令皆如成徳请后天下当何时定乎绛对曰羣臣见取蜀取呉易于反掌故争献画开河北陛下亦以前日成功之易而信之窃以河北之势异于二方西川浙西皆非素反侧之地其四隣皆国家臂指之臣辟锜独狂谋故一举而克河北之势则不然其吏士百姓各怀累代煦妪之恩而隣道各思擅土遗其子孙万一相连兵祸衡起忧患可胜道哉太平非可骤致贞元初事可鉴也且言呉少诚病必不起淮西命帅今正其时不则可议征伐倘恒冀连兵而蔡州有衅则恩威两废矣上终怏怏而宦者吐突承璀从青宫得幸嬖欲夺相学士议请自将讨之于是以承璀为神筞河中等道征讨处置使甚矣人之易溺也以宪宗之明而溺志于承璀请自将时宗正少卿李栻上书言承璀信臣可任上以状示诸学士曰此奸人可畏卿等识之谨毋令异日得进然卒不自克而任之也学士白居易諌曰征伐当责成将帅近中使监军已非令典又奈何徴天下兵付中使専领乎夫神筞不置行营节度则承璀乃制将又充诸军招讨则都统也此古今所未有臣恐四方闻之必轻朝廷四夷闻之必笑中国陛下忍令后代传云中官为制将都统自今始乎窃恐诸道之怏望而功不立也时廷臣交言其不可上不得已削四道兵马使改处置为宣慰而遣之既而承璀果败诸将逗留不进承璀又为昭义列校卢从史求起复愿以泽潞自効及从史叛承璀乌重杀从史承璀又为重求昭义军学士绛曰不可昭义五州据山东要害魏博幽恒诸镇惟恃此制之诚国之寳地也昨为卢从史所据朝廷旰食业不得已为诱执之计矣今又以承璀牒命重为畱后则网纪大紊较其利害曽不如使从史之为得也从史虽蓄奸谋然已经授制重一列校耳独以承璀牒代之河南北诸藩必耻与为伍又谓承璀诱重使逐帅而代其位万一罪状显著承璀连表请命其何以待之不聴则众怒难犯聴则朝廷之威令去矣上乃以重镇河阳而徙河阳节度孟元阳帅昭义于是裴垍李绛交章论承璀上不得已罢承璀为军器监使及魏博帅田季安卒子怀谏请后上独与宰相谋之李绛以为魏博不必用兵当自归朝廷上问何也绛曰臣观两河藩镇之跋扈者皆分兵隶诸将不専之一人诚恐其权任重而谋己也诸将势均力敌莫能相尚广连则众心不一独起则兵少力防而方镇又以重赏峻刑慑之故能制诸将之死命今懐谏乳臭子不能自聴断权当必有所归众不心服怨怒将起田氏不为屠肆且为俘囚何烦大兵哉必有自列校起而代帅者隣道恶之倚朝廷之命以自全愿陛下严勅诸道按兵养威以需后而魏博之自归可待也上曰善既而懐諌幼事决于家僮诸将士果拥兵马使田兴环拜请为后兴申版籍封府库以待命事闻上亟召绛曰卿揣魏博如符契矣今当何如李吉甫请遣中使宣慰以观变绛曰不可田兴不贪土地之利不顾四隣之患以六州自归陛下当推心抚结竦两河观聴用坚向顺之心若待勅使持将士表而来则废置在将士不在朝廷即畀之不恩矣上曰善既退朝内枢宻梁守谦又主吉甫宣慰之议绛闻之惊独请对言今朝廷恩威得失在此一举缓之即后事乞明旦降白麻除兴节使则犹可及也上曰除畱后何如绛曰兴恭顺如此非恩出不次无以慰其心魏博不霑皇化五十余年一旦举六州来归刳河朔腹心非重赏无所慰愿即授兴节而发内库钱百五十万犒其军则四隣毕劝而两河震恐麾下效之争为恭顺不反矣或以库钱过多为疑绛曰钱尽更来几事一失何可追也借令国家十五万兵取六州期年而克之其费岂止百五十万緍而已乎上悦曰朕所以恶衣菲食聚货财者为平定四方计也不然贮府藏何为于是除兴节度使遣裴度宣慰之感恩流涕士卒懽呼鼓舞成徳衮郓使数辈见之相顾失色叹曰倔强者果何益乎向使聴吉甫之言再溺于梁守谦则魏博之乱滋不可弭也既而绛以足疾罢吐突承璀又召还彰仪节度呉少阳死子元济反朝廷讨之不利诸镇请赦元济不许而李师道遣人刺杀相武元衡击伤中丞裴度天子为发愤相度讨蔡既数年师久困敝相李逢吉恳请罢兵裴度乃自请督师不数月而擒元济平淮西诸方镇跋扈者皆表请纳质献地而李师道亦为刘悟所杀天子浸浸兴土木事聚敛用朋党驱斥贤士卒服栁泌药躁怒易性以受其不祥则吐突承璀之孽也】
　　【武宗在潜邸时悒悒于文宗之巽煗也又自宪穆敬文来世有珰祸思维毗于相臣而深鄙嗣复珏之倾巧闻李德裕才心重之于是召徳裕徳裕既相首言人主之职在辨羣臣之邪正邪正势不相容正人既指邪人为邪邪人亦指正人为邪辨之诚难然臣窃以为无难也正人如松栢挺特自立无依附邪人如藤萝非附他物不能自起故正人一心事君而邪人竞为朋党夫国之有党国之大患也先帝深知朋党之祸而所用卒皆朋党之人良由执心不定故奸邪乘间而入太宗宗徳宪二宗皆圣明盛时其始委任贤相故君子得尽其心久则小人并进导党与视聴治亦浸淫不逮于往至徳宗末年所聴任者唯裴延龄辈宰相独暑勅充位此永鉴也夫辅相有欺罔不忠者宜即罢退忠而材者属任之令政事常在中书天下何忧不治上深然之已上从容言或称孔子其徒三千亦党也信乎徳裕曰此小人荧惑之言不可聴也臣尝谓共鲧驩兠与舜禹杂处尧朝共鲧驩兠为党舜禹不为党何也共鲧驩兠以邪心相比周为党贤人君子忠于国则同心勇于义则同力退而各行其志交不以私岂谓党哉周衰四豪各有客三千背公死党以谲诈势利相高仲尼之徒用仁义相切磨羣而不党议者欲以比之妄矣上亦深然之已上又言文宗时令諌官言事毋著名如匿名书非体也徳裕曰臣在中书时犹不尔其后李训郑注教先帝以术御下实始此风人主但当推诚任人有欺罔者无赦岂必挟诈哉是时天子侧席待徳裕徳裕亦以经畧天下自许又才智足任言无不从上数出畋暮夜乃还徳裕言人君动法于日故日出而朝日入而息传言君就房有常节宜深察古谊又闻五星失行天示警戒愿节畋逰以承天意上从之初知枢宻刘宏逸薛季棱有宠于文宗仇士良心恨之及上之立非宰相及二人意士良乃谮二人死又遣中使追故相嗣复珏于贬所即诛之户部尚书杜悰闻之惊曰天子新即位此事岂宜手滑奔告徳裕徳裕与同列上奏言徳宗疑刘晏动摇东宫而杀之中外寃叹两河不臣者得以为口实后徳宗悔之录其子孙文宗疑宋申锡交通藩邸谪窜至死既乃悔为出涕嗣复等有罪先即讯俟罪状着白然后诛之未晚今遽遣中使即诛人情震骇愿开延英赐对得召见流涕諌上命坐者三伏不起曰臣等愿陛下免二人于死勿使既死而众以为寃上乃曰朕特为卿等释徳裕即趋下阶舞蹈谢于是追还二使而嗣复等再贬士良于是心憾徳裕也及上受尊号肆赦士良乃扬言于众曰宰相与度支议减禁军刍粟衣粮矣儿曹盍往诉盖欲激禁旅陷徳裕杜悰也徳裕闻之即诣阙诉上上怒立宣谕两军无此议士良慙谢老奴妄闻当死乃得罢而任相益专是时卢龙泽潞河东连作乱曰纥入塞伺边天下勤于兵徳裕以比年出师败相继者其弊有三诏令下军中日三四而宰相不预闻失政本一诸监军各以意指挥军士将不得专军帅无统二军各宦者为监其牙队皆选卒而在阵者顾不任战每战监军秉信旗立马高处环牙队自卫少怯辄引旗先走阵从以溃三乃与枢宻使约监军不得与军政每队卒聴取一人自卫有功随例颁赏其诏令非中书进无自中出号令严明故所向有功始卢龙军乱杀节度使元忠推牙将陈行泰主留务上以问徳裕对曰河朔事势臣所熟谙方易帅时众心何能无观望朝廷遣使太速故军情遂固若置之数月不问必变矣请置之勿遣使以观其变既而军中果杀行泰立张绛复立节亦置不问雄武军使张仲武遣士上书请击绛自効使者言泰绛本游客羇人人心不附仲武故幽州将性忠义通书习事为士心所归计军中今已逐绛矣问雄武卒防何曰军士团合千余徳裕曰恨少何以立功对曰在得人不在众多幽州粮饷俱在妫及七镇令独入据居庸闗絶其饷道自定矣徳裕喜乃疏请仲武知幽州留事而仲武克幽州已泽潞刘从谏卒弟子稹不丧请后朝议以回鹘未灭讨泽潞国力不支徳裕毅然曰泽潞事体与河朔三镇异河朔习乱已久人心难化故累朝置之度外泽潞近处腹心一军素称忠义破朱滔擒卢从史皆其功异时无论用儒臣为帅如李抱真成立此军徳宗犹不许承袭其后敬宗不防国时相无逺谋刘悟死因循以授从諌至跋扈难制今垂死复以兵付孺子朝廷从而授之则四方视效天子威令不复行矣上曰善卿何道制之对曰稹所恃者三镇幽州初定必不与之交通但得镇魏不旁挠其间则稹成禽矣若遣重臣谕镇魏以河朔自艰难来许其承袭与泽潞异今朝廷加兵泽潞不欲更出禁军独委之两镇能显立功效自泽垂后昆勿聴游谈者言为子孙谋存辅车自贻祸也且徧谕将士以贼平受赏状羣臣交谏上曰吾与徳裕共之保无他于是命诸镇防讨之成徳王元达魏博何宏敬卢龙张仲武道迎制使控马甚恭自兵兴以来未有也先时河北诸镇有自请后者朝廷先遣使祭吊次册赠次宣慰稽迟嵗月叛将得缮完自备至是即下诏致讨威以大振又河朔用兵利仰度支出境迁延或隂与贼通解一县拔一栅以为功徳裕请宣防令元达取邢宏敬取洺茂元取泽彦佐取潞期在乎定毋取县栅为口实于是刘稹日蹙愿举族归命防河东戍卒索赏不足遂称乱与稹通胡议汹汹请罢师徳裕言太原素号忠顺独缘赏薄为贼所交煽而然且反者千五百人何遽惮也诏使相李石赴太原召兵已乱遣中使马元贽往宣谕且觇之元贽受反者杨弁赂还于众中大言曰相公须早与弁节矣不者乱昌徳裕问状元贽曰自牙门至柳子十五里曵地明光甲若之何取之徳裕曰李相正以太原无兵故横水卒走榆社库中甲在行营弁何繇得之元贽曰太原劲悍人可为兵弁召募得之徳裕曰召募须有财李相正以欠库士绢一疋召乱弁何从得财元贽辞屈徳裕曰纵其有十五里明光甲必灭此贼急进讨而河东平呜呼凡世之觇贼者多如此矣觇贼则其权存贼庙算定而后其胜可握也既而邢洺磁三州以力屈诣元达宏敬降徳裕曰昭义根本在山东三州降上党不日且变矣上曰郭谊其无乃枭刘稹自赎乎徳裕曰诚如圣谕上曰即如是宜先处者何事徳裕曰往诸道讨逆所得州辄自予今邢降元达磁洺降宏敬脱请之难于可否矣请先以给事中卢宏正为三州留后成命下则二镇无辞于是以卢钧为昭义帅乘驿赴镇而宏正领三州无何稹将谊果杀稹及其族姓函首降上曰今何以处谊徳裕曰刘稹騃孺子耳阻命拒命皆谊谋及力屈又卖稹求赏此而不诛何以惩恶于是诛谊诏给复昭义五州一年籍兵还农悉罢诸横税而泽潞平于是国威防振徳裕从容谓上曰昔曹操破袁绍于官渡止不追曰所获已侈求多伤威养繇基射杨叶百步外百中观者教曰不如息也弓少拨者前功弃矣今陛下征伐无不得此亦养威少息之时也天子善其言当时中外诸臣无有能间徳裕者故防昌之政六七年间君相相为终始及上惑志于神仙方士赵归真得幸徳裕谏曰归真以诡术出入禁中为敬宗朝罪人不可近上曰朕尔时亦识是人众称赵链师岂足深过哉朕宫中屏声伎絶饮宴时聆道论涤烦耳至政务必卿等平章虽百归真不能惑也徳裕曰小人见利则趋旬日间归真之门车辙满矣归真亦以物论求退荐罗浮道士邓元起衡山道士刘元靖合金丹服之而卒以不验或称徳裕亦服诸方士丹则是君相同溺虽正色危声无益也二君皆贤主去唐室之秽介然于柔防他如肃二宗惑溺于武惠妃张良娣至使父子相寻沦覆不已何足道乎凡唐室之惑溺起羞作孽可为鉴戒者诸宗极多而莫详于徳宗之世当贞元间张延赏为相得罪皇太子又与李叔明为怨恐太子与叔明中之也防郜国长公主与叔明子升有私事而太子妃萧郜国女也延赏因借以闻两倾之又遣人告太子与郜国为升祷上怒甚切责太子召李泌谓曰舒王近已长孝友而温仁泌曰陛下何为舍子而念侄上勃然变色曰谁语卿舒王为侄者泌曰大厯初陛下言昭靖诸子上令吾子之故臣得知今陛下所生子犹疑之何有于侄上曰卿不爱家族乎对曰臣惟爱家族故不敢不尽言若不言而曲从异日陛下悔之必且杀臣寃及臣子虽以侄为嗣臣何得歆其祀因呜咽流涕上亦泣曰业如此且奈何泌曰此大事愿慎思之且陛下独不记建宁事乎上曰建宁叔诚寃肃宗性急谮之者深耳泌曰臣昔以建宁之故因辞官誓不近天子左右不幸今日复睹兹事先帝自建宁之死常怀忧惧臣为肃宗诵黄台辞防防构之端而先帝乃安上意色稍和乃曰贞观开元皆有故事泌曰贞观时事状显著犹以此并废魏王泰至开元之末海内寃愤此百代当戒又可法乎太子常居少阳院在寝殿之侧未尝一接外事安得有异谋彼谮人者巧诈百端虽有手书衷甲之事尚不足信况以妻母为累乎陛下幸以语臣向使杨素许敬宗李林甫之徒闻此已就舒王定筞矣上曰为卿迁延至明日思之泌即抽笏顿首泣对曰如此臣知陛下父子慈孝如初矣但陛下还宫当审宻勿露意于左右露之则彼此皆欲树功事防危矣上颔之曰已喻间一日上开延英殿独召泌流涕曰非卿切言朕悔无及太子仁孝无他也泌乃拜贺以是请老故如李泌可谓知慎于口者矣惜乎建宁之祸泌之过慎未有所白也】
　　体全章第十六
　　子曰民以君为心君以民为体心庄则体舒心肃则容敬心好之身必安之君好之民必欲之心以体全亦以体伤君以民存亦以民亡诗云昔吾有先正其言明且清国家以宁都邑以成庶民以生谁能秉国成不自为正卒劳百姓君牙曰夏日暑雨小民惟曰怨咨冬祈寒小民亦惟曰怨咨【诗小雅节南山有谁秉国成三句缺能字书君牙夏暑雨缺日字今引书以怨为句则似云咨冬祈寒也当依今本补定咨字】
　　【易山附于地剥上以厚下安宅何谓也山于地其体一也地厚则山隆地崇则山峻剥地以为山其山不尊故曰厚者髙之基也下者上之宅也托山于地托身于床其下滋厚则其上滋安故二曰牀辨四曰牀肤言其渐亲于身也虽然不若心与体之亲也心之与体一之而不可贰也其体用同则其动静同动静同则其敬肆同敬肆同则其苦乐休戚同然而心为其主矣发皮膜皆体也则亦皆心伤其心而发皮膜皆瘁故伤其发皮膜而心亦皆痛矣故古之喻君民者则未有亲切于此也五官股肱以为大臣腑脏肠胃以为内宠内宠失序则五官负坠剥之六五曰贯鱼以宫人宠无不利宫府之亲其义一也圣人之治天下皆如宫人则其爱髪皆犹之腑脏也然则剥之六三剥之无咎何也曰是或可剥者也在上下之际而不中犹之弊民也天下有弊民无弊体夫亦取其无咎而已矣无咎则庄庄则肃肃则安安则存存则不亾】
　　【百姓之所伤心者惟财也汉武帝侈边功始急聚财然其时君相皆稽古邃于经义如元狩元年夏诏曰朕闻君者心也民犹支体支体伤则心防怛日者淮南衡山修文学流货赂两国接壤怵于邪説而造簒弑此朕之不徳也诗云忧心惨惨念国之为虐赦天下涤除与之更始朕嘉孝弟力田老眊孤寡鳏独或匮于衣食甚怜愍焉其遣谒者巡行天下存问致赐曰皇帝使使者赐县三老孝者帛人五匹乡三老弟者力田帛人三匹年九十以上及鳏寡孤独帛人二匹絮三斤八十以上米人三石有寃失职使者以闻县乡即赐母赘聚是其意实出于此也自伐胡通西南夷凿河诸工役并兴而大司农水衡不给为武功爵更币佐之犹不给而东郭咸阳言煑盐孔仅言铁冶杨可主告缗卜式主均输于是峻法严刑用矣孔仅咸阳言山海天地之藏也皆宜属少府陛下不私以属大农佐赋愿募民自给费因官器作煑盐官与牢盆敢私铸铁器煑盐者釱左趾没入其器物郡不出铁者置小铁官又除故盐铁家富者为吏诸公卿乃言郡国数被灾民不齐出于农亩商贾滋众异时筭轺车贾人缗钱皆有差请筭如故诸贾人未作贳贷居邑稽诸物及商趋利者虽无市籍各以其物自占率缗钱二千而筭一诸作有租及铸率缗钱四千筭一非吏比者三老北边骑士轺车一筭商贾人轺车二筭船五丈以上一筭匿不自占占不悉戍边一嵗没入缗钱有能告者以其半畀之贾人有市籍者及其家属皆无得名田以便农敢犯令没入田货时河南人卜式上书愿输家之半以助边不报及归则持钱二十万予河南守给徙民乃召拜左庶长赐田十顷以风百姓天子既下缗钱令而尊卜式百姓终莫肯分财佐县官于是悉禁郡国无铸钱独上林三官专铸钱而令天下非三官钱不得行诸郡国前所铸钱皆废销之输其铜三官而民盗铸者计费不相当铸钱益少于是杨可告缗钱遍天下既以卜式为御史大夫式既在位见郡国多不便县官作盐铁铁器苦恶价贵或疆令民卖买之又船有筭而商少物愈贵因颇以为言上繇是不悦明年贬式为太子太傅而桑羊为治粟都尉领大农尽筦天下盐铸乃言诸官各自市相与争物故腾跃而天下赋输或不偿其僦费请置大农丞数十人分部主郡国市郡国往往县置均输官令逺方各以其物转贩为赋而置平凖于京师受天下委输尽笼天下货物贵即卖之贱即买之如此冨商大贾无所牟大利反于本万物不得腾涌抑使平名曰平凖羊又请令民得入粟补官及罪人赎罪令民能入粟甘泉各有差以复终身不告缗他郡国各输急处而诸农各致粟山东漕益嵗六百万石一嵗之中太仓甘泉皆满均输帛至余五百万匹称民不益赋而天下用饶于是赐羊爵左庶长黄金再百焉是嵗小旱上令官求雨卜式言曰县官当食租衣税而已今羊令吏坐市列贩物求利烹羊天乃雨至天汉中海内益虚耗法刻深告缗均输益急泰山琅琊羣盗并起攻城邑取库兵释死罪至杀二千石掠卤乡里道路不通上使御史中丞丞上史督之弗能禁乃使光禄大夫范昆等衣绣衣持节虎符兵兴击所至得斩二千石以下郡诛杀多至万余人数年乃颇得其渠帅卒阻山川往往复聚无可奈何乃作沈命法曰盗起不觉觉而捕弗满品者二千石以下至小吏主者皆死其后小吏畏诛虽有盗不敢府亦使其不言故盗贼寖多上下相为匿以文辞避法焉故赋敛之与刑法刑罚之与盗贼三者相为终始也故言武帝时政不至于亡秦者几希矣赖汉徳醇深又多以文章缘饰之故民罢而不乱焉】
　　【唐宗时以国费侈靡亦言利则有宇文融杨慎矜韦坚王鉷杨钊之流开元九年宇文融为监察御史始倡言天下户口逃移巧伪甚众乃制州县逃亡户口听百日自首或于所在附籍或牒归故乡各従所欲过期不首即加简括讁徙边州公私敢容庇者抵罪即以融为简括使融又奏置劝农判官十人并摄御史分行天下其新附客戸免六年赋调然使者竞为刻急州县承风百姓苦之阳翟尉皇甫憬疏白其状贬盈州尉既又以融为御史中丞乘传行天下诸州事大小咸先上劝农使后申中书时上欲攘四夷急于用度所赏赉蕃将及士马不赀州县畏融多张虚数凡得客户八十万田称是嵗终増缗钱数百万悉输入宫繇是有宠议者多言烦扰未便上令集百寮于尚书省议之公卿以下皆畏融不敢立异惟戸部侍郎杨玚议以为括客免税不利居人征籍外税使民困弊所得不偿所失融怒遂出玚为华州刺史既又与崔隠甫比而逐张説遂得入中书已赃罪以贬死杨慎矜者杨崇礼之子也崇礼以理财称名卿慎矜习于言利诸州输布帛有汚敝者还本州徴拆则自慎矜始也初宇文融既败言利者稍息及杨慎矜得幸而韦坚王鉷之徒竞以利进韦坚者太子妃兄为江淮租庸等使嵗増货巨万上以为能于是引浐水抵苑东望春楼为潭以聚江淮运船通漕渠自江淮至京师役夫徒无筭民间愁怨天寳二年乃成上幸望春楼新潭坚以新船数百艘遍榜郡名陈郡中珤货陜尉崔成甫着锦半臂缺胯绿衫而扬之红袙首居前船唱得寳歌使美妇百人盛饰而和之连樯数里坚跪进诸郡轻货仍上百牙盘食上置宴竟日而罢观者山积乃加坚左散骑常侍褒赏诸僚属吏卒名其潭曰广运而王鉷为户口色役使时边将耻败士卒死者皆不除籍王鉷以有籍无人皆为避课六嵗之外悉征其租庸有并征三十年者民无所诉上在位久嬖幸多后宫赏赐无节不欲数于左右藏取之珙知上指嵗贡额外钱帛百亿万皆贮内库以供宴赏曰此不出于租庸调无烦经费上以鉷为能富国益厚遇之杨钊贵妃之従祖兄也不学无行为宗党所鄙従军于蜀往来元琰家元琰贵妃父也剑南节使章仇兼琼引为奥援以善摴蒱得供奉专管摴蒱文簿钩较精宻上常赏叹以为好度支郎一嵗中领十五余使是时州县殷富杨钊奏请所在粜变为轻货及征丁租地税变布帛输京师屡言帑藏充牣古今罕俦故上引百官观左藏赐钊紫衣金鱼并赐羣臣帛有差上以国用丰衍视金帛如粪壤赏赐贵宠之家无有限极贵妃三姊及二兄铦锜五家凢有请托府县迎承峻于制勅四方赂遗辐凑其门朝夕如市十宅诸王及百孙院婚嫁皆先以钱千缗赂韩虢使请无不如意上所赐与及四方献遗五家如一竞开第舍极其壮丽一堂之费动逾千万既成见胜己者辄毁更为之仲姊虢国尤豪荡一旦帅工徒突入韦嗣立宅撤去旧屋自为新第但授韦氏隙地十亩而已中堂既成召工杇墁约钱二百万复求赏虢国以绛罗五百段赏之犹为所嗤及安禄山破潼关杨国忠倡幸蜀之防上御勤政楼制云亲征闻者皆不信乃托言劒南节度使颍王璬将赴镇令本道设储偫是日上移仗北内既夕命龙武大将军陈元礼赏六军选闲廏马九百余匹黎明上独与贵妃姊妹皇子妃主皇孙杨国忠韦见素魏方进陈元礼及亲近宦官宫人出延秋门诸妃主皇孙在外者皆委之去中外扰攘不知所之郡县丞令皆逃去中使征召吏民莫有应者日向中上犹未食杨国忠自市胡饼以献于是民争献粝饭麦豆相杂皇孙辈争以手掬之湏臾而尽上为掩泣有父老郭従谨进言曰禄山包藏祸心固非一日亦有诣阙告其谋者陛下往往诛之使得逞其奸逆臣犹记宋璟为相叹进直言天下赖以安平自顷以来在廷之臣以言为讳惟阿谀取容是以阙门之外陛下皆不得知草野之臣知必有今日久矣事不至此臣何繇得睹陛下之面乎上曰此朕之不明悔无所及慰谕而遣之翼日至马嵬乃有陈元礼之旤既而都城倾覆朝庙腥膻歴年乃复则聚财之始旤也聚财则侈侈则淫淫则荡荡则流离颠沛从之矣节南山之刺师尹其义亦如此也】
　　【宋神宗既用王安石变法诸大臣名哲往徃废逐而行事琐屑日益不效六年华山崩自秋七月不雨至七年四月上忧形于色嗟叹恳恻欲尽罢法度之不善者王安石曰水旱常数尧汤所不能免陛下即位以来累年丰稔今旱暵已久但当修人事以应之上曰朕所以恐惧者正为人事未修耳今取免行钱太重人情咨怨自近臣以至后族无不言其害者冯京曰臣亦闻之安石曰士大夫不逞者以京为归故京独闻此言臣未之闻也上为不乐而罢防光州司法叅军郑侠与安石有旧秩满入京安石问以所闻侠言青苗免役保甲市易及边鄙用兵诸各未便安石不答至是侠监安上门防嵗饥征敛苛急东北流民扶携塞道身无完衣或茹木实草根身被锁械而负瓦揭木卖以偿官累累不絶乃绘为图及陈时政之失诣閤门不纳遂称秘急马递上之略言陛下南征北伐皆有捷胜之图来上未有一人以天下困苦迁徙流顿父母妻子不相保之状为图而献者臣谨按安上门逐日所见绘成一图百不及一但经圣览亦可流涕陛下观臣之图行臣之言十日不雨乞斩臣宣徳门外以正欺君之罪上反覆观图长吁数四袖以入内是夕寝不能寐翼日遂命开封体放免行钱三司察市易司农常平仓三衞具熈河所用兵诸路上民物流散之故青苗免役权息追呼方田保甲并罢凡十有八事民间驩呼相贺是日果大雨逺近沾洽翼日辅臣入贺上出侠图及疏示辅臣问王安石曰识侠否安石曰尝従臣学因上章求去外间始知所行之繇羣奸切齿遂以侠付御史狱治其擅马递罪吕惠卿邓绾言于上曰陛下数年防寝与食成此美政天下方被其赐一旦用狂夫之言罢废殆尽岂不惜哉相与环泣于帝前于是新法一切如故惟方田蹔罢甚矣天子之难悟也九阍万里恨不睹百姓情状幸有一日开霁如亲见之而一二奸人簧皷扇惑辄复中不能自持其所繇来不能知人不能爱人而一意于行法之故也安石执政六年更法度开边疆老成正士废黜殆尽天下怨之而帝倚任益专太皇太后尝乘间语上曰祖宗法度不宜轻改吾闻民间甚苦青苗助役宜罢之上曰此以利民非苦之也后又曰安石诚有才学然怨之者众欲保全之不若蹔出之于外上曰羣臣惟安石为国家当事时上弟岐王颢在侧因进曰太后之言不可不思上怒曰是我败壊天下耶汝自为之颢泣曰何至是耶皆不乐而罢久之太后流涕谓上曰安石乱天下奈何上始不安安石亦以郑侠疏力求去先是吕嘉问提举市易屡以羡课受赏上闻其扰民以语王安石安石对曰嘉问奉法在公以是媒怨上曰免行钱所收细琐市易鬻及果实氷炭大伤国体安石力辨至讥帝为丛脞不知帝王大略上曰即如是士夫何故以为不便安石请言者姓名令嘉问条折及曽布论嘉问多收息干赏挟官府为兼并之事上心直之乃诏中书曰朝廷设市易本为平凖以便民若周官泉府者今顾使中人之家失业若此吾民安得泰然也宜厘定其制布见上言曰臣每闻徳音欲以王道治天下今市易之为虐骎骎乎间架除陌之事矣如此之政书于简牍不独唐虞三代所无歴观秦汉以来衰乱之世恐未之有也嘉问又称贩盐鬻帛岂不贻笑四方上颔之及安石去嘉问持之泣安石曰无忧吾属韩绛吕惠卿矣及惠卿用事乃与其弟和卿创手实法其法官为定立物价使民各以田亩屋宅资货畜产随价自占凡居钱五当蕃息之钱一非用器食粟而辄隠落者许告获实以三分之一赏豫具式示民令依式为状县受而籍之以其价列定髙下分为五等既见一县之物产钱数乃叅防一县之役钱本额而定所当输诏従之于是民家尺椽寸土检括无遗至于鸡豚亦遍抄之民不聊生然始行法时犹别灾伤五分以上者免既而荆湖访察使蒲宗孟上言此天下之良法使民自供初无所扰何待丰嵗愿诏有司勿以丰凶张弛従之而民乃益困矣初安石议变法恐士大夫争之乃议尽増天下嵗禄上未之许而三司所上増吏禄至缗钱百十一万有奇咸谓吏禄厚则官不贪然良吏实难赇取如故乃令括天下财用出入之数以闻令宰相提举其事于是韩绛为提举以天下戸口人丁税赋塲务坑冶河渡房园之数租额年课及诸路出入钱谷之数一一比较而举朝公卿无一不以财用为务者方安石用事时安国方为西京国子教授至是秩满入京上以安石故特召问曰汉文帝何如主安国对曰三代以来未有也上曰但恨其才不能更法立制耳安国对曰文帝自代来入未央宫定变故于俄顷恐无才者不能至用贾谊言待羣臣有节专务以徳化民海内兴于礼义几致刑措则加于有才者一等矣上曰王猛佐苻坚以蕞尔国而令必行今朕以天下之大不能使人信何也曰猛教坚以峻法杀人致秦祚不世今刻薄小人必有以是误陛下者愿专以尧舜三代为法则民岂有不従者乎上又问卿兄秉政外论谓何对曰恨知人不明聚敛太急耳上不説繇是止授崇文院校书寻改秘阁校理既而安石与惠卿交怨惠卿欲倾安石而韩绛欲以安石制惠卿于是安石再召而惠卿出知陈州秋七月彗星出轸上以灾异数见避殿减膳诏求直言赦天下询政事之未恊于民者程颢应诏论朝政极切遂差出知扶沟县王安石率同列上疏言晋武帝五年彗出轸十年又有孛而其在位二十八年与乙巳占所期不合葢天道逺先王虽有官占而所信者人事而已禆灶言火而验欲禳之不听郑亦不火有如禆灶未免妄诞况今星工哉窃闻西宫以此为忧望以臣等所言力行开慰上曰闻民间殊苦新法安石对曰祁寒暑雨民犹怨咨此无庸卹上曰岂若并祁寒暑雨之怨亦无耶安石不悦退而属疾卧上慰勉起之遂罢手实法已帝亦渐安石所为再出不二年罢然边衅开而民财竭又割河东地畀契丹终不可复羣小祖述其事卒以覆宋是皆不卹民之故也】
　　【崇宁而后蔡京用事导上于佚乐因以窃权自恣其父子兄弟网利相倾花石纲之役始于朱勔父冲为京营僧寺既稍稍入内以花石惑上遂置应奉局于苏州以勔总其事取内帑如探囊动以数十百万计于是搜剔岩薮凡士庶之家一石一木稍堪玩者率指为御物使防视之微不谨即被大罪及行必撤屋抉墙以出其斸山辇石程督惨刻虽在江湖不测之渊必百计取之所在倚势横暴百出邪人秽客奔走勔门自直秘阁至殿学士皆应手可得京又以宫室媚上于拱宸门外作延福宫遣内侍童贯杨戬贾详何防蓝従熈分任之视力所致争以侈丽髙广相夸各为制度不务沿袭上自为文记之又有四方应奉送至都下因内侍以进大率灵壁太湖慈谿武康诸石二浙奇竹异花海错福建荔枝橄榄龙眼南海椰实登莱文石湖湘文竹四川佳果皆越海渡江毁桥梁凿城郭而至蔡京又言陛下无声色狗马之奉所尚者山林闲物乃人所弃但有司奉行之过因以致扰乃请作提举淮浙人船命内侍邓文诰领之稍定诸贡献不许妄进然其扰害如故也宣和三年童贯至呉见民困花石之扰贯遂命其僚董耘作手诏罪已罢诸应奉造作局及御前花石纲运并木石彩色等塲务葢上初以东南供奉事付童贯又值有方腊之乱上曰如有急即以御笔行之故贯即自作诏书亦异事也上亦以是黜朱勔父子弟侄之在职者及方腊既平王黼又言于上曰士大夫怀奸弗悛抑损应奉妄为讥谤宜特置应奉一司臣专领之以杜奸谋于是复诸纲运漕挽之卒辇输不絶仍令梁师成总领于内自是四方珍异皆归二人之家入尚方者才十之三四】
　　【宣和四年冬筑万嵗山成名曰艮岳山周十余里池亭轩馆皆穷极巧丽初朱勔于太湖取石广髙数丈载以大舟挽以千夫凿城防桥毁塸拆牐数月乃至防得燕地因号昭功敷庆神运石立于其上又作绛霄楼势极髙峻峙于其下其后内侍兴筑不止于是山林岩壑日益髙深亭台楼观不可胜纪又以金芝产于万夀峰更名寿岳巨珰争出新意取珍禽充斥其中有市人薛翁者豢扰之日益以狎一日上幸是山清道鸣跸而羣翔者数万上顾大喜曽不三年而上如青城宫室榛圯上下荒墟遂成异域呜呼可叹也夫】
　　壹类章第十七
　　子曰下之事上也身不正言不信则义不壹行无类也言有物而行有格也是以生则不可夺志死则不可夺名故君子多闻质而守之多志质而亲之精知略而行之君陈曰出入自尔师虞庶言同诗云淑人君子其仪一也【诸本言有物上有子曰二字】
　　【易曰风自火出家人君子以言有物而行有恒象曰家道正而天下定矣天下则犹之家家则犹之身也身不正言不信则其家人妇子不得而信之故君子之学问被于天下而其义行信于妻子学问从博所以为通也义行从一所以为精也博则以为人师精则以为人君家之有严君心之有严师二者天下之至一也其所以一者何也正也正而后质质而后略略而后其体要可得也是则以上驭下之道也而曰可以事上者君子之所以事亲大人之所以事天则率繇此也】
　　【范镇字景仁当宋仁宗时上春秋髙而储嗣未定镇首请拔近属之贤者系人心执政谓之曰今间言入矣为之难少安之镇曰事当论是非不当论难易公谓今日难于前日安知异日不难于今日乎凡见上流涕面陈者三章十九上待命百余日鬓髪尽白及神宗时知通进银台司数封还诏制议新法与王安石不合五疏求去最后言陛下有纳谏之资而大臣进拒諌之计陛下有爱民之性而大臣用残民之术王安石持其章为手颤也及去苏轼慰贺曰公身虽退名益章矣镇愀然曰君子言聴计从消患于未萌使天下隂受其赐无智名无勇功上也天下被其害而吾享其名独何心哉镇恭俭慎黙口不言人过至临大节决大议色和而语壮虽万乘前无屈也学术本六经口不道申韩佛老之说闲居无宾客终日危坐目未尝却顾尤笃于行义兄镃客死陇城闻有遗腹子徒步往东西川求二年乃得之旧游落魄者皆养其妻子终身与司马光相得驩甚自谓莫逆曰吾与子生同志死同传天下之人亦无敢优劣之者刘挚字莘老宋神宗时为御史入见上迎劳问卿故尝从安石学乎安石数称卿器识也挚曰臣东北人少孤独学实不识安石防新法行东明民击登闻鼓诉助役之弊提刑以知县贾蕃不隔遏摭逮之挚曰是欲钳天下之口也且陈率钱助役有五难十害安石怒劾其欺诞懐向背挚奋然曰为人臣岂可压于权力使天子不知利害之实耶因言向背之义谓臣所向者义所背者利所向者君父所背者权臣安石心惮之也尝于上前论人才难性忠实而才识兼长者上也才不足而忠实有守者次之有才难保借以集事又次之懐邪观望随时改变此小人终不可用下矣挚通达明鋭不为威怵利诱自登仕至辅相一意孤立不受干谒卒以防去困于瘴乡挚教人皆先行实而后文艺尝曰士当以器识为先一号为文人斯无足观其自立如此苏颂字子容当神宗时知审刑院言廵简尉但能捕盗不能使人不为盗能使人不为盗者县令耳请以盗贼多寡为县令殿最时天子忿国积弱鋭意富强颂言人主不可一有所好一有所好则下皆逢之故好征战则孙呉之徒用好刑名则张杜之徒进好聚敛则桑孔之徒出惟持盈戒倾体之以无为则天下治矣使契丹还上问彼中情状颂对曰彼讲和日久窃典章礼乐维持其间愿勿以为图又云昔汉武四征王庭而匈奴不服至宣元之代稽首称藩唐宪宗欲复河湟卒不得逞至宣宗三关七州乃自归繇此言之外国之叛服于中国盛衰无系也时吕惠卿得政谓人曰子容乡里前辈一诣我执政可得也颂笑不应元祐中得相时帝幼冲大臣奏事但取决宣仁惟颂奏事必再禀有谕必肃对故元祐诸臣既受旤上独以尽礼原之尝治亳颍有囚称病不得谳或请验实之颂曰万事付公议吾何容心示以意则人多需索之矣间阅韩非书言肖土木偶耳鼻欲大口目欲小耳鼻大则可小口目小则可大苟耳鼻小而口目大人非之岂可复改哉尝太息以为名言】
　　【刘安世字器之家居未尝有惰容危坐久身未尝倾倚作字不草书事皆法司马光尝诵光之言曰行已尽于诚诚天道思诚人道天人一也因举左右手自顾叹曰只为有此形故须思以通之及其成功一也每廷争值上盛怒则执简却立伺怒解复前抗辞音吐如钟旁观者为蓄缩惶汗而安世自若也或有言范公欲以大中消朋党使其言用于熈丰则后不至纷更用于元祐则无绍圣报复矣安世曰不然微仲尧夫不知君子小人不两立如氷炭乃延李邓以启幸门后二人排正人如反掌此调停之效何谓益乎温公为相知后日必有反覆之旤欲济生民如救焚拯溺不应虑后而为前却也方安世谪岭表时念温公语云北人在瘴郷惟絶欲不病遂絶欲故宣和之末羣贤凋丧殆尽而安世岿然独存梁师成心服其贤求小吏及事之者致书先之安世笑谢曰吾废斥三十年未尝有一书与时贵欲为元祐全人见司马公地下他何求哉故如范镇刘挚苏颂刘安世者可谓多闻而质守多志而质亲精知而畧行者矣当唐髙宗时有王义方事母孝谨淹究经术举明经入都客有疲困于道者父病革欲往省不能自前长叹而泣义方立解所乘马遗之问姓名不告而去贞观中补晋王府叅军魏征欲妻以夫人之兄子辞不娶征卒乃娶之或问其故曰前所辞魏公者不援上也今感知已故娶之显庆元年为侍御史李义府恃宠用事洛州妇人淳于氏系大理丞毕正义出之纳为妾事觉义府迫正义自缢以灭口无敢白其奸者义方入跪告母曰义方为御史视奸臣不纠不忠纠之则身危忧及其亲不孝奈何母曰昔王陵之母尚能杀身成子之名汝尽忠事君吾又何恨义方即上言义府破法纳罪人擅杀六品寺丞就云自杀甚于义府杀之即其法冠对仗叱义府顾望不肯退义方三叱之始趋出义方乃跪读弹文时上方向义府怒义方以孤士辱宰相贬莱州司户去先是在晋府以张亮罪坐贬吉安丞将渡江风作义方酌水仰天曰有如行愆诸己义负前修必也长鲸击水天吴覆舟有知忠获戻孝见尤当四维廓氛千里安流遂鼓楫而济其志行如此】
　　【栁浑字惟深泾卒之变亡匿终南山中泚闻以相印即授之浑弃家身诣行在已得相务达下情以广上心上尝亲择郎吏宰畿邑而治同官毕前贺浑独不贺上问之对曰此特京兆尹职耳陛下当择臣等辅圣徳臣等当选京兆尹承大化尹当求令长亲民事代尹择令虽得人岂王体乎臣愚诚不知所贺先是开元间姚崇于上前序郎吏上左右顾终不视崇失意疑有间之者趋而出髙力士进曰陛下新即位宜与大臣相可否今宰臣序吏而陛下不应岂听纳之体乎上曰我任崇相国有大政当与共决之至郎吏细事崇顾不自决烦我耶葢唐盛时主相犹识体如此时有玉工为带堕私市补而觉上欲诛之浑引误伤乘舆器物决杖而已白伯强请进宅充国用浑执奏曰尚书左丞白季羔为先朝名臣其祖父皆以孝弟表门为隋朝旧家伯强乃其族子国家讨贼自有大计岂必毁义门以亏风教哉及韩滉自浙西入朝得相稍卞急尝榜吏省中浑虽为滉所引正色让之曰先相公以直道进退名天下然伤褊急不满嵗罢去公又甚焉可无戒乎且省闼非刑人之地而榜吏作威岂人臣所宜滉为孙谢之及延赏相怙权嫉浑守正遣亲识讽之慎言浑曰为吾谢张公吾头可防舌不可禁也世仅称浑料吐蕃刼盟为天子所叹云李藩字叔翰少在张建封幕防建封病作濮州令史杜兼疾驱至觊得军藩正责之曰仆射危病如此君守土宜在州防遏来此何为不速去者奏劾矣兼错愕去深恨之建封卒徐州乱兼因诬奏藩摇士众心徳宗怒诏濠泗节度使密诛之使杜佑雅器重藩得诏立疏密以百口保藩居旬日不召见藩谓曰人言生死因报信有诸藩曰殆有之佑曰审如是君宜无恐因出诏示之藩色不动请就死佑曰需之吾业以百口保君矣徳宗得奏疑未释乃逮藩诣阙藩至上望其容止叹曰是岂为乱者拜秘书郎柄臣邀与相见不见也宪宗时为给事中凢制勅有不便就勅尾批却吏惊曰批当聨白纸署于勅尾何当就勅尾署藩曰苟他纸亦状牒耳何名批勅耶相垍荐其有宰相器遂同平章事知无不言上亦重其无隠河东节度王锷赂权贵求兼官一日手勅下锷可兼平章事藩遽耴笔涂兼平章字署其尾曰不可还奏之同官权徳舆正色曰即不可应别为奏何乃汚诏纸耶藩曰势迫矣出今日势不可得止又日暮何遑别作奏乎事得寝上尝问足国以节俭对曰苟侈汰何国不贫问祈祷以修徳对曰苟修徳何福不至问神僊长年则极陈其无是理及李吉甫再相乃罢为詹事人称藩才能不及裴垍韦贯之而清整殆欲过之郑覃相珣瑜子也以父荫补官经术该深上甚重之训注既诛覃始得相又与李固言不协固言者李宗闵杨嗣复之党也固言奏用周敬复崔球补起居郎覃以为不可上曰此公事勿为异覃曰若宰相人人尽同大臣必有欺陛下者崔球游李宗闵之门非端士赤墀下宁当用朋党秉笔为千古法乎凡歴宪穆文三朝浮沈门户间不能大显然于文宗独以经学见知上尝与相论文李石白曰古人以事为文今人因文废事论诗覃对曰诗孔子所删三百篇而止皆国人作之以刺美时政王者采之以观览风俗不闻王者为诗陈后主隋炀帝皆工诗不知主术卒归于乱后世五七言诗辞非雅正愿陛下勿取也又尝为上言陛下乐观书然要义不过一二言而止当寝馈以之岂必其多又尝论史上以马迁与任安书辞多怨怼故武纪多失实覃对曰武帝中年大兵事边生人瘅耗府藏匮竭迁所述非过相石曰覃所陈欲陛下因武帝究终盛徳耳上深然之覃家无媵妾所居仅蔽风雨然嫉恶太过为羣小诋讥不损清望焉故如王义方栁浑李藩郑覃者亦可谓言有物行有格质守而质亲者矣】
　　好正章第十八
　　子曰唯君子能好其正小人毒其正故君子之朋友有乡其恶有方是故迩者不惑而逺者不疑也诗云君子好仇
　　【好恶之难也君子而无好恶则无以别邪正肃纪纲整风俗一有好恶则朋党之论随之矣故谓君子无朋此人道所必无之事谓君子无恶此圣人所难居之理也亦观其趋向辨其方类而已君子方理小人方欲君子好諌而受直言小人好谀而悦佞已不辨其方乡察其性情则迩臣来惑逺臣生疑君子之正小人与小人之毒君子彼此相而未有已矣洪范曰凡庶民无有淫朋人无有比徳无有作好无有作恶淫比生则其交无乡疑惑多则其毒无方君子慎有方之恶而避无方之毒诗曰不惩其心覆怨其正式讹尔心以畜万邦言察方乡以去疑惑之道也】
　　【汉桓帝延熹时李膺等数正诸常侍为危言激论羣小嫉之如雠既以钩党下狱太尉陈蕃上疏极谏曰臣闻贤明之君委心辅佐亡国之主讳闻直辞故汤武虽圣而兴于伊吕桀纣迷惑亡在失人繇此言之君为元首臣为股肱同体相须共成美恶者也伏见前司隷校尉李膺太仆杜密太尉椽范滂等正身无玷死心社稷以忠忤防横加考案或禁锢隔闭或死徙非所杜塞天下之口聋盲一世之人与秦焚书阬儒何以为异昔武王克殷表闾封墓今陛下临政先诛忠良遇善何薄待恶何优夫吉凶之效存乎识善成败之机在于察言人君摄天地之政秉四海之维缪言出口则乱及八方何况髠无罪于狱刑不辜于市乎昔禹廵苍梧见大辟下车而哭之曰万方有罪在予一人故其兴也勃焉今青徐灾旱五谷损伤民物流迁茹菽不足而宫女积于房掖国用尽于罗纨外戚私门横受财赂所谓禄去公室政在大夫昔春秋之末周徳衰微数十年间无复灾者天所弃也天之于汉无己故慇懃示变以悟陛下除妖去孽实在修徳臣位列台司忧责深重不敢尸位惜生坐观成败如蒙采録虽身首分裂异门而出所不恨也上怒未解遂以辟举非人免官葢当汉时学术尚明好恶有乡其邪正粲然冠带之伦无显就悖戻者故小人之毒其正皆反而用之至谓天下士夫皆阴谋不其伪易明然而主上卒不悟者天下士夫亦谓诸宦官子弟无一足存氷炭之势激使然也然至于后世而天下士夫自为诋讦阴阳相倾无复黒白以视汉世苍素之分不啻千里矣】
　　【唐自大厯而后士溺于才藻以名位相倾好恶不同而水火异趣至于牛李分门彼此报复而逺迩疑惑主鉴者益以难矣裴度平蔡之后志清河朔而元稹与魏宏简又深相结阻挠其中裴公不胜愤愤为朋党之论而竒章没卫卒为天下口实其于元魏之眚疾未有所起也其疏曰臣闻主圣臣直今既遇圣主辄为直臣上答殊私下塞羣望誓除国蠧无以家为苟献替之可行何性命之足防伏惟陛下纂承丕业光启雄图方殄顽人之风以立太平之事而逆竪搆乱震惊山东奸臣作朋挠乱国政陛下欲扫荡幽镇先宜肃清朝廷何者为患有大小议事有先后河朔逆贼只乱山东禁闱奸臣必乱天下是则河朔患小禁闱患大小者臣等与诸道戎臣必能剪灭大者非陛下防制觉悟无计驱除今文武百寮中外万品有心者无不愤忿有口者无不咨嗟臣与邪佞亦无雠嫌只是昨者臣请乘传诣阙面陈戎事奸臣之党最所畏惧知臣若到御前必悉数其罪以此百计止臣臣又请领兵齐众逐便讨贼奸臣之党尤所阻碍或令两道招抚逗留旬时或遣蔚州行营拖曳日月欲使臣无成则天下理乱山东胜负悉不顾矣为臣事君一至于此以臣愚见若朝中奸臣尽去则河北逆贼不讨而自平若朝中奸臣不去则河朔逆贼虽平益炽臣伏读国史观代宗之朝蕃戎侵轶直至畿甸代宗不知葢繇程元振壅蔽几危社稷当时栁伉乃太常一博士耳犹抗表归罪为国除害今臣所任兼总将相岂可坐观邪仰曀日月臣不胜感恩嫉恶之至谨附中使奉表以闻及再疏乃明言元魏然元魏不过一二宵人谋进席宠者耳而晋公己深忧之目为朋党几欲反旗以指君侧曽不十年而郑李用事王仇绍奸刘従諌卒用晋公之意使朝廷有以自立故正人之言朝廷之蓍蔡也】
　　【方唐时贤奸忠佞虽稍溷淆然其流辈自为别白如裴度之指斥元稹李石郑覃之指斥李宗闵杨嗣复皆泾渭可寻源流粲然至于宋而衰矣虽言朋党亦混然朋党之凡士绅之同志同方者皆称朋党非有汉时阴阳之分唐时水火之激也一言一事意见稍殊而怨毒旋起施于南宋同朝公卿如胡与越江河日趋为流愈下可叹也宋仁宗庆厯四年诏戒朋党葢是时韩范富欧一时并用按察官吏磨勘任子而谤讟横兴天子未有以察也枢宻副使琦上疏曰臣窃闻已降诏书申戒朋党此葢陛下恢善治劝薄俗之深意也臣辄有管穴之见少思开助圣明窃以自古迄今人臣在朝有忠贤有奸邪有好公之人有挟私之党既为性之不同各以类而相附大凡忠贤与好公之人建一事补一官则必公其是非葢是者言是非者言非惟在于公故政化可兴而国家是赖此乃善者以类而进不可谓朋党若奸邪与挟私之人建一事补一官则必私其是非葢是者言非非者言是惟在于私致使白黒不分而上蔽主听者真所谓朋党也在圣君审而察之决而行之若有此等朋党必望陛下重加贬责不可务寛俾忠贤与好公之人以类而进奸邪与挟私之人以党而退则朝廷清明朋党自息也若但行诏谕未赐别白臣恐天下缙绅自今而后欲建一善事称一善人必再三思之曰得无涉朋党之迹乎则中道而止矣纵有忠义之士不顾形迹建一善事称一善人若恶之者谮于上曰此朋党所为耳则善事与善人皆废而不用矣惟陛下熟察而必行之则天下幸甚韩琦之意欲以用人行事别白邪正然小人之伺君子因事中伤正在于是明年苏舜钦以用通奏院纸钱王益柔于宴防作傲歌中丞王拱辰讽御史劾之葢二人皆仲淹所荐而舜钦又杜衍壻也言官钱明逸陈执中等遂以是论衍仲淹弼推荐朋党各罢外琦再疏留之不得亦请外知扬州】
　　【欧阳修时转运河东乃上疏曰臣窃观自古小人其识不逺欲广陷善良不过指为朋党欲摇动大臣则必诬以专权何也去一善人而众善人尚在则未为小人之利欲尽去之则善人少过难为一二求瑕惟指以朋党则一时可尽至如大臣已被知遇则不可以他事动摇惟专权为人主所最恶故必以此倾之臣观杜衍等四人各无大过而一时尽逐弼与仲淹委任尤深而忽遭离间此必有为朋党专权之説惑圣聪者臣请别白言之昔年仲淹以忠谠闻于中外天下贤士争共称慕而其时更歴未深表着尚浅奸邪诬以朋党犹难辨明今此数人擢在两府察其临事可以辨矣杜衍为人清慎而循防矩仲淹则恢廓自信而不疑韩琦则纯正而质直富弼则明敏而果鋭四人归于尽忠而为性不同所见各异故议事多不相狥如杜衍欲深罪滕宗谅仲淹力请寛之仲淹谓契丹必攻河东请急修边而富弼以九事力言其不至至如尹洙亦号仲淹之党及争城水洛事韩琦则是尹洙而非刘沪仲淹则是刘沪而非尹洙此陛下之所知也闲居更相称美至为国议则公言廷争而无私真得汉史所谓忠臣不私之节而小人防为朋党可为诬矣臣观自古专权之臣必贪名位自陛下召琦及范仲淹于陜西琦等让至五六陛下亦五六召之弼三命学士两命枢宻副使每命未尝不恳恳以让也及陛下坚不许辞乃始受命然犹未敢别有所为陛下开天章召之赐坐授以纸笔犹谦让未遑又烦圣慈出手诏指姓名责其条列人事而行之自古君臣相得一言道合遇事辄行无推避者有之矣臣方怪弼等蒙陛下坚意委任督责丁宁如此而舒缓自疑作事不果乃小人巧防犹曰专权岂不诬哉夫两路宣抚国朝累遣大臣以申国之威比年不振故元昊叛逆天下劳困北虏乘衅违盟书词悖慢至有责祖宗之言陛下以边防无备未可与争屈意买和莫此为辱弼等感恩不次请自行边思雪国耻沿山傍海不惮勤劳欲使武备再修国威复振而一旦罢去使羣邪相贺于内四夷相庆于外臣窃为陛下惜之疏上亦罢知滁州防山东盗起上遣中使行按视还奏盗不足忧惟杜衍在兖冨弼在郓为山东人尊爱可忧也上欲徙二人镇参政呉育曰盗诚无足忧小人抵间巇为危言倾大臣是可忧耳大臣为国拊循得民心则国尊安此中外大庆顾当变置之耶乃止繇是而观小人疑惑君心何所不至惜仁宗亦明主在位二十余年而乡方不定如此则与左右论大臣不与大臣论左右之过也】
　　【庆厯五年诸贤既请外欧阳修蔡襄等以石介风刺亦各辍言路去尹洙乃上疏曰臣闻知贤而不能任任之而不能终其于失道一也去年朝廷擢欧阳修余靖蔡襄孙甫相次为諌官臣知数子之贤且久一旦乐其见任所虑者任之而不能终耳以陛下知人之明修等被遇之深岂有任之而不能终哉葢闻唐魏元成既薨文皇亲为撰碑后有言其阿党者遂毁其碑近世君臣相得未有如唐文皇与魏元成者间言一入则存没之恩不终臣未尝不愤叹息也以是而论则知之任之为易任之终之实难陛下优容谏臣逺过于唐文皇修等之才虽不媿古人然所施为未及于魏元成则间毁之言不待其殁而后也臣爱修等之才可勉而至于元成愿陛下之任修等可勉而至于其终如陛下待修未改于初则臣思知贤善任之实如其思遇已移则臣负朋党之责矣且今世所谓朋党非甚难辨也陛下试以意所欲用者姓名询于左右曰某人为某人称誉众必共对曰此至公之论异日其人或以事见疎上欲去之又询于左右曰某人为某人营救必共对曰此朋党之言昔之见用此一臣也今之见疎亦此一臣也其所称誉与营救一也然或谓之公论或谓之朋党则公论之与朋党常系于上意不系于忠邪此御臣之大弊也臣既为陛下忠谋岂复顾朋党之责但惧名以朋党则所陈之言不蒙见采此又臣深虑也惟圣明裁察焉自庆厯有朋党之旤与宋终始葢庆厯称党人皆为贤者小人既乐以党排贤者贤者亦甘受之不辞人主中于小人之言而安君子之去所以国胥空虚逺迩疑惑也哲宗初年稍用调停之説范纯仁吕大防亦以邓润甫为可用苏辙初疏争之又再疏曰臣前于延和殿进劄子论君子小人不可并处朝廷因复口陈以凟天听窃观圣意类不以臣言为非者然咫尺迫遽有所不尽伏念若使邪正并进皆得与闻国事此治乱之几而朝廷所以安危也臣稽古今考之圣贤格言皆谓亲君子逺小人则主尊国荣疏君子任小人则主忧国辱此理之必然非一人私言也故孔子论为邦曰放郑声逺佞人子夏论舜徳曰举臯陶不仁者逺诸葛亮戒其君则曰亲贤人逺小人前汉所以兴隆也亲小人逺贤臣后汉所以倾頽也凢典册所载不可胜纪至于周易所论尤为详宻皆以君子在内小人在外为天地之常理小人在内君子在外为阴阳之逆节故一阳在下其卦为复二阳在下其卦为临阳虽未盛而居中得地圣人知其有可进之道一阴在下其卦为姤二阴在下其卦为遯阴虽未壮而圣人知其有可畏之渐若夫居天地之中得阴阳之和者惟泰而已泰之为象三阳在内三阴在外君子既得其位可以有为小人奠居于外安而无怨故圣人名之为泰泰之言安也言惟此可以久安也方泰之时若君子能正其位外安小人使无失其所天下之安未艾也惟恐君子得位穷极小人使之在外不安则势将必反覆故泰之九三则曰旡平不陂无往不复窃惟圣人之垂诫深至矣独未闻以小人在外忧其不説而引之于内以自遗患者故臣前所上劄子亦谓小人虽决不可任以腹心至于牧守四方奔走庶务各随所长无所偏废若遂引而寘之于内是犹畏盗贼之攫财而导之寝室知虎豹之噬肉而开之坰牧世无此理也且君子小人势同冰炭处之必争一争之后小人必胜君子必败何者小人贪利忍耻击之难去君子洁身重义知道不行必先引退语曰一薰一莸十年犹有臭葢谓此矣先皇帝疾頺靡之俗将以纲纪四方追踪三代其设意本非汉唐所能髣髴而一时臣佐不能将顺造作诸法皆民所不堪及二圣临御因民所愿而更之上下忻慰当此之际先朝用事诸臣自知上逆天意下失民心朝廷虽不斥逐其势不能复留尚赖二圣慈仁不加谴责宥之于外葢己厚矣今政令己孚事势大定而议者惑于浮説乃欲招而纳之与之共事以调停其党臣谓此人岂徒进哉必戕害正人渐复旧事以快私忿人臣被害固不足言亦奈祖宗朝廷何乎自熈宁以来小人亲柄二十年矣建立党与布满中外一旦失势希觊者多是以创造言语摇动贵近何所不至臣虽不闻其言而槩可知矣闻者又不加察遽以为然岂不过哉臣闻管仲治齐夺伯氏骈邑三百饭蔬食没齿无怨诸葛亮治蜀废廖立李平徙之边逺久而不召及亮死二人皆垂泣思亮夫骈立平三人者皆齐蜀之贵臣也管葛之所能戮其贵使之无怨者非有他也赏罚必公举措必当国人皆知所与非私所夺非怨故虽仇雠莫不归心耳窃观朝廷用舍施设未尽服于人心彼既中懐不悦乃欲招而纳之以平其隙臣未见其可也诗云无竞维人四方其训之陛下诚以异同反覆为忧惟当久任才性忠良识虑明审之士但得四五人常在要地虽未及臯陶伊尹而不仁之人自知逺矣故臣愿陛下防自圣心不为流言所惑无使小人一进后有噬脐之悔则天下幸甚】
　　【至靖康之元年天下已殆北敌洊惊而汪黄之徒犹日以朋党诋斥善类于是杨时为谏议大夫疏曰臣尝考汉唐之所以亾其始皆自于朋党善乎欧阳修之言曰始为朋党之论者谁欤甚乎作俑者也自蔡京用事始进朋党之説以斥逐异己者使无敢言然后得以肆意驯致前日之旤上皇晚悟其非以缙绅贤能陷于党籍形之诏防追悔不及此陛下之所宜深鉴也近闻士大夫复为朋党之説以欺圣听或指为蔡党或指为王党或指为李党夫以二十余年之间是数人者实秉国政天下之士不仕则已其仕于朝者皆其荐引也非蔡则王非王则李若尽指以为党而逐之将空国无人矣然所以致党论之兴者必有其繇臣以谓蔡京之罪甚于王黼而李邦彦动为身谋首画遁逃之计割地捐金质亲王以主和议罢李纲而纳誓书其误国亦与京黼不殊今王黼伏诛而蔡京父子止窜湖外邦彦犹未黜责公议未厌所以论者疑其有党也臣伏望睿防取京父子与邦彦大正典刑投之岭海以快公议其间为蔡氏邦彦所用之人当一视之察其贤而用不贤而去分别邪正消除党与则天下幸甚苟无事实槩以党附为言则奸人多借以伤善类不可不察也葢杨时初亦为蔡京所荐然其途径与羣类不同故请黜王安石诛蔡京以正渠解余毒亦可谓友有乡而恶有方者矣】
　　【凡人才有邪正而无异同有气类而无朋党当前宋时议论极淆惟李纲言之稍精其告髙宗疏曰臣昨日奏事论及人主之职在知人虽尧舜犹以为难诚能别白邪正使君子小人不至于混淆然后天下可为伏蒙宣谕知人亦非难事但考其素行则知之窃仰圣训诚得知人之要然臣窃谓国家艰难之际图为事业虽才智兼用然帷幄腹心非君子不可何哉君子爱君而不谋身忧国而不谋家以公忘私以义防利而小人则反此自昔人主信小人而任之其国未尝不至于危亡夫小人岂不欲安存而恶危亡哉然使之谋人之国必至于此者以其无逺见而操术险也彼方以谋家保身营利趋私为得计于国家恬不知防非不知防也以谓必不至于危亡而不防也唐天寳末杨国忠既激安禄山叛以信其言又促哥舒翰出兵潼关恐其不利于己动为身谋不顾社稷大计及遭陈元礼之变刅加于颈而后知葢亦晚矣是其所以求全者乃所以自族也范祖禹有言避害就利者小人之常也利于己而不利于人则为之害于国而不害于家则为之自以为得计矣然而害于国则亦害于家不利于人则亦不利于己是以自古小人之败必至于国家俱亡而后已此圣人所以戒小人之勿用也世主曷尝不用君子而退小人然所用之君子皆不能安而小人无不得志者君子行道直自信笃去就轻好恶正故也行道直则不能阿谀以取容自信笃则不能过防以逺害去就轻则不为爵禄之所累好恶正则不为奸邪之所喜自非明主明足以察诚足以任则君子虽欲有为于当世不可得也齐小白之任管仲信而弗疑所以成霸业故曰有人而弗能知害霸也知而弗能用害霸也用而弗能信害霸也信而以小人参之害覇也霸犹如此况欲图天下之事业以起中兴之功哉诸言邪正利害惟李纲此疏为明白矣然非靖康初年李纲亦不能明言若此也】
　　【李纲又论朋党疏曰臣观自昔论朋党者无如欧阳修之为详尽其言曰夫欲空人之国而去其君子者必进朋党之説欲孤人主之势而蔽其耳目者必进朋党之説欲夺国而与人者必进朋党之説夫为君子者固尝寡过小人欲加之罪不能遍及至欲举天下之善人求其类而尽去之惟指以为朋党耳故其亲戚故旧谓之朋党可也交游宻友谓之朋党可也宦学相同谓之朋党可也门生故吏谓之朋党可也是数者皆其类也皆善人也故曰欲空人之国而去其君子者惟以朋党罪之则无免者矣夫善善之相乐以其类同此自然之理也故闻善者必相称誉则谓之朋党得善者必相荐引则谓之朋党使人闻善不敢称则人主之耳不闻有善于下矣见善不敢荐则人主之目不得见善人矣善人日逺而小人日进则人主伥伥然谁与图治安之防哉故曰欲孤人主之势而蔽其耳目者必用朋党之説也一君子存羣小人虽众必有所忌惟空国而无君子然后小人得肆志于无所不为则汉魏梁唐之际是也故曰可夺国而与人者繇其国无君子繇以朋党而去之也呜呼朋党之説人主可不察哉修之言如此诚为切当臣以为人主之所至恶者朋党也小人之所陷害善良者朋党也为国家患不可胜言者朋党也人主端居九重操天下利柄惟恐人之朋比以为欺罔故曰所至恶者朋党也君子汲引善类以其彚征而小人指为朋党可使尽去不为已害故曰所以防害善良者朋党也党锢之旤起而汉室以倾牛李之搆起而唐室以微故曰其为患有不可胜言者朋党也嘉祐间韩琦富弼范仲淹之流用于朝廷其所荐引类多君子小人不悦指为朋党欲尽斥去赖仁宗皇帝有以察之故小人之言不用而韩琦富弼范仲淹之徳业得以光明于时此宗社无疆之福也刘向有言曰执狐疑之心者来防贼之口持不防之意者开羣枉之门汉元帝优柔不防故萧望之周堪刘向之徒不容于朝唐文宗优柔不防故曰去河北贼易去朝中朋党难人主之徳刚徤如天光明如日辨是非察邪正则小人道消君子道长智愚贤否各当其分尚何朋党之足患哉臣窃见近年士人中尚有乘间投隙造为险诐之言以朋党惑陛下之听者赖陛下有以察之不用其説而善类得所依怙然小人之情譬如穿窬之盗稍失隄防则必复出为恶伏望圣慈考欧阳修之言而察仁祖之用心消小人而进君子早建中兴之业以致太平天下幸甚宋自光宁而后天下一髪韩史摧残而后用舍之际无复足观当理宗寳祐初牟子才疏言君子之于小人犹阴之于阳不能相无而消长有常非人之所能损益也泰之为卦内徤而外顺内阳而外阴内君子而外小人所以深致其内外之辨使之界限一明不相淆乱君子得其位可进以有为小人得其欲虽退而无怨故圣人名之以泰泰之为言安也小人君子各得其所而不相害乃所以为安也自古惟尧舜之时足以当之三代而下治乱靡常然不过繇此二道用君子则去小人用小人则去君子未闻君子小人参用者也用君子则治用小人则乱亦未闻君子小人参用可以久安无乱者也臣观国朝元祐之所为元祐者用君子而退小人也元祐之所以为绍圣则君子小人并用故也方元祐之四五年当时言者凛然以邪正之不辨为忧朱光庭则谓用人之际当以善与利之间加察使正人日进而邪人永退范祖禹则谓憸人在上必害政事在下必害风俗不当使之在位为他日患苏辙则谓君子小人势如氷炭同处必争一争之后小人必胜君子必败王岩叟则谓小人无能斯不足畏小人而材然后可畏当明辨力遏毋使小人得以杂其间其言皆深切着明反覆详尽而于泰之一义皆援据明白使当时尽用其言絶旤萌培治本虽百年元祐可也奈何调停之説虽贤如吕大防范纯仁刘挚亦且惑之杨畏邓温伯李清臣皆小人之雄而引之腹心俾得乘间抵巇阴倡邪説绍述之论起而君子不得以一日安其位及党锢旤成虽大防纯仁挚亦皆不免报复之旤则调停之论葢亦疎矣】














　　缁衣集传卷三
<经部,礼类,礼记之属,缁衣集传>
　　钦定四库全书
　　缁衣集传卷四
　　明　黄道周　撰
　　坚着章第十九
　　子曰轻絶贫贱而重絶富贵则好贤不坚而恶恶不着也人虽曰不利吾不信也诗云朋友攸摄摄以威仪【利禄重则礼乐衰礼乐衰则朋友絶故小人之位过于百家则百家之友不至过于千家则千家之交为纪也所以然者人皆恶贫贱而贤富贵富贵自谓贤贫贱自谓恶众因而贤之恶之不谓之富富而贫贫贵贵而贱贱则共以为恶恶而贤贤好好而恶恶也遯曰君子以远小人不恶而严非远小人也以远利也小人近利故多富贵君子远利故多贫贱观其所利而天下礼义槩可见矣】
　　【凡天下荣利不能两归富贵在于小人则贫贱必在君子小人之十九得富贵则君子之十九得贫贱君子贫贱则小民流离当汉成哀间天下富庶外无冦攘民不知兵仅一董贤富贵已极而帑藏空竭四海为虚谏议大夫鲍宣者守髙节乐贫贱好贤而恶恶人也当元寿时上疏曰臣窃见孝成皇帝时外亲持权人牵所私以充塞朝廷浊乱天下日蚀且十彗星四起此陛下所亲见尝愤悒非之矣今奈何反复剧于前乎臣见朝廷侍从无大儒骨鲠白首耆艾魁垒之臣议论通古今忧国如饥渴者而徒敦外亲比顽童宠幸臣董贤等欲与共承天地安海内甚难今民有七亡阴阳不和水旱为灾一亡也县官重责更赋租税二亡也贪吏并公受取不已三亡也豪强大姓蚕食亡厌四亡也苛吏繇役失农桑时五亡也部落鼓鸣男女遮迣六亡也盗贼劫掠取民财物七亡也七亡尚可又有七死酷吏殴杀一死也治狱深刻二死也寃陷无辜三死也盗贼横发四死也怨讐相残五死也嵗恶饥饿六死也时气疾疫七死也民有七亡而无一得欲望国安诚难民有七死而无一生欲望刑措诚难夫天下乃皇天之天下也陛下上为皇天子下为黎庶父母爱养元元当视之如一合鸤鸠之诗今贫民菜食不厌衣又穿空父子夫妇不能相保可为酸鼻陛下不救奈何私养外亲与幸臣董贤多赏赐以十万数使奴从宾客浆酒藿肉苍头庐儿皆用致富逆天意乎方阳侯孙宠宜陵侯息夫躬辩足以移众强可用独立奸人之雄惑世尤剧者也宜以时罢退而急征故大司马傅喜使领外亲故大司空何武师丹故丞相孔光故左将军彭宣经皆更博士位皆厯三公智谋威信可与建教化图安危者也又龚胜为司直郡国皆慎选举三辅委输官不敢为奸陛下前退武等天下失望以陛下圣德含宏能容亡功德者甚众曽不能容武等耶治天下者当用天下之心为心不得自专快意而已臣诚迫大义以谏诤为职不敢不毕其愚已又疏言陛下父事天母事地子养万民即位以来父亏明母震动子讹言相惊今又日食于三始诚可畏惧小民正朔日尚不敢毁败器物况日亏乎陛下深内自责避正殿举直言求过夫退外亲徴拜孔光觉躬宠过恶众庶翕然莫不恱喜天人同心人心恱则天意宜解乃白虹干日连隂不雨此天有忧结未解而民有怨望未塞也董贤以令色谀言自进赏赐无度竭尽府藏海内贡献当奉一君今反尽入贤家岂天意与人心耶厚之如此适以害之诚欲哀贤宜为谢过天地解讐海内免遣就国收乘舆器物还之县官如此可以父子终其性命不者宇内之所仇未有得久安者也髙门去省户数十步求见出入二年未省欲使海濒仄陋自通逺矣愿赐数刻之闲竭毣毣之思退入三泉死无所恨故如鲍宣者可谓不轻絶贫贱重絶富贵者矣当肃宗时上以明徳太后故尊重马氏而马廖等亦倾身下士以为名髙第五伦时为司空上疏言臣闻书曰臣无有作威作福玉食臣之有作威作福玉食害于而家凶于而国传曰大夫无境外之交束修之馈不出境所以杜渐防微明一尊也近光烈皇后虽友爱天至而隂侯卒遣就国梁窦非法明帝诛之尝譬晓外家曰苦身待士不如为国戴盆望天事难两施臣尝刻着五脏书绅记焉窃闻卫尉廖以布三千疋城门校尉防以钱三百万私赡三辅衣冠知与不知莫不毕给又闻腊日亦遗其在頟者钱各五千越骑校尉光腊日问遣至用羊三百头米四百斛肉五千斤臣愚以为不应经义皇恐以闻陛下情欲厚之冝有以安之臣欲上忠陛下下全后家裁幸省察及马防以车骑将军征西羌伦又谏曰外戚不可任也外戚以职事见任绳以法则伤恩私以亲则违宪今防当西征太后恩仁陛下至孝恐卒有纎芥难为慈爱己马氏废退而窦宪等兄弟暴起伦又谏曰宪以椒房之亲典司禁兵出入省闼年盛志美卑谦乐善讵有显过哉然诸出入其门者类多瑕衅禁锢之人少安让之节更相贩卖云集其家此骄佚之所从生也三辅论者至云贵戚废锢当复以贵戚浣濯为解酲以酒亦太溺矣臣愚愿严勅宪等谨杜门自守无妄交通后宪果以横恣败初伦之在防稽也身为二千石自斩刍饲马妻躬执爨每受俸裁余一月粮余悉贱贸与民之羸困者及守蜀郡吏鲜车怒马赀丰赡者皆罢遣便选孤贫志行之人以理务故所任吏多至九卿如第五伦者所谓不轻絶贫贱不重絶富贵者也凡古今朋党之说皆生于荐举荐举分曹各以其数未有君子而重富贵小人而不轻贫贱者故曰达观其所举而其趣操可见也汉成帝时谷永举薛宣疏曰帝王之徳莫大于知人知人则百僚任职天工不旷故臯陶曰知人则哲能官人御史大夫内承本朝之风化外佐丞相统理天下任重职大非庸材所能堪窃见少府宣才茂行洁逹于从政前为御史中丞执宪毂下不吐不茹举错时当出守临淮陈留二郡称治为左冯翊崇教养善威徳并行奸宄息絶词讼者歴年不至丞相府赦后余盗贼什分三辅之一功效卓尔自左内史初置以来未尝有也孔子曰如有所誉其有所试宣考绩功课简在两府不敢过称以崇虚誉然闻贤才莫大乎治人宣治己有效其法律任廷尉有余其经术文雅足以谋王断国身兼数器有退食自公之节无私党游说之助臣恐陛下忽于羔羊之诗舍公实之臣任华虚之誉是以越职陈宣行能惟陛下留神考察】
　　【顺帝阳嘉二年郎顗以公车征乃荐黄琼李固疏曰臣闻刳舟剡楫为济江海也聘贤选佐为安天下也昔唐尧在上防龙为用文武创徳周召作辅是以能建天地之功増日月之耀也诗云赫赫王命仲山甫将之邦国若否仲山甫明之宣王是赖以致雍熙陛下践位以来懃心众政而三九之位未见其人是以灾害屡臻四国未宁臣考之国典验之闻见莫不以得贤为功失士为败且贤者出处翔而后集爵以徳进则其情不苟然后君子得舎贫贱而就富贵若有徳不报有言不酬来无所乐进无所趋则皆懐归薮泽修其故志耳夫求贤者上以为天下以为人不用之则逆天统违人望逆天统则灾眚降违人望则化不行灾眚降则下呼嗟化不行则君道亏四始之缺五际之戹其咎如此可少忽乎臣伏见光禄大夫江夏黄琼耽道乐术清亮自然被褐懐寳含味经籍又果于从政明达变故朝廷前加优宠宾于上位琼入朝日浅谋谟未就老子曰太音希声大器晚成善人为国三年乃立天下莫不嘉朝廷有此良人而复怪其不时还任陛下宜加隆崇征反京师以慰天下又处士汉中李固年四十通游夏之艺履顔闵之仁洁白之操情同皎日正直之好通于神明元精所生王之佐臣卓冠古人当世莫及天之生固必为圣汉宜蒙特征以示四方夫有出伦之才不宜限以官次昔顔子十八天下归仁子竒穉齿化阿有声若还琼徴固任以时政伊尹传说不足为比则可垂景光致休祥矣臣顗明不知人伏聴众言百姓所归臧否共钦愿泛问百僚覈其名行有一不合则臣为欺国惟愿圣神不以人废言谷永郎顗皆精隂阳通道术而所举士尚行谊敦笃如此虽曰尚利吾不信也】
　　【汉明帝时东平王苍荐呉良疏曰臣闻为国所重必在得人报恩之义莫大荐士窃见臣府西曹掾齐国吴良资质敦固公方亷恪恭俭安贫白首一节又治尚书学通师法经任博士行中表仪宜备宿卫以辅圣政臣苍荣宠已极忧责深大私慕公叔同升之谊惧干臧文窃位之讥敢秉瞽愚犯冒严禁如东平王可谓好贤矣】
　　【及安帝时陈忠荐刘恺疏曰臣闻三公上则台阶下象山岳股肱元首鼎足居职和阴阳调五品考功量才以序庶僚遭烈风不迷遇迅雷不惑位莫重焉而今上司缺职未拟其人臣窃差次诸卿考合众议咸称太常朱伥少府苟迁臣父宠前忝司空伥迁并为掾属具知其能伥能说其经书而用心褊狭迁严毅公直而薄于艺文伏见前司徒刘恺沈重渊懿道徳博备克让爵土致祚弱弟躬浮云之志兼浩然之气频歴二司举动得礼以疾致仕侧身里巷处约思纯进退有度百僚景式海内归懐往者孔光师丹近世邓彪张酺皆去宰相复序上司诚宜简练卓异以厌众望故如陈忠则可谓公矣遗伥迁不私于僚属举刘恺不狥于声望虽曰尚利吾亦不信也】
　　【防稽孟尝初为合浦郡郡故产珠以前守多取遂徙于交趾及尝到官珠乃复还及被征当离郡吏民攀车留之乃载民船夜遁去隠处穷泽身自耕佣同郡杨乔上书荐之曰臣前后七表言故合浦太守孟尝而身轻言微终不蒙察区区之心徒然而已尝安仁宏义躭乐道德清行出俗能干絶羣前更一宰移风改政去珠复还饥民蒙活且南海多珍财货易积掌握之内价盈兼金而尝单身谢病躬耕垄次匿景藏采不光华实羽翮之美用非徒腹毳之毛也而沈沦草莽好爵莫及廊庙之宝弃于沟渠且年嵗有讫桑榆行尽而贞忠之节永谢圣时臣实伤心私用流涕夫物以远至为珍士以希见为贵槃木朽株为万乘用者左右为之容耳王者取士宜拔众之所贵臣以斗筲之姿趋走日月之侧思立微节不敢苟私乡曲窃感禽息亡身荐贤幸垂察焉故如杨乔可谓好贤甚坚者矣】
　　【建康中李固应敦朴直言举对防曰臣闻王者父天母地宝有山川王道得则阴阳和穆政化衰则崩震为灾斯皆关之天心効于成事者也前孝安皇帝变乱旧典封爵阿母因造妖孽至令圣躬亲其狼狈今陛下拔自困殆天下喁喁庶几中兴诚当沛然思维善道而方今之事复同于前臣窃伤之夫汉兴以来三百余年圣贤相继十有八主矣岂无阿母之恩岂忘爵赏之宠然上畏天威俯案经典知义不可故不封也宋阿母前有功勤但加赏赐足酬营苦若裂土开国实乖旧典夫厯世戚属所以少完安者岂天性固当祸哉但以爵位尊显专总朝权天道恶盈不知自损故颠仆而后已也先帝宠遇阎氏位号太疾故其祸曽不旋踵今梁氏戚为椒房子弟羣从荣显兼至永平之初殆不如此宜令步兵校尉冀及谒者侍中皆还居黄门之官使权去外戚政归国家又诏书所以禁侍中尚书内臣子弟不得为吏察孝防者以其秉威权容请托易于为欺也而中常侍在日月之侧声势震天下子弟禄位曽无限极虽外托防谨不干州郡而谄伪之徒望风进举同之中臣昔馆陶公主为子求郎明帝不许赐钱千万所以轻厚赐而重薄位者为官人失才害及百姓也窃闻长水司马武宣开阳城门候羊逋等无他功德初拜便真此虽小失而渐坏旧先圣法度所宜坚守政教一跌百嵗不复诗曰上帝板板下民卒瘅刺幽王变祖宗法度故下民病也夫陛下之有尚书犹天之有北斗斗为天喉舌尚书亦陛下之喉舌也斗斟酌元气运乎四时尚书出纳王命赋政四海诚宜审择其人以毗圣政今与陛下共理天下者外则公卿尚书内则常侍黄门譬犹一门之内一家之事平则共其福庆危则同其祸败刺史二千石外统职事内受法则夫表曲者景必邪源清者流必洁周颂曰薄言震之莫不震叠此言动之内而应于外也繇此观之本朝号令岂可蹉跌哉间隙一开则邪人动心利端渐啓则仁义道塞刑罚不能复禁化理以之寖壊此天下之纲纪当今之急务也夫人君之有政教犹水之有隄防隄防完虽遭霖潦不能为变政教立蹔遭防年不足为忧譬之人身本朝心腹也州郡四支也心腹痛则四支为之不举今诚坚隄防务政教先安其心腹则冦贼水旱何患焉今隄防渐孔穴矣心腹之疾非复四支矣则是可晏然不为动心乎谓宜开石室陈图书招防羣儒引问得失探讨象变以求天意有中理者即时施行则圣德日有所闻忠臣日尽所知损戢宦官之权裁置常侍二人方直有德者省事左右小黄门五人才智靖雅者给事殿中则外议厌塞升平可致也上览对以为第一拜议郎故如李固则可谓恶恶甚著者矣】
　　【元成宗时郑介夫疏曰夫庆赏刑威国之大柄刑威不加则人无所畏庆赏不明则人无所慕二者不可偏废也古者立刑必先施于赃吏葢赃吏为患甚于酷吏酷吏虽为少德人犹得而避之赃吏狥私灭公国法之不得行民寃之不得伸上情之不得下达善政之不得及民皆由赃吏有以蠧之先去赃吏犹除草必先去根也赃既不行则刑自平矣昔国家制为枉法不枉法之例今则枉法者除名不叙不枉法者并殿三年制法虽明而犯者未已终不能禁其万一也贾谊曰礼者禁于将然之前法者禁于己然之后既不能革其心使自无犯又不能使之畏法而不敢犯两失之矣且令司县官困于末品无受宣之望吏员老于路县无受勅之期凢人自爱其身而重于犯法者以清议之可畏前途之尚远也既无所畏又无所慕则仕而为贫耳欲责以无贪不可得也若家业已成资蓄已富虽久殿除名不足介意在昔有刺配籍没之法文其面则终身不齿籍其赀则全家饥寒如累朝宰执近臣多有被罪籍没者岂此法可行之随朝不可行之外任又有强盗刺颊窃盗刺臂之法赃吏之害甚于强窃岂此法独可施之强窃不可施之赃吏乎夫赃吏之受赇不顾者将以肥身利家养其妻子耳若使身陷刑戮田宅为空妻子不保虽不除名不殿三年亦不轻于干禁也夫法为小人而设非为君子也君子之人必不自同于赃吏而赃吏之法必不及于君子立法非过于严也治小人之法当如是耳然今日之政不患法之不至而弊于赏罚之不公不患贪者之难制而病于廉贪之无别赃吏既严其罪矣而防吏则未见其赏也夫人性不大相远利欲人之所易动苦节人之所难能岂以功绩廉能为不美哉谓暴无伤谓善不足为也若为善而无以劝则皆相习为不善矣舜去四防举十六相而天下大治非罚之少而赏之多使善者并进而恶者自化也明王施政犹天地之于万物雨露以滋养之而后霜雪以肃杀之有霜雪而无雨露非所以化育有刑罚而无恩赏亦非所以为政也使居官执役者明见赃吏之被祸及其身及其父母妻孥尽不免于僇辱又见廉吏之蒙福及其身及其父母妻妾俱得享于荣华谁不愿趋荣而避辱舍贪而从廉哉郑介夫愤赃吏之无惩至欲以黥刺之法行于下吏籍没之法行于有司然古今明允之司实难其人使听受稍偏贪廉易面则黥刺之法贻祸缙绅亡秦之法又必自元起矣君子为治严于好恶好恶严则贤奸辨贤奸辨而庶事集诗曰朋友攸摄摄以威仪是之谓也】
　　德惠章第二十
　　子曰私惠不归德君子不自留焉诗云人之好我示我周行
　　【惠仁一身德仁天下留一身而遗天下君子不为也君子受言于心成行于身靖献于君以成信于天下其受之则君之泽其成之则天下之福也小人爵禄以为私爱恶以为己所营不过便逸之计所言不出目前之利其于名位趣舍犹行道者壶飱之视也为人君者而以爵禄为私好恶为己则防谄之人日亲周行之示不至矣】
　　【古之不留私惠者其惟晋文公乎文公之为公子也出亡及齐齐桓公妻之公子安焉桓公卒国乱诸侯畔齐子犯与从者谋于桑下蚕妾在上闻之告姜氏姜氏杀之言于公子曰从者将以子行其闻者吾杀之矣子必从之自子之行晋无宁嵗民无成君天未防晋有晋国者非子而谁公子曰吾不动矣姜曰不然书曰怀与安实败名昔管敬仲有言畏威如疾民之上也从怀如流民之下也见怀思威民之中也齐国之政败矣晋之失道久矣从者之谋忠矣败不可处时不可失忠不可弃怀不可从子必速行弗聴姜与子犯谋醉而遣之及楚楚子享之曰公子若反晋国何以报不谷对曰子女玉帛则君有之毛羽齿革则君地生焉其波及晋国者君之余也其何以报君若以君之灵得反晋国晋楚治兵遇于中原其辟君三舍及文公之入也行三赏而不及陶叔狐陶叔狐曰吾从亡十有一年顔色黯黒手足胼胝今反国三行赏而不及吾其忘之乎咎犯以告文公公曰噫我岂忘是子哉髙明至贤志行全成湛我以道说我以仁变化昭明使我为成人者吾以为上赏恭我以礼防我以义藩援我使不为非者吾以为次勇猛强武前则处前后则处后免我危难之中者吾以为次劳苦之士则又次之故如晋文公则可与言周行者矣楚文王之遣申侯伯赵简子之沈栾激晏子之弃髙缭此三主者明于徳惠之报也为人主而以私惠留其臣则其臣必以私利卖其君为人臣而以私惠留其身则其君亦必无得于臣矣晏子尝乘敝车驾驽马景公见之曰噫夫子之禄寡耶何不任之甚也晏子对曰赖君之赐得以夀三族及国交游皆得生焉臣得暖衣饱食敝车驽马以奉其身于臣足矣晏子出公使梁丘据遗之辂车乘马三还不受公不恱趣召晏子晏子至公曰夫子不受寡人亦不乘晏子对曰君使臣临百官之吏厚其衣服饮食之养以先齐国之人然犹恐其侈靡而不顾其行也今辂车乘马君乘之上臣亦乘之下民之无义侈其衣食而不顾其行者臣无以禁之遂让不受也晏子没十有七年景公饮诸大夫酒公射出质堂上唱善如出一口公作色太息播弓矢章入公曰章自吾失晏子于今十七年未闻吾过今射出质而唱善者若出一口章对曰此诸臣之不肖也知不足以知君勇不足以犯君然而有一焉臣闻若好之则臣服之君嗜之则臣食之尺蠖食黄则其身黄食苍则其身苍君其犹乐谄言乎公曰善今日之言章为君我为臣是时海人入鱼公以五十乘赐章归鱼乘塞涂抚其御之手曰曩之唱善者皆欲若鱼者也昔者晏子辞赏以正君故过失不掩今诸臣谄谀以干利故出质而共赞今所辅于君未见于众而受若鱼是反晏子之义而顺谄谀之欲也固辞鱼不受若章可谓知所归德矣】
　　【景公饮酒陈桓子侍望见晏子复于公曰请浮晏子公曰何也对曰晏子衣缁布之衣麋鹿之裘栈轸之车而驾驽马以朝是隠君之赐也公曰诺酌奉觞而进之曰君命浮子晏子曰何故也陈桓子曰君赐之卿位以尊其身宠之百万以富其家羣臣之爵莫尊于子禄莫厚于子而子为此者是隠君之赐也故浮子晏子避席曰请饮而后辞乎其辞而后饮乎公曰辞然后饮晏子曰君赐卿位以显其身婴不敢为显受也为行君令也宠之百万以富其家婴不敢为富受也为通君赐也臣闻古之贤臣有受厚赐而不顾其国族则过之临事守职不胜其任则过之君之内隶臣之父兄若有离散郊鄙者此臣之罪也君之外隶臣之所职若有播亡四方者此臣之罪也兵革不完战车不修此臣之罪也若夫敝车驽马以朝主者非臣之罪也且臣以君之赐臣父之党无不乘车者母之党无不足于衣食者妻之党无冻馁者国之简士待臣而举火者数百家如此为隐君之赐乎为彰君之赐乎公曰善为我浮桓子也晏子卒桓子尸晏子之政为惠于国中因以攘齐国之政故如桓子者乃谓私惠自留者也】
　　【陈成子谓鸱夷子皮曰何与常也对曰君死吾不死君亡吾不亡陈成子曰然子何以与常对曰未死去死未亡去亡其有何死亡矣从命利君谓之顺从命病君谓之谀逆命利君谓之忠逆命病君谓之乱君有过不諌诤将危国陨社稷也有能尽言于君用则留之不用则去之谓之諌用则可生不用则死谓之诤有能比和同力率羣下相与矫彊君君虽不安不能不聴遂解国之大患除国之大害成于尊君安国谓之辅有能亢君之命反君之事窃君之重以安国之危除主之辱攻伐足以成国之大利谓之弼故諌诤辅弼之人社稷之臣也明君之所尊礼而闇君以为己贼故明君之所赏闇君之所杀也明君好问闇君好独明君上贤使能而享其功闇君畏贤妬能而灭其业罚其忠而赏其贼夫是之谓至闇桀纣之所以亡也如鸱夷子皮之言则不以私惠留身者矣】
　　【赵宣子言韩献子于灵公以为司马河曲之役赵孟使人以其乘车奸行献子执而戮之众咸曰韩厥必不没矣其主朝登之而夕戮其车宣子召礼之告诸大夫曰可贺我矣吾举厥而忠吾乃今知免于罪矣楚令尹虞丘子言于庄王曰臣闻奉公行法可以得荣能浅行薄无望上位臣为令尹十年国不加治窃闻孙叔敖多能无欲君举而授之政则国可治也庄王从之赐虞丘子田三百号为国老以孙叔敖为令尹少焉而虞丘子家干法孙叔敖执而戮之虞丘子喜入见于王言孙叔敖之能也奉国法而不党施刑戮而不乱可谓平矣庄王曰夫子之赐也后汉张陵者初为梁冀弟所举正月初嵗百官朝贺冀恃豪势带剑入省陵主台中威仪呵冀使出勅羽林虎贲夺其剑谓陵曰昔举君适所以自伐也答曰明府不以陵之不徳误见擢序不敢阿公以报私恩有愧色周举者初为左雄所荐至尚书及为司隶校尉而左雄举故冀州刺史冯直为帅直坐赃受罪举以此劾雄雄悦曰吾尝事冯直之父而又与直善今宣光以此奏吾是韩厥之举也故如韩厥孙叔敖张陵周举者则可谓释惠以归徳者矣】
　　【墨者钜子腹防仕于秦其子杀人秦惠王曰先生之年长矣非有他子寡人已令不诛钜腹防曰墨者之法杀人者死伤人者刑此所以禁杀伤天下之义也王虽为赐令吏不诛臣不可不行墨者之法遂杀之楚令尹子文之族奸法廷理拘之闻其令尹族也佚之子文召廷理责之曰令立廷理者将以伺犯王令察蠲国法者也于犯法甚明而使廷理縁吾私释之是吾不公之心明着一国也执一国之柄而以私闻吾生不如死遂致其族人于理曰是不刑也吾将死乃刑其族人荀彧在台阁不以私欲挠意彧有羣从才徳微薄或谓彧曰以君当事不可以贤从为议郎耶彧笑曰官者所以表才也若如汝言众谓我何晋刘之在襄阳上命其选良守宰举武陵伍朝为零陵太守鲁国皮初为襄阳内史诏以襄阳显郡初资名未协以壻前东平太守夏侯陟为襄阳曰夫总天下者当与天下同心治一国者当与一国推实吾总荆州十郡安得十女壻然后为治乃表陟婚亲旧制不得相临故如钜腹防鬭菟荀彧刘亦可谓不畱私惠者矣】
　　【汉武帝以赎钱三百万不绌货于隆虑明帝以郎官应列宿不取爵于馆陶至于明徳皇后约身克己裁抑外家尝因请封发手诏曰昔王氏五矦同日俱封黄雾四塞不闻澍雨之应田蚡窦婴贵宠横恣倾覆之祸为世所哀故先帝慎防舅氏不令在枢机之位诸子之封才半楚淮阳诸国尝语我言我子岂得与先帝子等今有司奈何欲以马氏比阴氏乎吾夙夜累息常恐亏先后之法有毛髪之罪身服大练食不求甘左右但着布帛无芗薫之饰者欲身率下也以为外亲见之当动心自刺但笑言太后素好俭耳前过濯龙门见外家问起居者车如流水马如游龙苍头衣緑褠领袖正白顾侍御者不及逺矣故不加谴怒但絶嵗用冀以黙止讙而犹懈怠无忧国忘家之虑知臣莫若君况亲属乎吾岂忍上负先帝之防下亏先人之徳重袭西京败亡之祸哉帝省诏悲叹复请曰汉兴舅氏封矦犹诸子之为王也太后诚存谦虚奈何令臣不得加恩三舅乎且卫尉年尊两校尉多病如有不讳臣抱恨无穷幸无久稽太后曰吾岂徒欲获谦让之名使帝受不厚母氏之嫌乎哉昔窦太后欲封王皇后兄丞相条矦守髙帝约不聴也今马氏无军功独奈何得与阴郭诸中兴后等耶富贵之家禄位重叠犹再植之木其根必伤且人所为愿封矦者欲上奉宗祀下求温饱耳今祭祀受四方之珍衣食被御府之羡安所不足而必封国土为乎至孝之行安亲为上今数遭变异谷价数倍而欲先营外家之封违慈母之拳拳乎若隂阳调和边境清静吾当含饴弄孙不复关政然后行子之志帝乃止后数年有司以天下丰稔方陲无事乃复请封定封三舅廖防光为列矦太后太息曰吾少壮时但慕竹帛志不利身今垂老犹戒之在得故日夜厉思自降损何意老志不从万年之日长恨矣故如明徳太后则所谓徳惠不自留者矣亦显宗之刑于居多焉】声成章第二十一
　　子曰苟有车必见其轼苟有衣必见其敝人苟或言之必闻其声苟或行之必见其成葛覃曰服之无斁【此言道之致实也实存于中则名征于外为之不已则天下象指言必有声行必有成此两者妻子与鬼神之所共治也以为不闻而言之以为不成而行之以为言之而不必闻以为行之而不必成若裸袒而谈章甫乘橇而称髙车也君子之为道求其可久久求其可着而已言不本于诗书行不求于仁义苟且晨夕以取荣利迨其败坏名灭而不可缀恶播而不可掩乃悔其见闻诛其诈谬则已晚矣诗曰鼓钟于宫声闻于外念子懆懆视我迈迈言不诚而求形者之终必败也】
　　【天下之可以无斁者其惟学乎汉永元时尚书樊准疏曰臣闻贾谊有言人君不可以不学故虽大舜圣德孳孳为善成王贤主崇明师傅及光武皇帝受命中兴羣雄崩扰旌旗乱野东西诛战不遑啓处然犹投戈讲艺息马论道至孝明皇帝兼天地之姿用日月之明庶政万机无不简心而垂情古典游意经艺毎享射礼毕正坐自讲诸儒并听四方欣欣虽阙里之化矍相之事诚不足言又多征名儒以充礼官如沛国赵孝琅琊承宫等或安车结驷告归乡里或丰衣博带从见宗庙其余以经术见优者布在廊庙故朝多皤皤之良华首之老毎防防则论难衎衎共求政化详览羣言响如振玉朝者进而思政罢者退而备问小大随化雍雍可嘉期门羽林介胄之士悉通孝经博士议郎一人开门徒众百数化自圣躬流及蛮荒匈奴遣伊秩訾王大车且渠来入就学八方肃清上下无事是以议者毎称盛时咸言永平今学者葢少远方尤甚博士倚席不讲儒者竞论浮丽忘蹇蹇之忠习諓諓之词文吏则去法律而学诋欺鋭锥刀之方断刑辟之重德陋俗薄以致苛刻昔孝文窦皇后性好黄老而清净之化流景武之间臣愚以为宜下明诏博求幽隠发扬岩穴宠进儒雅有如孝宫者征诣公车以俟圣上讲习之期公卿各举明经及旧儒子孙进其爵位使纉其业复召郡国书佐讲读律令如此则延颈者日有所见倾耳者月有所闻可以推述先帝进业之道矣故言闻其声行见其成言行必有所本则若樊准之论是也】
　　【天下之最易厌斁者其亦惟学也元祐时程颢为崇政殿説书见诸辅导之方未备乃疏言臣以为今日至大至急为宗社生灵久长之计惟是辅养主德而已厯观自古辅养幼主之道莫备于周公足为万世之法也臣愿陛下扩髙世之见以圣人之言为可必信先王之道为可必行勿阻滞于近规勿迁惑于众口古之所谓周公岂欺我哉周公作立政之书举言常伯常任至于缀衣虎贲以为知防者鲜一篇之中丁宁重复惟此一事而已书又曰仆臣正厥后克正又曰后德惟臣不德惟臣又曰侍御仆从罔非正人以旦夕承弼厥辟出入起居防有不钦是古人之意人主不可跬步离正人也葢所以涵养气质薰陶德性故能习与智长化与心成后世不知以为人主就学所以涉书史览古今也不知涉书史览古今乃一端耳若止于如是则能文宫人可备劝讲知书内侍可充辅导何用致官设职精求贤德哉大抵人主受天之命禀赋自殊厯考前史帝王才质鲜不过人而完德有道者至少其故何哉皆辅养不得其道而势位使之然也臣供职以来六侍讲筵但见诸臣拱手黙坐当讲者立案傍解释数行而退如此虽弥年积嵗所益几何与周公辅养成王之道殊不同矣或以为主上方幼且当如此此不知本之论也古人生子能食能言而豫教以大学之法以其方幼知虑未有所主格言至论日陈于前虽未晓知且使盈耳充腹久自安习若固有之若为之不豫及乎稍长私意生于内众口铄于外欲其纯完不可得也或又以为主上天资至美自无违道此尤非至论夫圣莫圣于舜而禹臯陶未尝忘规至曰无若丹朱傲惟慢游是好傲虐是作且舜之不为慢游傲虐虽至愚亦当知之岂禹而不知乎亦儆戒之道宜尔且人心何常以唐太宗之英睿躬厯艰难力平祸乱年亦长矣始恶隋侈丽毁其宫殿不六七年复欲治乾元殿况冲幼之君闭邪拂违可少懈乎伏自四月末间以暑热罢讲比至中秋葢逾三月古人欲旦夕承弼出入起居而今乃三月不一见儒臣何其与古人之意异也今士夫家子弟亦不肻使经时累月不见儒士初秋渐凉乞于内殿或后苑清凉处召见当日讲官陈説道义又一人独对与众见不同自然情意易通不三五次便当习熟昔周公辅成王使伯禽与之处真庙使蔡伯希侍仁宗亦师古也臣乞择臣寮家子弟十嵗以上十二以下端谨頴悟者三人侍上读书年既十三始令罢去又宰臣十日一至经筵止于黙坐间日讲读则史官立侍史官之职言动必书主上学问之初宜心泰体舒方能悦怿使不能游志发言亦恐妨学问又讲读官四五人皆兼要职无一人专职辅导者执政之意葢专在政务以为虽兼他职不妨讲读臣以为臣子告君非积其诚意不能感而入也故圣人以蒲卢喻教谓以诚化之也臣前后两得进讲未尝不宿斋豫戒潜思存诚冀感动于上心若使营营职业纷其思虑待至上前然后善其辞説徒以颊舌感人不亦浅乎陛下髙识逹见当蒙鉴知以朝廷之大人主之重置二三臣专职辅导极非过当乞免臣修国子监条例俾夙夜精思竭诚辅导不惟事理当然亦使天下知朝廷之重论道劝学之为本要也苟或言之必闻其声苟或行之必见其成其是之谓夫】
　　【唐贞观十三年以旱诏求言魏征乃陈十渐疏曰臣奉侍帷幄十余年陛下许臣以仁义之道守而勿失俭约朴素终始弗渝德音在耳不敢忘也顷年以来渐不克终谨用条陈禆万分一陛下在贞观初清净寡欲化被方外今万里遣使市索骏马并访珍怪昔汉文帝却千里马晋武帝焚雉头裘陛下居常议论远冀尧舜今所为更欲处汉文晋武下乎此不克终一渐也陛下在贞观初防民之劳呴之如子不轻营为既奢肆思用人力乃曰百姓无事则易骄劳役则易使自古未有百姓逸乐而致倾败者何有逆畏其骄而为劳役哉此不克终二渐也陛下在贞观初役已以利物比来纵欲以劳人虽忧人之言不絶于口而乐身之事实切于心此不克终三渐也在贞观初亲君子斥小人比来轻防小人礼重君子重君子也恭而逺之轻小人也狎而近之近之莫见其非远之莫见其是莫见其是则不待间而踈莫见其非则不待合而昵此不克终四渐也在贞观初不贵异物不作无益而今难得之货杂然并进玩好之作无时而息此不克终五渐也贞观之初求士若渴贤者所举即信而任之取其所长常恐不及比来繇心好恶以众贤举而用以一人毁而斥虽积年任而信之或一朝疑而废之使防佞得行守道疏间此不克终六渐也在贞观初髙居深拱无田猎干戈之好数年之后志不克固鹰犬之贡远及四夷晨出夕还驰骋为乐变起不测其及救乎此不克终七渐也在贞观初遇下有礼羣情上达今外官奏事顔色不接间因所短诘其细过虽有忠款而不得伸此不克终八渐也贞观初孜孜治道常若不足比恃功业之大负圣智之明长傲纵欲无事兴兵问罪远裔此不克终九渐也贞观初频年霜旱畿内户口并就关外携老扶幼来往数年卒无一户亡去此繇陛下矜育抚寜故死不携贰也比者疲于徭役关中之人劳敝尤甚脱有一谷不收百姓之心恐不如前日之帖泰此不克终十渐也夫祸福无门惟人所召人无衅焉妖不妄作今旱熯之灾远被郡国防丑之孽起于毂下此上天示戒乃陛下忧勤恐惧之日也千载休期时难再得明主可为而不为臣所以郁结长叹者也疏奏上曰朕今闻过矣愿改之以终善道有违斯言当施何顔与公相见哉乃以所上疏列为屏幛庶朝夕见之兼录付史官使万世知君臣之义仍赐黄金十斤廏马十匹故苟有衣必见其敝则魏征之言之谓矣】
　　【宗先天二年以姚崇为相崇知上大度鋭于治乃先设端以坚上意因跪奏臣愿以十事闻陛下度不可行臣敢辞上曰试为朕言之崇曰垂拱以来以峻法绳下臣愿政先仁恕可乎朝廷覆师青海未有牵复之悔臣愿不幸边功可乎比来壬佞冒触宪纲皆得以宠自解臣愿法行自近可乎后氏临朝防舌之任出阉人之口臣愿竖宦不与政可乎戚里贡献以自媚于上公卿方镇浸亦为之臣愿租赋一槩絶之可乎外戚贵主更相引用班序荒杂臣请戚属不任台省可乎先朝防狎大臣亏君臣之严臣愿陛下接之以礼可乎燕钦融韦月将以忠被罪自是诤臣沮折臣愿羣臣皆得批逆鳞犯忌讳可乎武后造福先寺上皇造金仙玉真二观费钜百万臣请絶道释营造可乎汉以禄莽阎梁乱天下国家为甚愿推此鉴戒为万代法可乎上曰朕皆能行之崇乃顿首谢故苟有车必见其轼则姚崇之言之谓矣宋仁宗至和元年御史马遵疏曰臣每读唐书见宰相崔羣对宪宗论开元天寳间事未尝不废巻而叹以为知言其略言安危存亡系所任明皇用姚崇宋璟张九龄则理用李林甫杨国忠则乱人皆以天宝十五年禄山自范阳起兵是理乱分时臣以为开元二十年罢贤相张九龄专任奸臣李林甫理乱自此已分矣其切至明白如此岂不谓之知言乎葢人之用舍存乎前国之安危系乎后譬犹养身常须畏疾不可以觉痛之日始为受病之辰也窃闻弼臣累恳求退或虑圣慈重违其请则须别求以付大柄今山摧别都之镇日食正阳之朔大异仍见多事可虞伏望陛下深惟三圣基业之大四海生灵之广采中外之公议斥左右之私言鉴开元天宝之理乱戒林甫九龄之用舍安危之几在此一举间不容髪虽悔何追陛下擢臣冗职之中任以言事之责日夜惟念无以补报若烦碎迂濶之论不敢上烦天听惟中书政本命相用人最为急务与其后时而悔不若先事而言在职所宜虽死无恨故如崔羣所言可谓苟或言之必闻其声者矣】
　　【皇祐间御史何郯疏曰臣窃以唐虞三代成天下之治为日旷久不败者岂其时之易治繇其君在位久厯年多耳然不惟其君在位厯年之久抑繇任其臣专且久也虞之贤臣臯陶为冠夏之贤臣伯益为首舜禹任之与之终始故能成至治汤得天下以伊尹为辅不惟其身任之及其子孙亦任之太戊之在位其相伊陟而已髙宗之中兴其相傅説而已皆终其世未易一人焉所以能享其名周武创王业惟周召之用不惟其身用之及其后王亦用之所以能成其功汉髙之取天下也以萧何其治天下也亦以萧何何之终继以曹参亦不惟其身任之至于后嗣亦任之所以能大其业刘备之得蜀中晋元之得江左顾其业亦甚微矣然而能抗衡中夏延及数世者以任诸葛亮王导专久之致也唐太宗成贞观之治非他则房杜王魏长孙之故明皇开元之治亦非他则委姚崇宋璟之故也东汉李固杜乔陈蕃时君亦知其贤而用之不终以憸邪害之所以速衰危之患隋髙祖任髙颎以平天下承以杨素所以无宏远之业唐宪宗任裴度杜黄裳以平夏州破淮蜀间以皇甫镈程异所以有叛涣之忧凡兹厯代君相相遇任不厌久未尝不治任不保终未尝不乱后汉治郡县司仓庾官之轻者尚善其吏久至子孙况任天下之重而欲朝受命夕成功未之有也陛下励精致理择贤为辅自始即位及今两府之臣已数十人亟罢惟吕夷简在相位十数年中间两罢而复用李迪两被进拜始任之数月其再也才逾年杜衍之拜甫及百日虽进退用舍决之圣虑必皆有为然而人情见陛下始用之不闻其尽贤既退之不知其有过但谓出入两府官重则迁故近来仕至两省官者人人有大用之望其望无他不过冀厚禄假荣势为子孙家族耳计陛下之用之与天下所望于诸臣者则不止于此也诸臣进用既多或以过有灾异则固当罢免或以避祸患则退自安全今之任者既不能自固后之来者又未必能安若是二府无一定之任矣二府无一定之任而欲议天下之治何日之有以陛下聪明神圣之资于尧舜非远在位已三十年而政理文采未浸淫于汉唐之间繇任大臣不久而人为苟且之计也夫国家之弊莫大于人臣苟且况大臣乎伏望陛下惩既徃之失图将来之得于二府大臣必知其贤然后用之既用之必使久于其职既久矣必待以勿疑审此数端旷日厯年而责其成功人虽中才必勉强为陛下宣力况得贤材而又久任则尧舜之治无难及矣夫何郯之言则未为定论也知人甚难任人不易庸人能享十年之福不能支一日之患小人能结十年之宠不能成一日之业舍择贤而言久徒乱阶耳必如孟子所言询之国人断之朝论折衷之君心不得已而用之进退以礼久速以道庶乎其可也然如何郯之意所谓行之必见其成者矣】
　　【魏明帝时杜恕论考课疏曰臣闻书称明试以功三考黜陟诚帝王之盛制使有能者当其官有功者受其禄譬乌获之举千钧良乐之选骥足也虽歴六代而考绩之法不着关七圣而课试之文不垂臣以为其法可粗依其详难备举故也语曰世有乱人而无乱法若使法可专任则唐虞不须稷契之佐殷周无贵伊吕之辅矣今奏考功者陈周汉之法缀京房之旨可谓明考课之要矣于以崇揖让之治兴师济之风臣以为未尽善也欲使州郡考士必繇四科皆有事效然后察举试辟公府为亲民长吏转以功次补郡守或就増秩赐爵至于公卿及内职大臣亦当以其职考课之也古之三公坐而论道内职大臣纳言补阙无善不纪无过不举且天下至大万防至众诚非一明所能徧照故君为元首臣为股肱明其一体相须而成故古人称廊庙之材非一木之枝帝王之业非一士之畧繇是言之焉有大臣守职办课可以致雍熙者哉布衣之交犹有务信誓而蹈水火感知已而披肝鬲者况于束带立朝致位卿相所务者非特匹夫之信所感者非徒知己之惠诸蒙宠禄受重任亦欲举明主于唐虞之上厠己身于稷契之列是以古人不患念治之心不尽患自任之意不足此诚人主使之然也唐虞之君委任稷契防龙而责成功及其罪也殛鲧而放四防今大臣亲奉明诏给事目中其有夙夜在公恪勤特立当官不挠平执不阿危言危行以处朝廷者自明主所察也若尸素以为髙拱黙以为智志在苟免不忘容身洁行逊言以处朝廷者亦明主所察也诚使容身保位无放退之辜而尽节在公抱见疑之势公议不修而私议成俗虽仲尼为谋犹不能尽一材又况于世俗之人乎今之学者师商韩而尚法术竞以儒家为迂濶不周世用此最风俗之流弊创业者之所致慎也杜恕之意以考课三公在于明道术立言行天下望治于下人主责成于上而惜其言之未粲也人主不精于知人而乐于责成以共鲧而下之材责稷契以上之业虽百年必世不复可致矣虽然则犹有意于责成也】
　　【叶适之论考课曰课羣臣当以实实不能课当以名名以致实实以致名有一不失是为尊主之经尧舜之时天下之患莫大于水生民之事莫重于稷国家之政莫甚于礼乐典刑而十二州各有牧尧舜既选天下之贤圣各以其所长专莅一职而不制可否其间然而必为之法曰三载考绩三考而黜陟之以此课其官而官之长亦各课于其属法简而令必行故其可见之效不惟施之一时而遗利余泽又能及于后世是之谓实吾祖宗之治天下也事无大小一听于法虽杰异之能不得自有所为徒借其人之重以行吾法耳然必养之儒馆任之金谷居之諌诤审谳刑狱习知边事一人之身内外之官无不遍歴较之以资取之以望然后其大者为政事之臣小者为侍从之官其人既以周旋众职详练世事虽不必真能尽知而皆习闻其大槩名为蕴借醇雅沈厚老成以局度器识自许而上亦防养爱惜不使有以少损其名其人尚德而寡过则所莅之官亦不至于废旷而不理是故可以造居通选而无疑而天下之事亦因以治是之为名夫尧舜之实不求其名祖宗之名不责其实然而名以致实实以致名二者不同而均足以治人主尊安而天下无事矣噫使天下之圣贤不废吾法虽天下之中材亦得自附于善人君子之名岂非课名实之本意与后世号汉宣帝为能行责实之政然以臣论之徒役役焉程其文书殿最之课耳髙才贤士欲自有以建立终不可得至于法令细宻器械精巧此仅百工俗吏之所能为者耳责羣臣以百工俗吏之所能为而又亲持柄以行其杂霸之道臣主俱劳而善政益衰乌覩所谓实耶是之谓失实东汉之末名在下下以名髙取必于上上不能堪因而害之两晋之末名在上上取清谈不事之名位为三公而无职可举江左相承专尚名品而下皆有傲诞矜侈之意无益于治是之谓失名方彼任其所尚各自为能器使羣臣行其诛赏而岂悟其并失之哉臣不佞窃言今世之故以为课之以实耶则今之大官重职皆未有长久任事使见功效可利天下也而上輙以为不称职罢去之矣人臣之得为此亦曰吾非实能久于是事亦偷堕苟容虚文应之而已是未得所谓实也以为课之以名耶则今官司之要自宰相之外有枢近之臣有侍从讲读有谏官御史然未见有卓然名于其间曰某官某人某名某事则亦其位无取而已矣是未得其所为名也天下望治如酲者之愿醒痛者之愿痊十四五年矣而羣臣百官未知名实之所在独若之何哉虽然臣以为今天下之治亦有意于为实而未知所为实夫择天下之贤才与之共政而乃欲责以俗吏百工之所能彼肻俛然为之耶俛然为之者百工耳俗吏耳上之所授用所贵幸所骤取而后退昔退而今进者皆可得而考也上怒其不为实又不喜其为名从而取之又从而废之是以廉退者不任骨鲠者不任蕴借温雅沈厚老成以局度器识自许者举不任焉故谏官御史无人翰墨制科无人大者至于丞相之位或无人焉则曰羣臣百官之不足用也不足用则上不免于自用然则今之世举羣臣百官以为不足用而上自用也非所以声天下也非所以成天下也非所以消奸雄而防未然也夫所贵乎人主者以天下皆为己用而已不必自用自用则人主尊而国威失国威失则名实俱轻为人主者奈何用一人而使天下之名实俱失也乎】
　　【甚矣课名实者之陋也实存于中则名著于外何责课之有乎子路之治莒夫子未入境而叹三善也延陵季子游于晋入其境曰噫暴哉国乎入其都曰嘻力屈哉国乎入其朝曰嘻乱哉国乎从者曰夫子之入晋境未久也何其名之不疑也延陵季子曰然吾入其境亩荒秽而不休杂増崇髙吾是以知其国之暴也吾入其都新室恶而故室美新墙卑而故墙髙吾是以知其民力之屈也吾入其朝君能视而不下问臣善伐而不上谏吾是以知其国之乱也如延陵季子者可谓未或言之而闻其声未或行之而见其成者矣】
　　成信章第二十二
　　子曰言从而行之则言不可饰也行从而言之则行不可饰也故君子寡言而行以成其信则民不得大其美而小其恶诗云白圭之玷尚可磨也斯言之玷不可为也小雅曰允矣君子展也大成君奭曰在昔上帝周田观文王之徳其集大命于厥躬【周田观文王今书作割申劝宁王诏令多则上无威劝谕繁则下多过所以然者饰易而信之难也为上之所言者皆饰也为下之所听者皆信也以一饰而当众信则美恶着于一时而疑叛成于天下矣中孚信也中孚之小畜得敌或鼓或罢或泣或歌言信而畜疑者也信而畜疑则天下皆疑之婚媾之与仇敌乍起乍伏鼓罢歌泣有不能自主者矣中孚之履月几望马匹亡无咎言疑而致信者也疑而致信则天下皆信之月望而马亡不出百里其夜必复交絶数而行不迷也上有迷行则下有疑志疑志成于下则迷行归于上民之饰恶以美非其性然则上之教也故曰言从而行之行从而言之非所以教顺也所以教信也教信则不贰不贰则不疑而易简之理可致矣】
　　【方西汉时儒者邃于经术其言得失本于治行者莫着于王吉吉当宣帝时疏曰陛下躬圣质总万方帝王圗籍日陈于前思维世务将兴太平诏书每下民欣然若更生臣伏而思之可谓至恩未可谓本务也欲治之主不世出公卿幸得遭遇其时言聴諌从然未有建万世之长防举明主于三代之隆者也其务在于期防簿书聴断讼狱而已此非太平之基也臣闻圣王宣徳流化必自近始朝廷不备难以言治左右不正难以化逺民者弱而不可胜愚而不可欺也圣主独行于深宫得则天下称诵之失则天下咸议之行发于近必见于逺故谨选左右审择所使左右所以正身也所使所以迪徳也诗云济济多士文王以宁此其本也春秋所以大一统者六合同风九州共贯也今俗吏所以牧民者非有礼义科指可世世通行者也独设刑罚以守之其欲治者不知所繇以意穿凿各取一切权谲自在故一变之后不可复修也是以百里不同风千里不同俗户异政人殊服诈伪萌生刑罚亡极质朴日销恩爱寖薄孔子曰安上治民莫善于礼非空言也臣愿陛下承天心发大业与公卿大臣延及儒生述旧礼明王制敺一世之民跻之仁夀之域则俗何以不若成康夀何以不若高宗窃见当时务不合于道者谨条奏惟陛下财择焉吉所条奏畧言人伦纲纪诸嫁娶尚承乖于典礼风俗奢僭宜敦节俭任子外戚不宜居位欲使民抑末而归本上以其言迂濶不甚宠异也世俗谓吉言皆本于董仲舒间有之矣其言左右不正难与言化言发于近而见于远者本于易春秋间有出于晏氏者齐侯问于晏子曰为政何患对曰患善恶之不分公曰何以察之对曰审择左右左右善则百僚各得其所而善恶分孔子闻之曰此言也信矣善言进则不善无繇入矣不善言进则善无繇入矣】
　　【董仲舒曰天心仁爱人君而欲止其乱也自非大无道之世天尽欲扶持而安全之事在彊勉而已彊勉学问则闻见博而知益明彊勉行道则徳日起而大有功又曰春秋大一统示大始而欲正本也春秋深探其本而反自贵者始故为人君者正心以正朝廷正朝廷以正百官正百官以正万民正万民以正四方四方正逺近莫敢不一于正无有邪气奸其间者是以阴阳和而风雨时羣生和而万民殖五谷熟而草木茂诸福之物可致之祥莫不毕至也又曰陛下并有天下海内莫不率服然而功不加于百姓者殆王心未加焉曽子曰尊所闻则高明矣行所知则光大矣高明光大不在于他在加之意而已陛下因用所闻设诚于内而致行之则三王何异哉又曰言出于己不可塞也行发于身不可掩也言行治之大者君子之所以动天地也故尽小者大慎微者着诗云惟此文王小心翼翼故尧兢兢日行其道舜业业日致其教善积而名显徳章而身尊此其寖明寖昌之道也积善在身犹长日加益而人不知也积恶在身犹火销膏而人不见也非明乎性情察乎流俗者孰能知也故如仲舒所云则明乎成信之道使民不得大其美而小其恶者矣】
　　【齐景公好妇人而丈夫饰者国人尽服之公使吏禁之曰女子而男子饰者裂其衣防其带裂衣防带相望于道而不止晏子见公曰寡人使吏禁女子而男子饰者裂其衣防其带相望而不止何也对曰君使服之于内而禁之于外犹悬牛首于门而求买马肉也公胡不使内勿服则外莫敢为也公曰善使内勿服不旋月而国莫之服也】
　　【齐人甚好毂击相犯以为乐禁之不止晏子患之乃为新车良马出与人相犯也曰毂击者不祥臣其祭祀不顺居处不敬乎下车弃而去之然后国人不复为也故曰禁之以制而身不先行则民不肯止故教民者不以言而禁民者不以制也】
　　【鲁哀公问于孔子曰吾闻君子不博有之乎孔子对曰有之哀公曰何为其不博也孔子对曰为其有二乘哀公曰有二乗则何不博也孔子对曰为行恶道也哀公惧焉有间曰若是乎君子之恶恶道之甚也孔子对曰恶恶道不能甚则其好善道亦不能甚好善道不能甚则百姓之亲之也亦不能甚矣故君子言美而行恶则天下无美行违行而饰言则天下亦无美言也孔子对曰明主有三惧三惧者何也一曰处尊位而恐不闻其过二曰得意而恐骄三曰闻天下之至言而恐不能行何以明其然也越王勾践与呉人战大败之兼九夷当是时也南面而立近臣三逺臣五令羣臣曰闻吾过而不告者其罪刑此处尊位而恐不闻其过者也昔者晋文公与楚人战大胜之烧其军火三日不灭文公退而有忧色侍者曰君大胜楚今有忧色何也文公曰吾闻能以战胜而安者其惟圣人乎若夫诈胜之徒未尝不危也吾是以忧此得意而恐骄也昔齐桓公得管仲隰朋辨其言説其义正月之朝令具太牢进之先祖桓公西面而坐管仲隰朋东面而立桓公赞曰自吾得聴二子之言吾目加明耳加聪不敢独擅愿荐之先祖此闻天下之至言而恐不能行者也若夫寡言而行则何谓也文王问于太公曰富天下若何对曰王国富民霸国富士仅存之国富大夫亡国之国富仓府文王曰善宿善不祥是日也发其仓府以振鳏寡孤独若文王者则可谓言从而行之言不饰行者矣子贡为信阳令辞孔子而行孔子曰力之顺之因子之时无夺无伐无暴无盗子贡曰赐少时事君子君子固有盗耶孔子曰夫以不肖伐贤是谓夺也以贤伐不肖是谓伐也缓其令急其诛是谓暴也取人善以自为己是谓盗也临官莫如平临财莫如亷亷平之守不可攻也匿人之善者是蔽贤也扬人之恶者是小人也不内相教而外相谤者是谓不足亲也言人之善者有所得而无所伤也言人之恶者有所伤而无所得也故君子慎言语矣毋先己而后人择口出之令口如耳故仲尼者则所谓行从而言之行不饰言者矣甚矣斯言之愿也从政当官言人之善而不言人之恶则齐皆知田常之善卫不知弥子之恶也恶而去之善而举之盖宰相之事百执则未及此也夫使百执皆不及此也则民之大其美而小其恶则亦无怪矣】
　　【或谓赵简子曰君何不更乎简子曰诺左右曰君未有过何更之有简子曰谓吾更之安知其不有过也且吾既诺之则何敢不更也吾无是诺则后无令吾更者后无令吾更者则安知吾今不有是过乎如简子则可谓未言而先行之矣魏文侯使西门豹往治邺告之曰必全功成名布义西门豹曰为之奈何文侯曰子往矣是无邑不有贤豪辨博者也无邑不有好扬人之恶蔽人之善者也往必问贤豪者而亲之辨博者而师之问好扬人恶蔽人善者而察之不可以特闻从事夫耳闻之不如目见之目见之不如足践之足践之不如手办之人始入官如入晦室久而愈明明乃治治乃行如文侯则可谓未行而先言之矣全功成名布义此三者非人臣之所能也寡言敏行成信此三者则人臣之所能也仲尼不敢以彰善瘅恶命子贡而文侯敢以遏恶扬善命邺令则信乎为人臣者之难也抑戒之言白圭则犹乎为人臣者之道也】
　　【孔子之周观于太庙右陛之前有金人焉三缄其口而铭其背曰古之慎言人也戒之哉戒之哉无多言多言多败无多事多事多患安乐必戒无行所悔勿谓何伤其祸将长勿谓何害其祸将大勿谓何残其祸将然勿谓莫闻天妖何人荧荧不灭炎炎奈何涓涓不壅将成江河緜緜不絶将成网罗青青不伐将寻斧柯诚不能慎之祸之根也曰是何伤祸之门也彊梁者不得其死好胜者必遇其敌盗怨主人民害其贵君子知天下之不可盖也故后之下之执雌持下莫能与之争者人皆趋彼我独守此众人惑惑我独不从内藏我知不与人论技我虽尊高人莫害我夫江河长百谷者以其卑下也天道无亲常与善人戒之哉戒之哉孔子顾谓弟子曰记之此言虽鄙而中事情诗曰战战兢兢如临深渊如履薄氷行身如此岂以口遇祸哉夫金人之铭则未为鄙也而夫子鄙之何也谓是近于愿人者也宗庙之侧朝廷之前成宪可守则守之其不可守便便之言莫与夺也曰谨曰信而已晋使范昭观齐国之政景公锡之宴晏子在前范昭趋曰愿君之倅樽以为寿景公顾左右曰酌寡人樽献之客晏子对曰撤去樽范昭不悦起舞顾太师曰子为我奏成周之乐愿舞太师对曰昔未习范昭起出门景公谓晏子曰夫晋大国也使范昭来观齐国之政而子怒之奈何晏子曰范昭之为人也非怒而不知礼也是欲试吾君婴故不于是景公问太师曰子胡不奏成周之乐对如晏子于是范昭归报平公曰齐未可并也吾试其君晏子知之吾犯其乐太师知之孔子闻之曰善乎礼之成信也成信樽俎之间而折冲千里之外故善行者不饰言善言者不饰行归于成信而已矣】
　　【武王既闻丹书之言惕然于敬胜义胜之防退而为戒以示子孙于席之四端为铭焉于机为铭焉于鉴为铭焉于盥盘为铭焉于楹为铭焉于杖为铭焉于带为铭焉于履屦为铭焉于觞豆为铭焉于户为铭焉于牖为铭焉于剑为铭焉于弓为铭焉于矛为铭焉席前左端之铭曰安乐必敬前右端之铭曰无行可悔后左端之铭曰一反一侧亦不可以忘后右端之铭曰所监不逺视迩所代机之铭曰皇皇为敬口生垢口戕口鉴之铭曰鉴尔前虑而后盥盘之铭曰与其溺于人也宁溺于渊溺于渊犹可游也溺于人不可救也楹之铭曰母曰胡残其祸将然母曰胡害其祸将大母曰胡伤其祸将长杖之铭曰恶乎危于忿疐恶乎失道于嗜欲恶乎相忘于富贵带之铭曰火灭修容慎戒必恭恭则夀履屦之铭曰慎之劳劳则富觞豆之铭曰食自杖食自杖戒之防防则逃户之铭曰夫名难得而易失无懃弗志而曰我知之乎无懃弗及而曰我持之乎耰鉏以泥之若风将至必先摇摇虽有圣人不能为谋也牖之铭曰随天时地之财敬祀皇天敬以先之剑之铭曰带之以为服动必行徳行徳必兴倍徳则崩弓之铭曰屈伸之义废兴之行无忘自过矛之铭曰造矛造矛少间弗忍终身之羞故能信其言行者则惟圣人而已三代而降能以诚信御下者惟唐太宗魏征一日谓太宗曰陛下尝云朕以诚信御天下欲令臣民皆无欺诈甚盛今即位未防而失信者数矣帝愕然曰何谓失信对曰陛下初诏诸逋负官物者咸蠲免有司以为负秦府国司物非官物征督如故陛下以秦王为天子国司之物非官物如何又诏关中免二年租调关外给复一年继有勑云已役已输者从来年为始散还之后方复更征百姓已不能无怪今既征输复防为兵何谓来年为始乎又陛下所与共天下者在守宰居常简阅一以委之至于防兵而复疑其诈从中遣使乌在其诚信御下乎上悦曰向固疑卿固执逺于事今论国家大体曲尽精要何其达也夫号令不信则民不知所从朕过深矣诏赐征金瓮上初以交州大藩去京师逺甚须贤者镇抚之前后都督皆不称难其人廷臣言瀛州刺史卢祖尚文武才而亷平可使也上征祖尚至亲慰藉之祖尚既谢而中悔以疾辞遣大臣谕防又辞遣其妻兄以爽信要责之又辞上大怒骂曰人臣而皆违难既诺而背之何以使人命斩之朝堂恶爽信也他日与侍臣论齐文宣之为人征进曰文宣狂暴然与人争论事理屈则从之有青州刺史魏恺使梁还除光州刺史不肻行文宣怒让之恺曰臣先任大州有劳无过今更得小州以是不行文宣贷之此亦有所长上悟征意遽自引过曰向卢祖尚虽失臣礼朕杀之已暴繇此言之不如文宣矣命复其官荫故文皇之有魏征犹户牖之有箴铭也魏徴没上自谓失一鉴有五世孙謩者文宗防为右拾遗迁起居舍人上常欲自阅起居注謩不可曰古置左右史善恶兼书陛下所为善臣亟书不一书脱不善又何敢不书观记注臣不敢奉诏上曰朕曩尝观之庸何伤对曰此自曩时史官失职而然若人主自观史则史臣必有所讳何以信后上曰善故人主之言行不饰不诬则史臣之责也记注之臣善饰其君则天下之民皆大其美而小其恶民大其美而小其恶则人主之好恶益乱而不可治矣】
　　【言而行之其犹织乎不言而行之其犹耕乎言从而行之臯陶是也寡言而行之禹益稷是也三代以降汉称张安世金日防唐称杨绾贾耽之伦求其能任事沈黙自著者晋称刘宏魏舒宋称李沆王曽至于折冲境外虑胜后成则裴行俭刘仁轨其选矣仪鳯中阿史那都支逼安西朝议欲讨之行俭言日者吐蕃之叛敬元丧师安可复生事金波斯王死长子质京师宜遣使者持节送之道出　　权以制事当不劳而定也乃充使西行道经莫贺延召诸酋谓曰曩吾都防此州时纵猎殊乐今念之未尝忘诸君能从我猎乎诸酋喜愿从者万人都支谓其送波斯世子不备也畋数日忽倍道西进去都支帐十里请防猎遂禽之并禽其与国遮匐王以归既又破熟匐可汗所谓粮车伏壮士蹑以精兵者也尝引大军次单于府北而营掘堑四周暮矣行俭忽传令移营诸将言士倦思休不可动不聴趣徙之是夜风雨暴至视前所营地水浮防丈余诸将惊服问故行俭笑曰自今第从吾令不必问所从知也武徳初刘仁轨为陈仓尉部人有折冲都尉者豪夺莫敢问仁轨诫谕不从杖杀之上召骂曰是何县尉杀吾折冲廷诘不挠竒之擢栎阳丞贞观中諌止同州猎所谓屋漏在上知之在下者也显庆中百济反守将刘仁愿被围诏仁轨发新罗兵援之仁轨请唐厯及庙讳以行曰行将颁大唐正朔于海表矣御军严整所向皆克及天子征高丽无功勅仁轨西还仁轨曰春秋之义大夫出疆有可以便社稷者得专之况瀚海之外哉今以一城居贼中动而蹉跌即为亡虏独宜坚守徐乘其便耳既破贞岘城通饟道防孙仁师率军至遂平百济颁唐厯于海外留屯田及刘仁愿当代镇勅仁轨将戍卒俱还仁轨曰天子方登封经畧高丽当农时而吏兵亟代新至未谙恐为敌所乘仁轨当留未可动也仁愿曰君惟当准勅行何得自擅乎仁轨曰苟利于国何防吾私于是陈便宜愿留屯诏许之诗曰之子于征有闻无声其刘仁轨裴行俭之谓矣三代而下守成之主能独防不饰言行者称唐宣宗宣宗初有晦徳及即位诛赵归真罢李徳裕中外大震顾自徳裕罢难于命相也所命相左右无知者尝欲相萧邺制且行内枢宻覆奏邺故判度支今应罢否上疑阉佑之即出崔慎由名付学士院草制而邺罢中尉马元贽以定防功有宠相植附之交亲上赐元贽寳带贽以遗植植服以朝上识之收亲吏鞫问尽得其交通状贬刺常州学士蒋伸尝从容言近日官颇易得人思侥幸也上惊曰即如此乱矣对曰乱则未乱但侥幸者多致乱非难上称善久之曰异日不复独对卿矣伸莫测所谓寻拜相尝诏刺史临人官毋得辄从外涖治必诣京面察乃遣相绹尝徙其故人为隣州令便道之官上诘之绹对曰道近省迎送费耳上曰朕以刺史多非人为百姓患苦欲一一访问知其优劣行黜陟令始行辄废格不用宰相可为有权时方寒绹为之战栗每临朝宰相奏事无一人旁立者威严不可仰视奏事毕忽怡然问闾阎细事间及宫中游宴顷之复整容肃厉如初曰卿辈好为之乃罢得大臣章疏必焚香盥手已乃读谏官员缺中书奏请补上曰谏官要在举职岂必人多第令如张道符牛丛赵璘辈数人日闻所未闻足矣勅待诏官与刑法官諌官得次对上欲知天下郡国境土风俗及四方阨塞制置利害命翰林学士澳纂为书曰处分录欲知百官名数及铨法命令狐绹为吏部注拟政府制授具籍之曰具员御览置案上阅焉以太宗所撰金镜录授翰林学士澳使读之至乱未尝不任不肖治未尝不任忠贤太息曰凢求致太平者当以此言为言矣又书贞观政要于屏风毎正色拱手读之自宝厯以来阉寺权宠上虽为所拥立而刚明不惑一裁之以法有勅使过陜右鞭驿吏见血观察使髙元裕以闻谪配防陵内园使遇宰相不避马相奏之上诘责对曰供奉官例不避上曰汝衔勅命即横絶可也何得私出不避宰相为乎配南衙着为令葢明饬如此尤重惜名器虽于翰林最亲然迁官必慎资歴曰吾不敢以官爵私亲臣也有司具绯紫衣数袭待幸赏率终嵗不用建州刺史于延陵辞之官上问曰建州去京师几何对曰八千里上曰卿毋为建州远政钜细何渠不闻此阶前乃万里耳尝较猎苑北遇樵夫问其县曰泾人也令为谁曰李行言问为政如何对曰性执有强盗数人匿军家索不与尽杀之及归帖名寝殿柱间擢刺海州入谢赐金紫取帖示之又猎渭上有父老十数人聚佛祠问之乃醴泉百姓也为县令李君奭祈留防怀州刺史阙上手笔除授其重民治通下情如此尝语敏中云朕昔从宪宗灵轝行道遇风雨百官散惟山陵使长而髯攀灵驾不去者谁耶对曰令狐楚曰有子乎曰考功郎绹也才器可任使即擢知制诰已得相与宰相论元和间循吏孰贤周墀对曰臣尝守江西闻察使韦丹之贤也功被八州没四十年老稚歌思如一日贤矣立以其子宙为御史党项冦边欲择帅难其人从容与翰林毕諴论边事諴援古据今陈方畧较然上喜曰不意颇牧近在禁中卿其为朕行諴欣然奉命招谕党项降之诸用才不次如此上知党项反繇边帅利其羊马数欺夺诛杀之而反诏于银夏境内给闲田令耕作为生勑边将贪鄙者罪无赦自是选儒臣代边帅靖之而党项遂安葢自汉宣帝而后厉精为治言信行从使民不得大其美而小其恶者宜莫若宣宗矣】
　　恒德章第二十三
　　子曰南人有言曰人而无恒不可以为卜筮古之遗言与筮犹不能知也而况于人乎诗云我既厌不我告犹説命曰爵无及恶德民立而正事纯而祭祀是为不敬事烦则乱事神则难易曰不恒其德或承之羞恒其德贞妇人吉夫子防【説命云官不及私昵惟其能爵罔及恶德惟其贤虑善以动动惟厥时又云惟厥攸居政事惟醇黩于祭祀时谓弗钦礼烦则乱事神则难前后互异盖古人引书多若此不必为真赝异文也】
　　【易曰雷风恒君子以立不易方苏轼曰雷风非天地之常用也天地之化所以无常者以有风雷也君子法之以能变为常则其道运矣是未得恒之义也恒之为义以阴从阳以刚驭柔以其不变制其数变者也风之起无方雷之立有方故雷作则风随雷起则风止夫妇之道春秋之义也君子观于雷风以立其性不以阴变阳不以柔变刚取其无方归于有方取其无常归于有常而后万物之情可调也恒六五恒其德贞妇人吉夫子防此言恒之大过者也妇人贞一夫子制义恒而大过则近于妇人恒九二悔亡此言恒之小过者也小过于恒久而能中何悔之有故立不易方君子之治也通变尽神圣人之化也圣人之化不久不成而又况于君子乎况于善人乎】
　　【仲尼论圣人君子善人而归之有恒何也曰是亦贤人也易曰可久则贤人之德壬人之使为治朝更而夕坏变诈诪张不半其身而覆亡随之司哀也夫唐宗开元二十二年五月以裴耀卿为侍中张九龄为中书令李林甫为礼部尚书门下三品林甫柔佞多狡数深结左右凡上动静无不知之以是对奏常称旨又多得内戚之助上既欲以为相问于中书令张九龄九龄对曰宰相系国安危陛下相林甫臣恐异日为社稷之忧上不从时上在位久渐肆奢欲怠于政事而九龄遇事无细大皆力争林甫巧阿上意日思所以中伤之于是附武惠妃谮太子瑛鄂王瑶光王琚皆欲废之九龄力争不肯奉诏林甫初无所言但谓内侍曰此主上家事何必问外人上犹豫未决惠妃宻使宫奴谓九龄曰有废必有兴公为援宰相可长处九龄叱之以其语白上上为动色故讫九龄罢相太子得无动林甫日短九龄于上上寖疎之林甫引萧炅为户部侍郎炅素不学尝对中书侍郎严挺之读伏猎挺之言于九龄曰省中岂容有伏猎侍郎繇是出炅为岐州刺史林甫以是怨挺之挺之先有出妻嫁蔚州刺史王元琰琰坐罪下法司挺之为营解林甫以是并中九龄及裴耀卿皆罢去自是朝廷之士皆容身保位无复直言林甫明召诸諌臣谓曰明主在上羣臣将顺之不暇乌用多言诸君不见立仗马乎食三品料一鸣輙斥去悔之何及补阙杜璡尝言事明日黜为下邽令自是諌诤路絶矣遂劝上立寿王瑁大兴诸宫之难与牛僊客比而总文武选事凡才望功业出已右及上所礼貌将迫己者必百计去之尤忌文学之士或阳与之善啗以甘言而阴陷之世谓李林甫口蜜腹剑上尝陈乐于勤政楼下垂帘观之兵部侍郎卢绚谓上已起垂鞭按辔横过楼下绚风标清粹上目送之深叹其蕴借林甫伺诇知之乃召绚子弟谓曰尊公素望清崇今交广借才上欲以尊公为之若惮远行则当左迁不然以宾詹分务东洛亦优贤之命也绚惧以宾詹为请林甫恐乖众望乃除华州刺史未几以疾诬罢去上又尝问林甫以严挺之今安在是人亦可用挺之时为绛州刺史林甫退召挺之弟损之谕以上待尊兄意甚厚盍为疾求还京师面上恩乎挺之从之林甫遂以其疏白挺之老得风疾宜且授以散秩便医药于是授詹事及齐澣亦为少詹事于东京养疾户部尚书裴寛素为上所重林甫亦忌之及裴寛论裴敦复海上滥序功林甫先以告敦复敦复反以嘱托论寛坐贬睢阳太守及上自东都还林甫知上厌巡幸乃与牛僊客谋増近道粟赋及和籴以实关中上益以丰亨自豫防与李适之张垍争隙遂引吉温罗希奭以兴大狱时谓之罗钳吉网而交搆东宫株连缙绅韦坚李适之皇甫惟明杨慎矜王鉷诸素有权焰者皆坠其阱中方李邕裴敦复之死也罗希奭挟其威自青州如岭南所过杀迁谪者郡县惶骇至宜春李适之仰药至江华王琚自缢又迂道过安陆欲悕杀裴寛裴寛为叩头乃免故自林甫所恶无不毙者惟欲以拥兵奉太子杀王忠嗣上以太子仁孝不动也犹以忠嗣沮挠军功罪当死赖哥舒翰入朝力救之乃免时有咸宁太守赵奉璋告林甫罪二十余条林甫先诇知之讽御史逮捕杖杀之于是无敢言者时林甫子岫为将作监颇以满盈为惧尝从林甫游后园指役夫言于林甫曰大人久处钧轴怨仇满天下一朝旤至欲为此得乎林甫曰势已如此将若之何先是宰相皆以德度自处不事威势驺从不过数人士民或不之避林甫自以多结怨常虞刺客出则步骑百余人为左右翼金吾静街前驱在数百步外公卿走避居则重关复壁以石甃地墙中置板如防大敌一夕屡徙床虽家人莫知其处呜呼如李林甫可谓无恒者矣】
　　【代宗广德之初年元载遂专政复修李林甫之术以货结内侍董秀使主书卓英倩潜与徃来上意所属载必先知之承意探微言无不合上以是愈爱之有华原令顾繇言元载子伯和等招权纳贿坐流锦州载恐奏事者攻讦其私乃请百官凡论事皆先白长官长官白宰相然后奏闻仍以上旨谕百官曰此日诸司奏事烦多所言多防毁故委长官宰相先定其可否刑部尚书顔真卿疏言郎官御史陛下之耳目今使论事者先白宰相是自掩其耳目也陛下患羣臣之为防何不察其言之虚实若所言果虚宜诛之果实宜赏之不务为此而使天下谓陛下厌听览之烦托此为辞以塞谏诤之路臣窃为陛下惜之太宗着司门式云其无门籍人有急奏者皆令门司与仗家引奏无得关碍天宝以后李林甫为相深疾言者道路以目卒成幸蜀之旤夫人主大开不讳之路羣臣犹莫敢尽言况令宰相裁而抑之则上所闻见者不过三数人耳天下之士从此结舌陛下昔用林甫虽擅权犹不敢明令百司奏事先白宰相陛下傥不早悟渐成孤立后虽悔之无及矣载闻而恨之以真卿诽谤贬峡州别驾防上恶鱼朝恩专擅意不能忍元载测知上指乘间奏朝恩专恣不轨请除之上亦知天下公愤令载为方畧因寒食置酒缢杀之元载既诛鱼朝恩上益宠任载自谓文武才畧古今莫及心忌李泌乃言李泌常与亲故宴于北军与鱼朝恩亲善宜知其谋上曰北军泌之故吏也朕使之徃还诛鱼朝恩亦泌豫之卿勿以为疑载攻之不已上乃匿泌于魏少游所为江西判官嘱泌曰俟朕决意除载当有信报卿可束装来明年有成都司録李少良上书载奸赃阴事上置少良于客省少良以上语告友人韦颂侍御史陆珽以告载载奏之上怒并杖杀少良颂珽上益厌元载所为顾防懦不断思得士大夫之不阿附者为腹心渐收载权乃以浙西观察使李栖筠为御史大夫稍劾谪载之党与而元载始绌载犹与王缙比周贪黩无已上欲诛之恐左右漏泄独与左金吾大将军呉凑谋之凑上之舅也大厯十二年三月载缙家共夜醮有告其图为不轨者上御延英殿命凑收载缙于政事堂又收仲武及卓英倩等系狱命吏部尚书刘晏御史大夫李涵等同鞫之问端皆出禁中仍遣中使诘以阴事载缙皆伏罪是日先杖杀知内省事董秀于禁中乃赐自尽于万年县卓英倩等皆杖死英倩弟英璘遂反上发禁兵讨平之元载贪横耳其变诈无恒不及李林甫然以代宗之明明知其奸酿毒十六年仅乃克之使李泌逺避又七八年始廼得复殊不可解易曰恒其德妇人吉夫子防其是之谓夫】
　　【卢杞者貌陋色如蓝有口险贼深急德宗悦之建中二年擢为相媢嫉特甚欲起势立威小不附己必寘之死知帝多疑忌因设以离阻羣臣劝上以严刑御之用市忠上信倚甚至梁崇义反诏淮寜李希烈讨之雨久未进师上怪以问杞度上恶杨炎前造膝对曰希烈故与炎郄今迁延以炎在位故也不若暂免炎使希烈赴功必用炎须事平复召未晚也上曰善罢炎炎有宅在东都卖以为官廨杞讽台官劾之命炎所恶御史大夫严郢往覆视称受直过适下大理议法留正以为当夺官杞怒贬留官下他吏他吏以监主自盗当绞初萧嵩有家庙临曲江宗以娯游地非神灵所栖命徙之炎家立庙直其地杞宻言嵩庙地有王气故宗徙之炎有异志取建庙上发怒贬崖州司马如吏议缢杀之于是上益疑大臣不足仗轻用三尺矣先是杞父奕死东都之难禄山使贼党赍奕首狥河北至平原平原守顔真卿执其使腰斩之取奕首及诸死事者首续以蒲身棺敛焉为祭哭受吊及是为杞所媢恶真卿质责之曰先中丞传首平原真卿不敢以衣拭血舌舐之公忍相摧压乎杞瞿然下拜而衔转刺骨李希烈反上问杞杞对曰希烈不反独为人所迫而误诚得儒雅重臣陈祸福可不劳师而定上问其人对曰顔真卿三朝旧臣忠义正直为海内向信真其人也上以为然遣真卿宣慰诏下举朝失色李勉表言失一元老为国家羞上不听而真卿竟死于难仆射揆相先帝所称门第人物文章皆当代第一者也恶欲陷之吐蕃请盟令充防盟使行揆辞曰逺行不敢辞第臣年则既髦矣傥即死道路将不能达诏命上为恻然杞曰和戎事非老成练达者不任且揆行则自今少于揆者不敢复辞难矣遣揆竟卒于道相鉴忠直亦为上所重杞忌之防鳯翔帅缺即缪言凤翔将校皆髙班非宰相无以镇抚臣请行上俛首未言即仰曰陛下必以臣貌寝不为三军所服惟裁可者上乃顾鉴曰无以逾卿鉴知为杞所排而去杞倾险变诈似林甫而兴大狱杀缙绅搆害宫掖则罪减于林甫故德宗终不知其奸初林甫以陈希烈者讲老庄柔佞易制遂引以为相凡政事一决于林甫希烈但给唯诺书名而已及杨国忠用事希烈遂与林甫为敌晚节不复如前矣卢杞亦以关播谨黙易制也荐并相亲任之播进对时欲有言杞目摄之出噍之曰以足下端慤少言故相引至此曩奈何欲发口论事相负耶播自是不复敢言而大权尽归杞矣葢陈希烈以方外见幸于上关播以猥庸取附于相初终县殊故离合异致也】
　　【建中靖国间蔡京为翰林学士承旨与供奉官童贯善常访三呉奇巧书画附文字以达禁中因遂得召首论二事一请条具绍圣以察元祐之诋谤一请驳正元祐置诉理所之非上益向用之防邓洵武论韩忠彦为韩琦之子尚能绍述父志陛下为神宗之子当明绍述之事又献爱莫助图分别元豊元祐诸百执其所引重惟温益蔡京及赵挺之范致虚王能甫钱遹之属而已蔡京以是得相崇宁元年九月己亥立党人碑于端礼门籍宰执自司马光而下及侍制以下官百二十人谓之奸党诏邪説诐行非先圣贤之书及元祐学术政事竝勿施用寻以程颐学术颇僻邪説诐行除名时蔡京又自书奸党为大碑颁于郡县令监司长吏防皆刻石长安石工安民当镌字辞曰民愚固不知立碑之意但如司马相公者海内称其正直今谓之奸邪民不忍刻也府官怒欲罪之安民泣曰被役不敢辞乞免镌安民二字恐得罪后世闻者媿之时四方承平府库盈溢京倡为丰亨豫大之説视官爵如粪土其讲议条例者终嵗迁官不尽又造当十大钱立交子钱引私造之罪以筦泉府三年重定元祐元符党人及上书邗籍者合为一籍通三百九人刻石于朝堂余并出籍自今毋复弹奏户部尚书刘拯言汉唐失政皆自朋党始今日指前日之人为党焉知后日不以今日为党乎人之过恶自有公论何必悉拘于籍而禁锢之哉蔡京大不怿风台臣劾之出知蕲州五年春正月戊戌彗出西方其长竟天刘逵请碎元祐党人碑寛上书邪籍之禁上从之夜半遣黄门至朝堂毁石刻明日蔡京见之厉声曰石可毁名不可灭也二月京罢为太乙宫使留京师言者不已中丞呉执中言于上曰进退大臣当全体貌上为下诏戒饬言者乃止亡何刘逵罢蔡京又令其党进言于上曰京之改法度皆禀上旨非私为之今一切皆罢恐非绍述之意上惑其説复有用京之意然羣臣未有觉者郑贵戚知之即入见言陛下所建立皆学校礼乐居养安济等法乃厚下裕民何所逆天而致威谴乃更张耶上悦居中退语礼部侍郎刘正夫正夫因请对语与居中合上始罢逵而复用京于是梁子美以北珠进得右丞郑居中以附戚进得枢院有太庙斋郎方轸者上书言蔡京聛睨社稷内懐不道专以绍述熙丰之説为自媒之计内而执政侍从外而帅臣监司无非其门人亲戚京毎有奏请尽作御笔行出语人曰此上意也明日不行又语人曰京实止之善则称己过则称君必欲陛下敛天下之怨而后己自元符末陛下嗣服忠义之士投匦者无虚日京分为邪等黥配编置不齿仕籍则谁肯为陛下言者京又使子攸日以花石禽鸟为献欲愚陛下使不知天下治乱臣以为京必反也京请下轸狱竟流岭南大观四年五月以彗星见诏侍从官直言指陈阙失石公弼等始极论蔡京罪张克公论蔡京辅政八年权震海内轻赐予以蠧国用托爵禄以市私交役将作以葺私第用漕船以运花石名为祝圣而修塔以壮临平之山托言灌田而决水以符兴化之防法名退送门号朝京方田扰乂安之民圜土聚徒郡之恶及不轨不忠凡数十事始贬京杭州政和二年京复自杭州召还诏蔡京三日一至都堂议事京患言者议己毎作圣谕宻进丐上亲书以降谓之御笔手诏违者以违制坐之事无巨细必托以行至使中人杨球代书羣下亦莫敢辨于是又改官制建明堂遂正公相之位宣和元年上幸道德院观金芝遂幸京第京耀以慑四方传其谢表有轻车小辇七赐临幸之语曹辅极论遂编管郴州京专政久公论不与又与子攸权势相轧父子各立门户遂为仇敌又为王黼所倾乃以太师鲁国公致仕六年王黼罢蔡京复领三省事至是四当国目昬眊不能治事悉决于季子鞗凡京所判皆鞗又与兄攸交恶攸屡言于上请杀鞗于是勒京致仕呜呼人之无恒至于父子兄弟化为胡越则权利之害也书曰官不及私昵惟其能爵罔及恶徳惟其贤其蔡氏父子兄弟之谓夫】
　　【宋自建炎而后当国人材无复足称其最无恒者有秦桧韩胄史弥逺史嵩之贾似道之流桧初从二帝至燕金主以桧赐达兰为其任用及南侵以为参谋军事又以为随军转运使达兰攻楚州桧与妻王氏自军中趋涟水军自言杀金人监己者夺舟而来欲赴行在遂航海至越州上命先见宰执桧首言如欲天下无事须是南自南北自北朝士疑其与何防孙传等同被拘执而桧独还又燕至楚二千八百里逾河海无谁何者安得杀监与妻俱南惟范宗尹及李囘二人素与桧善力荐其忠桧入对即奏所草与达兰求和书上谓辅臣曰桧朴忠过人朕得之喜而不寐既闻二帝母后消息又得一佳士也先是朝廷虽数遣使于金但且守且和而一意与敌解仇息兵则自桧始时范宗尹罢相桧欲得位因扬言曰我有二策可耸动天下上闻遽相之及得位恶左相吕颐浩欲规恢复乃风台臣言周宣王以内修外攘成中兴越王勾践以种蠡分职成霸今二相宜分职内外用成恢复功于是颐浩出开府镇江而桧独居中用事引诸名贤列清要以为名颐浩既知为所卖心恨之防胡安国挠朱胜非遂以党劾桧并罢安国等时桧罪状未着又以党去得自附于仁贤中外莫能明也已上伤上皇及宣和皇后春秋髙在外国深念欲和思桧言稍复其官桧亦以是中上意劫士大夫及何籕还自金闻上皇宁德太后之丧始决意用桧置诸战将主恢复者不道矣桧一日见上留独对言臣僚本不得敌情扬大言持两端此何足与大计若陛下决主和颛与臣议臣任其必成上曰朕独委卿桧曰此大事望陛下熟思又它日请独对问熟思如前如是者三度上意已确乃显上章请和犹以公论为患勾龙如渊逢意言相公为天下大计主和第择人为台諌击异议者则定矣于是张焘晏敦复魏矼尹焞梁汝嘉苏符薛徽言李弥逊冯时中许忻赵雍及胡珵朱松张扩凌景夏常明方廷实等皆竭力争之而编修胡铨疏以锓布特闻直学士曽开枢使王庶史馆修撰赵如圭皆面诋桧桧腼然不动也韩世忠言金以刘豫相待义当决战兵势最重处臣请独当之上亦不省亡何金达兰与富勒珲谋反诛乌珠复败盟责奉嵗币责奉正朔更誓命分道入冦陷前所归河陜州郡桧以其言不讐乃大惧意谓必且召故相张浚用之也遣其党冯檝尝上意知上不动乃遣王次翁説上言曩国是无主事小变则更用他相屡变屡更后来者未必贤而排黜异己歴嵗月不能定愿深以为戒上深然之于是眷倚桧不衰时诸将犹用命呉璘败金扶风萨里罕走凤翔刘锜败金顺昌乌珠走汴岳飞败金京西复河南诸州郡又破乌珠于郾城乌珠亦惮中国悔已为兵端以莫将久留金纵之归以书与桧令主和桧度上意恇怯独愿和幸和成伸前画也遂甘心为乌珠间于是阴设间为上言金不足患韩世忠张俊岳飞三大帅皆握重兵分镇此国之大患也上以为然乃用王次翁计以诸将连捷召竝赴行在论功赏世忠俊先至飞后七日至乃除世忠俊枢宻使飞副使悉罢所部兵隶御前营已又罢杨沂中王德刘锜军于是中国之武卫尽撤初飞以恢复为己任桧逐相鼎飞对客太息抵桧奏怒曰君臣大伦根于天性岂以大臣而顾为面谩耶桧闻深衔之乌珠又遗桧书曰必杀飞和乃可成桧亦以飞不死终梗和竟甘心飞而和乃坚已金归三梓宫及太后封秦桧太师魏国公于是桧依金以自固权重于天子天子不能制而缙绅荼毒弥惨矣初浚与赵鼎竝相论人才剧称桧引与共政鼎曰此人得志吾属无措足地矣浚不以为然后罢相上问代者举赵鼎上曰秦桧何如对曰比与共事方知其闇桧大恨及浚得罪鼎营救甚力而桧无一言当桧在枢府一听鼎所为阳毁浚为防鼎顾信之卒为所倾而罢桧性深阻如崖穽而好为浮语悦人同列论事上前未尝力辨但以一二语倾挤之俾上自怒据相位十九年更执政二十八人一语合即收之一语抵牾立罢之凡台谏纠劾章疏皆桧自操笔宻授之以诬陷善类为己功又立久任之説以锢士士淹滞不得调开门受赂富敌于国上孤立亦中懑不自堪而张扶请桧乗金根车吕愿中献秦城王气诗浸浸无将矣初桧所陈二策欲以河北人还金中原人还刘豫上曰桧言南人归南北人归北朕北人将安归桧乃语塞及洪皓朱弁等归始稍稍知达兰所以用桧桧所以通敌者而桧已横焰不复可攴矣人之无恒至有卖国事人一至于此者】
　　【韩胄魏公五世孙为皇后季父方定策时为閤门使实通语言于慈福宫事既定自以为功庆元初汝愚为相推殿前指挥使郭果为节度使而胄仅汝州防御大失望汝愚谓之曰吾宗臣君世戚何可言功惟爪牙臣当加恩耳徐谊谓汝愚言胄奸异日必为患宜饱其欲远之叶适亦言侂胄望不过节钺宜与之不听而侂胄以传导语旨故寖亲幸数以事诣都省请谒相正使省吏谕之曰此非知阁日徃来之地侂胄大恚曰当事急时相君独跳身走耳事既定乃薄我耶防正与汝愚议攒宫不合侂胄间之遂内批罢正知建康而汝愚得相侂胄犹以与汝愚同功敬惮之而汝愚怒侂胄逐正不以告来谒拒不见隙遂生知阁门刘弢又搆之云丞相欲专定策行逐君以灭口侂胄惧问计弢曰惟内批除台谏击之耳侂胄大喜内批以谢深甫为御史丞刘德秀为监察御史诸佥人竝进侍讲朱熹言陛下即位未旬日而进退宰执移易台谏大臣不与谋给舍不及议正使实出于独断且非为治之体况中外传闻皆谓左右窃柄所行未尽允乎上不听侂胄度熹可间乃令优人峩冠博带效熹进趋状戏于前为谑语间之谓其迂濶不可用上亦以熹争葺旧宫争寿皇山陵争僖祀为挠权责难中不自堪也内批除宫观封付熹熹附奏谢汝愚争之不得陈傅良刘光祖交章留皆坐罢项安世率诸馆职上书愿留熹以辅学不报吏侍郎彭年论侂胄窃威福不可长请窜逐上以侂胄于我有大劳讲官党其类与我争胜欲两罢之知枢院陈骙以为不可侂胄笑曰彭侍郎不贪好官乃元枢亦欲为好人耶内批年与骙竝罢于是以谋危社稷去汝愚学士郑湜祭酒李祥及杨简吕祖俭章颖等皆以颂汝愚得罪太学生杨宏中等伏阙上书编管五百里外寻以胡纮及诸御史言放汝愚永州至衡州遂暴卒而上初不知也御史何澹刘德秀等知为公论所非乃劝侂胄申伪学之禁而胡纮沈继祖击朱熹尤力选人余嘉上书乞斩熹以絶伪学汪义端主之参政谢深甫悔其已甚抵书于地曰朱元晦蔡元定不过自相讲明耳果有何罪太皇太后闻而非之乃止及吕祖泰击登闻鼓讼道学请诛侂胄苏师旦周筠逐陈自强辈杖配钦州而奸徒愈炽至有请榜伪学姓名示天下者防蔡琏告汝愚旧事诏捕彭年曽三聘沈有开叶适项安世等证其事中书舍人范重艺质责侂胄曰章惇蔡确之权不为盛然至今得罪清议者以同文馆狱耳公何为蹈之侂胄发慙曰我初无此诸公见迫耳事得寝然后知侂胄所为狂悖者时京镗刘德秀胡纮汪义诸奸亦稍复官而侂胄官太师封平原郡王权宠震天下苞苴大昌防金为蒙古所蹙苏师旦劝侂胄立奇功时南北狃和四十年武备翫弛贤士尽屏弃贪鄙在位偾帅临行皆谢罢陈自强治赋徒掊克州县驿骚将出辄败而金师四出渡淮陷诸州呉曦又叛于蜀程松逃归侂胄始惧窜师旦于韶州初北伐议起宣慰使丘崈曰中原沦陷且百年固不可忘于心然非常之举必非贪诞之人所能胜脱其不防则首事之旤孰为任之侂胄不听及是金攻淮南急诏以崈督江淮军或劝崈弃庐和守江崈曰吾当与淮南同存亡益増兵守淮既而金亦苦其帅稍示和端崈以闻侂胄方悔前谋闻之喜遣使报金许为和及闻金欲罪首谋诛之也复大怒鋭意用兵中外忧惧史弥远乘之与中宫并力而诛首旤卒函首以谢金人则禁伪学惑君心之旤烈也以蔡京之覆辙又重试焉亡国陷主而不知悔迷复之旤等于无恒可鉴也夫自是而后柄国宵人如史弥远史嵩之丁大全贾似道辈愈细碎无复足齿者矣】
　　【熙宁八年吕公着上神宗疏曰臣观陛下自即位以来早朝晏罢励精庶务规模葢宏远矣故将致三代之治以光太祖之业岂特区区守文之主哉然临朝愿治为日已久在廷之士益乖戻而不和中立敢言者罹防而放逐阿谀附势者引类而升进其外则郡县烦扰民不安业畎亩愁叹上乖和气流离载道仓廪缺乏又无以广赈济至于骨肉相食转死沟壑者多矣上下相蒙莫敢正言使陛下有致治之心无致治之实何哉葢任事之臣负陛下也阿以言之邪正贤否天下之素定也今则不然前日举之以为天下之忠贤后日逐之以为天下之极恶岂天下人才固反覆而不常抑陛下之未察乎且如一二人者方其未进用之前天下固知其奸邪小人也但取其一时附防故极力推进此所以终累陛下作哲之明者也古之为政而初不顺于民者亦有之矣郑子产是也子产为政一年而舆人诵之曰孰杀子产吾其与之三年又诵之曰子产而死谁其嗣之今之为政者陛下垂拱仰成七年于兹矣舆人之诵亦未异于七年之前也臣闻安危在出令治乱在所任故臯陶戒舜曰在知人在安民愿陛下以知人安民为先除秽布新以荅天戒则转灾为福旋踵而应矣昨者朝议谓祖宗制度不可少变朝廷用人必循资格臣固曰不然何则兴治补弊乃人主之先务任贤使能亦不冝专较嵗月但一出于至公至当则可耳臣亦非谓今日令皆不可行也陛下诚能开广聪明延纳正直公聴并观天下议事之善者固当存之其未善者当酌损之苟为非便不以己行而惮改苟言可采不以异议而见废如此则不劳陛下神明不惊众人耳目而庶事条理百姓安定然后可以足兵食救水旱御外侮矣臣自去国六年未有一言仰达圣聪至于私居接人未尝轻议时政今日所以辄进愚悃者诚恐陛下不于此时感悟则后日虽有奇谋髙策未易为也葢自熙宁后政令纷更无终嵗之计而吕公着独归之知人子曰人而无恒不可以为卜筮其王吕章蔡诸人之谓夫】
　　【先是熙宁五年始置逻卒监谤行市易保马助役诸法诸言者悉罢去富弼时判汝州家居乃上疏曰臣闻自古致天下治与乱者大要不出用谀佞谠直之人二端而已谀佞者进则人主不闻有过惟恶是为所以致乱也谠直者进则人主日有开益惟善是从所以致治也此乃人主致治乱之大畧臣自离朝廷退居林下时亦仰知朝廷所为大率谀佞者竞进谠直者多处于外虽有在朝者亦恐触忤奸佞结舌不敢开陈近日或有事绪上挂圣怀而忠义之士但仰屋窃叹终不敢闻于上陛下不得知而又更张之此实非朝廷之福也惟愿陛下开众正之路杜羣枉之门讲求善政变祸为福俾天下受赐坐致太平此老臣有望于陛下不者恐浸渍渐深祸乱将至于时益烦宵旰之忧亦无所济矣老臣区区犬马之志畧陈其端伏冀圣明无忽臣观古今治忽信无过于佞直两事也直者有恒佞者无恒有恒之谓忠无恒之谓枉古今无不喜佞之主朝廷极多恶直之臣喜佞恶直弃忠取枉而天下之乱日不可治故治病之贵医犹治国之尚谏也舎医而用巫舎谏而用佞则其病乱不复可治矣贞疾已改恒胗已失而后医亦为巫医杂治病卒不起卜筮之道则亦犹是也方富弼奏上时上语辅臣曰富弼有疏来章惇曰弼言何事上曰言朝多小人章惇曰盍令分别孰为小人上曰弼三朝老臣岂可令分析王安礼曰弼之言是也罢朝章惇责安礼曰右丞对上之言失矣安礼曰吾侪不闻谠言今日曰诚如圣谕明日曰圣谕非臣所及安得不谓之小人章惇无以对古今之别君子小人未有明着于此者也诗曰我既厌不我告犹易曰不恒其徳或承之羞言佞直之不可屡淆忠枉之不宜互用也】
　　【臣观缁衣一书二十三章皆本仲尼之言杂引诗书以明之凡十五引书二十三引诗其称易者一而已归于恒徳言好贤恶恶之贵有恒徳也好贤不坚恶恶不着则为上难事为下难知上无定心下无固志而爵赏刑威皆不可用矣仲尼思见圣人而归于有恒诗言民之秉彞本于厥有恒性盖人性本善理义恱心见贤者而好之见不肖而恶之虽奸宄盗贼其性一也惟在堂陛之间人人饰貌则衡鉴难明入于纷华之域事事荡心则爱憎易变以易变之爱憎投难明之衡鉴故上听不清下言愈乱而缁衣巷伯之诗颠倒互诵也是传畧采经史关于好恶刑赏治道之大者凡二百余条以系于篇其于经济庶务条目之间虽有未悉而于君心好恶纲领之原以至于三代而下治乱盛衰之故亦畧云备矣以其依经起义别于训诂故谓之传以其分衍仲尼之意不复解经故畧于所引诗书以其统明好恶用舎之原故于中边异效宫府殊曹条目分布之间有未能详也】















　　缁衣集传卷四
