　　钦定四库全书　　　　　经部四
　　仪礼章句　　　　　　　礼类二【仪礼之属】提要
　　【臣】等谨案仪礼章句十七卷
　　国朝呉廷华撰廷华字中林初名兰芳仁和人康熈甲午举人由中书舍人厯官福建海防同知乾隆初尝荐修三礼杭世骏榕城诗话称廷革去官后寄居萧寺穿穴贾孔着二礼疑义数十卷今考所着有周礼疑义已别着録而此书则名章句未审别有仪礼疑义抑或改名章句也其书以张尔岐仪礼句读过于墨守郑注王文清仪礼分节句读以句读为主笺注失之太畧因折衷先儒以补二书所未及每篇之中分其节次毎次之内析其句读其训释多本郑贾笺疏亦间采他説附案以发明之于丧礼尤为详审如士丧礼祖为嫡孙条疏谓祖孙本非一体此谓祖为适子服斩故于孙不重服特隆于大功疏説非是陈大敛具条熬黍稷各二筐敖继公谓置此代奠此独从注説谓设以聚蚁去熬而蚁亦俱去盖善法也又谓既夕礼皆木桁久之句久当作卢氏灸诸墙之灸拄也以辨注疏之非又谓祖奠主人当在柩东奠在其南则亦在柩东注谓主人及奠俱在柩西非是颇见精确惟于三年之丧过信毛竒龄三十六月之説不知此説倡自唐王元感当时已为礼官所驳阎若璩潜邱劄记辨之尤悉廷华盖偶未考又谓袒免之免疑衬冠者案疏谓髽与括发以麻布自顶乡前交于额上欲绕髻免亦如之但布广一寸为异未闻有衬冠其説亦穿凿然其章分句释笺疏明简于经学固不为无补也乾隆四十六年三月恭校
　　上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀













　　钦定四库全书
　　仪礼章句卷一
　　同知吴廷华撰
　　士冠礼第一【冠古乱反加冠之称○士三等之士男子二十而冠四十始仕而冠以士称者父兄之为士者主之且其子亦学士也如下记元子犹士则自元子以下凡学士皆同此礼其异者特如襄九年左氏传祼享金石之説而已疏云大戴礼公冠篇公冠四加夫子亦四加又云天子诸侯十二而冠其皆礼之变与又内则女子十五而笄注谓未许嫁二十而笄其礼当同于冠也冠于五礼属嘉礼○案十七篇次第始于大小戴及刘向三家贾疏谓其尊卑吉凶杂乱故郑氏不从今第一至第十七则郑所定也又据贾云冠昏士相见为先后者以二十而冠三十而娶四十强而仕即摰见乡大夫又为乡大夫州长行乡饮酒乡射之事已下先吉后凶凶尽则行祭祀吉礼其説无义可寻窃谓此经为周官大宗伯五礼节日则当以大宗伯五礼之次为准据大宗伯职首曰以吉礼事邦国之鬼神示此祭礼也祭有尊卑则少牢馈食礼上篇当第一下篇第二特牲馈食礼第三其次曰以凶礼哀邦国之忧凶礼之首曰丧则丧服当第四士丧礼上篇第五下篇第六士虞礼第七又其次曰以賔礼亲邦国则觐礼当第八聘礼第九士相见礼第十又其次曰以嘉礼亲万民嘉礼以昏冠賔射飨燕为目则昏礼当第十一士冠礼第十二据大射先行燕礼乡射先行乡饮酒礼则燕礼第十三大射第十四乡饮酒礼第十五乡射礼第十六食礼无文然与飨燕并行则公食大夫礼当第十七今次第姑仍其旧而附是説以明之○案注谓童子居士位二十而冠于礼未合又以此士为诸侯之士其实王朝侯国通用之礼也】
　　士冠礼筮于庿【庿古庙字后同】门【防为筮盖问日之吉凶于蓍也庙祢庙凡行事受诸祢也于门不于庙者庙祢所独门神所共也】主人冠【冠如字○主人冠者之父兄也冠以二尺二寸布上为襞积而横缝之似弁而顶平则浅缁色也】朝服【示敬也十五升布制同端据特牲记及此经则惟素韠与爵韠为异尔】缁带【黒缯带也玉藻士练带此盖练之黒者】素韠【韠蔽膝也以白韦为之不言裳者与下端之裳同也注云素裳不见所据不言屦下黒屦是也仪礼言服不言佩文省】即位于门东西面【即就门庙门东门外之东主人位也曰门东则近门矣西面者鬼神位在西乡之】有司如主人服【有司谓公有司若私臣士受地则有臣无则子弟摄之如主人服敬同也】即位于西方【门外之西去门少南】东靣北上【东靣郷主人也北上尊者在北也】筮与席所卦者具馔于西塾【此蓍也曰筮者以所用名之席筮席所卦者记卦爻之版也筮不言韇可知西塾门外西堂也此不言靣位以士丧礼卜日奠凖之筮当在塾东西之中所卦者在其东借以席○注云所卦者所以画地识爻未然】布席于门中【席即上所撰以借筮者士丧有执席者盖筮人取椟卦者取版然后执而布之此文省耳门中谓枨闑之间】闑西阈外西面【闑门橜阈门限即阃也西靣乡所尊】筮人执防【筮人中士公有司也防策即蓍也】抽上韇【音独○韇蔵蓍器以韦为之一上承一下冐抽上韇见蓍示有事也】兼执之【两韇】进【取筮在西以主人在东故由西而进】受命于主人【东靣请所筮】宰自右少退赞命【宰邑长家臣之通称私臣也位在西方至是乃东进主人西靣右则其北也少仪曰诏辞自右少退后于主人赞助也】筮人许诺【诈听也诺应也】右还【音旋○还转也东面南在右时卦者位在西故由南而西与卦者同北行即席也】即席坐西面【席门巾所布者曰坐则与少牢立筮者异疏所谓蓍长三尺可坐筮也西靣乡神】卦者在左【卦者筮人之贰主记卦爻故以事名其官西靣南在左盖与筮人同席及面也】卒筮【卒已也四营十有八变而卦成也】书卦【卦者书于版言卦则爻可知○注以卦者记爻筮人书卦则与馈食礼异未然】执以示主人【筮人执之东面授而示之○案经不言进似即席上转身示之但有授受之节则亦进而近主人也】主人受眂○反之【反还也还之使占】筮人还【转而西面】东面【又转而东靣乡主人也】旅占【旅众也旅占者洪范所谓三人占也不言坐则离席立占也】卒进告吉【东进】若不吉则筮逺日【凡筮吉事先旬内近日不吉则筮旬外逺日○疏以曲礼旬内外为士与大夫之分未的】如初仪【初筮人执防以下】彻筮席【敛防及席去之】宗人告事毕【宗人私臣主礼事者位在西方进东北面告也○以上筮日案曲礼命辞云为日假尔泰筮有常盖命筮之辞也此文省尔要知十七篇凡彼此详畧省互居多不能逐条分赘举类此者参防可也】主人戒賔【戒告也告之使预致其敬賔戚友僚友之属将冠子故合众賔来观礼者广告之注所谓有吉事则乐与贤者欢成之也此与宿时详畧盖互见也○注止言僚友此特广之】賔礼辞许【礼辞一辞即许也戒宿于门外皆朝服辞并见下】主人再拜【拜其许再拜重敬也】賔答拜【凡拜皆答如其数】主人退【去也】賔拜送【去则不顾故拜送皆不答】前期三日【期冠期前三日容筮宿为期各一日也】筮賔【加冠之賔既戒又独筮之凡以重其事】如求日之仪【求日筮日也如者筮于庙门以下】乃宿賔【宿读如肃戒轻而宿重也賔所筮者】賔如主人服【賔亦重其事故其服如之】出门左西面再拜【门左门东拜拜辱拜于门左则不当门也】主人东面答拜　乃宿賔【上宿賔是摈介传辞此则亲致其辞也】賔许【已筮得吉故不辞】主人再拜　賔答拜　主人退賔拜送　宿赞冠者一人亦如之【赞佐賔冠礼者盖僚友戚友之卑者亦有摈如者賔如主人服以下○以上戒宿】厥明夕【宿賔明日之夕冠前一日也】为期于庙门之外【为期定冠时也于庙门外者在寝则防入庙则凟也】主人立于门东【筮日位也】兄弟在其南【兄弟兼宗族亲戚言】少退　西面北上　有司皆如宿服【宿服朝服言有司则主人及兄弟可知】立于西方　东面北上【亦筮日位】摈者请期【摈有司相礼者自西来东面请之】宰告曰质明行事【宰亦自西来主人之右告之质正也谓旦日正明事冠事】告兄弟及有司【摈者告也告兄弟东面有司西面】告事毕【宗人告也】摈者告期于賔之家【为期无他事賔尊不与故就告之言賔则赞可知○以上为期】夙兴【夙早兴起也此在冠日质明之前】设洗【洗承沃盥者弃水器疑即槃也注曰士用铁先设之者礼先致洁也】直于东荣【朱子云士大夫屋南北两下东西则于栋下为腰檐是谓之荣荣翼也言与屋为荣翼也直遥相当也疏云荣屋梠之两头起者案説文栋在中前为梠即楣也则栋与梠两头腰檐俱谓之荣其起者腰檐也此东西之节】南北以堂深【此南北之节也朱子云庭盖三堂之深则以堂深者谓洗在南北去堂如一堂之深盖与碑相当所谓三分庭一在北也或云庭得二堂之深谓洗之南北皆如堂深也并存之】水在洗东【贮水以罍注云尊卑皆用金大小异沃盥则以匜若枓也】陈服于房中西墉下【服三加服房东房堂北中为室室左右为房墉墙也西墉房中之西壁也】东领【户在东便于取】北上【尊服在北】爵弁服【此陈服而言弁及冠以冠表服也弁象合手爵弁用三十升布为之形如爵又黑多赤少如爵头色也注以弁冕而无旒非】纁裳【纁浅绛色礼服帷裳十二幅腰有襞积而旁无杀缝注则以为前三幅后四幅也】纯衣【衣缁色纯丝也言衣则裳可知礼服用端正幅为身旁属两袂长皆二尺二寸方领制与深衣畧同惟衣裳殊为异】缁带韎韐【韎綘色韐合韦为之即韠也爵弁祭服尊故在北】皮弁服【以白鹿皮为冠象上古也】
　　【注谓视朔之服其实他礼亦用之素服亦十五升布】素积【辟也素裳辟蹙其腰中也】缁带　素韠【此次于爵弁】端【端正也玉藻为大夫私朝之服注谓入庙服此本冠服不言冠者明为缁布冠陈之○注谓与朝服异其裳存参】裳黄裳杂裳可也【杂色未详注云前后黄可者三裳可随用也○注谓上士裳中士黄裳下士杂裳与可字义未恊】缁带　爵韠【亦爵头色屦皆详下经】缁布冠缺项【此即缁撮也盖上古冠始加用之尊古也缺注读如有頍者弁之頍或当时有此音也○案缺项木详注疏则以冠下有武武下有缺项缺围发际结项中盖项巾有绳穿结之以固缺又四隅为缀上缀于武以固冠也又或疑缺即项巾之弁师注所谓项上小鼻纽以贯笄者据下賔右执项左执前则项本在冠武后以其近项名之又项中有故谓之缺项非别有一缺项在武下也然则项本在冠此特因组缨而类及之曰属于缺亦冠后事此盖预明其用尔此较胜于注并存参】青组缨属于缺【组冠系属连也缀也谓以二条组两相属于缺重绦于颐下而结之】缁纚【音縰○纚鐡丝为之以韬发】广终幅【幅广二尺二寸】长六尺【发长不过六尺纚如之】皮弁笄爵弁笄【固冠笄也缁布冠无笄者以其仅可撮发故即用安发之笄也】缁组纮纁边【纮缨两端盖以一条组系笄之左绕颐右相仰属于笄屈系垂其余以为饰边组之侧盖中缁而纁其边也】同箧【箧狭而长所谓堕方也组缨缁纚两笄组纮并贮一器以待事也据或説则缺在冠应入下文匴中注则以为同一箧也】栉实于箪【栉理发器箪竹笥安发之笄亦在焉】蒲筵二【筵席也二者冠及礼各一】在南【卷之置服南在南兼箧箪席言房中所陈以所用先后为次先南而后北也】侧尊一甒醴【为礼子设也侧特一醴无酒也设尊曰尊尊受五斗甒瓦甒醴一宿而成具酒味而已此尊东乡西面酌之篚又在其东】在服北【用最后也】有篚【竹器如笭】实勺觯角柶【勺尊升所以防酒受一升爵三升曰觯柶状如匕以角为之取其滑周制蒲勺也○防音拘】脯醢【干肉薄析曰脯酒渍干肉加粱麴及盐曰醢】南上【笾豆次尊笾在南】爵弁　皮弁　缁布冠各一匴【音筭○匴竹器后世冠箱也】执以待于西坫南【有司三人分执之坫】
　　【在堂角其南堂下阶西也】南面东上【賔南来故南面乡之东上上爵弁也】賔升则东面【北上○以上陈设右第一章冠前之礼凡四节一筮日二戒宿三为期四陈设朱子仪礼经传通解移下经屦夏用葛至末五十字于此】主人端爵韠【亦冠】立于阼阶下【阼阶东阶主人酬酢賔客之地故名】直东序西面【堂上东西墙曰序】兄弟毕袗【毕尽也袗如袗絺绤之袗冠端也○注袗同也恐悮】立于洗东【退于主人】西靣北上　摈者端【私臣】负东塾【东塾门内东堂负之北面相主人故在东】将冠者采衣紒【古文作结○采衣未冠者所服玉藻云童子之饰也缁布衣锦縁锦绅并纽锦束发皆朱锦也紒结也以锦束发与韬发之纚不同童子结无笄也】在房中南面【服东东西之中当户而立】賔如主人服　赞者端从之【凡言赞皆賔赞冠者以上服文错出其实皆如主人服】立于外门之外【外门大门也】摈者告【摈者在内塾介告之摈因东面告主人也】主人迎出门左西面再拜　賔答拜　主人揖赞者【赞者卑揖之而已】与賔揖先入【道之待于门内霤賔入赞者随之下同】每曲揖【庙在大门内之东賔入将同折而东揖直庙将北曲又揖】至于庿门揖入【待于内霤】三揖【入庙门主人折而东賔折而西揖直阶并折而北又揖碑在庭当碑又揖】至于阶　三让　主人升立于序端西面【先升自阼阶立于东序南端北当序】賔西序东面【亦序端也升自西阶賔主相乡】赞者盥于洗西【先有事也】升【由西阶升】立于房中【将冠者之东】西面南上【主人之赞者亦盥而升先立于房中西面乡所馔南上者赞冠者尊也】主人之赞者筵于东序少北西面【主人之赞亦以私臣为之筵布冠席也此在堂上之东以其近序故即谓之东序适子冠于阼少北者辟主人】将冠者出房南面【立于房外之西以待賔命○以上賔入面位】赞者奠纚笄栉于筵南端【奠置也第言三物则箧箪在房矣笄兼安发固冠者在箧之物俱应置此经文省耳】賔揖将冠者　将冠者即筵坐【賔在序端东北面乡将冠者揖将冠者即筵西面】赞者坐栉设纚【賔坐筵前则此在冠者后西面坐也言纚则安发之笄在焉】賔降【将冠降盥以致洁也】主人降【賔以已事降故不敢安其位也】賔辞　主人对【其辞未闻】賔盥卒【盥当于洗南北面】壹【古文壹皆作一】揖壹让升【揖让皆一杀于初升也賔先升】主人升复初位【初位谓东序端主人言复见賔之不然】賔筵前坐【东靣】正纚【赞设之此又正之示亲其事也】兴降西阶一等执冠者升一等【冠缁布冠士堂髙三尺阶亦三等每等一尺降一等则去地二尺升一等则去地一尺其授受盖在两阶相接之间】东面授賔【賔西靣受之授既则以匴退矣】賔右手执项　左手执前【此言项则项本在冠】进容【玉藻云行容惕惕其常也此特言容则又加详整矣注云行翔而前鸧】乃祝【辞并见下经】坐如初【筵前】乃冠　兴复位【西序端东面】赞者卒【结缨也○注云设缺项】冠者兴【已冠故曰冠者而不言将】賔揖之【序端东北乡揖之】适房服端爵韠【亦易屦下并同】出房南面【一加礼成出房以待再加也不言容者下弁服尊故威仪有加此特观众以服备而已○以上始加】賔揖之　即筵坐【冠者与赞俱坐】栉【去缁布冠重栉之】设笄【栉则去纚矣不言设纚可知又始冠当加安发之笄至此始言笄者因弁笄并及之】賔盥　正纚如初【賔降以下】降二等　受皮弁【授者不升】右执项　左执前　进　祝　加之如初【进容以下】复位　赞者卒纮【加筓系组】兴【冠者兴也】賔揖之　适房服素积素韠　容【此言容所谓服备而容体正也】出房南面【观众且待三加○以上再加】賔降三等【至地矣冠弥尊礼弥下也】受爵弁加之　服纁裳韎韐其他如加皮弁之仪【他谓卒纮容出及如始加诸仪三加之服陈时已详故畧之也】彻皮弁冠栉筵【冠缁布冠也爵弁在冠者之首故不彻皮弁有筓彻则俱彻矣弁冠栉赞冠者彻之筵主人之赞者彻之】入于房【置原设处○以上三加右第二章正冠之礼凡四节一賔入面位二初加三再加四三加】筵于户西南面【醴子之席也户室户位在户牖之间堂之中所谓醮于客位也】赞者洗于房中【盥而洗觯也据此则房中又有洗也洗在北堂西北隅洗者北面】侧酌醴【侧义见上酌以勺酌醴于觯也】加柶【加于觯】覆之【未用】面叶【柶大端也面叶则柄乡賔】賔揖冠者就筵【父子不可行揖拜之礼故以賔主之】筵西南面【不言坐待事也】賔受醴于户东【醴出于房故受于室户东近房之地賔尊不入房也】加柶【再言加柶为下靣柄申之】面枋【今文枋为柄○而枋则南面讶受矣】筵前北面【将亲授之】冠者筵西拜受觯【燕礼疏云筵西拜皆南面】賔东面答拜【賔既送觯还西序端东面答之不言拜送辟正主也】荐脯醢【荐进也赞冠者进之筵前脯在西】冠者即筵坐　左执觯右祭脯醢【右手祭故左手执觯祭祭先代始为饮食者祭脯醢者以脯擩醢而置之豆间】以柶祭醴三【案注云始扱一祭又扱再祭此本聘礼记言之但经言三祭与此同记乃言再者据广韵再仍也则再扱者不过仍前扱之以至于三也】兴筵末坐啐醴【席南乡东上则末在西也啐尝也昏礼賔西阶上啐酒不敢以賔礼自居也此在席末者盖示人以成人之礼】防【初洽反陆作锸又作扱】柶【祭毕不用故防之】兴降筵坐奠觯拜【降由下将拜暂奠于荐西此不卒爵既啐而拜与拜既爵同席上不拜故降也】执觯兴【将奠】賔答拜　冠者奠觯于荐东【奠觯亦坐凡言荐谓脯醢荐东者奠不举者于左也】降筵【升席奠觯复降】北靣坐取脯【荣尊者之赐故取以见母】降自西阶【父在不由阼阶】适东壁【庙四周有墙此东墙也母入庙宜在东房辟赞者及陈设故在此近于房○注云母时在闱门外恐未合】北面见于母【母南面可知】母拜受【重其物自庙中来此肃拜也朱子以肃拜为低手祗揖而已】子拜送【仪礼之例皆先拜受后拜送以送者手有所执既授乃得拜送受必先拜者既受则不能拜也】母又拜【妇人皆侠拜是所谓成人而与为有礼也○右第三章礼子】賔降【将字子故降】直西序东面【西阶下之西】主人降复初位【前阼阶下直东序西面之位】冠者立于西阶东南面【自东壁来】賔字之【賔少进字之辞见下】冠者对【对应也辞未详○以上命字】賔出主人送于庙门外【礼毕而退不出外门又不拜送者以将醴之也此当有见父及賔宗人告事毕诸仪盖阙文也】请醴【郑作礼】賔【谢其劳也摈者请之】賔礼辞许　賔就次【次庙门外更衣处以帷幕簟席为之○以上賔出就次】冠者见于兄弟【在洗东者】兄弟再拜冠者答拜【见兄则冠者先拜如见赞见弟则弟先拜乃答之经特据弟言以见其尊也】见赞者西面拜亦如之【赞者后賔出也赞者位在西故冠者西面拜之则拜兄弟当东面也如之者亦再拜而答之】入【入寝门也庙在寝门外】见姑姊【不言妹可知】如见母【冠者北面拜姑姊亦侠拜但无拜受仪】乃易服【去爵弁服服端】服冠端爵韠【更言冠者以别于冠时之缁布冠不朝服未仕也】奠挚见于君【士挚用雉礼于尊者奠挚而不授士相见礼详之】遂以挚见于乡大夫乡先生【遂继事之辞大夫州长以上先生注谓致事之卿大夫其实凡德望可师者皆是○以上见兄弟诸人】乃醴賔以壹献之礼【一献主人献而賔不酢也与上醴子同○注云主人献賔即燕无亚献案燕为饮酒礼醴则无燕也】主人酬賔【答厚意也】束帛【十端曰束帛缯也】俪皮【两鹿皮也】赞者皆与【音预○主人之赞者也与与献也】赞冠者为介【皆无酬币】賔出【赞从】主人送于外门外【始迎賔处】再拜　归賔爼【爼盛牲器制如几其实杀则用腥否则用干肉折爼归归賔家也○以上礼賔右第四章冠毕余礼凡四节一命字二賔出就次三冠者见兄弟诸人四礼賔此一时并行之事而错举之如此】若不醴则醮用酒【醴近质故后世易为醮此合下若杀皆以礼之变者言之注所谓国有旧俗先王因之而不改也几陈设仪与醴小异○疏谓此夏殷礼非也】尊于房户之间【房西室戸东醴在房酒在堂古今之判也】两甒有禁【两者酒及酒各一也禁承尊之器因以为酒戒礼器天子诸侯之尊废禁大夫士棜禁玉藻大夫用棜士用禁棜无足禁有足所谓以下为贵也大夫亦曰斯禁见下乡饮酒礼】酒在西【酒新水不用犹设之不忘古也在西西上也】加勺南枋【酌者在南也酒亦有禁及勺不以无用待之】洗有篚在西南顺【洗亦如醴时之设南顺北上也据此则篚有首尾矣或上下以刻饰记之】始加醮用脯醢【以下举异于醴者言之始加醮则三加皆醮矣上每加有易服之节此亦当然盖易服乃醮也】賔降取爵于篚辞降如初【异之中独辞降如初者醴时不降洗借賔盥辞降之节为凖故特言如】卒洗升酌【醴在房賔尊不入房故赞者洗酌酒在堂故賔自洗酌凡洗皆降洗在下也】冠者拜受賔答拜如初　冠者升筵坐　左执爵　右祭脯醢祭酒　兴筵末坐啐酒　降筵拜　賔答拜　冠者奠爵于荐东【此举异于醴者言之但文有详畧尔不言如初可知】立于筵西【待再加此及下皆其异者】彻荐爵【辟后加也荐入房爵入篚】筵尊不彻【可相因者则不彻上祗一醴故醴毕见母而尽彻此三醮故其节不同】加皮弁如初仪　再醮摄酒【摄犹整也谓挠之以示新】其他皆如初【言者异如者同如初者不但如醴且如始醮也下三醮同】加爵弁如初仪　三醮有干肉折俎【干肉大物豚解而干之将升于俎又节折之故曰折俎此就不杀者言也】哜之【哜至齿尝之脯而可尝则亦火上为之如内则之熬矣】其他如初【脯醢洗酌如始醮摄酒如再醮余则如醴】北面取脯见于母【曰取脯则三醮皆用脯醢也○以上用酒】若杀则待豚【猪子曰豚特一也】载【敖氏云载字衍存参】合升【煮于镬曰亨在鼎曰升在爼曰载合谓载与升皆合左右胖也礼吉事牲用右凶事用左豚小故合用之】离肺【割而未絶使可祭可哜也】实于鼎　设扄【今文作】鼏【鼎有扄有有鼏扄闭鼎木注云扄以杠鼎盖杠亦用之也贯耳以举鼎用金玉为之鼏鼎覆用茅长则束其本短则编其中○案此言设则当从古文作扄本在鼎不待设也下并同】始醮如初【如初兼醴及醮言】再醮两豆【豆以木为之盛濡物有盖】葵菹【葵菜名菹酱属醋渍而成】蠃【今文作蜗】醢【蠃蚌属同螺】两笾【竹豆也盛干物】栗脯【四豆笾盛馔也】三醮摄酒如再醮【再醮摄酒可知】加爼【牲爼】哜【注作祭存参】之皆如初　哜肺【朱子云哜肺释上哜之为肺也】卒醮取笾脯以降如初【以上用牲】若孤子【无父】则父兄戒宿【诸父诸兄主此而已】冠之日主人紒【古文作结】而迎賔【适子孤故身自为主也不言采者深衣曰孤子纯以素○疏云即上采衣紒盖悮】拜揖让立于序端【此正冠迎賔至升阶之节】皆如冠主【如父兄主冠之仪】礼于阼【身自主冠故不在客位此别言其异者其他皆如正冠】凡拜北面于阼阶上　賔亦北面于西阶上答拜【与正冠别】若杀则举鼎陈于门外直东塾北面【凡杀皆然于此发之者嫌与正冠异且明陈鼎之所也○案注谓孤于得申礼盛之父在有鼎不陈于门外疏云郑以上若杀不言内外故知不陈于外窃谓鼎必先陈于外而后入设上经文畧似不应遽以门内断之且据昏礼壻有父而陈鼎于门外则又何也】若庶子则冠于房外南面【注云尊东则乡饮酒遵者之位辟正冠也】遂醮焉【畧之孤子言礼此言醮互文也】冠者母不在【或归宁或疾病】则使人受脯于西阶下【就取脯降处授之不至东壁也○以上孤子冠等诸杂仪右第五章冠礼之变凡三节一用酒二用牲三孤子冠等诸杂仪】戒賔曰某有子某【上某主人名下某将冠者名○朱子仪礼经传通解移此下诸辞按经分附其后】将加布于其首【冠爵弁皆布皮弁用皮曰布者举多者言之也】愿吾子之教之也【子男子之美称吾子亲之下弃尔幼志诸辞皆所谓教也】賔对曰某不敏【某賔名】恐不能共事【共冠事】以病吾子【病辱也盖谦辞】敢辞【此谓礼辞】主人曰某犹愿吾子之终教之也　賔对曰吾子重有命某敢不从【许之】宿曰某将加布于某之首　吾子将莅之【莅临也戒时许之则将临之矣】敢宿　賔对【今文无对】曰某敢不夙兴【以上摈辞】始加祝曰令月吉日【令吉皆善也】始加元服【叶蒲北反下同杭世骏云释文无叶音此经传通解例也○元首也首服谓冠】弃尔幼志【童心】顺尔成德【顺成之也冠则有成人之德也】寿考维祺【祥也】介尔景福【叶笔勒反下同○介景皆大也成德则大其福言尔者所谓自求多福也】再加曰吉月令辰【以十二支言】乃申尔服【申重也谓再加】敬尔威仪【德所发也】淑慎尔德　睂寿万年【老人有豪睂寿徴也】永受胡福【胡遐也】三加曰以歳之正【犹善也】以月之令　咸加尔服【咸加也谓三冠毕加】兄弟具在【欲观成人之德】以成厥德【人成则德成也】黄耉无疆【黄黄发耉垢面如冻梨皆寿徴也疆界限也】受天之庆【叶音羌○再加三加不言祝省文】醴辞曰甘醴惟厚【言厚见未泲也】嘉荐令芳【嘉善荐脯醢芳香也】拜受祭之　以定尔祥　承天之休【美也】寿考不忘　醮辞曰防酒既清　嘉荐亶时【一作旹○亶诚也时成熟之时】始加元服兄弟具来【叶力之反○孝友之德有以感之也】孝友时格【善父母为孝善兄弟为友格感而至也】永乃保之【保安也孝友则安】再醮曰防酒既湑【音谞清也】嘉荐伊脯　乃申尔服　礼仪有序　祭此嘉爵　承天之祜【福也】三醮曰防酒令芳　笾豆有楚【笾豆脯醢楚陈列貎】咸加尔服　肴升折爼【干肉若豚】承天之庆【叶羗】受福无疆　字辞曰礼仪既备【叶笔力反】令月吉日　昭告尔字【叶滋　昭明也】爰字孔嘉【叶居之反　爰于孔甚也】髦士攸宜【髦俊攸所也】宜之于假【叶古○大也宜之故大】永受保之　曰伯某甫【伯其次某所命字甫丈夫美称如嘉甫孔甫之类或作父】仲叔季惟其所当【伯仲叔季长幼之称辞惟称伯此又申之○以上祝辞】屦【复上曰舄禅下曰屦】夏用葛　端黑屦【冠屦色近】青絇【音劬】繶【音亿】纯【音准○絇之为言拘也状如刀衣鼻在屦头以为行戒繶谓牙底相接缝中有绦紃也纯缘也谓缘边也三者皆用青屦系有綦士丧礼详之○紃音旬圆绦】纯博寸【博广也此缁布冠端服之屦】素积白屦　以魁柎之【魁魁陆状如海蛤柎注也谓以蛤灰涂屦使白】缁絇繶纯【凡染七入为缁缁亦黒也】纯博寸【此皮弁服之屦】爵弁纁屦　黑絇繶纯　纯博寸【此爵弁服之屦】冬皮屦可也【寒许用皮故曰可】不屦繐屦【不屦不着也繐布细而疏者繐衰所用此非丧不屦者岂嫌其类于小功布与或云此春秋所着冬着皮屦故置此不着也○以上屦制右第六章补上经所不及凡三节一傧辞二祝辞三屦制】
　　记冠义【后世所作以补经所不及】始冠缁布之冠也　太古冠布【太古唐虞以前用白布冠质也】齐【音斋】则缁之【无饰后世以白布冠为丧冠重古故服其齐冠】其緌也【在缨两端垂以为饰】孔子曰吾未之闻也【上经缁布冠言缨不言緌则士大夫无緌也春秋有用緌者故孔子谓于古未闻】冠而敝之可也【敝坏也礼不应有緌而后世用之故曰可敝○按敝以緌言注云此冠非时王制不恒着故冠毕敝之其説与其緌也三字义不合且都人士固有着缁撮者何必敝】适子冠于阼【东序少北西面之位近阼阶上也】以着代也【着父子传代之义】醮于客位【戸西南面】加有成也【加尚也尊也尊其有成人之德也】三加弥尊【缁布至爵弁弥尊也】谕其志也【服必称德示之使知自励其志】冠而字之　敬其名也【子生三日父名之既冠賔字之是字以敬名】委貌【注云冠也委安也所以安正容貌也】周道也【道犹制也】章甫【礼书曰章甫枝木为邸与弁之邸同】殷道也　毋追【同牟堆○礼书曰状如覆桮】夏后氏之道也【案三代冠制未详姑依诸家説解之又三礼旧图云三冠制相似皆漆布殻以缁缝其上前广四寸高五寸后广四寸高三寸殷冠委大临前夏周冠委前小损説似有据但漆布恐后世之制并存参】周弁【爵弁】殷冔【覆饰】夏收【敛发○三者制未详姑依注疏解之又王制疏云三者制相似而防异并存参】三王共皮弁素积【质不变也以上明经文缁布冠冠爵弁皮弁古今异同之制】无大夫冠礼而有其昏礼【或改娶】古者五十而后爵　何大夫冠礼之有【据后世有未冠为大夫者而明其制之非古也】公侯之有冠礼也夏之末造也【造作也承上言诸侯亦无冠礼曰夏之末造则不足法明矣】天子之元子犹士也天下无生而贵者也【元子虽至贵其为学士则同盖以明士冠一篇为上下通行之礼也据此可以知大戴记公冠篇及篇首注疏之非】继世以立诸侯　象贤也【象法也法祖宗之贤也此言诸侯虽继世亦非生而贵者也而况大夫】以官爵人　德之杀【去声】也【案注云大德爵大官小德爵小官则杀者等杀也】死而諡【将葬易名以表其德】今也【注云今谓周衰】古者生无爵死无諡【注云古谓殷殷士生不为爵死不为諡周衰士死则諡之○案此记与经义无涉似承上文而推广之但其义未详据注疏解之如此又敖氏云古上古也以官爵人已逊于古死而諡去古愈逺矣盖为死諡周道言也其説视注疏为胜】















　　仪礼章句卷一
　　钦定四库全书
　　仪礼章句卷二
　　同知呉廷华撰
　　士昏礼第二【日入曰昏取妻之礼以昏为期故曰昏昏为嘉礼经本无士字据曲礼三十而娶则犹未仕尔其曰士者郑目录所増也此当第十三第二説非详士冠礼】
　　昏礼下达【疏云男父先遣媒氏通辞言下达者女为下取阳唱隂和义敖氏云此谓自天子下达于庶人○案此当有阙错姑存二説备参】纳采用鴈【纳入也采择也女氏既许乃使人用鴈纳采择之礼昏礼有六首纳采次问名次纳吉次纳徴次请期次亲迎六挚大夫执鴈昏则无问贵贱皆用之取其顺隂阳往来之义也】主人筵于户西西上【主人女父也筵布神席也戸祢庙之戸戸西尊之将以先祖之遗体许人故受之于庙也席有首尾上其首也西上神道也】右几【几神所冯也人道东上而左几此神道故取地道尊右之义西右也】使者端至【使所吏反○端礼服使者以鴈来也○案使当是周礼媒氏男父使来纳采故曰使注以为夫家之属恐非】摈者出请事【摈佐礼者女氏之私臣也请犹问也】入告【告主人】主人如賔服　迎于门外再拜【门外门此亦西面拜辱】賔不答拜揖入【賔即使者礼不在已故不答亦每曲揖】至于庙门揖入　三揖至于阶三让　主人以賔升西面【以与也升自阼阶】賔升西阶当阿【俱不在序端阿栋也士大夫五架屋中脊曰栋栋前一架曰楣楣前一架曰入堂深示亲亲也】东面致命【纳采之命也辞见记】主人阼阶上北面再拜【拜其纳采之命许之也】授于楹间南面【授授鴈也楹柱也堂上近阶东西各一其间则堂上东西之节也南面并授示合好也不言受以授槩之也】賔降出【出庙】主人降授老鴈【老私臣之长○以上纳采】摈者出请【賔出未去有事可知故出请也】賔执鴈【又一鴈也】请问名【不言纳文省女不以名行问名者如伯姫叔姫之类故下记易名为氏将归卜故使摈者传辞请之辞见下】主人许【请必待许此特明之】賔入【入行问名之礼亦如上主人迎賔以下】授如初礼【授于楹间如纳采】摈者出请　賔告事毕　入告【以上问名】出请醴賔【入告即出请也此及下賔辞并见下记纳吉以下亦然】賔礼辞许【不言摈入告可知賔亦就次】主人彻几【易他几授賔】改筵　东上【易他席布之亦南面】侧尊甒醴于房中【东房也亦有篚及笾豆如冠礼】主人迎賔于庙门外　揖让如初【纳采】升【立于序端】主人北面再拜【不言阼阶上可知】賔西阶上北面答拜　主人拂几授挍拜送【挍几足也賔既即席乃授拂拭尊賔新之左执校以右袂外拂之既授乃拜送】賔以几辟【逡廵辟拜也以几者授而未设尚执之也】北面设于坐左【人道左几】之西阶上答拜【之往也自席前至阶】赞者酌醴　加角柶面叶【亦覆之如冠礼】出于房　主人受醴【亦于戸东东面】面枋　筵前西北面【自东来席南故西北面】賔拜受醴【西阶上拜至筵前受之】复位【序端】主人阼阶上拜送　赞者荐脯醢　賔即筵坐　左执觯　祭脯醢【亦右手祭】以柶祭醴三　西阶上北靣坐啐醴【啐于阶上不敢以賔礼自居也】建柶　兴坐奠觯遂拜【坐同跽】主人答拜　賔即筵奠于荐左　降筵北面坐取脯【尊主人之赐将执以反命也】主人辞【辞其亲彻】賔降授人脯出【人从者授于阶下】主人送于门外再拜【门外门○以上醴賔右第一章凡三节一纳采二问名三醴賔皆一时行之】纳吉【归卜于庙得吉使使来告昏于是定】用鴈如纳采礼【主人筵于戸西及请醴賔以下○右第二章纳吉】纳征【徴聘也】纁束帛俪皮【凡束帛多用纁禹贡方贡亦用之则重礼也十端曰束五两也皮鹿皮两皮曰俪】如纳吉礼【亦用鴈○右第三章纳徴案经不言鴈故疏谓纳徴有币帛可执故不用鴈愚谓鴈挚也帛则所以纳徴不得混而为挚】请期【合昏之期也男氏既卜吉又请者谦不敢自定也○注以纁为隂阳备窃谓天之色固为阳纁之为隂其理未确】用鴈　主人辞【阳唱隂和期宜由夫家来故辞之下记两辞则固辞也】賔许告期如纳征礼【惟鴈与皮帛为异○右第四章请期】期初昏【娶妻之日】陈三鼎于
　　寝门外东方北面北上【寝壻之室也注云命士以上年十五父子异宫此同牢之馔也上者豚鼎在北】其实特豚　合升【合左右胖升于鼎取其偶也下妇馈言合升侧载此不言者此合载一鼎下亦合载一俎也】去蹄【践地秽恶不用】举肺脊二【举食时所先举者周尚肺脊在中央有正脡横三此取正脊也凡俎用骨二者夫妇各一也下并同】祭肺二【特豚止一肺此有四者析之祭肺未食时祭之下皆坐皆祭是也举肺食时亦举而祭之下皆祭举是也】鱼十有四【馈食礼鱼以十五为正此十四者亦取其偶】腊一肫【兎腊也肫全也凡腊用全○注肫或作纯敖氏曰当作纯】髀【音俾】不升【髀股也近窍贱故不升】皆饪【熟也】设扄鼏　设洗于阼阶东南　馔于房中　醯酱二豆【下只言酱此云醯酱者谓以醯酿酱】菹醢四豆【菹以麋鹿等肉防而切之或防而不切实之以葱若薤柔之以醯醢蒸干肉杂以粱麴及盐渍以美酒百日而成】兼巾之【兼巾以御尘也六豆共一巾】黍稷四敦皆盖【敦簠簋之属簠内圆外方簋内方外圆敦内外皆圆皆受斗二升有盖饭宜温也】大【如字又音泰】羮湆【去急反今文作汁】在爨【大羹湆煮肉汁也太古之羹无盐菜爨灶也】尊于室中北墉下有禁　酒在西【据此则两甒也】绤幂【绤麤葛】加勺　皆南枋【皆皆两尊此夫妇之尊内尊也不言篚者爵在外篚不重设也】尊于房户之东无酒【非夫妇尊畧之】篚在南实四爵合巹【巹半匏盖分一匏为二不用则仍合为一也一再酳用爵夫妇各二爵故四三酳用巹不设篚于室者室隘不能容也此有醮子礼○以上男氏陈设之节】主人爵弁纁裳缁袘【以豉反又音移○主人谓壻曰主者壻为妇主袘裳縁不言衣与带者见与袘同缁也未仕用爵弁从冠时所加也】从【去声】者毕端　乘墨车【墨车有革或取其胶固亦用雁之义与注云摄盛存参】从车二乘【从乘并去声○从者乘贰车】执烛前马【从者持以照道】妇车亦如之【男氏迎妇之车故曰妇车妇人乘安车】有裧【昌占反○裧车裳帷也周礼巾车谓之容女以自蔽也有盖】至于门外【女氏大门○以上往迎之节】主人筵于户西西上　右几【嫁女必告庙故设神席下不言告庙盖示义于此也】女次纯衣纁袇【如占反○女谓将嫁者次首饰次第髪为之所谓发髢纯衣丝衣色袇縁也以纁縁衣盛服也惟昏服之不言裳者妇人徳尚专一故不殊裳谓之袍○敖氏曰袇裳也存参】立于房中南面【房东房立待事也亦当戸南面尊之此有醴及戒具详下记】姆纚笄宵【同绡】衣在其右【妇人年五十无子出不复嫁能以妇道教人者谓之姆古傅母也绡绮属亦衣以绡为领右女右也以当诏礼】女从者毕袗纚笄被顈【若廻反】黼在其后【从媵侄娣之属顈禅也白与黑谓之黼谓施黼于禅衣之领也○以上女氏陈设面位】主人端【女父也】迎于门外【外门】西面再拜【主人不正与賔行礼惟迎拜而已以賔为女来也】賔东面答拜【賔壻也】主人揖入【先入】賔执鴈从　至于庙门揖入三揖　至于阶三让　主人升西面　賔升北面【异于】
　　【常賔】奠鴈　再拜稽首降出【凡挚皆奠稽首重其事也主人不答拜者明主为授女也女不答亦有别之义】妇从【此言从则奠鴈时已出堂矣变女言妇已受贽而从之也】降自西阶主人不降送【送当少违其位但不降以礼不可参也母亦不降惟庶母降】壻御妇
　　车【为御者亲而下之出乃御车则车亦在大门外矣】授绥【绥所以引而升车者仆人之礼必授绥优之】姆辞不受【壻非降等故不受女自取之辞见下记】妇乘以几【履以登】姆加景【景明也制如明衣加于女衣之上以御尘也注云以襌縠为之】乃驱御者代【壻御轮三周乃代之马前亦有烛】壻乘其车先【上所乘墨车也】俟于门外【门内及室皆有烛○以上奠鴈御轮右第五章亲迎之礼凡四节一男氏陈设二壻往迎在途三女氏陈设面位四奠鴈御轮】妇至主人揖妇以入【壻先入大门道之由闑西】及寝门揖入　升自西阶【壻亦先升下飨妇后妇由阼阶此始至尚西阶也壻亦西阶者父在不由阼阶此同阶升与賔主常礼别】媵布席于奥【媵女从者娣侄之属席同牢之席奥室西南隅两席相对此先布壻席也下妇席御布之】夫入于室即席【帅妇入先即席唱随之义也】妇尊西南面【席在尊西南尊西则席北也南面向席俟下布席乃即席西面】媵御【音迓】沃盥交【御迎也壻从者故以迎为义亦妇女也交谓媵沃御盥御沃媵盥皆于北洗下布席及衽皆然盖隂阳交错之义○注谓媵沃壻盥御沃女盥以道之非也】赞者彻尊幂【事至也赞亦妇女为之】举者盥出【举举鼎者出鼎在门外也】除鼏　举鼎入　陈于阼阶南【凡馔皆出于东故陈于阼】西面北上匕爼从设【匕举牲体出鼎之器吉礼用棘匕礼图匕通柄长一尺七寸七分黑漆柄末及叶以】
　　【朱从者各随其鼎入而设之】北面载【北面则在鼎南载之】执而俟【载者执爼俟者豆先设也】匕者逆退【匕者执匕以载牲醴故即以匕召之三鼎亦三缶三匕也逆退者鼎东西面匕毕无事后者先退也】复位于门东北面西上【前不见诸执事位此特明之】赞者设酱于席西【壻席也近席少南东面南为右便于取也】菹醢在其北【菹在酱北醢在菹北】爼入设于豆东【豚在菹豆东】鱼防【在豚东】腊特于爼北【两俎之北醢之东】赞设黍于酱东【豚南】稷在其东【鱼南】设湆于酱南【此壻馔也】设对酱于东【以下妇馔凡言对者对壻也东特爼之东特爼腊也对席不言爼与壻共之也】菹醢在其南北上【上菹】设黍于腊北【壻席黍在酱东豚南此黍在腊北者盖即壻席之腊上特于爼北者也盖夫妇共三爼而陈设则以壻席为正故妇曰对席也对席故黍不得在豚北而在腊北】其西稷　设湆于酱北　御布对席【妇席】赞啓防郤于敦南【防盖也此壻敦】对敦于北【妇敦之防也】赞告具【具馔具也西面告壻】揖妇即对筵【壻揖妇即筵也至是始即筵者妇人有中馈之义故馔具乃即席也】皆坐【此云皆则壻即席时未坐也○以上室中陈设面位】皆祭祭荐黍稷肺【皆皆壻及妇也下并同肺祭肺祭亦赞相之】赞尔黍授肺脊【尔移之使近也肺脊则授者爼不能移也】皆食以湆酱【食黍以用也用口啜湆用指酱】皆祭举【举肺脊也将哜先絶末以祭】食举也【祭乃食之】三饭卒食【同牢示亲不主为食故三饭而礼成○以上同牢】赞洗爵酌【取爵于堂洗于房酌于室】酳主人【酳潄也演也安也潄以洁口且演安其所食颐养之义然也】主人拜受【亦东面】赞户内北面答拜　酳妇亦如之【如壻拜受以下惟夹拜及南面为异】皆祭　赞以肝从【肝炙肴也酒宜肴安之从者谓从爵而进之肝当用豆】皆振祭【以肝擩盐振之以祭也必振者擩盐过多振而去之】哜肝　皆实于菹豆【实犹加也】卒爵皆拜【授赞虚爵】赞答拜受爵　再酳如初【赞洗以下】无从【肝也此言其异】三酳用巹亦如之【礼成乃用巹重之不轻用也如谓再酳】赞洗爵【自酢卑也三酳乃酢与常礼异亦洗于房】酌于户外尊【房戸外尊】入户西北面奠爵拜皆答拜　坐祭卒爵拜　皆答拜【以上合巹】兴主人出【将説服于东房】妇复位【尊西南面】乃彻于房中【赞彻之为媵御馂也】如设于室尊否【彻尊不设有外尊也不言席可知】主人説【吐活反下并同】服于房【説于隐处当在奥】媵受　妇説服于室【亦在奥】御受　姆授巾【妇巾】御袵于奥【卧席曰衽因以为布席之名此妇席也】媵袵良席在东【妇人称夫曰良此亦交也】皆有枕北止【足趾也】主人入【入室】亲説妇之缨【缨佩属以五采为之其制未闻据礼】
　　【图形如小囊盖女子十五许嫁时所佩既嫁説之亲説示缨为已而系也】烛出【礼毕将寝故彻之】媵馂主人之余【食余曰馂】御馂妇余【亦交也位如主人及妇】赞酌外尊酳之【优之】媵侍于户外呼则闻【恐有所徴求御亦侍言媵者以女为主也○以上礼成诸杂仪右第六章昏礼成凡四节一陈设面位二同牢三合巹四礼成诸杂仪】夙兴【昏之明日质明之前】妇沐浴　纚笄宵衣以俟见【既昏不复用纯衣纁袇俟见者待见于舅姑寝门之外也】质明　赞见妇于舅姑【见者通言于舅姑以卑不敢径达也赞佐行礼以为摈】席于阼【阼阶上主位也从者布席西面】舅即席【即席待事也】席于房外南面【母位在房外之西】姑即席　妇执笲【音烦】枣栗自门入【用笲以有饰为敬也笲竹器盛枣及栗盖受于从者而执以入也见舅以枣栗贽者枣取其赤心栗取其战栗门寝门入由西】升自西阶　进拜【进席前东面拜也肃拜低手只揖故可执笲而拜也】奠于席【不敢授也不奠于地重敬也】舅坐抚之【示受也在席故坐抚之此云坐则即席时未坐也】兴答拜【古人谨礼虽于子妇亦答之不言降则席上拜也宰于是彻笲矣】妇还又拜【还者进近席奠之乃还至先拜处以辟拜且便于侠拜也】降阶　受笲腵脩【不言出门则从者随至阶下腵脩者以薄析之脯捶之而施以姜桂也】升进北面拜奠于席　姑坐举以兴拜【姑在中馈故异于舅】授人【从者也妇亦还侠拜○以上见舅姑】赞醴妇【厚之也曰赞者如燕礼以宰夫为主人且首示以尊卑之礼也】席于户牖间【賔之也升南面】侧尊甒醴于房中　妇疑【鱼乙反后并同】立于房西【疑屹然自定貎立待事也】赞者酌醴加柶　面枋　出房席前北面　妇东面拜受【东面者赞】
　　【在东】赞西阶上北面拜送【燕礼宰夫之位】妇又拜【执觯拜也】荐脯醢妇升席【亦坐】左执觯　右祭脯醢　以柶祭醴三　降席东面坐啐醴　建柶　兴拜　赞答拜　妇又拜　奠于荐东南北面坐取脯【荣得醴也】降出授人于门外【人谓妇氏人门寝门也授妇氏人则归示其父母矣】舅姑入于室【礼毕○以上礼妇】妇盥馈【以食食人谓之馈孝养之道也既授脯即返行是礼所谓礼成而加之以敏也盥致洁】特豚合升【鼎兼左右胖】侧载【合升而云侧载者周人尚右右胖载之舅爼左胖载之姑爼亦交也】无鱼腊　无稷【礼杀】并南上【陈于室中曰上则合爼笾言也】其他如取女礼【谓同牢馔此云如取女则在室凡仪节皆如之矣其异者经特明之】妇赞成【今文无成】祭【不言舅姑即席于奥文畧也无赞故妇赞之祭祭荐及黍也成者谓既授之又处置之使知当在豆间赞祭则其余皆赞矣】卒食【亦三饭】一酳无从【从肝也】席于北墉【本作牖】下【妇馂席也亦尊西】妇彻设席前如初西上【初谓馈时所陈惟面位异】妇馂【即席将馂】舅辞易酱　妇馂姑之馔【内则子妇佐馂既食恒馂则舅食妇馂其常也此辞者未受室使代尚行賔礼故也然妇则自率其常礼而已酱为馔本既经指不易则于尊者为防故易之犹燕礼不敢防君爵之义也舅尊而姑亲则不易矣故特言馂姑之馔以明之下祭及食则又合两馔而言也○疏谓不馂舅余先儒又以易酱为易姑之酱而馂其馔并与内则之义不符】御赞祭豆黍肺举肺脊【脯醢皆祭言豆以槩笾也赞亦授之】乃食【黍也】卒姑酳之【一酳】妇拜受　姑拜送　坐祭卒爵　姑受奠之【奠于篚】妇彻于房中【此当媵御彻之曰妇者盖姑亲酳妇亦亲彻也】媵御馂　姑酳之　虽无娣媵先【古诸侯夫人自有娣侄同姓二国媵之又各有娣侄共九女大夫士无二国之媵故娣侄亦谓之媵娣女弟侄女之兄弟子此媵对娣即侄也侄卑于娣先谓先御盖御主也娣侄客也有娣则娣先次及侄复及御今虽无娣而侄亦先于御也】于是与始饭之错【与犹预也始饭舅姑之饭也错媵馂舅余御馂姑余也言与此错者为舅姑前饭之余尔○以上妇馈】舅姑共飨妇以一献之礼【飨以酒食礼之也昏义厥明舅姑共飨妇则醴妇之明日也○疏云大夫异日士同日】舅洗于南洗【洗爵献也】姑洗于北洗【酬也南洗北洗男女之别也此飨礼之始】奠酬【凡酬爵皆奠于荐东示不复举礼成也飨有献酬酢三节此但举一酬以见端文畧也】舅姑先降自西阶　妇降自阼阶【授之室使为主明代已也】归妇爼于妇氏人【牲及干肉皆用爼使反命于女之父母与归脯之义同又归爼客礼也】舅飨送者以一献之礼【送者女氏私臣若奴仆也】酬以束锦【酬有币厚之注古文锦作帛敖氏曰当作帛】始飨妇人送者【女从者妾婢之属】酬以束锦　若异邦则赠丈夫送者以束锦【赠送者酬外之礼也不言妇人可知大夫无境外交士亦宜然此疑记载末季事错简于此耳○以上飨妇及送者右第七章昏后诸仪凡四节一见舅姑二醴妇三妇馈四飨妇及送者】若舅姑既没【终也】则妇入三月乃奠菜【奠菜祭菜杀于正祭此所谓庙见也妇人必舅姑受之室使代已而后主祭祀舅姑在则降阼阶时已受之舅姑与祭可矣若舅姑没则无所受矣故于时祭之先行庙见之礼以明其职之有所自受然后可以助祭也必三月者时祭无过三月故以乆者言之若昏期近于时祭则不必三月矣下记言三月祭行亦以庙见之后乃可主祭也】席于庙奥东面【庙祢庙东面神之常位也】右几【此考位】席于北方南面【此妣位不言几可知别席异面者象上见舅姑之位】祝盥妇盥于门外　妇执笲菜　祝帅妇以入　祝告　称妇之姓曰某氏来归【某氏如齐曰姜氏鲁曰姬氏之类来妇言来为妇此庙见之由也】敢奠嘉菜于皇舅某子【敢冐昧之辞皇大也某考字如伯子仲子也】妇拜扱地【扱地手至地也肃拜跽俯手而已此俯手至地盖肃拜中之加礼也】坐【跽也】奠菜于几东席上　还又拜如初【言还则坐奠时进而近席矣初谓扱地】妇降堂【无赞异于祭】取笲菜入【执之】祝曰某氏来归　敢告于皇姑某氏【舅曰奠姑曰告互文】奠菜于席如初礼【拜扱地以下】妇出　祝阖牖户【庙无事则闭神尚幽也先牖后戸阖之次第也啓则先戸后牖矣】老醴妇于房中南面【舅姑殁故老因庙见而醴之房庙之东房】如舅姑醴妇之礼【以上庙见】壻飨妇送者丈夫妇人【舅姑殁故壻兼飨之】如舅姑飨礼【亦赠币惟兼飨为异○以上壻飨送者右第八章言礼之变凡二节一庙见二壻飨送者】
　　记士昏礼凡行事必用昏昕【壻用昏使用昕】受诸祢庙　辞无不腆【腆膳也賔不虚谦郊特牲所谓告之以直信也】无辱【女父不言来辱】摰不用死【死雉也生鴈也】皮帛必可制【可制衣服】腊必用鲜【取其新】鱼用鲋【鲋防也鱼有鲜有藁藁不必辨其名此云鲋以上用鲜例之则亦取其新也】必殽全【殽爼实体全不馁败不剥伤也】女子许嫁　笄而醴之称字【犹男子之冠也】祖庙未毁【女子祖庙未迁则公在五世之内矣】教于公宫三月【将嫁教以四德也】若祖庙已毁则教于宗室【大宗之室】问名主人受鴈还【受于楹间时】西面对【当阿对賔以女名】賔受命乃降　祭醴【醴賔时】始扱一祭　又扱再祭　賔右取脯　左奉之　乃归执以反命　纳征　执皮【有司执之】摄之内文【摄敛之使文在内也皮之文在毛】兼执足左首【左手执前两足右手执后两足首在左皆以象生】随入【横执二皮恐中门阨狭故相随先后入】西上【入以西为左上者首在左也】参分庭一在南【非中庭也】賔致命　释外足见文【聘礼所谓张也初执外足摄文在内此释外足不执从上转外足于内足之内则全文见矣】主人受币【束帛也賔执之以将命者故亲受之】士受皮者自东出于后【此私臣也曰士者以尊者言之出谓自东方出于执皮者之后】自左受【自后出自执皮者之左而并立受之左者首在左也】遂坐摄皮逆退【士二人先进者后退故曰逆】适东壁【藏在东】父醴女而俟迎者【女既次纯衣父醴之于房中南面母荐焉其节如醴子】母南面于房外【出者示亲授壻且当戒女也】女出于母左【将聴戒当北面】父西面戒之【阼阶上主位也下命辞即所以戒之】必有正焉　若衣若笄【正谓托戒之盖托之衣笄以恒在身而不忘也】母戒诸西阶上不降【初立房西女出乃至西阶上戒之辞见后】妇乘以几【复言之者为从者记也】从者二人坐持几相对【乘时持之备倾踬也】妇入寝门　赞者彻尊幂　酌酒三属于尊【从外器中酌涚水三度注于酒尊贵新也三者礼成于三】弃余水于堂下阶间　加勺【此溯升尊时加勺之地也】笄缁被纁里【被表也此笲之饰】加于桥【笲之器制未闻或谓器之有横梁者】舅答拜【妇奠笲时】宰彻笲【舅答拜时】妇席荐馔于房【谓醴妇飨妇未陈设时也不言爼者爼自阶升】飨妇姑荐焉　妇洗在北堂【此北洗也北堂房中半以北无北壁故曰堂】直室东隅【室东北隅也南北之节如此则北堂之西北也】篚在东　北面盥　妇酢舅更爵自荐【更爵男女不相因舅献妇则姑荐此妇自荐者嫌人荐之】不敢辞洗【不敢与尊者为礼也下并同】舅降则辟【同避】于房　不敢拜洗　凡妇人相飨无降【谓姑飨妇人送者不降者妇人不下堂】妇入三月　然后祭行【谓主祭余详上经○以上八字朱子仪礼经传通解移入经文若舅姑既没之前】庶妇则使人醮之【庶妇庶子之妇礼杀也】妇不馈【养统于适】昏辞曰吾子有惠【昏辞者摈者传命及使者致命皆用之其异者如下易请为敢尔吾子女父也惠贶室之惠】贶室某也【贶赐也室妻也谓以女许之某壻名此云贶室则纳采之前已通辞女父许之矣昏辞统六礼之辞言以下问名纳吉之例凖之曰字上当有纳采二字】某有先人之礼【某壻父名曰先人明纳采之为古法】使某也请纳采【某使者名】对曰某之子憃愚【某女父名下同某之子女也憃愚谦辞】又弗能教　吾子命之　某不敢辞【许之之辞】致命曰敢纳采【当阿致命也致命亦用前辞苐易请为敢耳无主人对辞者用前辞与】问名曰某既受命【某使者名命不敢辞之命】将加诸卜　敢请女为谁氏【氏如挚仲氏任之氏犹名也】对曰吾子有命　且以备数而择之　某不敢辞【不辞则以氏告也不言者省文】醴曰子为事故至于某之室　某有先人之礼　请醴从者【谦不敢斥言使故以从者为辞】对曰某既得将事矣　敢辞【礼辞也】先人之礼【此及下主人又请之之辞言先人见不可辞】敢固以请【固请之坚】某辞不得命【此及下使者又答也不得者不得许辞之命】敢不从也【礼辞许之】纳吉曰吾子有贶命【谓示以女名】某加诸卜【某壻父卜以女名卜也】占曰吉　使某也敢告　对曰某之子不教　唯恐弗堪　子有吉　我与【同预】在【言我亦在吉占中也盖夫妇一体夫得吉则妇可知】某不敢辞纳征曰吾子有嘉命　贶室某也　某有先人之
　　礼　俪皮束帛　使某也请纳征　致命曰某敢纳征　对曰吾子顺先典【顺循也典常也先人典常之礼也】贶某重礼某不敢辞　敢不承命　请期曰吾子有赐命
　　某既申受命矣【申重也谓纳采以后受不一命】惟是三族之不虞【三族谓父昆弟已昆弟子昆弟皆已齐衰期服之亲也虞度也言生死不可料恐卒有死亡将不得取故及今吉时行之】使某也请吉日　对曰某既前受命矣【此命壻家上四礼之辞也】唯命是听【此命请期之命也聴从也经言主人辞此即辞之之辞】曰某命某听命于吾子【上某壻父下某使者】对曰某固唯命是听【再辞】使者曰某使某受命　吾子不许　某敢不告　期曰某日【经所谓賔许告期也】对曰某敢不敬须【须待也】凡使者归反命曰某既得将事矣　敢以礼告【告礼谓所执脯】主人曰闻命矣　父醮子【男言醮女言醴互文也取妇以承祭故重其礼亦应在庙与醴女同】命之辞【石经无辞字】曰往迎尔相【相助也】承我宗事【承奉也宗事宗庙之事】朂帅以敬先妣之嗣【先妣以殁者言或父之母及壻母也妇入代姑承祭故曰先妣之嗣朂帅者戒其子自勉励帅妇敬嗣也】若则有常【若女也常言朂帅有常也此又申戒之】子曰诺唯恐弗堪　不敢忘命　賔至【壻也】摈者请对曰吾子命某【吾子谓女父某壻父也命上敢不敬须之命也】以兹初昏使某将请承命【某壻名言其父使之来迎也将行也亲迎而曰承命立言之法也】
　　对曰某固敬具以须【承上请期答辞故曰固】父送女　命之曰戒之敬之【命即经所谓戒之也】夙夜毋【古文作无】违命【毋禁辞命舅姑之命】母施衿结帨【衿带也盖系鞶之带帨佩巾也鞶盛帨囊女用丝庶母施鞶此先施帨以未施鞶无盛帨具结之而已施而结之亦上必有正焉之意】曰勉之敬之　夙夜无违宫事【室内之事亦舅姑所命也父曰宗母曰宫大小之分如其分也】庶母及门内【庶母父妾之有子者父母不送此送至庙门而已】施鞶【以母所施之衿系之而盛以所结之帨】申之以父母之命【申重也】命之曰敬恭听宗尔父母之言【宗尊也言敬恭而尊聴之】夙夜无愆【愆过也盖期之】视【今文作示】诸衿鞶【使识之也所谓必有正也】壻授绥　姆辞　曰未教　不足与为礼也【以上十四字石经有之监本脱落今补入】宗子无父【大宗之适长子谓之宗子若小宗宗子则有大宗宗子命之宗子有有父者七十老而传者也不言无兄者宗子兄为庶长子不得命】母命之【妇人无外事此命之者盖其母命而诸父兄转命之也使者亦称诸父兄之命以行】亲皆没已躬命之　支子则称其宗【支子宗子之庶昆弟也称其宗子命使者大小宗皆然】弟则称其兄【凡有适兄者皆称兄以命之】若不亲迎【此礼之变如诗俟堂俟宁是也以下至末朱子仪礼经传通解移入经文舅姑飨礼之后】则妇入三月【三月以至久言盖天道一变为久也】然后壻见【往见妇父母】曰某以得为外昏姻【尔雅女氏称昏壻氏称姻此言昏姻者散文昏姻通外别族也】请觌【见也此皆摈辞】主人对曰某以得为外昏姻之数　某之子未得濯溉于祭祀【谦辞据此则壻见或在三月祭行之前故以未得濯溉为辞与】是以未敢见【往见】今吾子辱　请吾子之就宫【还家】某将走见【礼辞言往见盖不敢当其来见也】对曰某以非他故【言为壻而来见亲也】不足以辱命【不足辱礼辞之命】请终赐见　对曰某以得为昏姻之故【不言外亲之○注古文曰外昏姻敖氏曰当有外字】不敢固辞敢不从　主人出门左西面【门大门迎于大门见于寝西面主位也】壻入门东面【賔位】奠摰再拜出【挚未详奠于寝之中庭卑者不敢授也賔主则授】摈者以摰出请受【请以賔礼受之辞其奠也】壻礼辞许受摰入【受挚入者受于摈者而奉之以入将授于主人也】主人再拜受【賔礼受挚于堂聘礼详之】壻再拜送出　见主妇【见女父既出摈者请事乃请觌于主妇】主妇阖扉【扉门扇此室戸扉也妇人无外事扉常阖注云阖左扉则室戸亦两扉也○旧作寝门之扉案妇人不下堂故以室戸言之】立于其内【西面】壻立于门外东面【賔位】主妇一拜【先拜】壻答再拜　主妇又拜　壻出【就次】主人请醴【不言壻辞省文】及揖让入【注及与也敖氏曰及当作乃】醴以一献之礼　主妇荐　奠酬无币【杀于賔】壻出主人送再拜













　　仪礼章句卷二
　　钦定四库全书
　　仪礼章句卷三
　　同知呉廷华撰
　　士相见礼第三【古者以挚相见凡公卿大夫士庶人于本国异国之君若友初见时挚虽不同其礼则一曰士相见者以经首挚用雉为士故以士冠之五礼属賔礼此当第十第三説非详士冠礼】
　　士相见之礼贽【贽质通又作挚执也所执以自致盖君子见所尊敬以此将其厚意也曲礼凡贽天子鬯诸侯圭卿羔大夫鴈士雉庶人之贽匹】冬用雉【用雉者取其文明耿介交有时别有伦也雉用死以其不可生服也虞书二生一死贽】夏用腒【腒干雉暵熟而干之取不腐臭也疏云冬时虽死形体不变故存雉名夏干腊则形体变矣故变本名谓之腒】左头【曲礼凡执禽者左首阳之类也】奉之【执而进之】曰【此摈辞下并同】某也愿见【某见者自谓】无由达　某子以命命某见【某子所因缘之姓名也以命者某子达之因以主人之命命见也】主人对曰某子命某见【言命某走见盖谦辞也某子介绍其间故賔主并称之】吾子有辱【有又也对某子之命为又也】请吾子之就家也　某将走见【走往也此一辞也】賔对曰某不足以辱命【就家之命】请终赐见　主人对曰某不【今文作非】敢为仪【言诚心欲往非徒外貌也】固请吾子之就家也【古文云固以请】某将走见【再辞固辞也】賔对曰某不【今文作非】敢为仪　固以请　主人对曰某也固辞不得命【不得见许之命】将走见【古文云某将走见】闻吾子称贽【言将走见时闻之称举也】敢辞贽【执贽礼崇故辞之此又一辞也第辞贽则已许其见矣】賔对曰某不以贽不敢见【嫌其太简】主人对曰某不足以习礼【言不足以习盛礼亦不敢当之义】敢固辞【又固辞】賔对曰某也不依于贽【言依亦谦辞】不敢见　固以请　主人对曰某也【今文无也】固辞不得命　敢不敬从【许其称贽】出迎于门外再拜　賔答再拜　主人揖入门右　賔奉贽入门左主人再拜受【受于庭中】賔再拜送贽出　主人请见【賔以崇礼】
　　【来诚欵未申故请见也】賔反见退　主人送于门外再拜【右第一章賔主相见】主人复见之以其贽【复往复复见者礼尚往来也贽賔贽】曰向【许亮反】者吾子辱使某见　请还贽于将命者【臣贽不还余皆还也不敢斥言賔故以摈为辞】主人对曰某也既得见矣【此主人上之賔也】敢辞【辞其答已】賔对曰某也非敢求见【此賔上主人也不敢求见者嫌防也】请还贽于将命者　主人对曰某也既得见矣　敢固辞　賔对曰某不敢以闻【不敢闻之主人则谦之至此言之法也】固以请于将命者【谦不敢闻之主人特请之摈而已】主人对曰某也固辞不得命　敢不从賔奉贽入【迎賔以入】主人再拜受　賔再拜送贽出　主人送于门外再拜【右第二章复见○案礼尚往来复见宜别有贽不应第还其贽而已此疑有阙文】士见于大夫【此言大夫则上为平等相见之节也】终辞其贽【注云辞贽以将不亲答亦似非往来之义】于其入也【亦迎】一拜其辱也　賔退送再拜【右第三章士见大夫】若常【石经作尝】为臣者则礼辞其贽【此当有主人礼辞賔再请之文及辞盖阙尔】曰某也辞不得命　不敢固辞【此賔再请而许之之辞】賔入奠贽再拜　主人答壹拜【杀礼】賔出　使摈者还其贽于门外【辟君】曰某也使某还贽【上某主人下则摈也】賔对曰某也【今文无也】既得见矣　敢辞　摈者对曰某也命某　某非敢为仪也【此及下俱述主人命之之辞某主人下同】敢以请【请受之】賔对曰某也夫子之贱私【夫子谓主人家臣曰私以尝为臣也曰贱谦辞】不足以践礼【践行也谓不足行賔礼盖賔客不受贽也】敢固辞　摈者对曰某也使某不敢为仪也　固以请　賔对曰某固辞不得命　敢不从再拜受【右第三章尝为臣者相见之仪】下大夫相见【言下则中可知曰相见则平等往来之辞也】以鴈【取其知时飞翔有行列也】饰之以布【此以布裹之故须索注云裁缝衣其身则近于滛巧矣又曲礼饰羔鴈者以缋此言饰则缋布也疏谓诸侯之卿大夫布不缋似强为分别也】维之以索【以上大夫例之则亦并布系之未必四维耳○注云聨系其足存参】如执雉【亦左首盖因鴈以明执雉之仪】上大夫相见【卿也】以羔【取其羣相引帅也】饰之以布　四维之结于面【系聨四足交出背上胷前结之面前也】左头如麛执之【麛鹿子宗伯六禽无之或谓聘礼执鹿皮左首此云麛一也又注或云麛孤之挚并存参】如士相见之礼【执异而仪同○右第四章言大夫相见】始见于君执贽至下【曲礼所谓下如提盖当带也】容弥蹙【蹙促也恭慤貌】庶人见于君【庶人民也古者民得见于君其贽鹜疏云此庶人在官者】不为容【容谓趋翔】进退走【不为容也】士大夫则奠贽　再拜稽首　君答壹拜【此言答拜庶人其不答与】若他邦之人【过客也或本国之臣见来聘之君知非聘使者聘使贽用君瑞请觌又不用贽也】则使摈者还其贽【礼不当受】曰寡君使某还贽　賔对曰君不有其外臣【措辞然也】臣不敢辞【礼无受他臣贽法故不敢辞】再拜稽首受　凡燕见于君【燕间非时之见盖有事而见也】必辩君之南面【辩视也辩者君南面臣北面其位有定君或有时不然不可不辨也】若不得则正方【正方正乡北】不疑君【疑当作拟言不得拟君所处邪乡之】君在堂【路寝之堂】升见无方阶【君在东则升东阶在西则升西阶无一定之方燕见礼杀也】辩君所在【在堂则有正乡可辩也○右第五章凡见君之礼】凡言【为君言事也】非对也【自有所言非答君之问也】妥而后传言【妥安坐诗以妥以侑传犹出也言必君安坐而后听之审也若君有问则对不待安】与君言言使臣【此皆恒言也使命之职事也君事虽多以知人善任为主】与大人言言事君【大人公卿大夫也臣道在事君诸侯亦然】与老者言言使子弟【老者疏云致仕为父师者教乡闾子弟故称弟子其实凡老皆有弟若子不必学者也老者弟子之典型其美恶皆由于所使其事重也】与幼者言言孝弟于父兄【敦行之本成于幼也】与众言言忠信慈祥【忠信诚也慈祥仁也盖居心之本无人不当然也】与居官者言言忠信【任职以诚为主此当合公卿大夫士言与上事君二义兼举也】凡与大人言【大人兼君长言】始视面【观其顔色可言否也论语未见顔色而言谓之瞽曲礼天子视不上于袷袷交领也此视面者与大人言事异于常礼也】中视抱【抱懐抱之所言毕垂目当抱若容其思之】卒视面【察其纳已言否也】毋改【改改变也如疾言遽色之类】众【今文作终】皆若是【注谓众卿大夫在此者皆如其视之容也○案今文众作终盖言自始至终无改也亦一説也】若父【今文作甫】则游目【游目谓目可旁视以察其安否也父子主恩与尊卑礼别】毋上于面【近于敖】毋下于带【等于忧】若不言　立则视足　坐则视膝【不言则伺其行起而已足膝皆极下也此兼君父长上言】凡侍坐于君子【君子谓三达尊】君子欠伸【伸古文作信○志倦则欠体倦则伸】问日之早【古文作蚤】晏【问早晏则坐乆矣本问晏先曰早者早特未晏非日出之早也】以食具告【以晚食已具告之则晏可知敖氏谓以所食之具告从者以君子倦而欲食也】改居【谓自变动如撰杖履视日早暮之类】则请退可也【倦甚思息故不敢重劳君子也】夜侍坐　问夜膳荤【夜刻漏之数膳荤所食之荤辛物盖葱薤之属食之可止卧】请退可也【问夜及膳荤倦将息也】若君赐之食【侍食】则君祭先饭【示尝食盖以无膳宰进食者言也】徧尝膳【合爼及羞皆尝之】饮而俟【饮在食后亦尝之俟俟君食也】君命之食然后食　若有将食者【犹进食也膳宰主进食】则俟君之食然后食【此承上言有膳宰进食则不先饭徧尝也】若君赐之爵【以下并与燕礼无算爵受赐之节同则以无算爵言也】则下席　再拜稽首受爵【曲礼酒进则起拜受于尊所】升席祭卒爵而俟　君卒爵【此与燕礼君卒爵然后饮防异】然后受虚爵　退坐取屦【初脱屦升堂此取屦则将出也】隐辟【同僻】而后屦【隐辟者辟之隐处曲礼所谓就屦跽而举之屏于侧也】君为之兴则曰君无为兴臣不敢辞【以不敢辞辞之】君若降送之【曰若者君本无送法明此为非常礼也】则不敢顾辞【不敢当非常之礼故不辞亦不顾也下言大夫则此士也】遂出【遂者继事之辞此承不顾辞以明其出之速】大夫则辞【大夫少尊】退下【降也】比及门三辞　若先生异爵者【先生达尊异爵则卿大夫也】请见之【士请】则辞　辞不得命　则曰某无以见【某主人名无以言不足当其见】辞不得命　将走见　先见之【言走见又言先见者谓本将走见因不得命故先见之对走见为后也】非以君命使【谓私事】则不称寡【不称寡君及寡大夫之等】大夫士则曰寡君之老【此以公命使故称寡曰寡君之老则不名矣○注云言姓名】凡执币者不趋【执币享礼也张足曰趋不趋者如执玉惧顚踬也】容【今文无】弥蹙以为仪【进而益恭无少舒逞以为威仪】执玉者则唯舒武【舒安步武足迹也言不敢疾趋但舒步徐行而已视执币尤愼也○案武当属上句注断惟舒为句易之】举前曳踵【趋者先举后此举前而仍曳其踵盖举而不敢纵所谓舒也】凡自称于君　士大夫则曰下臣　宅者在邦【宅居也】则曰市井之臣　在野则曰草茅之臣【据孟子则二者皆庶人自称之辞但此经明分士大夫庶人故注以致仕言之】庶人则曰刺草之臣【刺犹刬除也盖农民之类】他国之人则曰外臣【右第六章杂记尊卑交际言语容貌之节】





　　仪礼章句卷三
　　钦定四库全书
　　仪礼章句卷四
　　同知呉廷华撰
　　乡饮酒礼第四【乡在王城外近郊逺郊百里之内天子六乡诸侯三其地有州党族闾比其官有乡老乡大夫州长党正族师闾胥比长乡大夫三年賔贤能行此礼凡养老诸饮酒礼皆用之于五礼属嘉礼当第十五第四说非详士冠礼○此经与乡射异同之处相参乃备】
　　乡饮酒之礼主人就先生而谋賔介【主人乡大夫先生乡先生详士冠礼就者尊之賔介处士贤者贤者为賔其次为介又其次为众賔賔介皆贤其判甚微故须谋乡先生则知之有素也不言众賔者以攷于平日不待谋也此见古人取士之慎○以上谋賔介】主人戒賔賔拜辱【谓屈辱至已门也乡射賔出迎再拜】主人答拜　乃请賔【请请命也告以賔贤之意请其许】賔礼辞许　主人再拜　賔答拜　主人退　賔拜辱【乡射賔送再拜此亦送也曰拜辱者拜其辱賔已故异其文也】介亦如之【如戒賔则亦亲戒也疏云众賔使人戒之○以上戒賔】乃席賔主人介众賔之席【席敷席也賔户牖之间南靣主人阼阶上西靣介西阶上东靣众賔賔西南靣或东靣○案此明言众賔注云众賔之长三人未然】皆不属焉【皆独坐不相属尊之○此与戒当异日注云夙兴往戒归而敷席则以同日言之】尊两壶于房户间【壶尊属乡射尊于賔席之东】斯禁【大夫斯禁详士冠礼】有酒在西　设篚于禁南东肆【肆陈也谓由西而东杨氏图篚爵三觯一】加二勺于两壶　设洗于阼阶东南　南北以堂深　东西当东荣　水在洗东　篚在洗西南肆【杨氏圗篚觯四○以上陈设不言县文不具】羹定【肉曰羹定犹熟也】主人速賔　賔拜辱　主人答拜还　賔拜辱【羮定乃宿异于冠乡射主賔朝服此亦两拜辱者初拜与戒賔时同后又拜其亲速也】介亦如之　賔及众賔皆从之【言众賔从则介可知○以上速賔右第一章饮前之仪凡四节一谋二戒三陈设四速賔】主人一相【相主人之摈传命者】迎于门外【乡饮酒义主人拜迎賔于庠门之外】再拜賔【西靣拜迎】賔答拜　拜介【不言再则一拜】介答拜　揖众賔【差卑礼宜异也拜介揖众賔当西南靣以介在賔南众賔在介南也】主人揖先入【与賔揖】賔厌【一涉反今文作揖】介入门左【推手曰揖引手曰厌谓以手向身引之入者以西为左】介厌众賔入　众賔皆入门左北上【乡射东靣北上】主人与賔三揖至于阶　三让　主人升【三让而后主人先升是先让于賔乃道之也乡射主人升一等賔升】賔升【第言賔升者介及众賔在门左俟献賔后乃升也】主人阼阶上当楣北面再拜【拜至】賔西阶上当楣北面答拜【东西相乡也乡射北靣答再拜○以上迎賔】主人坐取爵于篚降洗【将献賔也乡射取爵于上篚】賔降【从主人也立西阶西当西序东靣】主人坐奠爵于阶前辞【重以已事烦賔也乡射主人西靣坐奠爵兴辞降】賔对【少进东靣】主人坐取爵兴　适洗南面坐奠爵于篚下【篚下谓篚南盖篚南肆则北上南下也主人在篚北乃于篚南奠之威仪多也】盥洗【有沃盥者盥手乃洗爵致洁也此已盥而将洗】賔进东北靣辞洗【进南行直洗西南东北靣邪乡之必辞者致洁礼重也或曰直洗西南又东进直洗南乃北靣乡之亦一说也】主人坐奠爵于篚兴对【前既奠爵矣此复奠者盥后已取爵将洗也南靣对】賔复位【初降位】当西序东靣【初降无文此特明之】主人坐取爵沃洗者西北面【沃洗以枓防水而沃手特牲注云沃注也此主人之羣吏也不言沃盥上】
　　【已沃盥此特洗也西北靣邪向主人】卒洗　主人壹揖壹让升【与賔俱升也】賔拜洗　主人坐奠爵遂拜【奠阼阶上】降盥【复盥者拜者手至地为坋汚乡射賔西阶上北靣拜洗主人阼阶上北靣奠爵遂答拜○坋音愤尘也】賔降　主人辞　賔对　复位当西序【辞乃复位则此賔降已越初降之位因主人辞乃复初位也】卒盥揖让升【乡射一揖一让升】賔西阶上疑立【待主人实爵】主人坐取爵【奠阼阶上之爵】实之【以勺挹于尊而注之爵也】賔之席前西北面【自房户间实爵转南西折北乡席曰西北靣则亦邪乡也】献賔【献进也賔立西阶上而献于席前者席以尊賔】賔西阶上拜【乡射賔西阶上北靣拜】主人少退【少退逡巡避之】賔进【由阶上进也主人亦进】受爵以复位【东南靣受之乡射受爵于席前位西阶上位】主人阼阶上拜送爵　賔少退　荐脯醢【荐进相进之】賔升席自西方【升必中席人道尚东升当由东今由西者东有尊○仪礼之席皆与曲礼西上南上之例异】乃设折爼【下记賔俎脊脇肩肺】主人阼阶东疑立【东阶上之东】賔坐　左执爵　祭脯醢【乡射右祭脯醢】奠爵于荐西【奠将举者于右也】兴右手取肺【脯醢在席前近俎在脯醢之南逺故兴取之】郤左手【郤缩也右手取肺则伸左手则缩而执本也】执本【本肺大端】坐弗缭【音了○缭祭以手缩肺本至末絶之大夫礼也賔以士礼自居故弗缭】右絶末以祭【直絶之士礼絶祭也】尚左手【尚上也左手在上明肺之末垂】哜之【右手在下絶末以授口尝之】兴加于爼　坐捝手【捝拭也事佩有捝巾】遂祭酒【乡射捝手执爵遂祭酒】兴席末坐啐酒【筵东上末在西亦南靣坐】降席【席西】坐奠爵拜告防【美也】执爵兴【适西阶上】主人阼阶上答拜【凡答拜必少辟】賔西阶上北靣坐卒爵【卒尽也于此尽酒者与筵末啐酒之意同盖不敢居賔礼谦也】兴坐奠爵遂拜【卒爵不即奠必兴而后坐奠者更端以示敬也古人坐跪皆两膝着地反其蹠而坐于其上曰坐反其蹠伸腰及股而不坐曰跪故古坐跪通也拜必先跪此坐而曰遂拜则坐者跪也余仿此】执爵兴【将降洗】主人阼阶上答拜【以上主人献賔】賔降洗【将酢主人此不易爵乡射賔以虚爵降】主人降【从賔降也立阼阶东西靣当东序】賔坐奠爵兴辞【乡射賔西阶前东靣坐奠爵】主人对　賔坐取爵　适洗南北面【此北靣者由碑南东适洗在洗南也不南靣者恐背主人乡射北靣坐奠爵于篚下兴盥洗】主人阼阶东南靣辞洗【主人阼阶少东洗在阼阶东南南靣乡賔也】賔坐奠爵于篚　兴对【北靣少西】主人复阼阶东西靣【言复则辞时由阼阶东少进也】賔东【句○洗在篚东賔初在篚南对讫乃少东就洗南也】北靣盥坐取爵卒洗【不言沃可知】揖让如初【初谓献賔】升主人拜洗　賔答拜　兴降盥　如主人礼【上主人降盥以下】賔实爵【乡射賔升实爵】主人之席前东南靣酢主人【主人席阼阶上賔自房户间来故东南靣乡之酢报其献也】主人阼阶上拜　賔少退主人进受爵复位　賔西阶上拜送爵　荐脯醢　主人升席自北方【升当由上此升自北方则与介席俱北上也】设折爼【下不言賔立可知】祭如賔礼【祭兼荐及酒言言祭则其余亦如之矣】不告防【已物亦不啐】自席前适阼阶上北靣坐【主人降当由席南曰席前者谓由北方降席从席前至阶上威仪多也】卒爵兴　坐奠爵遂拜　执爵兴　賔西阶上答拜【乡射賔西阶上北靣答拜】主人坐奠爵于序端【东序端不于篚者将献介不易爵】阼阶上北靣再拜崇酒【又言阼阶上以别于序端也崇敬也主人之酒实之者賔敬賔故拜也】賔西阶上答拜【乡射賔西阶上答再拜○以上阼主人】主人坐取觯于篚【将酬賔受三升曰觯此用觯者惟献用爵篚上篚也】降洗　賔降　主人辞降【乡射主人奠觯辞降賔对】賔不辞洗【以其将自饮也】立当西序东靣　卒洗揖让升　賔西阶上疑立【待主人自饮】主人实觯酬賔【酬道饮也】阼阶上北靣坐奠觯遂拜　执觯兴【将坐祭矣又兴者賔将拜必少退】賔西阶上答拜【乡射西阶上北靣答拜】坐祭遂饮　卒觯兴　坐奠觯遂拜　执觯兴　賔西阶上答拜　主人降洗賔降辞如献礼【献礼主人辞降賔辞洗也】升不拜洗【礼杀于献】賔西阶上立【亦疑立下并同】主人实觯賔之席前北靣　賔西阶上拜主人少退　卒拜　进坐奠觯于荐西【賔已拜主人奠觯不亲授礼杀也】賔辞【已拜复辞辞其亲奠也奠杀于授辞者重更端】坐取觯复位【辞于席前复于阶上主人将拜辟之】主人阼阶上拜送　賔北靣坐【又进坐于席前】奠觯于荐东【酬爵不举不尽人之欢也】复位【阶上】主人揖降【将献介】賔降【谦不敢独居堂故从降】立于阶西【阶下之西】当序东靣【以上主人酬賔】主人以介揖让升【以与也介及众賔并在门内之西至是乃揖介升盖自阼阶东南行近门西靣与介相当乃揖也】拜如賔礼　主人坐取爵于东序端【上酢毕所奠爵】降洗　介降主人辞降　介辞洗　如賔礼　升不拜洗【介礼杀也】介
　　西阶上立　主人实爵　介之席前西南靣献介【介席西阶上东靣主人自东北来故西南靣】介西阶上北靣拜　主人少退　介进北靣受爵复位　主人介右北靣【今文无北靣】拜送爵介少退【北靣以东为右主人拜于介右降尊就卑亦礼之杀】主人立于西阶东荐脯醢　介升席自北方【升降与主人同】设折爼　祭如賔礼不哜肺　不啐酒　不告防【凡不者下于賔】自南方降席【适西】
　　【阶上】北靣坐卒爵兴　坐奠爵遂拜　执爵兴　主人介右答拜【以上献介】介降洗【将酢主人】主人复阼阶　降辞如初【辞洗也如初谓賔酢】卒洗主人盥【賔亲酌以酢介卑下賔不敢酌酢而主人为之酌故盥盥者尊介也】介揖让升　授主人爵于两楹之间【迓受】介西阶上立主人实爵　酢于西阶上　介右坐奠爵遂拜执爵兴介答拜　主人坐祭遂饮卒爵兴【凡言遂者其礼畧】坐奠爵
　　遂拜执爵兴　介答拜　主人坐奠爵于西楹南【犹序端也奠此将献众賔】介右再拜崇酒　介答拜【介主人拜皆北靣】主人复阼阶　揖降【主人先降】介降立于賔南【以上介酢主人】主人西南靣三拜众賔【曰西南靣则即在阼阶东遥乡拜之三拜示徧也】众賔皆答壹拜【一拜不备礼大夫尊故也特牲礼答士再拜以下凡与上异者皆礼之杀】主人揖升坐取爵于西楹下【下南也即介酢毕所奠爵】降洗【记云众賔之长一人辞洗】升实爵　于西阶上献众賔【不献于其位】众賔之长升【年长者升】拜受者三人【众賔多矣三人见之节也】拜主人拜送【拜送当在右如介】坐祭立饮【即席坐祭乃饮于西阶上】不拜既爵【既卒也下记立卒爵者不拜既爵】授主人爵【一爵将以次献也亦立授】降复位【复门西之位待賔介同升】众賔献则不拜受爵【众賔三人以下升受而不拜主人亦不拜送礼又杀于介】坐祭立饮【立饮受爵如三人以次降复位】每一人献则荐诸其席【谓三人】众賔辩【今文辩皆作徧】有脯醢【亦献于其席上众賔席在堂上賔西○注云位在堂下未然】主人以爵降奠于篚【下篚奠不复用乡射主人以虚爵降众賔不酢礼畧也】揖让升【主人先升】賔厌介升　介厌众賔升　众賔序升即席【賔介以次相厌众賔又自相序将旅酬也○以上献众賔及就席】一人洗【一人主人賛者主人使之取觯于下篚洗】升举觯于賔【发酒端也】实觯西阶上坐奠觯遂拜　执觯兴　賔席末答拜　坐祭遂饮卒觯兴　坐奠觯遂拜　执觯兴　賔答拜　降洗升实觯立于西阶上　賔拜　进坐【进席前坐】奠觯于荐西【奠觯不授】
　　【卑也与上主人杀礼不同】賔辞【辞亲奠】坐受以兴【曰受者若亲授也兴者为举觯者拜将少退也】举觯者西阶上拜送　賔坐奠觯于其所【其所上举觯者奠觯之所也后立司正乃取以酬主人】举觯者降【事已案乡射大夫入在举觯者降后此经附篇末○以上举觯为旅酬之始右第二章正献之礼凡七节一迎賔二献賔三賔酢主人四献介五介酢六献众賔及就席七举觯盖正献礼之余节也】设席于堂廉【边隅曰防堂四靣皆有之此在西阶东】东上【北靣以西为上此賔在堂中故东上近賔与凡席异也乡射席于西阶上少东】工四人【大夫制】二瑟【二瑟则歌者二人也】瑟先【乐贵人声瑟先者尊歌者为之先道也坐则歌先】相者二人【凡工瞽蒙也故有相以弟子为之每工一人曰二人者据何瑟者言也】皆左何【音贺】瑟【担于肩】后首【后肩后首瑟首】挎【音枯】越【越瑟孔挎持也谓以左巨擘承下廉三指入孔持之深入曰挎浅曰执】内【在内则侧担也】右手相【左何瑟故也歌者则徒相】乐正先升【疑即大司乐主乐事故先升】立于西阶东【工西】工入【入门】升自西阶北靣坐相者东靣坐【授坐不立也】遂授瑟乃降【降在西近其事】工歌鹿鸣
　　四牡皇皇者华【鹿鸣燕嘉賔四牡劳使臣皇华遣使臣皆小雅篇所谓宵雅肄三小雅燕飨之乐也疏云皆歌其类敖氏云皆取其得用者歌之不言瑟瑟依歌　以上工歌】卒歌　主人献工【乡射主人取爵于上篚献工燕礼主人洗升献工于西阶之上】工左瑟【置瑟于西北靣以西为左也空其右便于事坐者先歌后瑟献亦如之此先言瑟者以歌者无事此则有左瑟之事也】一人拜【四人中之年长者先献之】不兴受爵【凡言不杀礼也】主人阼阶上拜送爵荐脯醢　使人相祭【人即相者也祭谓酒及荐】工饮不拜既爵【礼杀】授主人爵　众工则不拜受爵【礼乂杀】祭饮辩有脯醢不祭【轻于酒也】大【音太】师则为之洗【大师工之长四人中或有之为之洗明其余不洗也不洗亦祭者或使人洗不亲洗也】賔介降【洗必降故从降言賔介降则工不降也】主人辞降工不辞洗【工太师乡射记既献奠爵于下篚○以上献工】笙入【笙吹笙者也周礼春官有笙师笙先设于堂下此吹者入也】堂下磬南北靣立【磬亦先设于阶间笙在其南笙磬同音从其类也磬不言工可知】乐南陔白华华黍【乐以笙吹诗为乐也三诗皆小雅篇诗序南陔孝子相戒以养白华孝子之洁白华黍时和年丰注云皆有其义而亡其辞朱子曰六笙诗有声无辞】主人献之于西阶上　一人拜【年长者】尽阶不升堂受爵【尽阶升二等也三等则升堂矣不升堂则在阶上也】主人拜送爵【亦尽堂不降阶】阶前坐祭立饮　不拜既爵　升授主人爵　众笙则不拜受爵【三笙一和则四人也】坐祭立饮　辩有脯醢不祭【亦授爵乡射主人以虚爵降奠于篚○以上献笙】乃间【去声○间更叠也】歌鱼丽笙由庚　歌南有嘉鱼笙崇丘　歌南山有台笙由仪【六诗皆小雅篇诗序鱼丽美万物盛多也由庚万物得由其道也南有嘉鱼太平之君子至诚乐与贤者共之也崇丘万物得极其髙大也南山有台乐得贤也由仪万物之生各得其宜也朱子集传三歌燕飨通用之乐歌三笙诗见上○以上间】乃合乐【歌乐八音并作】周南闗雎葛覃卷耳　召南鹊巢采蘩采苹【周南召南国风篇周初分岐周地为旦奭采邑旦曰周奭曰召南南方诸侯之国也周公采文王之世风化所及民俗之诗为房中乐其得之国中者杂以南国之诗曰周南得之南国者曰召南以周公为政于王国召公巡行于南国也诗序关雎言后妃之德葛覃言后妃之职卷耳言后妃之志鹊巢言国君夫人之德采蘩言国君夫人不失职采苹言卿大夫妻能循法度朱子集传关雎言文王得圣女葛覃成絺绤而赋其事卷耳后妃思君子余与诗序畧同盖乐之卒章也】工告于乐正曰正歌备【工其长也所奏皆风雅故曰正歌笙间合皆三终故曰备苐曰歌者重人声也】乐正告于賔　乃降【事毕也降立西阶下○以上合乐右第三章乐賔凡六节一歌二献工三笙四献笙五间六合而乐备】主人降席自南方【为立司正降也必降命之者重其事南方降由上也】侧降【侧独也主人独降賔不降】作相为司正【作使也正礼既成将留賔恐有懈惰故立司正为之监相即下记主人賛者之类其位当近主人则阼阶东也主人就其位作之】司正礼辞许诺　主人拜【乡射主人再拜】司正答拜　主人升复席　司正洗觯【安賔先洗示所有事也】升自西阶　阼阶上北靣受命于主人【乡射司正升自西阶由楹内适阼阶】主人曰请安于賔【安安燕行正礼劳至是请安留之也不言介众賔可知】司正告于賔　賔礼辞许【主人优賔故辞】司正告于主人　主人阼阶上再拜　賔西阶上答拜【乡射賔西阶上答再拜并北靣】司正立于楹间以相拜【相拜当于楹间少南礼凡拜皆有相此其例也】皆揖复席【賔主拜时皆离席也】司正实觯　降自西阶　阶间北靣坐奠觯【两阶之间东西之节言阶则碑北也】退共少立【共手而立帅以正也立于觯南所以表其位】坐取觯不祭遂饮【礼杀】卒觯兴　坐奠觯遂拜【初奠觯不拜无所受也卒觯乃拜成礼也乡射进坐取觯兴反坐不祭遂卒觯此阶间之位有二一奠觯位一立位觯位少北立位少南故有进退诸节】执觯兴【俗本有盥字】洗北靣坐【便于监也】奠觯于其所【前奠觯位也既饮又洗而奠之者杜举为罚觯先自饮以率之乃奠以待行罚也】退立于觯南【以上立司正乡射此下入射节】賔北靣坐取爼西之觯【一人举觯所奠易荐西曰爼西者爼在荐南爼西犹荐西也】阼阶上北靣酬主人　主人降席　立于賔东【旅酬同阶又卒觯不拜礼杀也】賔坐奠觯遂拜　执觯兴　主人答拜　不祭立饮　不拜卒觯　不洗实觯　东南靣授主人主人阼阶上拜　賔少退　主人受觯　賔拜送于主人之西【郷射賔主人之西北面拜送】賔揖复席【初起旅酬○以上賔酬主人】主人西阶上酬介【以所受酬觯酬之西南面】介降席自南方　立于主人之西　如賔酬主人之礼【賔坐取觯以下】主人揖复席【以上主人酬介】司正升相旅　曰某子受酬【众賔之长某其姓也姓同以伯仲又同以字凡受酬皆告此举其例尔】受酬者降席　司正退立于序端东靣【西序端也辟酬者东面便于相】受酬者自介右【上主人酬介介在西北面以西为左也此介酬众賔众賔乃自介右者众賔尊介故异于介之受酬○以上介酬众賔】众受酬者受自左【此众賔相酬尊卑等故亦受之自左】拜兴饮皆如賔酬主人之礼　辩卒受者以觯降坐奠于篚【众賔之末乡射徧遂酬在下者赞者不与又敖氏云卒受者无所酬乃自饮于上以觯奠于篚】司正降复位【觯南位○以上众相酬右第四章旅酬之礼先一人举觯一节别入正献条下此凡五节一立司正二賔酬主人三主人酬介四介酬众賔五众賔相酬而酬礼毕】使二人举觯于賔介【此犹燕礼之媵爵也二人亦主人赞者主人使之将燕賔为无筭爵也饮賔及介故使二人】洗升实觯　于两阶上皆坐奠觯遂拜　执觯兴　賔介席末答拜　皆坐祭遂饮【亦自饮如一人】卒觯兴坐奠觯遂拜　执觯兴　賔介席末答拜　逆降【后升者先降】洗升实觯　皆立于西阶上【北面】賔介皆拜　皆进　荐西奠之【二人并进一奠于賔之荐西一奠于介之荐南】賔辞坐取觯以兴　介则荐南奠之　介坐受以兴【荐南者介东面以南为右犹賔之荐西也賔言取介言受互文也介亦辞与賔同】退【西阶上】皆拜送　降　賔介奠于其所【其所賔荐西介荐南也奠未举无筭爵乃举○以上二人举觯】司正升自西阶　受命于主人　主人曰请坐于賔【盛礼俱成賔主倦矣请坐将以賔燕也】賔辞以爼【司正述命而賔辞盖燕则礼杀不敢当盛馔也】主人请彻爼【乡射賔辞以爼反命于主人主人曰请彻爼】賔许【司正述命賔许之】司正降　阶前命弟子俟彻爼【阶西阶弟子学中少者】司正升　立于席【石经作序】端　賔降席北靣【将彻故降】主人降席　阼阶上北靣　介降席　西阶上北靣　遵者降　席东南靣【遵谓孤卿大夫居此乡或别乡来观礼者下所云是也谓之遵者谓可遵法也南面异于賔】賔取爼　还授司正【北面向席取爼转南面授之】司正以降　賔从之　主人取爼　还授弟子　弟子以降自西阶　主人降自阼阶　介取爼　还授弟子　弟子以降　介从之　若有诸公大夫【王朝则三公侯国则公置孤一人曰公者孤贰公在国亦称公也曰诸容有致仕居乡者】则使人受【石经作授】爼如賔礼【乡射弟子以大夫爼出授从者则此使人亦弟子也】众賔皆降【众賔无爼亦降者将説屦也乡射賔降立于阶西东面主人降阼阶东西面立大夫降立于賔南介众賔降立于大夫之南○以上彻爼】説【音脱】屦【为安燕也必脱于下者屦贱不空居堂】揖让如初升坐乃羞【羞豆谓内羞庶羞盖胾醢之属燕设防具所以案酒】无算爵【筭数也爵行无数醉而止其仪郷射详之】无算乐【或间或合尽欢而止】賔出【介及众賔从出】奏陔【陔陔夏九夏之一也陔之为言戒也以陔为节明无失礼钟师疏云奏九夏皆歌于堂上堂下钟鼓应之】主人送于门外再拜【以上坐燕而终于无算爵右第五章燕賔之礼凡三节一二人举觯二彻爼三坐燕而终于无算爵】賔若有遵者诸公大夫【虽来观礼亦賔之类故谓之賔若有有无不定之辞大夫中下大夫】则既一人举觯乃入【不敢干正礼也】席于賔东【尊东也尊之不与乡人齿】公三重【席一领为一重】大夫再重　公如【读若】大夫入【如及也】主人降　賔介降　众賔皆降　复初位【阶下位】主人迎【迎不言门外盖既入主人乃降迎于门内异于賔】揖让升　公升如賔礼　辞一席【谦自同于大夫】使一人去之　大夫则如介礼　有诸公则辞加席　委于席端　主人不彻　无诸公　则大夫辞加席　主人对　不去加席【公辞则去之大夫则不去者再重去一与凡席等无以表尊也遵者献酬之仪郷射详之○以上补遵者入之礼】明日賔服【今文有服】乡服以拜赐【乡服疑即儒行所谓其服也乡盖章甫逢掖之类注则以为即朝服也】主人如賔服以拜辱【拜赐拜辱賔主俱未见也】主人释【古文作舍】服【更端将息司正也以上賔主相拜】乃息司正【息劳也礼事既成劳诸赞者独言司正长也为賔】无介【礼畧也无介则诸赞者为众賔】不杀【用宿储者不杀则无爼也或用干肉折之】荐脯醢　羞唯所有【凡宿储可为羞者】征唯所欲【徴召也所欲凡知交可随意召之】以告于先生君子可也【告请也可者召否唯所欲也敖氏云不言请告之而已】賔介不与【礼不可凟】乡乐唯欲【燕礼遂歌乡乐盖周南召南六篇也曰乡乐者其以二南及风为邦国之诗与注则曰此乡大夫之乐也唯欲者不从其正也○以上息司正右第六章补遵者入及饮酒明日事共三节一遵者入二賔主相拜三息司正】记乡朝服而谋賔介【乡乡人谓乡大夫也经不言服故特明之】皆使能【使令也能谙于礼者】不宿戒【宿戒再戒先戒而又宿戒也经賔介皆戒而又宿此曰使又曰不宿戒则摈及主人赞者之属使能故可以不宿戒也】蒲筵缁布纯【之闰反纯缘也】　尊绤幂【绤葛之粗者幂覆尊巾】賔至彻之【示有事】其牲狗也【用狗义未详注云取择人存参】亨【同烹】于堂东北【堂下东壁之北祖阳气所自始也】献用爵【爵尊不防用之】其他用觯　荐脯五挺【本亦作脡犹膱也乡射记祭半膱膱长尺二寸半则六寸也】横祭于其上【祭所祭脯也横者殊之于人则为缩也祭横则五挺皆缩可知】出自左房【东房也凡馔皆在焉】爼由东壁【亨处载之不言鼎则无鼎也】自西阶升　賔爼脊胁肩肺【脊在背脊旁为胁】主人爼脊胁臂肺【臂为肩脚亦曰臑○臑乃到反】介爼脊胁胳【音格今文作骼石经曰肫胳朱子删肫】肺【胳后胫骨凡牲前胫骨三肩臂臑也后胫骨二防胳也尊者用贵骨贱者用贱骨前贵于后也大夫当用臑肫○肫同防音纯股骨也】肺皆离　皆右体　进腠【腠理皮肤之间进腠则前其本也】以爵拜者不徒作【谓拜既爵徒空也作起也不徒作谓必酢】坐卒爵者拜既爵　立卒爵者不拜既爵【如众賔之长是也惟工不从此礼】凡奠者于左【谓不饮者于左不欲其相妨也】将举于右【便也】众賔之长一人辞洗【一人三人中之长者余则虽为之洗亦不辞】如賔礼【主人坐取爵于篚以下】立者东靣北上【谓降立时】若有北靣者则东上【贤者众寡无常少则北上统于堂多则北上之外又有东上者统于门】乐正与立者皆荐以齿【立者谓赞者之属言荐以明饮也乐正位西阶东盖荐于其位也】凡举爵三作而不徒爵【三作谓献賔献大夫献工不徒爵谓皆有荐】乐作大夫不入【后乐賔也】献工与笙　取爵于上篚　既献奠于下篚【献工异器敬也献大夫亦然乡射主人以爵降洗献大夫是也上篚三爵献賔及大夫与工】其笙则献诸西阶上【古文无上○经已详之此疑衍注云此为主人拜送爵记也然拜送亦见于经】磬阶间缩霤【霤承霤缩直也谓直前霤东西之中也】北靣鼓之【鼓击也北面则在磬南矣】主人介凡升席自北方降自南方　司正既举觯而荐诸其位【无献因其举觯而荐于阶间之位也】凡旅不洗【经举觯为旅酬之始则一人洗后俱不洗礼杀也】不洗者不祭【不洁】既旅士不入【亦谓观礼者既旅则将燕矣不入后正礼也】彻爼　賔介遵者之爼受者以降　遂出授从【才用反】者　主人之爼以东【经于彻爼直言降无出文故记之以东藏于东方】乐正命奏陔　賔出至于阶陔作【此明命工之人及奏陔之节也】若有诸公则大夫于主人之北西靣【诸公尊莫与并也北上统于公】主人之赞者西靣北上【北上统于堂】不与【谓不献賔兴礼重酬及众賔而止故在下者不与】无算爵然后与












　　仪礼章句卷四
<经部,礼类,仪礼之属,仪礼章句>
　　钦定四库全书
　　仪礼章句卷五
　　同知吴廷华撰
　　乡射礼第五【周礼乡大夫既賔贤能退而以乡射之礼五物询众庶又州长春秋以礼防民而射于州序皆用此礼五礼属嘉礼当第十六第五説北详士冦礼　案此前后同乡饮酒礼而文有详畧相兼乃备也注己见乡饮酒礼者此不更赘】
　　乡射之礼主人戒賔【主人乡大夫及州长不谋賔又无介不賔畧之凡以平日所考徳行之优者及乡饮酒之介为賔可也其服未闻注云端】賔出迎再拜　主人答再拜　乃请【告而戒之】賔礼辞许　主人再拜　賔答再拜主人退　賔送再拜　无介【以上戒賔】乃席賔【牖户间凡射必先行乡饮酒礼故先布席】南面东上　众賔之席继而西【亦不属】席主人于阼阶上西面　尊于賔席之东【乡饮酒礼所谓房户间也】两壶斯禁左酒【据设尊者北面以西为左上也】皆加勺　篚在其南　东肆设洗于阼阶东南　南北以堂深　东西当东荣
　　水在洗东　篚在洗西　南肆　县【音】于洗东北西面【洗东北辟射位也下奏陔须用钟鼔则县者钟磬鼔】乃张侯【侯所射布也中为侯中两旁木为植】下纲不及地武【以侯系绳于植曰纲武足也中人足尺二寸故取数焉侯中髙一文上下躬舌各二尺去地尺二寸则侯高丈九尺二寸】不系左下纲【侯北面左则西也不系者事未至】中掩束之【中掩左相乡右而束之】乏【如小屏唱获者居之以蔽体亦曰容又曰防】参侯道【乡侯道五十弓弓与步并六尺盖三十文】居侯党之一【党旁也参三之一十丈也】西五步【之去侯十丈西旁三丈则邪乡也　以上陈设】羮定　主人朝服　乃速賔　賔朝服出迎再拜　主人答再拜　退　賔送再拜【以上速賔右第一章饮酒前之礼凡三节一戒賔二陈设三速賔】賔及众賔遂从之【因事曰遂】及门　主人一相出迎于门外再拜　賔答再拜　揖众賔　主人以賔揖先入【以与也】賔厌众賔　众賔皆入门左　东面北上　賔少进　主人以賔三揖皆行【皆揖而行三揖同乡饮时众賔未行】及阶三让　主人升一等　賔升【众賔未升】主人阼阶上当楣北面再拜　賔西阶上当楣北面答再拜【以上迎賔】主人坐取爵于上篚【堂上尊南之篚】以降　賔降　主人阼阶前【今文无阼阶】西面坐奠爵　兴辞降　賔对　主人坐取爵　兴适洗　南面坐奠爵于篚下　盥洗賔进　东北面辞洗　主人坐奠爵于篚　兴对　賔反位【亦当西序东面】主人卒洗　壹揖壹让以賔升　賔西阶上北面拜洗　主人阼阶上北面奠爵遂答拜　乃降【将更盥】賔降　主人辞降【亦坐奠爵于阶前辞】賔对　主人卒盥壹揖壹让升　賔升西阶上疑立　主人坐取爵实之賔席之前西北面献賔　賔西阶上北面拜　主人
　　少退　賔进受爵于席前　复位　主人阼阶上拜送爵　賔少退　荐脯醢　賔升席自西方　乃设折爼主人阼阶东疑立　賔坐　左执爵　右祭脯醢
　　奠爵于荐西　兴取肺　坐絶祭【乡饮酒礼右手取肺郤左手执本坐弗缭右絶末以祭】尚左手　哜之　兴加于爼　坐捝手　执爵遂祭酒　兴席末坐啐酒　降席坐奠爵拜　告防执爵兴　主人阼阶上答拜　賔西阶上北面坐卒爵兴　坐奠爵遂拜　执爵兴　主人阼阶上答拜【以上主人献賔】賔以虚爵降　主人降　賔西阶前东面坐奠爵兴辞降　主人对　賔坐取爵　适洗北面　坐奠爵于篚下　兴盥洗　主人阼阶之东南面辞洗　賔坐奠爵于篚　兴对　主人反位【亦复阼阶东西面】賔卒洗　揖让如初　升　主人拜洗　賔答拜　兴降盥【亦北面】如主人之礼　賔升实爵　主人之席前东南面酢主人主人阼阶上拜　賔少退　主人进受爵　复位
　　賔西阶上拜送爵　荐脯醢　主人升席自北方　乃设折俎　祭如賔礼　不告防　自席前适阼阶上北面坐卒爵兴　坐奠爵遂拜　执爵兴　賔西阶上北面答拜　主人坐奠爵于序端　阼阶上再拜崇酒賔西阶上答再拜【以上賔酢主人】主人坐取觯于篚以降
　　賔降　主人奠觯辞降　賔对　东面立　主人坐取觯洗　賔不辞洗【乡饮酒礼賔不辞洗立当西序东面】卒洗　揖让升賔西阶上疑立　主人实觯　酬之阼阶上　北面坐奠觯遂拜　执觯兴　賔西阶上北面答拜　主人坐祭　遂饮　卒觯兴　坐奠觯遂拜　执觯兴　賔西阶上北面答拜　主人降洗　賔降辞如献礼　升不拜洗　賔西阶上立　主人实觯　賔之席前北面賔西阶上拜　主人坐奠觯于荐西　賔辞　坐取觯以兴　反位　主人阼阶上拜送　賔北面坐奠觯于荐东　反位　主人揖降　賔降东面立于西阶西当西序【以上主人酬賔】主人西南面三拜众賔　众賔皆答一拜主人揖升　坐取爵于序端　降洗　升实爵　西
　　阶上献众賔　众賔之长升　拜受者三人　主人拜送　坐祭立饮　不拜既爵　授主人爵　降复位众賔皆不拜受爵　坐祭立饮　每一人献则荐诸其席　众賔辩有脯醢　主人以虚爵降奠于篚　揖让升　賔厌众賔升　众賔皆升【亦序升】就席【以上献众賔及就席】一人洗举觯于賔　升实觯　西阶上坐奠觯拜　执觯兴　賔席末答拜　举觯者坐祭遂饮　卒觯兴　坐奠觯拜　执觯兴　賔答拜　降洗　升实之　西阶上北面　賔拜　举觯者进　坐奠觯于荐西　賔辞坐取以兴　举觯者西阶上拜送　賔反奠于其所举觯者降【以上一人举觯】大夫若有遵者【乡饮酒礼賔若有遵者则既一人举】
　　【觯乃入彼文在经末故特明之此在举觯后其次自明也】则入门左　主人降　賔及众賔皆降　复初位　主人揖让以大夫升　拜至大夫答拜　主人以爵降　大夫降　主人辞降
　　大夫辞洗如賔礼　席于尊东【与賔夹尊】升不拜洗　主人实爵　席前献于大夫　大夫西阶上拜　进受爵反位　主人大夫之右拜送　大夫辞加席　主人对不去加席　乃荐脯醢【以上皆如介礼】大夫升席【席统于尊西上升当自西注云升自东者以尊在西也】设折俎　祭如賔礼　不哜肺　不啐酒　不告防　西阶上卒爵拜　主人答拜【以上主人献遵】大夫降洗【酢主人大夫若众则辩献长乃酢】主人复阼阶　降辞如初卒洗　主人盥【自饮亦盥者尊大夫与介同】揖让升　大夫授主人爵于两楹间　复位　主人实爵　以酢于西阶上坐奠爵拜　大夫答拜　坐祭卒爵拜　大夫答拜主人坐奠爵于西楹南【大夫若众毕乃奠爵】再拜崇酒【在大夫右】大夫答拜　主人复阼阶　揖降【将升賔】大夫降立于賔南【不敢独居堂故从降也宾南者虽尊不夺人之正礼也经不言诸公据大夫如介礼则有诸公可知　以上遵酬主人】主人揖让以賔升　大夫及众賔皆升就席【以上就席右第二章正饮酒之仪凡八节一主人献賔二賔酢主人三主人酬賔四主人献众賔五一人举觯六主人献遵七遵酢主人入就席】席工于西阶上少东【亦设于堂防东上】乐正先升北面立于其西【亦于西阶东】工四人　二瑟瑟先　相者皆左何瑟　面鼔【面前也谓可鼔者在前也】执越　内【乡饮酒礼左何瑟后首挎越内】右手相　入升自西阶北面东上　工坐　相者坐授瑟乃降　笙入立于县中西面【曰县中则县有钟鼔不止一磬也乡饮酒礼笙入磬南北面立】乃合乐周南关雎葛覃卷耳　召南鹊巢采蘩采苹　工不兴告于乐正　曰正歌备　乐正告于賔　乃降【不歌不笙不间以射时又有乐也注谓射礼畧于乐　以上合乐】主人取爵于上篚献工　大师则为之洗　賔降【降不言大夫可知】主人辞降　工不辞洗　卒洗升【与賔揖让升】实爵　工不兴左瑟　一人拜受爵　主人阼阶上拜送爵　荐脯醢使人相祭　工饮不拜既爵　授主人爵　众工不
　　拜受爵　祭饮　辩有脯醢　不祭　不洗【大师之外皆不亲洗特于此见之】遂献笙于西阶上　笙一人拜于下　尽阶不升堂受爵　主人拜送爵　阶前坐祭立饮　不拜既爵　升授主人爵　众笙不拜受爵　坐祭立饮　辩有脯醢不祭　主人以爵降奠于篚　反升就席　主人降席自南方　侧降　作相为司正　司正礼辞许诺　主人再拜　司正答拜　主人升就席　司正洗觯　升自西阶　由楹内适阼阶上　北面受命于主人　西阶上北面请安于賔【乡饮酒礼主人曰请安于賔】賔礼辞许司正告于主人【乡饮酒礼司正告于賔賔礼辞许司正告于主人】遂立于楹
　　间以相拜　主人阼阶上再拜　賔西阶上答再拜皆揖就席　司正实觯　降自西阶　中庭北面坐【乡饮酒礼阶间北面坐】奠觯兴　退少立【乡饮酒礼退共少立】进坐取觯兴反坐　不祭遂卒觯兴　坐奠觯拜　执觯兴　洗北面坐奠于其所　兴少退　北面立于觯南【以上立司正右第三章乐賔凡三节一合乐二献工三立司正附】未旅【旅众也序也谓众序酬也旅终賔醉恐不得射故未旅而射也】三耦俟于堂西南面东上【三耦学士习射者耦二人司射前戒之至是乃俟事于此三耦尚未比此特言其人数尔堂西西堂下也】司射适堂西【司射射人也】袒【左臂免上衣也】决【象骨为之着右大擘指以钩开体也】遂【射韝也以朱韦为之着左臂以遂又谓之拾】取弓于阶西【西阶西】兼挟乘矢【乘矢四矢也侧持弓矢曰执方持弓矢曰挟下记凡挟矢于二指之间横之大射挟二矢于弓外见镞于弣右巨指钩袒决以下示射所有事始终皆然惟诱射仅挟一个及献释获释之以下文有详略其实无不同也】升自西阶　阶上北面告于賔　曰弓矢既具　有司请射【有司司射自谓也或曰兼司马诸执事言】賔对曰某不能【谦也】为二三子许诺【二三子众賔也询众及防民不特为賔故曰为二三子】司射适阼阶上　东北面告于主人　曰请射于賔賔许【以上请射】司射降自西阶　阶前西面命弟子纳射器【弟子学士之少者西面命之则执事皆待于西阶西也射器弓矢之属曰纳则俟于门外也】乃纳射器　皆在堂西【曰皆有不皆者下主人弓矢则在束也】賔与大夫之弓倚于西序【既纳乃陈之西堂上也东序亦如之】矢在弓下北括【括矢接处北括则矢横设也】众弓倚于堂西　矢在其上【在防上亦北括】主人之弓矢在东序东【以上纳器】司射不释弓矢　遂以比三耦于堂西【比比次其才相近者三耦习射者故先比之堂西其位也】三耦之南北面【三耦南面也】命上射曰某御于子【上下当以齿某下射也御侍也】命下射曰子与某子射【古文曰某从于子以上比三耦】司正为司马【司马本有専官此则以相礼者摄之】司马命张侯【事至也上未尽张故复言之就觯南位西面命之也】弟子説【同脱】束【前中掩束之者此乃解之】遂系左下纲【前不系此乃系于植】司马又命获者倚旌于侯中【获者有司服不氏之属以其每中必报获故曰获者亦谓之唱获必司马命之者其属也旌旗属析羽为旌中则举之以唱获倚侯去侯射之节也侯中命中处也】获者由西方坐取旌【纳器在堂西故由西取之】倚于侯中乃退【以上张侯】乐正适西方　命弟子赞工迁乐于下【弟子工之弟子迁乐阶下以辟射也县在洗东北不必迁则迁者瑟也不言笙则献毕即出矣】弟子相工【即上相者】如初入【瑟先降】降自西阶阼阶下之东南堂前三笴【笴箭干长三尺】西面北上坐【射者升降由西故迁于东】乐正北面立于其南【以上迁乐右第四章射前之仪凡五节一请射二纳器三比耦四张侯五迁乐】司射犹挟乗矢【犹者见诱射前恒执之未改也】以命三耦【三耦尚在堂西亦北面命之】各与其耦让取弓矢拾【拾更也谓三耦更代取也】三耦皆袒　决　遂【决遂亦取自堂西】有司左执弣右执而授弓【有司司弓矢之属注云亦弟子为之弣弓把】遂授矢【遂因也】三耦皆执弓　搢三而挟一个【搢插也右插于大带外革带内】司射先立于所设中之西南东面【中以盛算为兽形下经设中南当楅西当西序楅南当洗则在中庭西序之南中本未设特豫言其地尔】三耦皆进【由堂西进而南亦并行如升射】由司射之西　立于其西南东面北上而俟【俟射也　以上三耦就射位】司射东面立于三耦之北【司射位在三耦之东北曰三耦之北者盖将诱射故与三耦并立于射位也】搢三而挟一个　揖进【东进诱射】当阶北面揖【西阶也当遥相直既揖转而北】及阶揖　升堂揖【转而束】豫【今文作序注作榭】则钩楹内【钩绕楹之北而东以所画物当栋也　案豫当依今文作序谓州序也盖庠序之庭有深浅堂上之物深浅亦如之当栋当楣总以去侯五寸弓为限也注因尔雅无室曰榭説谓序无室故可入堂深愚谓栋后室前尚余一架容执事往来不必无室始可当栋也序无室亦以意言之】堂则由楹外【以物当楣也】当左物【物在楹间射者所立之处也其制大射详之东为左左物下物也履下物非正射也言物则画可知矣】北面揖及物揖　左足履物【此下物也谓北面及物右足趾西乡履物之横画也】不方足【方犹并并足则方也】还视侯中【还转身西乡而南视也履物必并足西乡左足在南右足在北并足而立然后以左臂引弓掉首审固乃射今履物时左足将随右足并立矣乃不待方足而即视侯中者盖以騐物之正当侯中否也此命中之要故先之】俯正足【视毕乃俯而正足使之方】不去旌【诱射不主中不唱获故不去旌】诱射【诱教也射必诱谨于礼也】将乗矢【将行也发矢则矢行】执弓不挟【矢尽故不挟】右执　南面揖　揖如升射【揖毕南行将西揖及阶揖乃降与升射揖同惟异面尔】降出于其位南【中西南东面之位】适堂西【不由阶下径至堂西乃由南而北者尚威仪也】改取一个挟之【改更乗为一也乗矢己发故更挟之一个一矢司射主射礼故不射犹挟之言挟则执弓可知】遂适阶西　取扑搢之【朴以挞有过搢之待用也】以反位【以上诱射】司马命获者执旌以负侯【记云命负侯者由其位司马位在司射之南盖命张侯后已自觯南改立于此故记特明之此亦当升堂与下命去侯同文不具】获者适侯执旌负侯而俟【今文作立　旌在侯中故适侯乃执旌执旌负侯励其命中也以上负侯】　司射还【同旋　注左旋也谓转身时左手向外】当上耦西面【三耦在司射西南司射将反位欲作三耦射故又南行及当上耦乃左转而西面与之相乡】作上耦射【作者告之使作】司射反位　上耦揖进【东行】上射在左【东行以北为左便其就右物也上射本在北为左又言之者嫌如大射之易位也】并行　当阶北面揖及阶揖　上射先升三等【大夫阶五等升三等则中等也】下射从之
　　【上射至三等下射乃升】中等　上射升堂【下射至中等上射已先升堂也】少左【北面以西为左少西让下射升也】下射升　上射揖　并行　皆当其物【二人俱升并束行上物在西下物在东上射先当物俟下射少东乃各当其物也】北面揖【当物并转而北】及物揖　皆左足履物　还视侯中　合足而俟【合犹并也俟者司马司射方有事也　以上三耦升射】司马适堂西　不决遂　袒【司马不射直袒而已】执弓【用以指挥】出于司射之南【堂西不径至阶亦尚威仪】升自西阶　钩楹【以当由上射后】由上射之后【上射在西司马自西来故由其后】西南面立于物间【侯在南乏在西南故乡之两物之间堂之中也】右执箫【弓末曰箫或作弰】南扬弓【西南面右手在北执箫左手乡南扬弓也扬举也南扬者获者在南】命去侯【命获者去侯至乏辟射也】获者执旌【本执旌重言之者嫌不执也】许诺声不絶【大射许诺以宫商注云此威仪省不以宫商声不絶而已】以至于乏　坐东面偃旌【偃仆也待获乃举】兴而俟　司马出于下射之南　还其后　降自西阶　反由司射之南　适堂西　释弓　袭　反位立于司射之南【以上命去侯】司射进　与司马交于阶前
　　相左【交相左者司马南面降在西司射北面升在束彼此各在其左也】由堂下西阶之东　北面视上射【不命下射并闻也】命曰无射获【射获者矢少西则获者伤也】无猎获【猎谓矢出乏旁虽不中获亦骇人也】上射揖　司射退　反位【以上命上射】乃射　上射既发　挟弓矢而后下射射【大射无弓】拾发【二人更迭发也】以将乗矢　获者坐而获【中则唱获也】举旌以宫　偃旌以商【唱获则举唱毕则偃宫声髙商声卑宫为君商为臣以者唱声与之相应也一唱而始髙终卑君唱臣和且由大而小见其作止之有渐非偶合也】获而未释获【释释筹于手而分计之以算之多寡为胜负也上获谓唱获下获谓释算未释获者以三耦习射故也第二番射则释获矣以上正射唱获】卒射皆执弓不挟　南面揖　揖如升射【南行将西揖及阶揖乃降】上射降三等　下射少右　从之中等并行【至中等乃并行】上射于左【上射升降皆在左无取于便与下拾取矢别】与升射者相左【升射者谓次耦】交于阶前相揖　由司马之南适堂西　释弓説决拾　袭而俟于堂西　南面东上　三耦卒射
　　亦如之【三当作二】司射去扑【去扑乃升不敢佩刑器即尊者之前也】倚于西阶之西【便于取】升堂北面告于賔　曰三耦卒射　賔揖【然之】司射降　搢扑反位【以上卒射】司马适堂西　袒　执弓由其位南进　与司射交于阶前相左　升自西阶钩楹　自右物之后【右物上射所履】立于物间西南面　揖
　　弓【此节与上命去侯等惟易扬为揖异揖推之也上在两射者间隐故须扬此物间显揖之而已】命取矢【取矢为再射】获者执旌　许诺声不絶　以旌负侯而俟【命弟子取矢而特言获者以其近侯审知矢之所在取矢时以旌指敎之俟俟弟子】司马出于左物之南　还其后　降自西阶　遂适堂前北面　立于所设楅之南【楅幅也两端皆龙首中以布为韦当以承笴齐矢故取边幅整齐之意其制下记详之先立于其南便于指示也大射小臣师设楅司马正东面以弓为毕】命弟子设楅【西面命之】乃设楅于中庭【东西之节】南当洗【南北之节】东肆【曰东肆似有首尾矣盖弟子奉楅自堂西来横设之从西而东故曰东肆实无首尾也疏云有刻饰记之】司马由司射之南退　释弓于堂西　袭　反命　弟子取矢【取于侯及地】北面坐委于楅　北括【括在北则镞南乡侯象射也】乃退　司马袭【司马已袭矣此复言者嫌有事则袒也敖氏曰此衍】进当楅南北面坐　左右抚矢而乗之【抚拊也就委矢左右手四四分数之人行乗矢故以四计也矢当七乘】若矢不备　则司马又袒执弓如初　升　命曰取矢不索【索求也尽也不索言求之未尽】弟子自西方应曰诺【时获者犹负侯而弟子已在西方故独应之】乃复求矢【不索之矢必在隐处故曰求】加于楅【司马仍抚之　以上取矢右第五章第一番三耦射之仪凡九节一比耦二诱射三负侯四升射五去侯六命上射七正射唱获八卒射九取矢外拾取矢节别寄第二番射前】司射倚扑于阶西　升　请射于賔如初【事至又请犹戒而又速】賔许诺　賔主人大夫若皆与射则遂告于賔【若者未定之辞賔主无不与大夫则未定也告以与射告也盖射否已定于纳射器时故此得据以告賔】适阼阶上告于主人【以上请射】主人与賔为耦【主人为下射】遂告于大夫【曰遂则亦阶上吿也】大夫虽众　皆与士为耦【士谓众賔大夫而与士耦且为下射者盖助主人礼賔不敢以自尊异也】以耦【二字监本无今依石经补入】告于大夫　曰某御于子【某士名子大夫某御于子告上射之辞大夫为下射而以上射为辞者尊之大射命大夫之耦曰子与某子射】西阶上北面作众賔射　司射降　搢扑【取上倚于西阶者搢之也】由司马之南适堂西　立比众耦【将比未比也下众賔皆降乃比之】众賔将与【音预】射者皆降【将与则有不与者矣】由司马之南适堂西　继三耦而立东上【三耦之西南面东上】大夫之耦为上【大夫不先降故其耦为上】若有东面者则北上【众賔或多南面不能容则折而东面北上统于三耦也】賔主人与大夫皆未降【事至始降】司射乃比众耦辩【上将比至此乃比也亦北面有东面者则西面比之独言众耦者大夫之耦已定于告时　以上比耦】遂命三耦拾取矢【遂者方比耦于三耦之西因告之也拾更也矢在楅者大射命三耦各与其耦拾取矢】司射反位　三耦拾取矢　皆袒决　遂　执弓　进【南进】立于司马之西南　司射作上耦取矢【南进西面】司射反位　上耦揖进【发步东面进】当福北面揖【北折乃揖】及楅揖【北及楅】上射东面【位西乡束】下射西面【位东乡西并及楅乃东西分行立楅两旁东西乡楅】上射揖进【东行至福】坐【楅卑故坐取之】横弓【东面以南北为横盖西乡踣弓而横于南北也】郤手【郤仰也左手执弓横矢上乃仰右手取矢也】自弓下取一个【楅横矢直北括而南镞括有羽末乡括取矢者执镞则羽顺出于楅而无损执括则逆矣东面者右手当镞便于弓下取之仰手者以手在矢下也不覆手者弓下矢上无余地也】兼诸弣【兼镞于弣也】顺羽且兴【恐委时或逆又以手顺之且兴者随顺随兴也】执而左还【同旋右手执之便于挟也左旋者上射在西方东面以左手向外由东面而北面而西面遂西面行及西方位又由西面而南面以复于东面四方一匝是谓之周大射言母周此不言则始终左旋周也】退反位　东面揖【揖下射俟其取一个乃更取也】下射进【亦揖而西进】坐　横弓【东踣】覆手自弓上取一个【西面者右手当括不可取故必从弓上向左执镞顺羽而出之矢在下故】
　　【手覆也】兴　其他如上射【惟自西面而南面而东面行至东方位乃由东面而北面以复于西面为异尔】既拾取乗矢揖【取乘矢毕也大射既拾取乗矢捆之谓合而齐等之也】皆左还【反位】南面揖　皆少进　当楅南【上射进东南行下射进西南行并至楅南向及楅揖处也】皆左还【皆由南面而束面而北面】北面【将搢且挟】搢三挟一个揖　皆左还【由北面而西面而南面】上射于右【南行以西为右上射本在右言之者嫌降或在左如射也】与进者相左【南行则在进者之西西行则在进者之北】相揖　退【监本无退今依石经补入】反位　三【大射作二】耦拾取矢亦如之　后者【下耦之下】遂取诱射之矢【福矢七乗三耦各取二乗其一乗则诱射之矢也】兼乘矢而取之【取矢者挟一个兼乗矢则又并挟五个略也】以授有司于西方　而后反位【以上拾取矢】众賔未拾取矢【未不也不拾者无楅上矢也言此者嫌众与三耦同】皆袒　决　遂　执弓　搢三挟一个　由堂西进继三耦之南而立　东面北上　大夫之耦为上【前堂】
　　【西之位已详此复言之者嫌射位或别也】司射作射如初【谓第一番射】一耦揖升如初【以上将射就位】司马命去侯【升堂扬弓如初】获者许诺　司马降释弓【亦袭】反位【以上去侯】司射犹挟一个　去扑　与司马
　　交于阶前【亦相左】升　请释获于賔【上未释获贤否未分至是乃请之】賔许　降搢扑　西面立于所设中之东北面【西面又北面者自阶下来当所设中之南遂转而西面以定中当楅之位时释获者在堂西故又北面命之及视则又西面矣】命释获者设中【大射太史释获】遂视之【大射以弓为毕北面】释获者执鹿中【制如鹿下记详之大夫兕中士鹿中此言鹿中为賔言之其实皆有也曰中者期其胜负等】一人执算以从之【算筹也以记获之多寡制详下记】释获者坐设中【坐设中中卑也东面设之】南当楅【南北之节】西当西序【东西之节】东面【为鹿形故曰面在西故向东】兴受算【执算者授而退】坐【据下东面于中西则此亦东面可知】实八算于中【八算者一耦矢数也】横委其余于中西【八算之外皆委之待再实也】南末【下记素握其本也】兴共而俟【拱立待事当东西面乡侯　以上请释获】司射遂进　由堂下北面【一耦已升故北面乡之】命曰不贯不释【亦命上射也贯贯革中也释释获】上射揖司射退　反位【以上命上射】释获者坐　取中之八算【执之】
　　【以待释】改实八算于中【为后射者将释】兴执而俟　乃射　若中则释获者坐而释获【坐中西东面】每一个【中者】释一算【获者唱乃释于手而委之地】上射于右　下射于左【如射位】若有余算【未释者射不尽中也】则反委之【还委之中西恐其混也】又取中之八算【上执者已释也】改实八算于中　兴执而俟【取后言兴则坐取也】三耦卒射【毎一耦卒射皆释弓于堂西止焉以上三耦射】　賔主人大夫揖　皆由其阶降揖　主人堂东　袒　决　遂【主人大夫也不言纁襦不敢殊于賔】执弓　搢三挟一个　賔于堂西【或言序或言堂互文也】亦如之　皆由其阶阶下揖　升堂揖【不言出司射之西则自堂东西径至阶下优尊者也】主人为
　　下射　皆当其物　北面揖　及物揖　乃射　卒南面揖　皆由其阶　阶上揖　降阶揖　賔序西【西序之西】主人序东【东序之东】皆释弓　説决拾　袭　反位【堂上位也反谓将反也】升【升在及阶之前亦谓将升也】及阶揖　升堂揖　皆就席【以上賔主射】大夫袒　决　遂　执弓　搢三挟一个　由堂西出于司射之西　就其耦【賔主射时大夫止于堂西至是始就其耦尊也】大夫为下射　揖进　耦少退　揖如三耦　及阶　耦先升【升堂得申上射之仪】卒射　揖如升射　耦先降　降阶耦少退　皆释弓于堂西　袭　耦遂止于堂西　大夫升【上与耦皆行故升如众賔此独反席其尊得伸故径就阶下升堂与賔主人等也】就席【以上大夫射】众賔继射　释获皆如初【合賔主人大夫】司射所作唯上耦【此众賔射于是言惟上耦者嫌賔主人射亦作之　以上众賔射】卒射　释获者遂以所执余获【所释末耦之余也执者有告必有执也若末耦八算尽释则执前所委矣】升自西阶　尽阶不升堂【异于司射】告于賔曰左右卒射【释获告者以其将有事也左右上下射此谓众上下射也】降　反位　坐委余获于中西　兴共而俟【俟第三番射　以上众賔射右第六章第二番射凡十一节一请射二比耦三拾取矢四就射位五去侯六请释获七命上射八三耦射九賔主射十大夫射十一众賔卒射余入第七章】司马袒决【疑衍】执弓　升　命取矢如初【谓第一番射下并同】获者许诺以旌负侯如初　司马降　释弓　反位　弟子委
　　矢如初　大夫之矢【知大夫矢则矢有题识也肃慎氏贡楉矢铭其括】则兼束之以茅　上握焉【上握者手所握处在中央于中央之下束之使握者在上近铁而去羽逺则羽在下而顺便于取也束大夫矢优之主人亦大夫不束者亦不敢殊于賔】司马乗矢如初【不备亦使弟子求之　以上取矢】司射遂适西阶西　释弓【下记云释弓矢此文省案司射惟此视算及献释获者两释弓矢】去扑　袭　进　由中东立于中南　北面视算　释获者东面于中西坐【坐近右算】先数右获【上射所释少南就而数之】二算为纯【纯全也一偶则隂阳全也】一纯以取实于左手【右手取以实之】十纯则缩而委之【缩纵也数者东面则东西为从也】每委异之【毎委十纯异之便于校数】有余纯则横于下【不及十者又异之近身为上则下者十纯之外也注云自近为下】一算为竒　竒则又缩诸纯下【竒又从于余纯之下亦异之也】兴自前适左【前所坐之前左左获左获在北东面者以北为左也】东面坐【又言东面嫌改坐或异面也】兼敛算实于左手【右手敛而实之】一纯以委【每一纯实之左手委于地变于右也】十则异之　其余如右获【横缩上下】司射复位　释获者遂进取贤获【贤犹胜也贤获胜党之获取取一算以告也】执以升自西阶　尽阶不升堂　告于賔【大射北面告于公】若右胜则曰右贤于左　若左胜则曰左贤于右　以纯数告　若有竒者亦曰竒【兼纯竒之数以告也纯若干竒一而已】若左右钧则左右皆执一算以告　曰左右钧【案以上总众耦之左右以计胜】
　　【负也下饮者又以每耦之左右胜负计则总计众耦之外又当每耦计之】降复位　坐兼敛算【合八十算并敛之】实八算于中【为第三番射也】委其余于中西　兴共而俟【不执事未至以上校算】司射适堂西　命弟子设丰【将饮不胜者以丰奠觯也其制似豆而卑】弟子奉丰【重其事故不曰执而曰奉】升　设于西楹之西【在西者射爵罚爵也】乃降　胜者之弟子洗觯升酌【卒洗乃升则取觯于下篚也酌者东酌于尊反于西】南面坐奠于丰上　降【降立堂西】袒　执弓【弓张弓不言决遂可知此当在下经司射命后三耦众賔立射位节于此言之者明弟子亦与射在胜者中盖众耦之少者】反位【位司射西南之位即下所谓射位也　以上设丰】司射遂袒执弓　挟一个　搢扑　北面于三耦之南　命三耦及众賔　胜者皆袒【以下皆命辞】决　遂　执张弓【示能用弓也左执弣右执如卒射】不胜者皆袭　説决拾　郤左手　右加弛弓于其上　遂以执弣【不执也皆以示不能用弓】司射先反位【当弟子降时合胜者及不胜者并命之不言賔主人大夫以授之席前也】三耦及众射者皆与其耦进立于射位　北上　司射作升饮者如作射【以上作饮】一耦进　揖如升射【当阶揖以下也此仍分上下射】及阶　胜者先升堂少右【尊贤北面以东为右饮者在西辟之也】不胜者进北面　坐取丰上之觯【坐取者丰卑】兴少退立卒觯【立卒觯不祭不拜受罚爵不备礼也饮者左执弣右执觯】进坐奠于丰下　兴揖　不胜者先降【后升先降略之不由次也降而少右复并行】与升饮者相左交于阶前　相揖　出于司马之南　遂适堂西　释弓　袭而俟【袭谓胜者俟俟复射】有执爵者【使赞者代弟子酌也】执爵者坐取觯实之【丰下奠者不洗略之】反奠于丰上【反自尊所还也】升饮者如初　三耦卒饮　賔主人大夫不胜　则不执弓【不降】执爵者取觯降洗　升实之以授于席前【优尊者】受觯以适西阶上　北面立饮【饮罚】
　　【爵不宜自尊别主人亦饮于西阶与常礼异也】卒觯授执爵者　反就席　大夫饮则耦不升【賔主人为耦饮时俱在堂嫌大夫之耦亦升也故特言之见优大夫也】若大夫之耦不胜　则亦执弛弓　特升饮【特升者大夫在堂】众賔继饮射爵者辩【大射众继饮如三耦】乃彻丰与觯【彻者设丰者反丰于堂西执爵者反觯于篚以上饮射爵】司马洗爵　升实之　以降献获者于侯【不于乏者明其以侯为功】荐脯醢　设折俎【设之于位此将设未设也】俎与荐皆三祭【笾有祭脯爼有祭肺醢则无别也三者祭于侯三处也】获者负侯【负侯之中】北面拜受爵　司马西面拜送爵【拜送爵不同面者辟正主也】获者执爵　使人执其荐与俎从之【人有司】适右个【舌谓之个左右个左右舌之出侯中者】设荐俎　获者南面坐【乡侯】左执爵　祭脯醢执爵兴取肺　坐祭　遂祭酒【大射二手祭酒】兴适左个
　　中亦如之【先左右后中者尊者在后也侯北面东为右西为左　案献必有祭祭为饮食之神他处一祭而已此独三祭者获者本不与正献特射主于获故献之而唱获之功又系于侯左右中皆其处也故徧就之与他处祭食之礼不同故注悮以祭为祭侯据夏官射人祭侯则为位此不言位又经明言献获者又祭脯醢诸节俱献礼非祭礼也】左个之西北三步东面【不就侯之左右中者凡卒爵皆不于其位也左个近乏故卒爵于此】设荐俎　获者荐右东面【荐西】立饮不拜既爵【与献工同】司马受爵　奠于篚　复位　获者执其荐　使人执俎从之辟【不使当位妨往来也】设于乏南【右之】获者负侯而俟【俟俟第三番射以上献获者】司射适阶西　释弓矢　去扑　説决拾　袭【将献释获故去射服也】适洗洗爵【爵在洗西】升实之以降　献释获者于其位少南【位在中西少南辟中也】荐脯醢
　　折俎有祭　释获者荐右东面拜　受爵　司射北面拜送爵　释获者就其荐坐【亦东面】左执爵　祭脯醢兴取肺　坐祭　遂祭酒　兴司射之西北面立饮不拜既爵　司射受爵　奠于篚　释获者少西辟荐反位【荐谓荐及俎辟之少西为复射妨司射视算也】司射适堂西　袒　决遂【上脱决遂于阶西此因袒于堂西而连及之其实与下取弓同节也】取弓于阶西　挟一个　搢扑　以反位【为将复射　以上献释获右第七章第二番射毕诸杂仪盖六章之分也凡六节一取矢二校算三设丰四饮射爵五献获者六献释获】司射去扑　倚于阶西　升请射于賔如初　賔许　司射降　搢扑由司马之南适堂西　命三耦及众賔皆袒　决　遂执弓　就位【射位】司射先反位　三耦及众賔皆袒
　　决　遂　执弓　各以其耦进【以与也】反于射位【前射时所立故曰反　以上请射就位】司射作拾取矢　三耦拾取矢如初　反位　賔主人大夫降　揖如初　主人堂东　賔堂西皆袒　决　遂　执弓　皆进　阶前揖　及楅揖
　　【三耦拾取矢东进当楅南乃转北及楅南然后至楅旁此自阶前及楅则阶前南行东西当楅之地賔转而东面主人转而西面恰在楅旁不由楅南也】拾取矢如三耦　卒北面搢三挟一个　揖退　賔堂西　主人堂东　皆释弓矢　袭【不言脱决遂可知】及阶揖　升堂揖　就席　大夫袒　决遂　执弓　就其耦　揖皆进如三耦　耦东面　大夫西面【下射也】大夫进　坐説矢朿【朿矢尊之也不敢自异故説之】兴反位　而后耦揖进坐　兼取乗矢【尊大夫不敢与之拾也】顺羽而兴　反位揖　大夫进　坐亦兼取乗矢如其耦　北面搢三挟一个　揖退　耦反位　大夫遂适序西释弓矢　袭　升即席　众賔继拾取矢　皆如三耦以反位【以上拾取矢】司射犹挟一个以进　作上【敖氏云衍文】射如初　一耦揖升如初　司马升　命去侯　获者许诺　司马降　释弓　反位　司射与司马交于阶前去扑　袭　升　请以乐乐【音洛】于賔【以用也请用乐以乐于賔也此】
　　【比乐以观徳与上歌笙间合止以乐賔者不同】賔许诺　司射降　搢扑　东面命乐正【不就乐正命之者传尊者之命遥令之可也】曰请以乐乐于賔賔许　司射遂适阶间堂下北面命曰不鼔不释【不与鼔相应不释算者比于礼又当比于乐也】上射揖　司射退　反位　乐正东面命大师【西面受命乃转而东】曰奏驺虞【此据有太师者言无则命其长天子驺虞九节卿大夫则用采苹五节此言驺虞者下记云驺虞五节则犹是卿大夫之节与天子不同】间若一【若一者注云重节疏云其间五节长短希数如一是重乐节也盖五节歌五终按节而发乗矢用四节其一节在未发时使聴之知其长短始终因见五节如一节也】大师不兴许诺　乐正退【命时未进而言退者自阶下退而反位也】反位　乃奏驺虞以射　三耦卒射賔主人大夫众賔继射　释获如初　卒射降　释
　　获者执余获升　告左右卒射如初【以上正射用乐】司马升命取矢　获者许诺　司马降　释弓　反位　弟子委矢　司马乗之　皆如初　司射释弓　视算如初释获者以贤获与钧告如初　降　复位　司射命
　　设丰　设丰实觯如初　遂命胜者执张弓　不胜者执弛弓　升饮如初【此与第二番射同但増以乐乐賔】司射犹袒　决遂　左执弓　右执一个兼诸【兼矢于】面镞【面乡也二者皆】
　　【变于射射毕也】适堂西以命拾取矢如初　同射反位　三耦及賔主人大夫众賔皆袒　决　遂　拾取矢如初矢不挟兼诸弣【不挟亦执之也盖左执弣右执一矢兼诸弣三矢兼诸亦搢三挟一之义也】以退　不反位【射毕不反于射位也】遂授有司于堂西　徧拾取矢　揖皆升　就席　司射乃适堂西　释弓去扑　説决拾　袭　反位　司马命弟子説侯之左下纲而释之【説説射时所系者释则尽解而説之也】命获者以旌退　命弟子退楅　司射命释获者退中与算而俟【以旅酬后或复射也此合诸射器言言俟见凡退者同也　以上卒射诸杂仪右第八章第三番射凡四节一请射二拾取矢三正射用乐四卒射诸杂仪下仍入饮节】司马反为司正　退复觯南而立【将旅当相礼也】乐正命弟子赞工即位　弟子相工如其降也升自西阶反坐【工反坐为无算乐也以上诸执事反位】賔北面坐取爼西之觯　兴阼阶上北面酬主人　主人降席　立于賔东　賔坐奠觯拜　执觯兴　主人答拜　賔不祭卒觯不拜　不洗　实之　进东南面　主人阼阶上北面拜　賔少退　主人进　受觯　賔主人之西北面拜送　賔揖就席【以上賔酬主人为旅酬始】主人以觯适西阶上酬大夫　大夫降席　立于主人之西　如賔酬主人之礼　主人揖就席【大夫于是献长賔】若无大夫则长受酬亦如之【长众賔之长　以上主人酬大夫或长賔】司正升自西阶相旅　作受酬者　曰某酬某子【某酬者字也某子受酬者氏也此以酬者为主尊受酬者故称酬者字以别于所尊也】受酬者降席　司正退　立于西序端东面众受酬者拜兴饮　皆如賔酬主人之礼　辩遂酬
　　在下者【谓众有司即主人之赞者无堂上位者酬之者众賔之少者也乡饮酒礼旅酬不与此与酬者射礼轻于賔兴也】皆升　受酬于西阶上　卒受者以觯降奠于篚　司正降　复位【以上賔众相酬右第九章旅酬之礼凡四节一诸执事反位二賔酬主人三主人酬大夫或賔长四賔众相酬其立司正一节先附第三章未旅之前至是乃旅也】使二人举觯于賔与大夫　举觯者皆洗觯升实之　西阶上北面　皆坐　奠觯拜　执觯兴　賔与大夫皆席末答拜　举觯者皆坐祭遂饮　卒觯兴　坐奠觯拜执觯兴　賔与大夫皆答拜　举觯者逆降洗　升
　　实觯　皆立于西阶上北面东上　賔与大夫拜　举觯者皆进　坐奠于荐右　賔与大夫辞　坐受觯以兴　举觯者退　反位【二人无堂上位盖反于西阶上立位也】皆拜送乃降　賔与大夫反坐【各夲无坐今依石经补入】奠于其所　兴若无大夫则唯賔【以上二人举觯为无算爵之始】司正升自西阶　阼阶上受命于主人　适西阶上北面请坐于賔　賔辞以俎　反命于主人　主人曰请彻俎　賔许　司正降自西阶　阶前命弟子俟彻俎　司正升　立于序端　賔降席北面　主人降席自南方　阼阶上北靣大夫降席　席东南靣　賔取俎　还授司正　司
　　正以降自西阶　賔从之降　遂立于阶西东面　司正以俎出　授从者　主人取俎　还授弟子　弟子受俎　降自西阶以东　主人降自阼阶　西面立大夫取俎　还授弟子　弟子以降自西阶　遂出授从者　大夫从之降　立于賔南　众賔皆降　立于大夫之南　少退北上　主人以賔揖让説屦乃升大夫及众賔皆説屦升坐　乃羞【以上彻俎坐燕】无算爵　使二人举觯【二人已奠觯复言举者请賔与大夫饮因举以徧也】賔与大夫不兴【礼畧】取奠觯饮　卒觯不拜　执觯者受觯　遂实之　賔觯以之主人　大夫之觯长受而错【长即众賔之长也举大夫觯以之长即所谓错也以下相错皆如之无大夫则一觯由賔至众賔以徧也】皆不拜　辩卒受者兴以旅在下者于西阶上【主人赞者】长受酬　酬者不拜乃饮卒觯　以实之【执觯者受而酌之也】受酬者不拜受　辩旅皆不拜　执觯者皆与旅【执觯者即上举觯者也徧矣复言之者嫌已饮不复】
　　【饮也其饮亦以齿】卒受者以虚觯降奠于篚　执觯者洗　升实觯　反奠于賔与大夫【复奠之见主人之意无尽也　以上无算爵】无算乐　賔兴　乐正命奏陔　賔降　及阶陔作　賔出众賔皆出　主人送于门外再拜【以上无算乐礼终】明日賔
　　朝服以拜赐于门外【朝服疑为公士言之】主人不见【不防礼也】如賔服遂从之　拜辱于门外　乃退【以上賔主相拜】主人释服
　　乃息司正　无介　不杀【凡言不见其简】使人速　迎于门外不拜　入　升不拜至　不拜洗　荐脯醢　无俎賔酢主人　主人不崇酒　不拜【崇洒则拜否则不拜】众賔既
　　献　众賔一人举觯【不别使人】遂无算爵【曰遂亦见其简】无司正【使摈者而已不立司正也】賔不与　征唯所欲　以告于乡先生君子可也　差唯所有　乡乐唯欲【凡礼皆畧也　以上息司正右第十章饮之终节凡六节一二人举觯二彻俎坐燕三无算爵四无算乐而礼终五賔主相拜六息司正】
　　记大夫与【音预　与饮也】则公士为賔【案丧服公士为公卿此则注以为在官之士也但饮射皆处士为賔大夫未尝不与不闻舍处士而别以公士为賔者此与经文不符注为之解曰不敢使乡人加尊于大夫据经大夫如介礼则乡人何尝不加尊于大夫且即云乡人不可加尊于大夫公士独可加尊于大夫乎此当别为一礼非乡饮酒及乡射正礼也】使能不宿戒　其牲狗也　亨于堂东北　尊绤幂賔至彻之　蒲筵缁布纯　西序之席北上【众賔席于賔西南面东上若众则有东靣者在西序北上统于賔】献用爵　其他用觯　以爵拜者不徒作荐脯用笾　五膱【音职】祭半膱横于上　醢以豆　出自东房　膱长尺二寸　俎由东壁　自西阶升賔俎脊脇肩肺　主人俎脊胁臂肺　肺皆离　皆右体也　进腠　凡举爵三作而不徒爵　凡奠者于左　将举者于右　众賔之长一人辞洗如賔礼若有诸公则如賔礼　大夫如介礼　无诸公则
　　大夫如賔礼【有诸公则压于诸公无诸公然后其尊得伸也　案此及乡饮酒大夫皆用介礼此经则不言诸公文不具尔】乐作大夫不入　乐正与立者齿三笙一和而成声【三人吹笙一人吹和和小笙也】献工与笙取爵于上篚　既献奠于下篚　其笙则献诸西阶上　立者东面北上　司正既举觯而荐诸其位　三耦者使弟子【学士】司射前戒之【主人不亲戒也】司射之弓矢与扑倚于西阶之西【在纳射器前】司射既袒决遂而升　司马阶前命张侯　遂命【古文此有获者字】倚旌　凡侯【凡大槩之辞】天子熊侯白质　诸侯麋侯赤质　大夫布侯画以虎豹　士布侯画以鹿豕　凡画者丹质【凡凡天子以下侯制文有详略皆用布为之六兽画首于正鹄正鹄居侯中三之一白质赤质丹质采其地也侯中无两的虎豹鹿豕画其一而已丹浅于赤　案此与司裘射人之制不符惟考工记梓人云张兽侯以息燕注以为画兽之侯则此为兽侯息燕用之在此者以类及也】射自楹间　物长如笴【此从画也笴矢干长三尺】其间容弓【上下射相去之数也弓长六尺】距随长武【左足履物为距右足来合为随谓横画也横足二寸】序则物当栋　堂则物当楣【五架之屋中为栋栋则为楣文前为庋物以侯道为准当栋当楣者堂及序前之地有广隘侯道有逺近故画物入堂有浅深也】命负侯者由其位【经司马命负侯不言位命去侯乃言反位立于司射之南记特明之见命负侯时由司射之南升其始尚左觯南也】凡适堂西皆出入于司马之南【威仪多】唯賔与大夫降阶遂西取弓矢【优尊者也言賔则主人亦如之言取弓矢则射毕降亦如之】旌各以其物【旌旗也旗必有旌故名旗曰旌物所谓九旗之物如孤卿建旜大夫士建物之属各以其物者谓主人及遵】无物【賔及众賔未仕则无物也　注云士不命者无物】则以白羽与朱羽糅【女又反糅杂也此与君之翿旌同】杠长三仭　以鸿脰【音豆】韬上二寻【此与君之翿旌别鸿鸟之长项者脰项也八尺曰寻韬上二寻者非所当用故以鸿脰敛之如结旌制与】凡挟矢于二指之间横之【二指谓食指将指也】司射在司马之北　司马无事不执弓【以不为射主故也】始射获而未释获　复释获复用乐行之【观徳有渐也复者第二番释后第三番又释也】上射于右【右物】楅长如笴　博三寸【博广也】厚寸有半　龙首【两头为龙首】其中蛇交【中央为蛇身相交龙蛇君子之象交象其交错拾矢】韦当【直心背之衣曰当以丹韦为之置楅之背当中心以籍矢乗矢则分委之】楅髤【音休　复言楅者为髤言之髤漆也赤多黑少】横而奉【石经作拳】之南面【奉者南面】坐而奠之　南北当洗【南北之节　案旧图云楅有足礼书云委矢取矢皆言坐则卑而无足也】射者有过则挞之【射者谓三耦过谓射获猎获及失仪者虞书扑作教刑】众賔不与射者不降【不以无事乱有事】取诱射之矢者既拾取矢而后兼诱射之乗矢而取之【曰既曰后明取之之序也】賔主人射则司射摈　升降卒射即席而反位卒事【摈相也相賔主人者尊之也司射为之主射也】鹿中髤前足跪【前足跪象教扰之兽受负也】凿背容八算　释获者奉之　先首　大夫降　立于堂西以俟射【临射始降尊之不使久俟于下也】大夫与士射袒纁襦【襦短衣袒裼加襦然后着拾尊也】耦少退于物【退而少北盖既发时也】司射释弓矢视算与献释获者释弓矢【惟此二者释则摈升降皆不释也】礼射不主皮【大射賔射燕射皆以礼乐所谓礼射也不主皮者主中而不主贯革尚徳不尚力也】主皮之射者【凡田取三十余陈于泽宫卿大夫以主皮之射取之无侯张兽皮而已又将射于射宫先于泽宫为试弓习武之礼亦无侯直射甲革椹质皆主皮之射也】胜者又射　不胜者降【不复升射】主人亦饮于西阶上【亦亦礼射】获者之俎折脊胁肺臑【折不用全与大夫同用臑则获者分大夫之余也敖氏云臑在肺下非次按大射注引此无臑字俗本悮入尔　疏云臑在肺下者若大夫多无余臑则获者用防也存参】东方谓之右个【侯北面乡堂则以东为右也】释获者之俎折脊胁肺【骨少礼略也】皆有祭【皆皆获者祭祭肺也言肺又言祭者肺举肺非祭肺也嫌无祭肺故明之】大夫説矢朿坐説之【复言之义未详】歌驺虞若采苹皆五终　射无算【賔主射有定数大夫众賔无数】古者于旅也语【礼成乐备賔主欢洽乃可以语先王之道也】凡旅不洗不洗者不祭　既旅士不入　大夫后出【不干賔主之礼也】主人送于门外再拜【与賔礼等】乡侯上个五寻【侯之正中为侯中中上下有躬上躬之上下射之下有舌舌亦谓之个曰上个对下个言也五寻四丈也独言上个者与下个异也】中十尺【侯中】侯道五十弓弓二寸以为侯中【中视侯道每弓得二寸五十弓则侯中方一丈布广二尺用丈布五幅共五丈】倍中以为躬【躬倍中上下用布各一幅当侯中一丈左右各出中五尺合二丈】倍躬以为左右舌【凡倍皆以横言】下舌半上舌【上舌倍躬用布一幅长四丈当躬二丈左右各出躬一丈下舌半之左右出躬各五尺合当躬处共用布一幅长三丈则乡侯总用布十六丈上广下隘者象人张臂寛张足狭也】箭筹八十长尺【箭篠筹算以篠为算也八十十耦之算射者无数以全数为率多则益之】有握【握手所持处经言未此则其本也】握素【握言素则采其末矣疏云一握四指指寸则尺又四寸矣或云握在一尺内也】楚扑长如笴【楚荆属以为扑所谓夏楚以威之也长三尺】刋本尺【刋其所持处】君射则为下射【今文无射字】上射退于物一笴【君与賔射则賔为上射退一笴臣礼然也】既发则答君而俟【答对也西面射东面对君】君乐作而后就物【乐作谓三射上射先就物而俟重劳尊者也】君袒朱襦以射【先着短衣于表衣内袒左臂表衣则见襦也此言其异故不及其他】小臣以巾执矢以授【以巾致防也授则不搢不挟矣】若饮君如燕则夹爵【大射君饮射爵賔先饮乃饮公又自饮所谓夹爵也或云大射先行燕礼故以大射为燕谓如大射君饮射爵之礼也】君国中射【注云城中也此燕射】则皮树【今文作繁笠】中【张镒图皮树人面兽形】以【古文无】翿旌获　白羽与朱羽糅【今文作縚　用羽尚文徳也】于郊【注大射于大学王制大学在郊】则闾中【闾兽名如驴一角或云如驴歧蹄】以旌获【析羽为旌与上各以其物之旌为旗者别】于竟【境同　注与隣国君射】则虎中龙旜【通帛为旜聂氏云系斾于末若燕尾画龙尚文也　案三者之射未详姑存注説以备参】大夫兕中【兕似牛而青角】各以其物获【大夫有孤卿故曰各】士鹿中翿旌以获【古文无以获　士卑不嫌与君同其无物者亦鹿中　注以士为小国州长用翿为无物之故未确】唯君有射于国中　其余否【臣不习武事于君侧】君在大夫射【今文无射】则肉袒【不袒纁襦嫌于君也肉疑衍】








　　仪礼章句卷五
　　钦定四库全书
　　仪礼章句卷六
　　同知吴廷华撰
　　燕礼第六【燕安也饮酒以安之也人君逮下之礼有三曰飨尚仪节不饮不食曰食主食曰燕主饮燕有四等卿大夫有王事之劳一饮四方聘使二聘使还国三君无事而饮四皆用此礼至大射先行燕礼彼经自详之又饮酒有坐燕之礼但一节而已惟此独得燕名于五礼属嘉礼当第十三第六説非详士冠礼　案经言公是郑所谓诸侯之礼也然天子燕礼亦未尝不以此准之又此与乡饮酒及大射献酬诸节略同彼此详略参看可也】
　　燕礼小臣戒与【音预】者【与与饮者周礼小臣上士太仆之属王燕饮太仆相小臣掌小賔客飨食大事相太仆此小臣戒亦相太仆之事也　以上戒】膳宰具官馔于寝东【膳宰即膳夫成以太宰之属故谓之宰与其职掌膳羞所馔牲与脯醢之属具备也官馔各官所馔寝东寝堂之东具之以待设也】乐人县【同悬　乐人者周礼眂了掌太师之县其人也天子宫县诸侯轩县大射详之国君无故不彻县言县者为燕新之】设洗篚于阼阶东南当东霤【诸经第言设洗此兼言篚者为下目也东霤近东荣亦南北以堂深】罍水在东　篚在洗西　南肆设膳篚在其北西面【膳即膳夫之膳其篚馔君象觚尊之异其文也篚曰面其以识】
　　【记与少牢下篇司宫设洗】司宫尊于东楹之西【周礼无司宫疑司尊彞之属东楹之西者惟君面尊也】两方壶【方壶卿大夫士之尊散尊也】左酒南上【左者西面南为左上酒也】公尊瓦大【音泰】两有丰【瓦太即太尊所谓太古之瓦尊明堂位曰有虞氏之尊此膳尊也瓦太有丰则方壶亦有禁也尊皆南上则瓦太亦在方壶之南大射膳尊两甒在南不言酒可知】幂用绤若锡【今文作緆　大射缀诸箭十五升布抽其半治其布使滑易曰锡用绤若锡冬夏异也他尊亦有幂用绤而已】在尊南南上【尊南瓦大之南南上酒之幂也在尊南未用也】尊士旅食于门西【旅众也周礼旅下士在三等士中此言士旅食者疑宫正所掌之士庶子无禄给稍食故曰食此经有庶子或率之来观礼与注云此庶人在官者】两圜壶【言两则皆有酒也尊皆不言勺可知】司宫筵賔于户西东上　无加席也【大射为祭祀重賔故有加席燕则杀矣】射人告具【其如上所云也燕不必射而用射人者以其相卿大夫之仪者也】小臣设公席于阼阶上西乡　设加席【周礼诸侯酢席莞筵纷纯加缫席画纯宰夫为主人而公位于阶者宰夫主献而已仍以公为主也　以上陈设案此二节当在告其之上以其亦在其中也】公升【本在阼阶东】即位于席西乡【升席自北方】小臣纳卿大夫【纳以公命命之入也其位朝位也不言士文省】卿大夫皆入门右【臣礼】北面东上　士立于西方　东面北上【士入门右乃西就位也】祝史立于门东【亦门右】北面东上【在卿大夫西统于门祝史左右王故特表之】小臣师一人在东堂下南面【小臣师小臣正之佐太仆之属也司士之位太仆在路门左南面与此东堂下等】士旅食者立于门西东上【门西则在士南矣】公降　立于阼阶之东南南乡【为揖卿大夫降也】尔【同迩】卿卿西面北上【尔近谓揖之使近也大射言揖此言尔相兼乃备也西面北上谓由门右少进于北转而西面也】尔大夫大夫皆少进【卿言面大夫言进互文也注云大夫犹北面　以上面位】射人请賔【大射仪大射正摈摈者请賔此则射人摈也大射始终称摈者此则始终称射人文异尔请者命由君出也】公曰命某为賔【聘使则介为賔羣臣则大夫为賔某其名也】射人命賔　賔少进礼辞【进进而北面也】反命　又命之　賔再拜稽首许诺【稽留也稽首谓先以两手拱近地及头至手又引头至地稽留久之拜礼之至重者】射人反命　賔出立于门外东面【出立待纳賔之命也】公揖卿大夫　乃升就席【揖而后升谦也案燕礼燕羣臣为多故此经从其多者言之若燕聘使则请賔在戒前賔至公迎于大门之外也余以类推可知矣　以上立賔】小臣自阼阶下北面请执幂者与羞膳者【尊皆有幂賔至彻之不必执此执幂者盖为瓦太请之重之也羞进也膳即膳篚之膳谓荐俎及庶羞进于公与賔者凡请皆以重其事　注谓方图壶无幂悮】乃命执幂者【以公命命之】执幂者升自西阶　立于尊南　北面东上【尊南瓦太之南上酒幂东上统于君也】膳宰请羞于诸公卿者【小臣膳宰分请之尊卑之等也　以上命执事右第一章燕前之礼凡五节一戒二陈设三面位四立賔五命执事】射人纳賔【射人为摈也立賔矣用摈纳之异于诸大夫】賔入及庭【不言主人迎可知】公降一等揖之【賔入门而左与主人相揖让公不为主揖之而已大射言賔辟此略尔】公升就席【以主人将行礼不参之】賔升自西阶　主人亦升自西阶【主人膳夫也臣不敢与君亢礼故以之代为献主也】賔右北面至再拜【至再拜拜至也升自西阶拜于賔右辟正主也后凡与主人礼异者仿此】賔答再拜【以上賔入】主人降洗【主人升降皆西阶篚在堂下不言取爵文省以下乡饮酒已诂者不赘】洗南西北面【洗南则北面矣兼言西者为賔降也】賔降阶西东面【不东北面辟正主礼也】主人辞降　賔对　主人北面盥坐取觚【古文觚皆作觯】洗【觚爵属受二升不用爵与正主异也】賔少进辞洗【少进犹东面也】主人坐奠觚于篚　兴对　賔反位【位降位】主人卒洗賔揖乃升　主人升　賔拜洗　主人賔右奠觚答
　　拜　降盥　賔降　主人辞　賔对　卒盥　賔揖升主人升　坐取觚【取取賔右所奠觚】执幂者举幂【此言举幂则升时已】
　　【加于尊】主人酌膳【尊西东面】执幂者反幂【反幂覆幂也】主人筵前献賔【西北面】賔西阶上拜　筵前受爵【东面受之觚亦曰爵散文通也】反位主人賔右拜送爵　膳宰荐脯醢【此所谓羞膳者也大射宰胥荐脯醢】
　　【则此膳宰亦宰胥下记荐与羞者小膳宰是也下同】賔升筵【自西升】膳宰设折俎【俎实当与乡饮酒同】賔坐　左执爵　右祭脯醢　奠爵于荐右兴取肺　坐絶祭哜之　兴加于俎　坐捝手　执爵遂祭酒　兴席末坐啐酒　降席　坐奠爵拜　告防执爵兴　主人答拜　賔西阶上北面坐卒爵　兴坐奠爵遂拜　主人答拜【以上主人献賔】賔以虚爵降【降洗不更】
　　【爵】主人降　賔洗南坐奠觚【奠觚言坐则立盥也】少进　辞降【西面】主人东面对　賔坐取觚奠于篚下　盥洗　主人辞洗　賔坐奠觚于篚　兴对　卒洗　及阶揖升　主人升　拜洗如賔礼　賔降盥　主人降　賔辞降卒盥　揖升　酌膳　执幂如初　以酢主人于西阶上【西南面】主人北面拜受爵　賔主人之左拜送爵【主人之左亦异于正主】主人坐祭【不言荐下献大夫乃荐异于正主也坐西阶上坐也祭祭酒也】不啐酒【凡不者皆辟正主】不拜酒【即告防之拜分而二者一拜一告也大射不言告防】不告防遂卒爵兴　坐奠爵拜　执爵兴　賔答拜　主人
　　不崇酒【不崇酒则亦不拜也】以虗爵降奠于篚【不奠于序端下献公须更爵也】賔降立于西阶西【献毕即降君在堂也】射人升賔【升賔优之不言命可知】賔升立于序内东面【曰序内则进于序端矣　以上賔酢主人】主人盥【不言降盥上已】
　　【降也】洗象觚【象觚觚以象骨饰也】升实之　东北面献于公【西面酌讫由楹南至公席前故东北面也】公拜受爵　主人降自西阶　阼阶下北面拜送爵【凡拜下皆臣礼也】士荐脯醢【士即膳宰也荐不言自左房文略凡异者君尊变于賔】膳宰设折俎【公俎未闲当与卿饮酒主人俎同】升自西阶【嫌升阼阶】公祭如賔礼　膳宰赞授肺【授祭尊君也】不拜酒　立卒爵坐奠爵拜　执爵兴　主人答拜　升受爵以降【言升受则答拜降也】奠于膳篚【以上主人献公】更爵洗升【更爵不敢袭至尊也自酢不敢当君酢也亦洗为君酢致洁也】酌膳酒以降【酌膳者正献酢皆用膳成公意也】酢于阼阶下北面坐奠爵再拜稽首【亦拜者如公酢也】公答再拜　主人
　　坐祭遂卒爵【祭遂卒爵则诸节皆略矣不言坐奠爵省文】再拜稽首　公答再拜　主人奠爵于篚【以上主人自酢】主人盥洗　升媵【今文作媵敖氏云当作腾】觚于賔【注云媵送也读或为扬扬举也案酢后有酬礼此即酬也酬不于賔酢之后又谓之媵者以非正主若举觯者然不用觯者示盛也】酌散【膳正尊故方壶谓之散】西阶上坐奠爵拜賔　賔降筵北面答拜【上賔立序内以后无升筵事此言降筵疑衍】主人坐祭遂饮　賔辞【辞辞其代君行酒也】卒爵拜　賔答拜主人降洗　賔降　主人辞降　賔辞洗　卒洗揖升不拜洗　主人酌膳　賔西阶上拜　受爵于筵前反位　主人拜送爵　賔升席坐　祭酒　遂奠于
　　荐东【遂者因坐而奠不北面也荐东者酬爵不举也】主人降复位【位阼阶下西面位】賔降筵西东南面立【不立于序内其位弥尊其礼弥杀一张一弛是之类与　以上主人酬賔右第二章正献礼凡五节一主人献賔二賔酢主人三主人献公四主人自酢五主人酬賔】小臣自阼阶下请媵爵者【媵进也为旅酬请也未乐賔先媵爵为旅酬者燕主饮也】公命长【长下大夫之年长者请不言下大夫以常职可知也】小臣作下大夫二人媵爵【作作之于西面北上之位也】媵爵者阼阶下皆北面再拜稽首【拜拜公命也】公答再拜　媵爵者立于洗南西面北上　序进　盥洗角觯【角觯爵属制如散受四升饰以角故名】升自西阶【升不言序亦序也】序进酌散　交于楹北【楹北西楹之北长者先进酌其次待于阶上先者既酌后者即进往来相交各在其左也】降【西阶】阼阶下【自西阶适阼阶下也】皆奠觯　再拜稽首执觯兴　公答再拜　媵爵者皆坐祭　遂卒觯兴坐奠觯　再拜稽首　执觯兴　公答再拜　媵爵者执觯待于洗南【待待致爵之命也须奠觯更爵洗故待于洗南】小臣请致者【致送诣也公命长而小臣遂作二大夫其为定法可知致一致二则惟公意也故请之】若君命皆致【若者无定之辞】则序进　奠觯于篚　阼阶下皆再拜稽首【皆致故二人并拜命也】公答再拜　媵爵者洗象觯【象觯即象觚君所饮也】升实之【酌膳】序进坐　奠于荐南北上【西面南为左将举而奠于左者不敢必君之举也实觯前不言序进后不言交是接踵至尊先后酌膳以人进奠皆右还北上者其长所奠也】降阼阶下【降自西阶适阼阶下】皆再拜稽首送觯【举觯不于賔而于公者公举之也此先拜送下文凡与常法异者皆君礼也】公答再拜【以上媵爵于公为旅酬之始】公坐取大夫所媵觯兴　以酬賔【此公举旅于賔公不为献主而主道不可以不伸故酬賔于旅酬之始也凡酬者必就其阶此不言阶下言賔进受虚爵则即于席上酬之膳夫为献主而公为举旅者正献则分严酬则情洽也】賔降西阶下再拜稽首　公命小臣辞　賔升成拜【凡下拜或将拜未拜或拜而未毕拜闻命即升拜礼俱未成也故升而成拜其未毕拜者复再拜稽首与未拜者同后两升拜亦应言成文不具耳受酬先拜尊君也】公坐奠觯　答再拜　执觯兴　立卒觯　賔下拜　小臣辞　賔升再拜稽首　公坐奠觯　答再拜　执觯兴　賔进受虗爵【上公卒爵主人在阶下故曰升自西阶此賔在堂故曰进盖由西阶上东进也】降奠于篚【膳篚以上公酬賔】易觯洗【尊爵不袭故易别篚之觯易爵犹更爵也】公有命则不易【有命】
　　【者优之】不洗【君尊不洗嫌若不以为洁也】反升酌膳觯【反者方适洗易觯因命乃反也为君酌臣礼也自饮酌膳公意也敖氏云觯衍文】下拜　小臣辞　賔升再拜稽首【不言执觯兴文省】公答再拜　賔以旅酬于西阶上【以以君之酬爵也大射賔告于摈者请旅诸臣摈者告于公公许】射人作大夫长升受旅【大夫长卿也】賔大夫之右坐【此应北面右则东也】奠觯拜　执觯兴　大夫答拜　賔坐祭立饮　卒觯不拜　若膳觯也则降更觯洗【膳觯膳篚之觯据上不易觯则大夫之觯即上象觯盖膳觯也曰若则或有不用象觯者矣賔有命故不易大夫未有命故易之　注谓卿尊故更觯未然】升实散　大夫拜受賔拜送【于此旅大夫者大夫犹众賔也故因賔及之不继賔献之者燕不立众賔故大夫与公卿序献也】大夫辩受酬如受賔酬之礼【大夫受酬于大夫故曰如受賔酬受賔酬者其长也大夫受酬即降复位】不祭　卒受者以虚觯降奠于篚【以上賔举旅以徧】主人洗　升实散　献卿于西阶上【燕义賔举旅行酬而后献卿是也盖卿在遵者之席则犹之遵也故举觯后献之】司宫兼卷重席【重席即加席曰兼卷则诸卿异席也席本卷因设以明之】设于賔左东上【賔左遵者位也设则布之矣】卿升拜受觚　主人拜送觚　卿辞重席　司宫彻之【辟君也】乃荐脯醢【卿大夫无俎礼杀于大射也】卿升席坐　左执爵　右祭脯醢　遂祭酒　不啐酒　降席　西阶上北面坐卒爵兴　坐奠爵拜　执爵兴　主人答拜受爵　卿降复位【献毕即降命升乃升臣礼然也不酢者辟正献】辩献卿　主人以虚爵降奠于篚【今文无此三字】射人乃升卿　卿皆升就席　若有诸公则先卿献之【献诸公于此亦遵者之礼也】如献卿之礼　席于阼阶西北面东上【席于阼阶西者诸公不与卿并故于近君之地特设席以表尊也不于西阶上者不敢干正礼也】无加席【卿设加席而去之诸公尤尊疑于君故并不设也　以上主人献卿】小臣又请媵爵者【公举媵觯者三上酬賔一下若賔若长一笙入之先公又举奠觯一上媵止二爵故又请】二大夫媵爵如初【此言如初则请致以下可知】请致者　若命者致【止用三爵故不皆致也】则媵爵者奠觯于篚　一人待于洗南【一人不致者待者待致毕皆拜也】长致　致者阼阶下再拜稽首　公答再拜　洗象觯　升实之　坐奠于荐南【论先后之序则此觯当在南觯之南今经第曰荐南则在公所取酬賔北觯之处也】降　与立于洗南者二人皆再拜稽首送觯【拜干阼降下不致亦拜者初并受君命宜终之】公答再拜【以上再媵爵】公又行一爵【行举奠以行酬也一爵所媵南觯也】若賔若长唯公所酬【此旅在献大夫之前则长当以公卿之年长者言末又言大夫者卿亦大夫也或因卿而及大夫与賔已受酬此献长可矣又兼言賔者或加礼也】以旅于西阶上如初【酬賔则賔转而酬长酬长则长转而酬賔乃及其次以辩也初谓公始酬賔】大夫卒受者以虚觯降奠于篚【以上公为卿举旅以徧】主人洗　升献大夫于西阶上【燕义卿举旅行酬而后献大夫是也大夫不继卿献之者公方伸主道于卿故于此献之】大夫升　拜受觚　主人拜送觚　大夫坐祭【祭祭酒也】立卒爵　不拜既爵　主人受爵　大夫降复位　胥荐主人于洗北西面【此与荐大夫一时并行之礼也膳夫士也与大夫并荐者以其为献主异之】脯醢无脀【音升脀俎实无脀则无俎也卿大夫皆无俎于此言之者嫌賔主敌或有俎也】辩献大夫　遂
　　荐之【羞庶羞乃祭下于卿】继賔以西东上【大夫席继賔以西者大夫犹众賔也】卒射人乃升大夫　大夫皆升就席【以上献大夫右第三章旅酬礼凡七节一媵爵二公酬賔三賔举旅四献卿五再媵爵六为卿举旅七献大夫其为大夫举旅及献士二节一别见于乐賔节中一别见于彻俎之后作经者参错之文也】席工于西阶上少东　乐正先升　北面立于其西　小臣纳工【献毕即纳工者急于乐賔也】工四人【工四人燕礼杀于大射也】二瑟　小臣左何瑟【相工用小臣亦与周礼异或眂了卑不入君所故小臣代之相与】面鼔　执越　内　右手相　入升自西阶　北面东上坐　小臣坐　授瑟　乃降【以上工入】工歌鹿鸣四牡皇皇者华【以上工歌】卒歌　主人洗升【洗而献工者太师则为之洗大射有太师此及笙皆不言太师而言洗义可知矣余则不亲洗　疏谓不辨太师与羣工皆洗乡饮酒记不洗者不祭此众工皆祭故知皆洗窃案洗者亲洗不洗者不亲洗有代之洗者故皆祭也疏悮】献工　工不兴左瑟　一人拜受爵　主人西阶上拜送爵　荐脯醢　使人相祭　卒爵不拜　主人受爵　众工不拜受爵　坐祭　遂卒爵【古文曰卒爵不拜】辩有脯醢不祭　主人受爵　降奠于篚【以上献工】公又举奠觯【觯再媵之觯】唯公所赐【赐亦酬也不言所赐之人据燕义大夫举旅行酬而后献士此在献士之前则为大夫举旅也大射云惟公所赐若賔若长】以旅于西阶上如初【初谓上两举觯也正歌未备即举旅者燕主饮　以上公三举觯此疑在设工席之前错简于此也】卒笙入立于县中　奏南陔白华华黍【以上笙奏】主人洗　升献笙于西阶上　一人拜　尽阶不升堂受爵降　主人拜送爵阶前坐祭　立卒爵　不拜既爵　升授主人　众
　　笙不拜受爵　降坐祭　立卒爵　辩有脯醢不祭【以上献笙】乃间　歌鱼丽笙由庚　歌南有嘉鱼笙崇丘　歌南山有台笙由仪　遂歌乡乐　周南闗雎葛覃卷耳召南鹊巢采蘩采苹【此亦合乐而谓之歌明所歌为乡乐也】大师告于
　　【本无于依石经补入】乐正曰正歌备【太师上工也无太师则工之长告】乐正由楹内【自工西而东由楹内者楹南有工也】东楹之东告于公【东楹之东公席在焉告亦北面不告于賔者公在堂也】乃降复位【以上间歌而乐备右第四章乐賔凡六节一工歌二献工三公三举觯四笙奏五献笙六间歌而乐备】射人自阼阶下请立司正【公不自作司正者君礼别于乡乡饮賔介皆年少学士饮酒易致愆仪故立司正于旅始此卿大夫士皆老成始旅尚可自持故立司正于后也】公许　射人遂为司正【乡饮酒礼相为司正此射人相礼故因其请而命之】司正洗角觯　南面坐奠于中庭【乡射执觯升此奠乃升者君在堂将奉命不敢以罚爵乡君也】升东楹之东受命　西阶上北面命卿大夫君曰以我安卿大夫【君曰云云者举君命命之也以我安卿大夫者谓以我命安之不言賔者賔亦大夫也】皆对曰诺敢不安　司正降自西阶南面　坐取觯　升酌散　降南面坐奠觯　右还北面少立【右觯西南面者从觯西如阶西阶也】坐取觯兴　坐不祭卒觯奠之兴再拜稽首　左还南面坐【左觯东北面者由觯东对君也　疏云右还者】
　　【右手乡外而西则左还者左手乡外而西俱在觯西也】取觯洗　南面反奠于其所【反复其故所也以上立司正】升自西阶　东楹之东请彻俎降【乡射北面告于公乡饮请坐于賔賔辞以爼主人请彻爼乡饮请坐乃彻爼此不请坐则安兼坐矣故安賔即彻亦因賔辞而请之也】公许告于賔【公许乃降告于賔耳今叙公许于降后谓以公许告賔也】賔北面取俎以出　膳宰彻公俎【公尊也】降自阼阶以东【降自阼阶者賔以君在故亲彻此亦若君亲彻然】卿大夫皆降东面北上【卿大夫无俎降者从賔也东面北上以升降在西阶便其复升也　以上彻俎】賔反入　及卿大夫皆説屦　升就席　公以賔及卿大夫皆坐乃安【即席未坐故公以之坐也安犹燕也】羞庶羞　大夫祭荐【大夫至是祭荐不敢同于卿也】司正升受命　皆命君曰无不醉【皆命命賔与卿大夫】賔及卿大夫皆兴对曰诺敢不醉　皆反坐【反者兴而对乃还坐也　以上坐燕】主人洗升献士于西阶上　士长升拜受觯【此所谓大夫举旅行酬而后献】
　　【士也曰士长升见其他不升】主人拜送觯　士坐祭立饮　不拜既爵　其他不拜　坐祭立饮　乃荐司正【言荐则献可知】与射人一人【射人为司正矣言司正复言射人则有两射人也不言膳宰可知】司士一人【周礼司士掌朝仪之位其位宜在庭】执幂二人【位在堂上近阶间故就此献之】立于觯南东上【觯南因司正以为位也东上由司正而西周官射人司士皆下大夫其贰有士此与士并荐则皆其贰也下祝史亦如之　注云天子射人司士皆下大夫诸侯则上士此无攷】辩献士　士既献者立于东方西面北上【士位本在西方东面北上既献易位于东方西面北上在卿大夫降位之南荐亦于其位司正以下则仍在觯南也】乃荐士【荐必于其位故待立于东方之后乃荐之辩献至此十八字疑在乃荐司正之上】祝史小臣师亦就其位而荐之【祝史】
　　【以下仍在入门时之位不易者常执事于寝之位不可易也】主人就旅食之尊而献之【就旅食尊贱也北面酌南乡献之于尊南不洗】旅食不拜受爵　坐祭立饮【以上献士因及诸执事右第五章安賔及终献凡四节一立司正二彻俎三坐燕四献士因及诸执事】若射【大射射在立司正之后彼先行燕礼此燕而用乡射之礼则非大射之燕矣】则大射正为司射【周礼无大射正其亦射人之类与】如乡射之礼【如者谓自有司请射至释获者退算盖仪节之似射者其执事则别也　右第六章言射为或然之节非燕礼之常也故独为一章】賔降洗升　媵觯【本作觯依注作觯】于公【賔主献酬不敢与君亢礼但公既酬賔不可无以答之又不敢以大夫媵公之爵酬公故于旅酬之末媵公因为士举旅也不曰酬而曰媵臣礼也】酌散下拜公降一等　小臣辞　賔升再拜稽首　公答再拜賔坐祭　卒爵【卒爵于上者将饮亦降承命乃升故饮于上也】再拜稽首
　　公答再拜　賔降洗象觯　升　酌膳　坐奠于荐南降拜　小臣辞【公亦降】賔升成拜　公答再拜　賔反
　　位【以上賔媵爵】公坐取賔所媵觯兴　唯公所赐【赐不言其人据燕义士举旅行酬而后献庶子此在献庶子上则为士举旅也但卒受者为大夫则仍自賔卿大夫以及士也】受者如初受酬之礼　降更爵洗　升酌膳　下拜　小臣辞　升成拜　公答拜　乃就席坐行之【坐而行酒安也执爵者行之】有执爵者　唯受于公者拜【受于公者固拜矣复言者明此外皆不拜也公不拜略也】司正命执爵者【此命执爵转命大夫卒受者】爵辩卒受者兴以酬士【此即命辞】大夫卒受者以爵兴　西阶上酬士　士升　大夫奠爵拜　士答拜　大夫立卒爵不拜　实之　士拜受　大夫拜送　士旅于西阶上　辩【旅食皆及】士旅酌【士西阶上无席则不坐行也旅酌者以次自酌相酬无执爵者所谓徧也　以上酬士】卒主人洗升自西阶　献庶子于阼阶上【庶子即周礼诸子也庶子】
　　【亦在阼者以教公族与宫正聨事也】如献士之礼　辩　降洗　遂献左右正与内小臣皆于阼阶上【内小臣周礼以奄士为之掌宫中之使令者左右正未详以内小臣凖之则亦内官故从君在阼至是乃献也　注以左右正为乐正仆人正存疑】如献庶子之礼【以上献庶子诸人右第七章旅酬之终凡三节一賔媵觯二为士举旅三献庶子诸人】无算爵　士也有执膳爵者　有执散爵者【两爵并行公饮膳余饮散】执膳爵者酌以进公　公不拜受　执散爵者酌以之公命所赐【之往也之公命所赐就所赐者之席也谓賔及卿大夫】所赐者兴受爵降席下　奠爵再拜稽首【不降拜礼杀】公答拜　受赐爵
　　者以爵就席坐　公卒爵　然后饮【不敢先公饮臣礼也】执膳爵者受公爵　酌反奠之【公既卒爵矣又奠之备公饮】受赐爵者兴授执散爵　执散爵者乃酌　行之　唯受爵于公者拜【以上公举旅于卿大夫】卒受爵者兴【卒受爵者谓卿大夫之末】以酬士于西阶上　士升　大夫不拜　乃饮　实爵　士不拜受爵　大夫就席　士旅酌亦如之【如之如旅酬也　以上大夫举旅于士】公有命彻幂【彻幂者期尽酒也】则卿大夫皆降【士亦降】西阶下北面东上　再拜稽首【拜拜公之命也上两命不拜此独拜者恩益渥也不言賔与请坐周】公命小臣辞【辞不升拜者醉尤谨于礼也】公答再拜　大夫皆辟【此言辟则凡君拜皆辟也】遂升反坐　士终旅于上如初【大夫反席士自卒之也以上彻幂终旅】无算乐【以上无算乐】宵则庶子执烛于阼阶上【燕至于宵则恩情洽矣未爇曰燋已爇曰烛以荆为之盖古无麻烛以火炬照夜所谓荆燋也烛有在地者有手执之者执烛天子诸侯礼也大烛在地又曰燎庶子亦执烛与宫正聨事也】司宫执烛于西阶上甸人执大烛于庭【庭中宜在地亦曰执者持之防在地者之倾也与执烛少异】阍
　　人为大烛于门外【门外地广不必持为之而已司宫掌宫甸人共薪蒸阍人司门故因其职用之　以上设烛】賔醉　北面坐取其荐脯以降【凡饮食之礼荐为重取之荣君赐也】奏陔　賔所执脯以赐钟人于门内霤【奏九夏用钟鼓以脯赐钟人者以其为己之行节且以广君恵也霤在门内之中曰内霤则外亦有霤也于内霤赐之则钟人事毕将出矣】遂出　卿大夫皆出　公不送【不送待臣之礼然也聘使则送之以上賔出右第八章无算爵礼终凡六节一公举旅于卿大夫二大夫举旅于士三彻幂终旅四无算乐五设烛六賔出】公与客燕【客聘使也】曰寡君有不腆之酒【摈者述君命于賔也腆善也言不腆谦辞】以请吾子之与寡君须臾焉【须臾者言相与饮酒共此须臾也不曰终日辞令然也】使某也以请【某摈者名】对曰寡君君之私也【此賔答辞下一请一对皆准此私言邦交之成也】君无所辱赐于使臣【赐赐之燕君恩下逮近于屈故曰辱无所谓无所用之盖辞之之辞】臣敢辞　寡君固曰不腆【摈又请】使某固以请　寡君君之私也【賔又对】君无所辱赐于使臣臣敢固辞　寡君固曰不腆【摈三请】使某固以请　某
　　固辞不得命【某聘使名】敢不从【三请乃许賔礼然也】致命【致命谓亲相见致君命则上六辞皆摈介传命也】曰寡君使某　有不腆之酒　以请吾子之与寡君须臾焉　君贶寡君多矣　又辱赐于使臣臣敢拜赐命【贶犹赐也　右第九章补辞】
　　记燕朝服于寝【朝服冠端缁带素韠黑屦也】其牲狗也【石经在东方下】亨于门外东方　若与四方之賔燕　则公迎之于大门内【迎于门内与公食大夫等】揖让升　賔为苟敬席于阼阶之西北面【飨礼君为献主故賔为賔燕膳夫为献主非賔之敌故介为賔而席賔于此与上经诸公同曰苟者盖主人谦辞谓其敬特苟且尔】有脀　不哜肺　不啐酒其介为賔　无膳尊　无膳爵【无膳尊及爵降尊以就卑也】与卿燕　则大夫为賔【卿不为賔嫌也】与大夫燕　亦大夫为賔羞膳者与执幂者皆士也　羞卿者　小膳宰也
　　【小膳宰其膳夫之属与】若以乐纳賔　则賔及庭奏肆夏【肆夏亦九夏之一注云今亡吕叔玉云时迈也曰奏曰阕其节也以夏为节尊賔也】賔拜酒主人答拜而乐阕　公拜受爵而奏肆夏　公卒爵　主人升　受爵以下而乐阕　升歌鹿鸣　下管新宫【新宫未详注云小雅逸篇　或云新宫谓宫之子声四清声之一也盖以子声奏南陔白华华黍也子声作于十二律之后故曰新存参】笙入三成【新宫用管将终则和以笙而乐成也三成三终也】遂合乡乐【言遂则无间歌也】若舞则勺【勺周颂篇盖告成大武之乐歌舞而奏之以象功也此与经文小异当别为一礼】唯公与賔有俎【对卿大夫无俎也】献公曰臣敢奏爵以听命【奏进也聴命不敢必公受之】凡公所辞【辞辞之而升也】皆栗阶【栗蹙也谓越等急趋君命也】凡栗阶不过二等　凡公所酬　既拜请旅侍臣【侍臣公卿大夫士也请旅不专惠也】凡荐与羞者小膳宰也【羞庶羞内羞】有内羞【房中之羞羞豆羞笾也详天官】君与射则为下射　袒朱襦　乐作而后就物【乐奏驺虞以为节】小臣以巾授矢　稍属【稍属稍与发矢时相连】不以乐志【志与识记之识同言不以乐之节为识而必欲应之也】既发则小臣受弓【大射受弓以大射正此以小臣礼之别也】以授弓人　上射退于物一笴　既发　则答君而俟　若饮君　燕则夹爵　君在　大夫射则肉袒【疑悮】若与四方之賔燕　媵爵曰臣受赐矣　臣请赞执爵者【赞执爵谓媵盖以臣礼自处也】相者对曰吾子无自辱焉【相亦公命】有房中之乐


　　仪礼章句卷六
<经部,礼类,仪礼之属,仪礼章句>
　　钦定四库全书
　　仪礼章句卷七
　　同知吴廷华撰
　　大射仪第七【诸侯将祭与羣臣射以观其徳其比于礼乐而中多者得与于祭曰大者重其事不言礼言仪者以威仪惟此为极盛也诸侯之射也必先行燕礼大射之燕与常燕虽略有异同而大概相似天子大射虽不可考与此当无大异也射于五礼属嘉礼当第十四第七説非详士冠礼　按注凡乡饮乡射燕礼已详者不赘】
　　大射之仪君有命戒射【凡礼皆君命此特首言之者重祭事也下射前三日又言戒宿则此在三日戒宿之前射虽不齐预戒之使致敬也案射为祭设将祭先择与祭者与祭者定乃于祭前旬有一日卜日遂戒次第如此疏以此戒为祭前旬有一日悮矣】宰戒百官有事于射者【宰冡宰有事于射谓凡执事于射者不必皆与射者也总戒之故曰百官戒用宰崇礼也周礼大宰职作大事则戒于百官】射人戒诸公卿大夫射【此专戒射者射人掌以射法治射仪也】司士戒士射【殊戒公卿大夫士辨贵贱也司士掌国中之士治凡其戒命】与赞者【赞助也下不言赞者则凡量人司宫小臣师之属皆是也戒射用司马之属以本职所有事也】前射三日【视涤前二日】宰夫戒宰及司马【宰夫冢宰之考掌百官之征令者司马政官卿凡大射合其六耦司马量道张侯故先戒之】射人宿视涤【涤者扫除射宫及涤饮射诸器视之以致慎也宿如下乐人宿县之宿谓射之甫夕也　以上戒百官案此谓戒冢宰等于射之前夕视涤也疏合戒宿二字并以申前戒训之未合】司马命量人量侯道【量人司马之属掌度地者量谓度地之丈尺也侯道侯去物之逺近也】与所设乏【乏视侯为逺近】以貍步【貍未详注以貍之伺物为説盖貍之伺物引足逺而移步徐量侯道者似之其谨可知】大侯九十【君侯也周礼天子熊虎侯诸侯熊侯并用布画兽为鹄九十九十步所谓量侯道也其下并同】参七十【卿大夫之糜侯也参盖毋往参焉之参三侯叠张大侯最南参少北干又少北此在大侯之北干侯之南二侯之中故曰参也　案注训参为杂谓豹鹄而麋饰存参】干五十【干同豻野犬也射人士射豻侯注谓以豻饰侯故又谓之干】设乏【三侯各有乏此将设也下乃设之】各去其侯西十北十【侯之西北各十步逺也与乡射不同者彼一侯此三侯也】遂命量人巾车张三侯【侯道既定乃张侯也周官车仆共三乏此言巾车则其长张之也仍命量人者当指而示之　长去声】大侯之崇见鹄于参【崇髙也鹄的也大侯最南参掩其北故止见鹄也】参见鹄于干【参次而北干掩于前故止见鹄也案侯制上下躬舌各髙二足侯中视侯道三分侯中鹄得其一鹄上下各得其一大侯九十步步二寸为侯中方丈八尺鹄得六尺上下躬舌合八尺下纲去地二丈二尺五寸三分有竒总髙四丈八尺五寸三分有竒鹄下得侯中六尺下躬及舌四尺合去地之数总髙三丈二尺五寸三分有竒其见鹄于参者谓鹄下与参齐也参侯七十侯中丈四尺鹄得四尺六寸六分有竒上下躬舌合八尺下纲去地丈五寸三分有竒总髙三丈二尺五寸三分有竒故得与大侯之鹄下齐也参鹄下得侯中四尺六寸六分有竒下鹄及舌四尺合去地之数总髙一丈九尺二寸所谓见鹄于干者谓鹄下与干齐也干侯五十侯中一丈上下射舌八尺去地尺二寸总髙一丈九尺二寸故得与参侯之鹄下齐也】干不及地武【尺二寸】不系左下纲　设乏西十北十　凡乏用革【用以蔽故须革也　以上设侯】乐人宿县于阼阶东【宿县豫于事乐有不县者以钟磬鑮皆县故特言县也诸侯轩县三面县阙其南】笙磬西面【磬也曰笙者谓其节与笙相应也下笙钟周击处曰面西面则击者东面也此及钟皆编县每十二枚以应十二律后又増四子声为十六枚】其南笙钟　其南鑮【如鑮钟而大特县】皆南陈【由北而南也此东方之县】建鼔在阼阶西南鼔【建鼔以木为柱贯而树之跗殷之楹鼔也不县南鼔击处在南也此与下鼔及西阶东建鼔并为北方之乐】应鼙在其东南鼔【与下朔鼙皆小鼔也先击朔鼙此鼙应之然后击大鼔曰应以应朔鼙言也】西阶之西　颂磬东面【与歌诗相应故谓之颂此西磬东面与上东磬西面相对为义也】其南钟　其南鑮　皆南陈【此西方之乐三者皆县视东方多二鼔见下】一建鼔在其南东鼔　朔鼙在其北【朔始也以先击名也】一建鼔在西阶之东南面【此亦北方乐诸侯轩县三面宜皆有县此东西皆有县北方止有建鼔而无县敖氏曰辟射位也盖钟磬重于鼔不可迁故不县惟设二鼔备三面而已　注国君为诸侯则三面县此为羣臣故阙其北未然】簜在建鼔之间【簜竹也笙管之属东西两鼔之间则东西之中也倚于堂】鼗倚于颂磬【鼗如鼔而小下有柄旁有耳持柄摇两耳相击成声以导乐故曰鼗】西纮【纮编磬绳谓西倚于纮也此不言堂上乐不宿县也　以上宿县】厥明【射日正旦】司宫尊于东楹之西　两方壶　膳尊两甒在南【甒以瓦则即瓦太也南壶尊南】有丰　幂用锡若絺【今文作绤絺细于绤礼盛也】缀诸箭【箭篠也幂易卷辟故缀而横之】盖幂　加勺　又反之【反覆也幂盖矣因加勺而启既加又并勺覆之】皆尊【二者皆有酒之尊也】酒在北【燕礼酒南上】尊士旅食于西鑮之南北面【西鑮南有鼔曰鑮者举大者言其实在鼔南也近门有侯故尊于此】两圜壶【注贱无酒存参】又尊于大侯之乏东北　两壶献酒【此献三获者及仆人之属之尊也时尚未设因上设尊而类及之尔下设洗同特言献者谓专用以献无酬酢也旅食亦无酬酢以不言酒故亦不言献也两壶皆言酒则无酒矣　案下献服不之前亦设尊与此同似一地两尊故注以此为二获者等之尊下为服不之尊窃谓服不在大侯之乏岂有舍之而反先尊不在乏之仆人等及两获者之理且参干获者各有乏何必尊干大侯之乏又献服不及仆人等俱为侯而设何必别为设尊又注读献为沙谓涕鬰鬯和盎齐摩沙出其香汁窃谓鬰鬯裸而不饮服不之属皆饮卒爵则用酒不用鬰鬯也故依敖説以正之】设洗于阼阶东南【不言当霤可知】罍水在东　篚在洗面南陈　设膳篚在其北西面　又设洗于获者之尊西北　水在洗北　篚在南　东陈【案此与上同以上设尊】小臣设公席于阼阶上西乡【先设公席与燕礼异要皆公先即席也不言加席可知下公卿大夫同】司宫设賔席于户西南面　有加席　卿席賔东东上　小卿賔西东上【天官疏以六卿之贰为十二小卿盖中大夫也诸侯无中大夫则下大夫之长也燕礼言卿大夫而不言小卿则统于大夫故位亦继賔而西】大夫继而东上【在小卿西亦继賔也】若有东面者则北上【大夫众南靣不能容故转而东面北上犹东上也】席工干西阶之东东上　诸公阼阶西北面东上【据下公卿又言设席则此特言布席之地犹未设也注云惟公及賔席布之其余树于位后或然　以上设席】官馔【以上具馔燕礼膳宰具宫馔于寝东　右第一章射前之仪凡六节一戒射二张侯三宿县四设尊洗五设席六具馔】羮定【燕故有羮】射人告具于公　公升即位于席　西乡　小臣师纳诸公卿大夫【用小臣师异于燕下言若有诸公则不必有此连及之也】诸公卿大夫皆入门右　北面东上【下大夫在干侯东北则此入庭又深矣】士西方　东面北上　太史在干侯之东北【燕礼太史无执事射则当释获故特表其位也干侯之东北者以近门有大侯参侯俱不能容少进在此也】北面东上　士旅食者在士南【曰士南亦逺于门】北面东上　小臣师从者在东堂下南面西上【小臣师及其属也下有小臣正其上者与不言祝史文省】公降立于阼阶之东南　南乡　小臣师诏揖诸公卿大夫【诏即揖之】诸公卿大夫【大夫衍】西面北上　揖大夫【不言诏文省】大夫皆少进【以上入门面位】大射正摈　摈者请賔　公曰命某为賔　摈者命賔　賔少进礼辞　反命　又命之　賔再拜稽首受命【曰受命示郑重也】摈者反命　賔出立于门外北面【不东面而北面臣礼也】公揖卿大夫　升就席小臣自阼阶下北面请执幂者　与羞膳者　乃命
　　执幂者　执幂者升自西阶　立于尊南北面东上膳宰请羞于诸公卿者【下庶子设折爼卿与賔同此两请之者不必其同也　以上立賔及执事者】摈者纳賔　賔及庭　公降一等揖賔　賔辟【不敢当】公升　即席　奏肆夏【燕礼记所谓以乐乐賔賔及庭奏肆夏也在此者因与公拜同节或先或后其义可知也】賔升自西阶　主人从之　賔右北面至再拜　賔答再拜【以上賔入】主人降洗　洗南西北面賔降阶西东面　主人辞降　賔对　主人北面盥坐取觚洗　賔少进辞洗　主人坐奠觚于篚兴对賔反位　主人卒洗　賔揖乃【石经无乃字】升　主人升賔拜洗　主人賔右奠觚答拜　降盥　賔降　主
　　人辞降　賔对　卒盥　賔揖升　主人升　坐取觚执幂者举幂　主人酌膳　执幂者盖幂　酌者加
　　勺又反之【酌者主人也酌毕即盖幂因加勺啓而又覆也】筵前献賔　賔西阶上拜　受爵于筵前反位　主人賔右拜送爵　宰胥荐脯醢【宰胥膳宰之吏也】賔升筵　庶子设折爼【庶子周礼作诸子司马之属掌正牲体者荐设别官异于燕礼】賔坐　左执觚　右祭脯醢　奠爵于荐右　兴取肺　坐絶祭哜之　兴加于爼　坐捝手　执爵遂祭酒　兴席末坐啐酒　降席坐奠爵拜告防　执爵兴　主人答拜　乐阕　賔西阶上北面坐　卒爵兴　坐奠爵拜　执爵与　主人答拜【以上主人献賔】賔以虚爵降　主人降　賔洗南西北面坐奠觚少进辞降　主人西阶西东面少进对【阶西降位也】賔坐
　　取觚　奠于篚下　盥洗　主人辞洗　賔坐奠觚于篚　兴对　卒洗及阶揖升　主人升　拜洗如賔礼賔降盥　主人降　賔辞降　卒盥揖升　酌膳
　　执幂如初　以酢主人于西阶上　主人北面拜　受爵　賔主人之左拜送爵　主人坐祭　不啐酒　不拜酒　遂卒爵兴　坐奠爵拜　执爵兴　賔答拜主人不崇酒　以虚爵降奠于篚　賔降立于西阶西东面　摈者以命升賔　賔升立于西序东面【以上賔酢主人】主人盥　洗象觚升　酌膳　东北面献于公　公拜受爵　乃奏肆夏　主人降自西阶　阼阶下北面拜送爵　宰胥荐脯醢　由左房【东房】庶子设折俎　升自西阶　公祭如賔礼　庶子赞授肺【赞用庶子与常礼别】不拜酒立卒爵　坐奠爵拜　执爵兴　主人答拜　乐阕
　　【燕礼记主人受爵以下而乐阙此在主人降之前者二者同节或先或后与上及庭奏夏同也】升受爵降奠于篚【主人】更爵洗升　酌散以降【不酌膳者礼成益自引分也】酢于阼阶下　北面坐奠爵　再拜稽首　公答拜【此与下俱不言再文省】主人坐祭　遂卒爵兴　坐奠爵　再拜稽首公答拜　主人奠爵于篚【以上主人献公】主人盥洗升　媵
　　觚于賔　酌散　西阶上坐奠爵拜　賔西阶上北面答拜　主人坐祭遂饮　賔辞　卒爵兴　坐奠爵拜执爵兴　賔答拜　主人降洗　賔降　主人辞降賔辞洗　卒洗　賔揖升　不拜洗　主人酌膳
　　賔西阶上拜　受爵于筵前　反位　主人拜送爵賔升席坐　祭酒　遂奠于荐东　主人降复位　賔降筵西东南面立【以上主人酬賔右第二章燕礼正献之仪凡六节一面位二賔入三主人献賔四賔酢主人五主人献公六主人酬賔】小臣自阼阶下请媵爵者　公命长　小臣作下大夫二人媵爵　媵爵者阼阶下皆北面再拜稽首　公答拜　媵爵者立于洗南西面北上　序进盥　洗角觯　升自西阶　序进酌散　交于楹北　降适阼阶下　皆奠觯　再拜稽首　执觯兴　公答拜　媵爵者皆坐祭　遂卒觯兴　坐奠觯再拜稽首　执觯兴　公答再拜　媵爵者执觯待
　　于洗南　小臣请致者　若命皆致　则序进奠觯于篚　阼阶下皆北面再拜稽首　公答拜　媵爵者洗象觯　升实之　序进坐奠于荐南北上　降适阼阶下皆再拜稽首送觯　公答拜　媵爵者皆退反位【入门位　以上媵爵为旅酬之始】公坐取大夫所媵觯兴【为賔举酬】以酬賔賔降西阶下再拜稽首　小臣正辞【正长也用长异于燕不言公命可知】賔升成拜　公坐奠觯答拜　执觯兴　公卒觯　賔下拜　小臣正辞　賔升再拜稽首　公坐奠觯答拜执觯兴　賔进受虚觯　降奠于篚　易觯兴【曰兴则坐】
　　【奠而易之也】洗　公有命则不易　不洗　反升酌膳　下拜　小臣正辞　賔升再拜稽首　公答拜　賔告于摈者请旅诸臣【燕礼记凡公所酬既拜请旅侍臣也不敢迳达故告于摈曰诸臣与下所酬者为目也】摈者告于公公许　賔以旅大夫于西阶上【大夫兼卿言】摈者作大夫长升受旅　賔大夫之右坐奠觯拜执觯兴　大夫答拜　賔坐祭　立卒觯　不拜　若膳觯也则降更觯洗　升实散　大夫拜受　賔拜送遂就席【賔酬大夫毕乃反位】大夫辩受酬　如受賔酬之礼
　　不祭酒　卒受者以虚觯降　奠于篚复位【以上公酬賔举旅】主人洗觚　升实散　献卿于西阶上　司宫兼卷重席　设于賔左东上　卿升拜受觚　主人拜送觚卿辞重席　司宫彻之　乃荐脯醢　卿升席　庶子设折俎【卿有俎盛于燕设用庶子则荐者宰胥卿尊得与賔同也卿爼未闻注云盖脊胁臑折肺】卿坐　左执爵　右祭脯醢　奠爵于荐右　兴取肺坐絶祭　不哜肺【自贬于賔】兴加于俎　坐捝手　取爵遂祭酒　执爵兴　降席　西阶上北面坐　卒爵兴坐奠爵拜　执爵兴　主人答拜受爵　卿降复位辩献卿　主人以虚爵降　奠于篚　摈者升降【亦以命】卿皆升就席　若有诸公　则先卿献之　如献卿之礼　席于阼阶西　北面东上　无加席【以上献卿右第三章旅酬之始凡三节一初媵爵二公初举旅三主人献卿】小臣又请媵爵者　二大夫媵爵如初　请致者　若命长致　则媵爵者奠觯于篚　一人待于洗南　长致者阼阶下再拜稽首　公答拜　洗象觯　升实之　坐奠于荐南　降与立于洗南者二人　皆再拜稽首送觯　公答拜【以上再媵爵】公又行一爵　若賔若长　唯公所赐　以旅于西阶上如初【为卿举旅】大夫卒受者以虗觯降奠于篚【以上公再举旅】主人洗觚升　献大夫于西阶上　大夫升　拜受觚　主人拜送觚　大夫坐祭　立卒爵　不拜既爵　主人受爵　大夫降复位　胥荐主人于洗北西面　脯醢无脀　辩献大夫　遂荐之　继賔以西东上【上不言賔西故申明之】若有东面者则北上　卒　摈者升大夫　大夫皆升　就席【以上献大夫右第四章旅酬之中凡三节一再媵爵二公再举旅三主人献大夫】乃席工于西阶上少东　小臣纳工【奏陔工当在庭此言纳则奏讫即出矣】工六人【下太师一少师一及瑟工四也】四瑟【礼大乐众也】仆人正徒相太师【仆人疑太仆之属正其长也徒空也太师乐工之长曰徒相则太师不掌瑟也下同】仆人师相少师【师疑正之佐少师太师之佐也不言徒可知】仆人士相上工【士当卑于师上工四瑟之长也不言羣工可知】相者皆左何瑟　后首　内　挎越右手相　后者徒相入【徒相谓大师少师之相也上以爵为次故太师少师在先此又入门之　序也　小】乐正从之【案下第三番射言乐正而不言小则乐正小乐正一尔燕礼乐正先升者彼不必有太师也此有太师故从之而不敢先疏谓不先升者略于乐其説似混且此经虽无间及乡乐而上两奏陔射又用乐又加四工为六工不得槩谓略于乐也】升自西阶　北面东上【上太师少师】坐授瑟乃降　小乐正立于西阶东　乃歌鹿鸣　三终【左传工歌鹿鸣之三即燕礼所歌鹿鸣四牡皇皇者华也　案注因经第言鹿鸣又鹿鸣本三章恰合三终之数故谓第歌鹿鸣三章不歌四牡皇华然据传鹿鸣之三明兼四牡皇华此未必独异也】主人洗　升实爵　献工　工不兴　左瑟　一人拜受爵　主人西阶上拜送爵　荐脯醢　使人相祭卒爵不拜　主人受虚爵　众工不拜受爵　坐祭
　　遂卒爵　辩有脯醢不祭　主人受爵　降奠于篚复位【不言太师少师以工槩之也不言为之洗亦洗也】大师及少师上工皆降【将迁乐又公在堂故歌毕即降也不言相可知】立于鼔北【鼔北西阶东建鼓之北也降位本在东坫东南此降自西阶将东就降位因阶问下管正作不当过而参之故暂止于此也据下卒管即东其义可知矣立当东面　案注谓此在西县之北愚谓将迁于东何必迂而西】羣工陪于后【羣工三瑟工也小乐正亦从之矣】乃管新宫三终【将终亦以笙和之】卒管【亦献文略也】大师及少师上工皆东坫之东南西面北上坐【乐正北面立于其南　以上乐賔】摈者自阼阶下请立司正　公许摈者遂为司正司正适洗　洗角觯　南面坐奠于中庭　升东楹之东受命于公　西阶上北面命賔诸公卿大夫　公曰以我安賔诸公卿大夫　皆对曰诺敢不安　司正降自西阶　南面坐取觯　升酌散　降南面坐奠觯兴右还北面少立　坐取觯兴　坐不祭卒觯奠之兴再拜稽首　左还　南面坐　取觯洗　南面反奠于其所　北面立【以上立司正下即入射节矣右第五章燕礼之半也凡二节一乐賔二立司正】司射适次【次与士冠礼賔就次之次同盖射者退息之所在洗东南适次者决遂等俱在次也此云适则张侯时已设次矣乡射无次杀于君乡射司射适堂西此次在东亦君礼别以下凡异于乡射者皆君礼也】袒　决　遂　执弓　挟乗矢于弓外　见镞于弣【镞箭刄弣弓把】右巨指钩【以左擘指拓弓右擘指钩而挟矢于左右将指食指见镞于弣所谓方持曰挟也】自阼阶前曰为政请射【前阶下也为政犹言执事请请于公不言公许略也】遂吿曰大夫与大夫士御于大夫【告选耦于君大夫举大夫耦不足则以士耦大夫曰御卑也　以上请射】遂适西阶前　东面右顾【东面以南为右则有司在西阶之南也东面郷君而右顾命之示命有所承也】命有司纳射器　射器皆入【器在门外故曰入】君之弓矢适东堂【洪乡射别】賔之弓矢与中筹丰皆止于西堂下　众弓矢不挟【君及賔之弓矢挟矣以纳者言也】总众弓矢楅皆适次而俟【楅以承矢故并在次俟俟事也　以上纳器】工人士与梓人升自北阶【工人士疑工官之属如考工记缋画之类与梓人者据考工记梓人掌侯故并命之也北阶北堂之阶不升自西阶者君在堂卑者不敢由正阶也】两楹之间　疏数容弓【疏数犹言逺近容弓上下射左右相去之限乡射记云其间容弓是也】若丹若墨【无定色也】度尺而午【物不止于尺曰度尺者多寡以尺为増损也一纵一横曰午谓画作十字纵三尺横尺二寸纵置左足横置右足乡射记详之】射正莅之　卒画自北阶下【下降也】司宫埽所画物【画而又埽者以丹墨易汚故去之存其迹于地而已】自北阶下【以上画物】太史俟于所设中之西东面以听政【中在西序之南南当楅西当序时尚未设特豫言其地尔太史主释获故其位近中聴政待誓也】司射西面誓之【犹告也】曰公射大侯　大夫射参　士射干　射者非其侯中之不获【不释获与不中等也】卑者与尊者为耦【如賔耦公士耦大夫之类】
　　不异侯【賔亦大侯士亦参侯同侯则胜负可计也】太史许诺【所誓在三侯之别而以中之不获为主故专誓太史　以上誓太史】遂比三耦【三耦乡学所贡士也俟于次北故就比之当在三耦之西东面】三耦俟于次北西面北上【请射之先已俟于此特因比以着之在次北者便于次也】入司射命上射曰某御于子【既比遂命之】命下射曰子与某子射　卒遂命三耦取弓矢于次【乡射取弓矢拾此亦宜然　以上比三耦右第六章将射之仪凡五节一请射二纳器三画物四誓太史五比三耦不言系左下纲省文】司射入于次　搢三挟一个【不言弓可知】出于次　西面揖【西行】当阶北面揖　及阶揖　升堂揖　当物北面揖【物下物】及物揖【物南】由下物少退【下物左物也左物在东履物之仪及下各节目详略以乡射礼参之可也由者自物南逾物而北乃转足南乡少北于物也履下物少退不故于正礼也乡射不足于物与此异】诱射　射三侯【合三侯以教之】将乗矢　始射干【自卑及尊】又射参　大侯再发【教尊者宜详也】卒射【右挟弓】北面揖【北面臣礼以君在堂也与乡射南面别　案注谓不背卿不知射在楹间当賔卿自在賔东也】及阶揖降　如升射之仪　遂适堂西【曰遂则径适堂西不归次也或曰此当如升射节降阶南行当次转东揖及次揖遂由东适堂西也】改取一个挟之　遂取扑搢之【扑在西阶西】以立于所设中之西南东面【中之西南则太史之南也　以上诱射】司马师命负侯者执旌以负侯【乡射获者与负侯为一人故言获者负侯此又有获者居乏故第言负侯也用旌者乡射记射于郊则闾中以旌获是也　案注以负侯为服不下获者为服不之徒又谓其相代而获窃按此经言服不负侯服不职则曰居乏以待获据服不下士二人或一人居乏一人自侯故并谓之服不余二侯则其徒四人分任之故下亦第言献服不而略其从也】负侯者皆适侯执旌负侯而俟【乡射将射弟子系左下纲获者取旌倚于侯中则旌本在侯故适侯执之此篇略系纲之节故于此示之义也　以上负侯】司射适次【取弓矢时三耦已在次故适次作之】作上耦射　司射反位　上耦出次　西面揖　进【西进】上射在左【西面南为左上射本在北此转而南便于就右物也】并行　当阶北面揖及阶揖　上射先升三等　下射从之中等　上射
　　升堂少左　下射升　上射揖并行　皆当其物　北面揖　及物揖　皆左足履物　还视侯中　合足而俟【以上三耦射礼之半】司马正适次【正疑师之长也】袒　决　遂　执弓右挟之【亦右巨擘钩】出【出次】升自西阶【不揖执事礼略也】适下物【适者由下射后转南出下射前至两物之中与乡射异也】立于物间　左执弣　右执箫南扬弓【南靣少西】命去侯　负侯皆许诺以宫【所射特干侯而负侯】
　　【两言皆则射一侯而三负侯者悉在也不言执旌下言授获者可知】趋直西【不西北趋而曰直西则方行不由便也】及乏南【乃转而北】又诺以商【非再诺也所谓诺声不絶以至于乏若又诺然也】至乏声止　授【敖氏曰此脱旌字】获者【授旌使唱获也三侯皆然】退立于西方【待事】获者兴【受旌故兴】共而俟【执旌以俟事也】司马正出于下射之南　还其后降自西阶　遂适次　释弓　説决拾袭　反位【乡射反位于司射之南以上司马命去侯】司射进【进阶前】与司
　　马正交于阶前相左　由堂下西阶之东　北面视上射　命曰毋射获　毋猎获　上射揖　司射退反位【以上司射命上射】乃射　上射既发　挟矢　而后下射射拾发　以将乘矢　获者坐而获【干侯之获者也】举旌以宫偃旌以商　获而未释获【未释获者以公未射也拾矢后太史释之　以上正射唱获】卒射　右挟之【挟】北面揖　揖如升射　上射降三等下射少右　从之中等　并行　上射于左　与升
　　射者相左　交于阶前　相揖　适次　释弓　説决拾　袭　反位【次中西面北上】三耦卒射亦如之【三当作二】司射去扑　倚于阶西　适阼阶下　北面告于公　曰三耦卒射　反　搢扑　反位【以上三耦卒射】司马正袒　决　遂执弓右挟之出【亦适次故曰出也】与司射交于阶前相左
　　升自西阶　自右物之后【不言钩楹省文】立于物间　西南面揖弓　命取矢　负侯许诺如初去侯【二字疑衍】皆执旌以负其侯而俟【俟俟小臣也】司马正降自西阶【出于下物之南还其后乃降】北面命设楅【楅在次小臣师则在东堂下故北面命之】小臣师设楅【中庭当洗】司马正东面【乡射北面此东面者彼楅自堂西来司马在其南故北面此楅东南自次来司马在西故东面】以弓为毕【毕以指示执事者此方执弓故即以弓指授如毕也】既设楅　司马正适次　释弓　説决拾　袭　反位　小臣坐委矢于楅　北括　司马师坐乘之【北面】卒【依石经补】若矢不备则司马正又袒　执弓　升　命取矢如初【初命取矢由次升堂之仪】曰取矢不索　乃复求矢【小臣也】加于楅　卒　司马正进坐【楅南北面】左右抚之兴反位【补所乘之阙足矣不必复乘也　以上取矢设楅右第七章第一番射凡七节一诱射二负侯三上耦升四去侯五命上射六正射唱获七命取矢设楅其拾取矢节别于第二番射之初见之】司射适西阶西　倚扑　升自西阶东面　请射于公　公许　遂适西阶上【请射在东楹之东又】
　　【转而西】命賔御于公【以御告公因命賔也公为下射而谓之御尊君也】诸公卿则以耦告于上【告于上又不言比尊之】大夫则降即位而后告【尊卑之辨】司射自西阶上北面告于大夫曰请降【卑者先即次】司射先降　搢扑反位　大夫从之降　适次　立于三耦之南【三耦先在次故立于其南盖以射之先后为序也】西面北上　司射东面于大夫之西【不于三耦之西者为大夫比耦也】比耦　大夫与大夫　命上射曰某御于子　命下射曰子与某子射　卒遂比众耦【士耦】众耦立于大夫之南　西面北上　若有士与大夫为耦　则以大夫之耦为上【居士耦之上】命大夫之耦曰子与某子射【士为上射而命以下射之辞尊大夫也】告于大夫曰某御于子【尊之故命以上射之辞】命众耦【士耦】如命三耦之辞　诸公卿皆未降【嫌其或降故特明之　以上比耦】遂命三耦　各与其耦拾取矢　皆袒　决　遂　执弓　右挟之【不言司射反位可知】一耦出　西面揖【西进】当楅北面揖　及楅揖　上射东面【楅西】下射西面【楅东】上射揖　进　坐　横弓　郤手　自弓下取一个　兼诸弣　兴顺羽且左还【且左还者随顺随还也不言执可知】毋周【乡射左还至西方位西面又左手向外由西面而南面以复于东面四方一匝是谓之周此毋周则又以右手向外由西面而北面以复于东面注所谓右还而反东面也乡射左旋而已大射礼盛故合左右旋】反面揖【反面反于东面】下射进　坐　横弓　覆手　自弓上取一个　兼诸弣　兴顺羽且左还　毋周　反面揖　既拾取矢梱之【谓齐等之】兼挟乘矢　皆内还【堂以北为内上射左还由东面而北面而西面而南面下射右还由西面而北面而东面而南面皆从北面还也故曰内变皆左为皆内威仪多】南面揖【楅两旁各南面揖乡射既取乘矢揖皆左还揖南面揖此第南面揖文省也】适楅南【乡射皆少进当楅南】皆左还　北面揖【上及楅揖之所也】搢三挟一个　揖以耦左还【以与也还南面】上射于左【乡射上射于右者便其西折至射位在下射之北此于左者便其东折至次中在下射之北也】退者与进者相左相揖还【石经无还字　还者进者在东北乡退者西面揖毕转北行退者在西南行乡进者东面】
　　【揖毕转而南行也】退【退至次】释弓矢于次　説决拾　袭　反位【位亦在次至是乃言反者释与説时在有司立处未至本位也】二耦拾取矢亦如之后者遂取诱射之矢　兼乘矢而取之　以授有司于次中　皆袭反位【以上三耦拾取矢】司射作射如初　一耦揖升如初　司马命去侯　负侯许诺如初　司马降释弓反位　司射犹挟一个　去扑　与司马交于阶前适阼阶下　北面请释获于公　公许　反　搢扑遂命释获者设中　以弓为毕北面【中自西北来故在南北面】太
　　史释获【表其职】小臣师执中【闾中也太史不自执且设礼盛也乡射一人执算以从之】先首　坐设之东面【中自西堂来先首则面东也】退　太史实八算于中【南面实之】横委其余于中西　兴【日兴则坐实算也】共而俟【俟司射命】司射西面命曰中离维纲【舌上下属于绳如纲在纲故曰纲纲笼以布谓之绢近植处即以绢为纽持纲而系之植以固侯也以其繋纲于植故或以绢为维以其笼纲故注以绢为纲一也离丽也维系也谓矢着维纲不中鹄也】扬触棞复【扬触谓矢中他物扬而触侯也棞复谓矢至侯不着而反】公则释获【公尊不可以未艺示拙于下故优之释获则唱获可知】众则不与维公所中　中三侯皆获【择获可知】释获者命小史　小
　　史命获者【太史不能徧命故使小史分命三获者】司射遂进【遂者因命太史遂进也】由堂下北面视上射　命曰不贯不释　上射揖　司射退　反位　释获者坐取中之八算　改实八算兴执而俟【执所取八算　以上射前各杂仪】乃射　若中则释获者每一个释一算　上射于右　下射于左【象左右物】若有余算则反委之　又取中之八算　改实八算于中　兴
　　执而俟　三耦卒射【以上三耦射】賔降【不敢与公并在堂俟司射告也】取弓矢于堂西【取者阅视而已阅弓矢毕遂止于西阶东以待告】诸公卿则适次【与其耦并降】继三耦以南【明在大夫之北】公将射　则司马师命负侯皆执其旌【三旌皆执】以负其侯而俟　司马师反位　
　　仆人埽侯道【新之仆夏官之属掌埽除粪酒者】司射去扑　适阼阶下告射于公　公许　适西阶东告于賔【賔当以此时升】遂搢
　　扑　反位　小射正一人取公之决拾于东坫上　一小射正授弓【授大射正在东堂】拂弓【大射正】皆以俟于东堂　公将射【重言尊之】则賔降　适堂西　袒　决　遂　执弓搢三挟一个　升自西阶【其节如升射】先待于物北一笴【北三尺】东面立【公为下射在东乡之】司马升【物间少进】命去侯如初【夏官射人王射则令去侯则上命负侯者亦射人曰司马者以其为司马之属也】还右【今文作右还出下物之南还其后西行西为右也】乃降　释弓反位　公就物【自席就之】小射正奉决拾以笥【决拾在笥故奉决拾必以笥不言襦者襦先着于表衣内也】大射正执弓皆以从于物　小射正坐奠笥于物南　遂拂以巾取决兴【先拂后取者拂决及极先拂其上取之又拂其下也凡以致其洁也】赞设决朱
　　极三【君决用象着于右巨指极朱韦为之极放也谓放三者着于右手食指将指无名指韬之以释也赞设毕奉笥而俟】小臣正赞袒　公袒朱襦【详乡射记】卒袒　小臣正退俟于东堂　小射正又坐取拾兴【亦拂以巾着于襦上】赞设拾以笥退　奠于坫上　复位　大射正执弓【左手横执之】以袂顺【古文作循】左右隈上再下壹【隈弓渊也上隈向右下隈向左顺循也以右手持袂拂摩之由上以及下考工记弓人云和弓摩注谓拂之摩之是也下壹略也】左执弣【曲礼左手承弣此云执以其似执也其实承也】右执箫　以授公　公亲揉之【今文作纽揉宛之以试其强弱弓人所谓和弓也谓调之】小臣师以巾内拂矢【向身拂之恐尘】
　　【及君】而授矢于公【以巾】稍属【详燕礼记】大射正立于公后【周官射人立于后以矢行告】以矢行告于公【公矢所行公自不觉故告】下曰留【不至】上曰扬【过去】左右曰方【旁出也告之使知而改其度】公既发　大射正受弓而俟【周官司弓矢授受弓】拾发以将乘矢【云拾则与賔迭射也　上射当先发注云公先发】公卒射　小臣师以巾退反位【先退】大射正受弓　小射正以笥受决拾　退奠于坫上复位　大射正退反司正之位　小臣正赞袭　公还【反位】而后賔降【臣礼】释弓于堂西【第言释弓省文】反位于阶西东面【上降时立位也故曰反不升者未有命】公即席　司正以命升賔【升賔以司正者摈者为司正也】賔升复筵【以上公与賔射】而后卿大夫继射　诸公卿取公矢于次中　袒决　遂　执弓　搢三挟一个　出　西面揖　揖如三耦　升射　卒射　降如三耦　适次　释弓　説决拾　袭　反位　众皆继射　释获皆如初【皆皆賔以下】卒射　释获者遂以所执余获【古文作算】适阼阶下北面告于公　曰左右卒射　反位　坐委余获于中西　兴共而俟【以上卿夫夫士卒射右第八章第二番射公以下皆与凡八节一请射二比耦三拾取矢四命去侯五射前各杂仪六三耦射七公射八卿大夫射余别入九章】司马袒【此司马正也不言正及决遂文略也】执弓　升命取矢如初【夏宫射鸟氏取王矢】负侯许诺　以旌负侯如初　司马降　释弓如初　小臣委矢于楅如初　賔诸公卿大夫之矢皆异朿之以茅【乡射朿之以茅上握焉】卒　正坐【正司马正】左右抚之　进朿【整结之示亲也】反位　賔之矢则以授矢人于西堂下【小臣授之此言矢人则纳器时矢人赍器遂俟于此也賔不拾取矢优之同于公不言公矢小臣以授矢人于东堂可知】司马释弓　反位【即上命取矢毕之反位也复言之者为卿大夫升节】而后卿大夫升就席【以上取矢】司射适阶西　释弓　去扑　袭　进　由中东立于中南北面视算　释获者东面于中西坐　先数右获
　　二算为纯【详乡射】一纯以取实于左手　十纯则缩而委之　每委异之　有余纯　则横诸下　一算为竒竒则又缩诸纯下　兴自前适左　东面坐　坐兼敛算【坐疑衍】实于左手　一纯以委　十则异之　其余如右获　司射复位　释获者遂进取贤获执之　由阼阶下【尽阶不升堂】北面告于公　若右胜　则曰右贤于左若左胜　则曰左贤于右　以纯数告　若有竒者
　　亦曰竒　若左右钧　则左右各执一算以告　曰左右钧　还复位　坐兼敛算　实八算于中　委其余于中西　兴共而俟【以上校算】司射命设丰【亦适堂西】司宫士奉丰【士司宫之属】由西阶升　北面坐设于西楹西　降复位胜者之弟子洗觯【弟子随父兄观礼于君所者与乡射弟子为众耦之少者不同故下】
　　【不言袒执弓也射爵使执事者示以徳之足尊也此发其端下仆人师继之】升酌散　南面坐　奠于丰上　降　反位　司射遂【依石经补】袒　执弓挟一个　搢扑　东面于三耦之西【次中】命三耦及众
　　射者　胜者皆袒　决　遂　执张弓　不胜者皆袭説决拾　郤左手　右加弛弓于其上　遂以执弣司射先反位　三耦及众射者皆升　饮射爵于西
　　阶上【与下为纲】小射正作升饮射爵者如作射【小射正司射之属使之作者升饮礼轻于升射】一耦出　揖　如升射　及阶　胜者先升升堂少右　不胜者进　北面坐　取丰上之觯兴少退　立卒觯　进坐奠于丰下　兴揖　不胜者
　　先降　与升饮者相左交于阶前　相揖　适次　释弓　袭　反位　仆人师继酌射爵【与下为纲此乡射所谓有执爵者也】取觯实之　反奠于丰上　退俟于序端　升饮者如初　三耦卒饮　若賔诸公卿大夫不胜则不降　不执弓【不言袭可知】耦不升【耦谓士士耦于大夫公卿耦阙亦耦于公卿　案賔与公耦賔不胜不当云耦不升经賔字疑衍此下别有賔不胜饮礼或脱简尔据下饮公用酬礼则賔当用自酢礼如上献公主人自酢洗升以下是也但主人降拜饮于下賔礼则下拜小臣正辞乃升拜卒爵尔或曰公饮之亦当如酬礼无夹爵并存之】仆人师洗升【降洗乃升】实觯以授　賔诸公卿大夫受觯于席以降适西阶上北面立饮　卒觯授执爵者　反就席　若饮公　则侍射者降【賔也】洗角觯升酌散　降拜　公降一等　小臣正辞　賔升再拜稽首　公答再拜　賔坐祭　卒爵　再拜稽首【不降礼杀】公答再拜　賔降　洗象觯升　酌膳以致【公受之】下拜小臣正辞　升再拜稽首　公答再拜　公卒觯　賔进受觯　降　洗散觯升【散觯酌散之觯即角觯如上以象觯为膳觯也】实散下拜　小臣正辞　升再拜稽首　公答再拜　賔
　　坐不祭　卒觯　降奠于篚　阶西东面立　摈者以命升賔　賔升就席　若诸公卿大夫之耦不胜【谓士】则亦执弛弓　特升饮　众皆继饮射爵　如三耦　射爵辩　乃彻丰与觯【以上饮射爵】司宫尊侯于服不之东北【此及洗即上设于大侯之乏者至是乃设之上不言侯此侯字衍或上脱负字服不大司马之属余详乡射】两献酒东面南上　皆加勺　设洗于尊西北　篚在南　东肆　实一散于篚【散爵名容五升】司马正洗散【洗酌西面】遂实爵　献服不　服不侯西北三步北面拜　受爵【乡射献于侯此近其所为献者君礼别也】司马正西面拜送爵　反位【有司马师受爵故先反与乡射异注谓略贱非】宰夫有司荐【宰夫有司宰夫之吏也乡射荐爼皆三祭】庶子设折俎【服不下士而有爼如卿重其事也】卒错【置也谓置爼豆笾】获者适右个【获者服不也】荐俎从之　获者左执爵【乡射获者南面坐此文省】右祭荐俎【俎祭肺祭肺用两手须奠爵祭后须捝手此及下献释获俱不言奠及捝可知也　注谓不备礼故不奠未然】二手祭酒【左执爵以祭右手无事因捧爵祭之以致敬似亦祭酒常礼此特明之者示下士而当盛礼当致其敬也】适左个　祭如右个　中亦如之　卒祭左个之西北三步东面　设荐俎　立卒爵【不言不拜既爵】
　　【司马正已反位不拜可知】司马师受虚爵　洗献仆人与巾车获者【此二侯之获者不言负侯负侯亦可云获者也下第言获者其义可知矣不言量人及工人士梓人文省】皆如大侯之礼【献服不之礼也】卒　司马师受虚爵　奠于篚获者皆执其荐【皆皆三侯之负侯及获者】庶子执俎从之　设于
　　乏少南【近乏恐妨往来上合获者与仆人巾车并言之此但言获者省文也注谓仆等相继而南】服不复负侯而俟【言服不以槩其余以上献服不】司射适阶西　去扑　适堂西　释弓　説决拾　袭　适洗　洗觚升实之　降献释获者于其位　少南　荐脯醢折俎皆有祭【一祭】释获者荐右东面拜　受爵　司射北面
　　拜送爵　释获者就其荐坐　左执爵　右祭脯醢兴取肺　坐祭【亦奠爵】遂祭酒　兴司射之西北面立卒爵　不拜既爵　司射受虗爵　奠于篚　释获者少西辟荐　反位　司射适堂西　袒　决　遂　取弓挟一个　适阶西　搢扑以反位【以上献释获者右第九章第二番射】
　　【后诸杂仪凡五节一取矢二校算三饮射爵四献服不五献释获者】司射倚扑于阶西适阼阶下　北面请射于公　如初【以上请射】反搢扑　适次　命三耦　皆袒　决　遂　执弓　序出　取矢司射先反位　三耦拾取矢如初【就射位】小射正作取
　　矢如初【代司射作之初谓司射第二番射之仪此言作则上所谓三耦拾取矢盖立于射位将拾取矢也】三耦既拾取矢　诸公卿大夫皆降如初位　与耦入于次　皆袒　决　遂　执弓　皆进【西面揖】当楅【三耦北面揖处】进【进及楅揖就东西相位又进至楅旁也】坐説矢朿【自同于三耦谦也】上射东面　下射西面　拾取矢如三耦【上射揖进坐横弓以下不言适次可知】若士与大夫为耦　士东面　大夫西面【案乡射礼大夫为遵士为众賔故大夫为下射以尊賔也此大夫与士耦不过以士补大夫耦数非遵非賔自应照尊卑常分为上下此云士东面则上射矣岂嫌士同于大夫故为上射以示礼之变抑传者之讹与姑阙之】大夫进【耦不进】坐説矢朿【耦不朿也】退反位【楅旁之位】耦揖进坐　兼取乘矢　兴顺羽　且左还　毋周　反面揖　大夫进坐亦兼取乘矢　如其耦　北面搢三挟一个【从楅旁至楅南】
　　【乃转北面揖而搢且挟之也】揖进【转而南行敖氏曰进当作退乡射揖退是也】大夫与其耦皆适次　释弓【亦释矢】説决拾　袭　反位　诸公卿升就席【与大夫俱升不言大夫文脱】众射者既拾取矢　皆如三耦遂入于次　释弓矢　説决拾　袭　反位【以上拾取矢】
　　司射犹挟一个　以作射如初　一耦揖升如初　司马升　命去侯　负侯许诺　司马降　释弓　反位司射与司马交于阶前　倚扑于阶西　适阼阶下北面请以乐于公　公许　司射反　搢扑　东面
　　命乐正【小乐正也上迁乐不言其位此东面命之则从工在东坫东南】曰命用乐　乐正曰诺　司射遂适堂下　北面眂上射　命曰不鼔不释【射以鼔为节后亡今投壶之节射节之半以下也言发矢不与鼔节应则不释视不贯之命又严矣】上射揖司射退　反位　乐正命大师　曰奏貍首【貍首逸诗射义所载曽孙侯氏诗其存者后谓之曽孙诸侯以貍首为节貍首七节贾疏云三节先以聴四节拾将乘矢】间若一【七节如一节】太师不兴许诺　乐正反位　奏貍首以射　三耦卒射　賔待于物如初　公乐作而后就物　稍属　不以乐志　其他如初仪　卒射如初賔就席　诸公卿大夫众射者皆继射　释获如初卒射降反位　释获者执余获进　告左右卒射如
　　初【以上正射用乐】司马升　命取矢　负侯许诺　司马降释弓　反位　小臣委矢　司马师乘之　皆如初司射释弓视算如初　释获者以贤获与钧告如初复位　司射命设丰实觯如初　遂命胜者执张弓不胜者执弛弓　升饮如初　卒退丰与觯如初　司射犹袒决遂　左执弓　右执一个　兼诸　面镞适次命拾取矢如初　司射反位　三耦及诸公卿
　　大夫众射者皆袒　决　遂　以拾取矢　如初　矢不挟　兼诸　面镞　退适次　皆受有司弓矢袭　反位　卿大夫升就席　司射适次　释弓　説决拾　去扑　袭　反位　司马正命退楅解纲　小臣师退楅　巾车量人解左下纲【乡射説侯之左下纲而释之】司马师命获者以旌与荐俎退　司射命释获者退中与算而俟【以上卒射诸杂仪右第十章第三番射凡四节一请射二拾取矢三正射用乐四卒射诸杂仪射礼毕】公又举奠觯【再举媵所奠觯为大夫举旅也】唯公所赐　若賔若长以旅于西阶上如初　大夫卒受者以虚觯降　奠
　　于篚　反位【以上公三举旅燕礼在工歌后此经无间合二节故射后乃举】司马正升自西阶　东楹之东北面告于公　请彻俎　公许遂适西阶上　北面告于賔　賔北面取俎　以出诸公卿取俎　如賔礼　遂出授从者于门外【賔以下同】大夫降　复位【俟賔及公卿】庶子正彻公俎　降自阼阶以东賔诸公卿皆入门【门右】东面北上　司正升賔【不言卿大夫文】
　　【省】賔诸公卿大夫皆説屦　升　就席　公以賔及卿大夫皆坐乃安　羞庶羞　大夫祭荐　司正升　受命　皆命　公曰众无不醉　賔及诸公卿大夫皆兴对曰诺敢不醉　皆反位坐【以上彻且坐燕】主人洗酌　献
　　士于西阶上　士长升拜受觯【今文作觚】主人拜送　士坐祭立饮　不拜既爵　其他不拜　坐祭立饮　乃荐司正与射人于觯南　北面东上【不言司士执幂文不具】司正为上　辩献士　士既献者立于东方西面北上　乃荐士　祝史小臣师亦就其位而荐之【祝史位门东】主人就士旅食之尊而献之　旅食不拜受爵　坐祭立饮　主人执虚爵奠于篚　复位【洗北西面　以上献士右第十一章旅酬之第三节也凡三节一公三举旅二坐燕三献士】賔降洗升　媵觯于公【为士举旅】酌散下拜　公降一等　小臣正辞　賔升再拜稽首　公答再拜　賔坐祭卒爵　再拜稽首　公答再拜　賔降　洗象觚【注云当为觯】升　酌膳　坐奠于荐南　降拜小臣正辞　賔升成拜　公答拜　賔【依石经补】反位【以上】
　　【賔媵爵】公坐取賔所媵觚兴　唯公所赐　受者如初受酬之礼　降更爵洗　升酌膳　下再拜稽首　小臣正辞　升成拜　公答拜　乃就席　坐行之　有执爵者　唯受于公者拜【以上旅卿大夫】司正命执爵者　爵辩卒受者兴以酬士　大夫卒受者以爵兴　西阶上酬士　士升　大夫奠爵拜　士答拜　大夫立卒爵不拜　实之　士拜受　大夫拜送【反位】士旅于西阶上辩　士旅酌【以上旅士】若命曰复射则不献庶子【献则正礼毕不应更射故缓之　燕礼未射故献士后即入射节此已射故賔举旅始入射节也】司射命射唯欲【射否唯其心】卿大夫皆降【賔在大夫中】再拜稽首　公答拜　壹发中三侯皆获【释获也凡正射不获者皆获尚欢乐也　以上复射】主人洗　升自西阶　献庶子于阼阶上　如献士之礼　辩献降洗　遂献左右正与内小臣　皆于阼阶上　如献庶子之礼【以上献庶子右第十二章旅酬之终凡五节一賔媵爵二旅卿大夫三旅士四再射五献庶子】无算爵　士也有执膳爵者　有执散爵者　执膳爵者酌以进公　公不拜受　执散爵者酌以之公命所赐　所赐者兴受爵　降席下奠爵　再拜稽首公答再拜　受赐爵者以爵就席坐　公卒爵　然后饮　执膳爵者受公爵　酌反奠之　受赐【敖氏云此当有爵字】者兴　授执散爵者　执散爵者乃酌行之　唯受于公者拜【以上旅卿大夫】卒爵者兴　以酬士于西阶上　士升大夫不拜　乃饮　实爵　士不拜受爵　大夫就
　　席　士旅酌亦如之【如上旅酌以上旅士】　公有命彻幂　则賔及诸公卿大夫皆降　西阶下北面东上再拜稽首公命小臣正辞　公答拜　大夫皆辟　升反位　士终旅于上如初【以上无算爵】无算乐【以上无算乐】宵则庶子执烛于阼阶上　司宫执烛于西阶上　甸人执大烛于庭阍人为烛于门外　賔醉北面坐取其荐脯以降
　　奏陔　賔所执脯以赐钟人于门内霤　遂出　卿大夫皆出　公不送　公入鷔【鷔鷔夏九夏之一也公在射宫之堂无入而言入故注疏以为由郊还国言之但据钟师疏凡奏夏歌于堂上堂下钟鼔应之恐非行道所可奏或公将入国于射宫奏之因即以入为辞注所谓公出而言入也然无可考存之以备叅　以上賔出礼终右第十三章礼成凡五节一旅卿大夫二旅士三彻幂皆无算爵也四无算乐五賔出礼终】









　　仪礼章句卷七
　　钦定四库全书
　　仪礼章句卷八
　　同知吴廷华撰
　　聘礼第八【诸侯使大夫问于诸侯曰聘经云小聘曰问故注谓大问曰聘也比年小聘三年大聘大聘使卿小聘使大夫礼有隆杀其节皆准诸此聘属賔礼当第九第八説非详士冠礼】
　　聘礼君与卿图事【图谋也谋聘事及可使者也聘事谋于治朝君南面卿大夫西面北上士东面北上】遂命使者【遂者因事之辞大聘使卿变卿言使者以所事名之重聘事也】使者再拜稽首辞【重其事】君不许　乃退【退者受命者必进也】既图事　戒上介亦如之【戒上介言既图事者明上介亦在所图中也如谓再拜以下】宰命司马戒众介【宰冡宰贰君事者也众介者士士属司马故命戒之夏官司士掌作士适四方使为介是也使尊故特言命众介卑故君不亲命也】众介皆逆命不辞【逆迎也逆命而受之不辞卑也】宰书币【币享币宰制国用故书之使具】命宰夫官具【宰夫宰之考官具众执事各备其所宜具也　以上命使具币】及期　夕币【期先行一日之夕也夕莫夕也夕币者夕而陈币】使者朝服【朝服而视之重聘事也朝服冠缁带素韠言使者其他可知】帅众介夕【众介兼上介言】管【舘同】人布幕于寝门外【舘人掌次舍帷幕者布幕以借币不敢防也寝门外寝门之左也】官陈币【官有司也不陈玉者重器不暴于外故行时授之】皮北首西上【皮马皆谓之币四皮执皮者以齿为上下】加其奉于左皮上【奉所奉以致命下文束帛纁是也左皮北首以西为左也】马则北面【言则者容用皮】奠币于其前【前者币在马北也】使者北面　众介立于其左东上【众介在使者之西上介近賔此在幕南便于视币也】卿大夫在幕东　西面北上　宰入　告具于君君朝服　出门左　南乡　史读书【史太史也书即宰所书太史掌礼书故使读之当北面】展币【展犹校録也展币者备具之官视之者载币之官也】宰执书【史读讫授书于宰】告备具于君【先曰具后曰备具事以次而详也】授使者【授书】使者受书　授上介　公揖入　官载其币【官有司从行者载载于车】舍于朝【公币不当入私家故舎于朝待旦而行】上介视载者【载者讣数入载上介执当以视之亦重其事賔先出上介视毕乃与众介俱出】所受书以行【以书入载随行者便于展币也　以上夕币】厥明【行日正旦】賔朝服【变使者言賔尊异之】释币于祢【释舍也舍而奠之父庙曰祢天子诸侯出告祖祢大夫告祢而已父在则告于父之祢也】有司筵几于室中【释奠礼轻亦设洗盥几筵如祭有司家臣也】祝先入【祝习于神故先之】主人从入【变使者言主人庙巾之常称也】主人在右【右祝之北】再拜　祝告【祢主东乡告者西乡告告行也】又再拜　释币制纁束【制广狭长短之法币长丈八尺广二尺二寸十卷曰束】奠于几下　出【出户少立示有俟于神】主人立于戸东　祝立于牖西　又入　取币降　卷币实于笲【此曰卷则前不卷矣】埋于西阶东【埋用器若藏之然西阶东曽子问所谓藏诸两阶间也】又释币于行【行道路之神大夫五祀行其一也常祀在冬出则释币礼杀也月令注云行在庙门外之西为軷壤厚二尺广五尺轮四尺北面设主于軷上奠于主案彼据防礼故以庙门言若常位当在大门之西】遂受命【受命于朝賔须介来往受命此云遂受命则介已释币俟于门矣】上介释币亦如之【众介可知以上释币】上介及众介俟于使者之门外【介不入门者不敢干释币之礼也】使者载旜【通帛曰旜旗属也孤卿建旒曰载者载于车上示所有事犹未张也】帅以受命于朝【帅帅介也待命于外门之外言朝者谓朝门非谓诸侯外门外之外朝也】君朝服南乡【朝服亦重其事言君则他可知】卿大夫西面北上　君使卿进使者【先于大门外君进之乃入受命在治朝与命使同】使者入　及众介随入　北面东上【东上上賔也】君揖使者进之【进之使近】上介立于其左【左賔西也】接闻命【接续也继賔闻之以备遗忘】贾【音价】人西面坐【贾当即玉府之属贾八人是也命圭重器典瑞掌之而取自贾人者以其知物价能辨玉之真伪也】啓椟　取圭【圭命圭公桓圭九寸侯信圭伯躬圭皆七寸子男则蒲璧谷璧皆五寸也聘则执以通信事毕则还之】垂缫【缫圭饰木版韦衣以借圭者曰借系圭于版使不堕者曰组垂其余以为饰曰缫垂缫者文屈缫者质贾人垂缫者示饰之全也】不起而授宰【授圭不起贱不为礼也宰贰君故代君授受】宰执圭　屈缫【屈缫者明主君诚信之心不尚饰也】自公左授使者【自公左賛币自左也】使者受圭同面【宰君左西面賔亦转而同面在宰之左】垂缫以受命【垂缫者示全而受且聘事尚文也上命出使之命则此正聘时所致之命也】既述命【述者循君之言重失悮也盖宰述君命以命之】同面授上介　上介受圭　屈缫【屈缫嫌于使也】出授贾人【贾人从行者受圭亦当垂缫以騐其饰文省尔】众介不从【出授非众介事故不从】受享【享献也既聘又享之】束帛加璧【享玉有加聘则圭璋特】受夫人之聘璋　享纁束帛加琮【璧圜象天故以享君琮方象地故以享夫人璋半圭夫人用之盖阳全隂半之义典瑞瑑圭璋璧琮以頫聘盖圻鄂瑑起皆八寸与玉瑞不同故用以享小行人六币璧以帛琮以锦此不用锦则彼天子礼也夕币时已加其拳于皮上此特因陈玉而连言之】皆如初【如初谓受圭以上受命】遂行舍于郊【舍止舍君言不宿于家故遂行舍者以临行有释币受命等节出国门有祖祭饮酒肆币之事约已终日故止宿也　注以舎为脱舍朝服未然】敛旜【未有事也　以上就道右第一章将聘之仪凡四节一命使具币二夕币三释币四受命五就道】若过邦【道所值之邦非所聘国也】至于竟使次介假道【不敢直径睦隣之礼也使次介者上介贰賔誓众也】束帛将命于
　　朝曰请帅【凡有言用束帛无庭实将犹致也帅犹道也不言假道者过客不谙当出何道无可措辞请道已所当由则所假之道在其中矣】奠币【不亲授受】下大夫取以入告【取取币】出许　遂受币【曰遂者币本为行礼非为求许今不以许道受币特以辞让不得命遂受之】饩之以其礼【赐人以牲生曰饩详下归壅饩以其礼者以其爵为等杀也】上賔太牢【言上尊之太牢牛羊豕注云上介亦太牢并以束帛致】积唯刍禾【积道路之积注云上賔禾十车刍二十车疏云上介无之】介皆有饩【注云羣介无帛牵羊焉】士帅【士彼邦道路之宫帅道之】没其竟【没尽也　以上假道】誓于其竟【次介假道时即止而誓戒之恐士众于所假道中暴掠犯礼也】賔南面【専威信也】上介西面【贰賔】众介北面东上【乡賔听誓也言众介以概其余】史读书【书誓书大吏掌执法亦在西】司马执防【同策　卿行旅从司马主军法故执防以示罚】立于其后【左史后者见书在而法随之　以上假道誓众】未入竟【竟所聘国之竟未入者及竟而未入】壹肄【习聘享之礼重失悮】为壝坛【壝以垂反一以癸反　封土曰坛起土为壝无成又无尺数象坛而已】画阶【亦象之而已】帷其北无宫【帷有所乡依也无宫者不画外垣礼所不及也】朝服【威仪繋于朝服故服之】无主【不立主尊也】无执也【玉重器不轻执也】介皆与【音预】北面西上【下介皆入门右北面西上此习聘也如下正聘所云】习享　士执庭实【士士介庭实必执之者皮有摄张之节也】习夫人之聘享亦如之　习公事【聘享】不习私事【私觌私面之事以上习仪】及竟【将入】张旜【张谓使人维之以缕示事在此国】誓【义同所过邦】乃谒闗人【谒告也古者竟上四面有闗周礼司闗每闗下士二人】闗人问从者几人【从才用反几居岂反　欲知聘问且当共委积之具闗人卑不敢斥言尊者故以从者为辞】以介对【聘义上公之使者七介侯伯之使者五介子男之使者三介几从者亦有定数也介尊于羣从故以为对】君使士请事【君得闗人告使士迎劳之小行人诸侯入王则郊劳是也仍请事者慎也】遂以入竟【因道之　以上竟上诸杂仪】入竟　敛旜【去国尚逺未有事】乃展【展币】布幕【亦管人】賔朝服立于幕东西面【异于夕币之位】介皆北面东上　贾人北面坐拭圭【贾人北面以賔西面故也拭圭亦洁之】遂执展之【执而视之兴告在】上介北面视之【贾人在前进而视之告賔下仝】退复位　退圭【圭尊不陈之】陈皮北首西上【亦官陈之】又拭璧展之　会诸其币【所奉也古文曰陈币北首】加于左皮上　上介视之退【賔在而两言上介视之者尊卑之体然也】马则幕南北面　奠币于其前　展夫人之聘享亦如之　贾人告于上介【注贾人掌玉则告者聘璋也】上介告于賔【上介不视贬于君聘】有司展羣币以告【私觌及大夫之币有司载币者自展自告　以上入竟再展币】及郊【逺郊去国百里注云逺郊上公五十里侯伯三十里子男十里】又展如初　及馆【舍也谓逺郊馆遗人五十里有市市有候馆】展币于贾人之馆如初【环人讶士皆当见賔于馆又或主君加礼有逺郊之劳并须受于馆故就贾人之馆展之便疾也且见賔从不一馆矣此三展　以上入竟三展币】賔至于近郊【近郊半逺郊】张旜【近国将有事】君使下大夫请行反【知其来聘矣又请行者或兼聘他国须先往也先士后大夫后卿礼之序也】君使卿朝服【此言朝服见请者之不然】用束帛劳【止舍门外使弥尊礼弥备也】上介出请【出门西北面亦朝服】入告【北面】賔礼辞【传命一辞而许】迎于舍门之外【賔介皆朝服】再拜【重拜君命之辱】劳者不答拜【为君使不敢当其礼】賔揖先入【道之介随入】受于舍门内【司仪职曰诸公之臣相为国客郊劳三辞拜辱三让登听命又曰凡侯伯子男之臣其仪亦如之此乃云礼辞又云受于舎门内与彼经不同岂舎无堂故止受于庭与】劳者奉币入东面致命【对賔西面】賔北面听命【北面听命者若君在然】还少退【众降拜】再拜稽首　受币　劳者出【止舎门外不拜送欲傧之】授老币【老家臣之长】出迎劳者【傧之受命后不即傧者不敢以臣事乱君命】劳者礼辞　賔揖先入　劳者从之　乗【去声】皮设【傧者在庭此设于门内也张摄之节详下经物四曰乗皮注云麋鹿皮】賔用束锦傧劳者【言傧者賔在馆如家以来者为賔也上有乗皮而第言锦锦者賔礼皮则君礼也】劳者再拜稽首受賔再拜稽首送币【受送拜皆北面】劳者揖皮出【东面揖执皮者若亲受之从者讶受皮】乃退　賔送再拜【以上近郊请劳】夫人使下大夫劳以二竹簠方【簠或作簋簠外圆内方此如簠而方则外亦方若作簋则内亦方也使下大夫降于君】被【表也】纁里　有盖其实枣蒸栗择【选择】兼执之以进【兼两也右手执枣左手执栗】賔受
　　枣【劳者先以右手授枣】大夫二手授栗【右手授枣讫即两手共授栗受授不游手慎也】賔之受如初礼【卿劳】傧之如初　下大夫劳者遂以賔入【入国注云賔不拜送　右第二章在道之仪凡七节一假道二誓众三习仪四竟上诸杂仪五入竟三展币六近郊请劳七夫人劳】至于朝【外门之外】主人曰不腆先君之祧既拚以俟矣【拚方问反　主人者公也摈出请入告出释此辞言至即受之不敢久稽賔也腆善也拚谓洒扫迁主曰祧主诸侯迁主藏于始祖庙太庙尊不敢斥言故以祧为辞非始祖庙可名祧也俟俟賔】賔曰俟间【入庙必斋戒沐浴且不欲奄卒主人也　以上至朝】大夫帅至于馆　卿致馆【致所以安之】賔迎再拜　卿致命【以束帛致亦东面】賔再拜稽首　卿退　賔送再拜【卿不俟设飱者非其职也　案司仪诸公之臣相为国客郊劳者有傧致馆如初仪则亦有傧矣此经不言傧故彼注以为无傧然与彼如初之义不合】宰夫朝服设飱【食不备礼曰飱宰夫掌牢礼飱牵故设之公馆设于堂私馆设于庙朝服尊賔也不言致命文省】饪一牢【饪孰者】在西【新至尚孰也】鼎九【正鼎也鼎实如饔饩陈设亦如之】羞鼎三【陪鼎也三者膷臐膮】腥一牢　在东　鼎七【此庭中之馔也】堂上之馔八【注八豆八簋六铏两簠八壶】西夹六【西夹室在西堂之后西房之西在西夹者庙中尊西也东无之杀于饔饩六者注云六豆六簋四铏两簠六壶曰八曰六以豆为主也】门外米禾皆二【一作一】十车【皆视死牢牢十车米陈门东禾陈门西】薪刍倍禾【各四十车】上介饪一牢在西　鼎七　差鼎三　堂上之馔六【言堂则西夹无】门外米禾皆十车　薪刍倍禾　众介皆少牢【亦饪在西鼎五羊豕肠胃鱼腊堂上之馔四豆四簋两铏四壶无簠　以上致舘设飱右第三章初至仪凡三节一至朝二致舘三设飱】厥明讶賔于舘【迓以君命迎賔也记云卿大夫讶大夫士讶士皆有讶】賔皮弁聘【皮弁示敬】至于朝　賔入于次【次在大门外之西以帷为之入以待事也介亦在焉】乃陈币【有司陈于庙门外其节与展币同】卿为上摈【摈主国之君所使出接賔传命者聘仪介绍而传命君子于其所敬不敢质敬之至也公国五人侯伯四人子男三人多寡视主君此三人者以子男为率也】大夫为承摈　士为绍摈【承绍皆继也谓相继也】摈者出请事【既知其所为来之事复请之者賔当与主君为礼恐其谦不敢斥尊者故问以啓之案旅摈传辞之礼公在大门内南面上摈在公南承摈绍摈以次而南俱西面绍摈负枨賔大门外北面介在賔北次介末介以次而北东面賔主相去五十步次介负枨与绍摈对公命请事则上摈传之承摈承摈传之绍摈绍摈传之末介末介传之次介次介传之上介以达于賔賔对亦如之　案大行人注主旅摈不传辞说此注因谓上摈揖賔使前对语乃告于公愚谓摈以賔语告公独非传辞乎且不传辞何必旅摈】公皮弁　迎賔于大门内【公不出大门降于待其君】大夫纳賔【延之进此上摈也曰大夫者卿亦大夫注云賔主皆裼】賔入门左【賔在西入门以西为左賔位也玉藻曰公事自闑西介随入俱北面鴈行】公再拜【东面拜邻国之辱命也】賔【本作客依石经改】辟不答拜【不敢当其礼】公揖入【揖入揖賔入庙也賔位门西庙在外门内之东公位在东揖賔使东并行至庙賔少退】每门每曲揖【诸侯三门臯应路臯为大门庙在应门外之东朱子曰入门曲而东东有閤门又曲而北有都宫门乃至祖庙门所谓每门每曲也　案疏云诸侯五庙太祖庙居中二昭居东二穆居西庙皆别门两边有墙中央通门由西至祖庙隔墙三门亦三是以每门皆有曲其制未闻】及庙门　公揖入【先入道之摈皆随入】立于中庭【公待賔于此】賔立接西塾【待事也西塾门外西堂接近也东面介以次立】几筵既设【聘在庙故设以依神设者司宫也注云在扆前蒲筵缋纯右雕几】摈者出请命【请賔行正聘礼尔曰请命尊之】贾人东面坐啓椟取圭【卿陈币时俟于此至是啓之】垂缫　不起而授上介【不竟授賔尊卑之节】上介不袭【受圭不袭嫌于賔】执圭屈缫　授賔【授受皆同面】賔袭【裼者袒外服见裼衣尚文饰也袭则掩之】执圭【执圭礼盛而又尽饰则诚敬掩矣故执玉袭玉藻所谓充美也缫亦屈】摈者入告【请命将入賔已执圭故以告公也】出辞玉【圭重贽故以公命辞亦礼辞也】纳賔　賔入门左　介皆入门左　北面西上【介止于此以待事不升】三揖【时公迎于门内霤賔入门而西公将曲而东皆揖当阶皆曲而北又揖当碑又揖】至于阶三让【让升】公升二等【先賔升二等阶亦以道之】賔升　西楹西东面【与主君相乡致君命也】摈者退中庭【公亲受命不用摈也于此言退则向随公升矣中庭近堂】賔致命【其君之命】公左还北乡【左手向外回身北面乃拜命也北面者尊之】摈者进【释拜贶之辞于賔且相公拜不言升则在阼阶下之西也】公当楣再拜【左还将拜当摈者进而遂拜也此言当楣则立时可知】賔三退负序【三者不一之辞不辟者以将进授圭也】公侧【独也无赞尊其事也】袭【将受玉故以充美为敬如賔服注袭于隠序坫之间可也】受玉于中堂与东楹之间【中堂东西当两楹之中曰与东楹之间盖中堂之东东楹之西二者之间也疏云两楹之间賔主共之今更侵东半间盖賔急于趋事故越堂之中而近公】摈者退　负东塾而立【内东塾也无事逺于中庭】賔降　介逆出【賔将出迎之下賔出则俱出矣】賔出【聘事毕】公侧授【本作受】宰玉【宰在堂下之位至于升受于序端亦无賛授宰者宰之属受藏之府也】裼【免上衣见裼衣见美也此言裼则迎賔时可知】降立【中庭待事以上聘】摈者出请【请者不必賔事之有无】賔裼【此言裼则至朝时可知】奉束帛加璧　享　摈者入告　出许【许受之】庭实　皮则摄之【皮虎豹之皮云则者容用马摄之者右手并执前两足左手并执后两足下记云庭实随入左先】毛在内【两足相乡得并毛在内不欲豫见其文也】内摄之【两手相向】入设也【设者有司亦参分庭一在南如昏礼】賔入门左　揖让如初　升致命　张皮【释外足并内足之内见文也】公再拜　受币【賔不言拜送文畧】士受皮者自后右客【士有司由客后居其左客右者北面以东为右也既受客遂出】賔出【享毕】当之【当对也】坐摄之【賔出时士受皮者在庭故对賔摄之如受于賔】公侧授【本作受】宰币【公言受币则皮不亲授也】皮如入【内摄】右首而东【执禽左首此右首变于生　以上享】聘于夫人　用璋　享用琮　如初礼【如者公立中庭以下此公代受之】若有言则以束帛【下记详之】如享礼【有言节同享礼无玉及庭实】摈者出请事【事之毕否】賔告事毕【聘享公事毕也　以上聘享夫人及有言】賔奉束锦以请觌【不用羔者摰为初见礼此聘时已见公故觌不用摰用锦者如聘后有享以达外臣之意也不束帛嫌如正享也】摈者入告　出辞【容醴賔后行之】请醴賔　賔礼辞听命【许之】摈者入告　宰夫彻几改筵【更布之】公出【出庙门】迎賔以入【迎之于大门内下所谓如初也又迎者更端以示敬也　疏谓上公礼故不出此私礼故出恐主君惟为敌国之君出外门也】揖让如初公升【今文无升】侧受几于序端【东序】宰夫内拂几三【向尊者皆内拂】
　　奉两端以进【奉几两端以公将中摄之也】公东南乡外拂几三卒【宰夫自东南来故相乡受几遂外拂之以賔在西也】振袂【右袂拂几又振以去尘也】中摄之【受时已然】进【西进】西乡　摈者告【以公授几告于賔】賔进【自阶上进】迓受几于筵前【迓迎也东乡迎受之执两端】东面俟【不设而俟将辟拜】公壹拜送　賔以几辟　北面设几【左几】不降【臣礼拜于下此不降外臣之礼又别也　注云主人礼未成故不降未然】阶上答再拜稽首【进设几乃退而拜也】宰夫实觯以醴【下记礼尊于东厢瓦太一有丰凡醴不自酌故士冠礼云賛者侧酌醴　注云君尊不自酌未然】加柶于觯　面枋【士冠礼讶受故赞面叶此侧受同面故面枋】公侧受醴【侧旁也公西面宰夫东来从公侧授受】賔不降壹拜【壹拜义未详注云醴质以少为贵】进【白阶上进】筵前受醴　复位【阶上】公拜送醴　宰夫荐边豆脯醢　賔升筵　摈者退负东塾【相拜在堂此退者以庭实将设当降而相币也负东塾者以马将入中庭也】賔祭脯醢　以柶祭醴三　庭实设【乗马也在庭设之享以皮故不复用皮此侑币也】降筵北面【降西阶上】以柶兼诸觯【柶朱建兼并于轨觯之手以将啐也】尚【同上】擸【擸叶也叶在上则执柄也】坐啐醴　公用束帛【庭实以束帛致也宰执之自东来公未受立而俟】建柶　北面奠于荐东　摈者进相币【阶前】賔降辞币【不敢当賔礼】公降一等辞【辞降也两辞皆摈者传之】栗阶升【栗阶连步趋君命尚疾也】听命【听者从也】降拜【将拜受】公辞【命摈者辞降拜辞亦降一等】升再拜稽首　受币当东楹北面【臣礼也公先升受币于宰俟賔受之当楹西面】退东面俟【退将降因公拜转东逡巡若有所俟】公壹拜　賔降也公再拜【公方拜即降者不敢当君之盛礼也】賔轨左马以出【示亲受也左奉币右牵之左者北面以西为左也余二马主人牵者牵而从之】上介受賔币【束帛】从者讶受马【从者士介故与上介分受之　以上醴賔】賔觌　奉束锦【别于帛】总乗马【总八辔牵之亲之敬也】二人赞【有司居马间扣马】入门右【私事自闑右】北面奠币　再拜稽首【臣礼也奠币于地授马于賛者乃拜也】摈者辞【辞其以臣礼见】賔出【事毕】摈者坐取币出　有司二人牵马以从【主人有司也初受马于賛此并出将还之】出门【门东】西面于东塾南　摈者请受　賔礼辞　听命【从之賔受币賛者受马】牵马右之【右手牵之使马在右】入设【賔礼庭实先设】賔奉币入门左　介皆入门左西上【介从入客礼也】公揖让如初升　公北面再拜【前以公事入故不为賔拜此乃为賔拜辱也】賔三退反还负序【反还者自东面反而西及序又还而负序东面也】振币【絜之敬也】进　授　当东楹北面【公东面受之文畧也】士受马者自前还牵者后适其右受【自由也自前还后者谓士自南来北至牵者之前又自北还南从其左至牵者之后故曰还适其右受者牵者右手牵马马在其右故从其后之右受之不受于前之右者恐惊马也】牵马者自前西乃出【受者尚在其后之右故自前牵者西上三马在其东故自前之西出也出出庙门】賔降阶东拜送【西阶下之东乡主君也】君辞【以方受币在手故未降】拜也　君降一等辞【一辞而賔犹拜故降等再辞于賔有加礼也】摈者曰寡君从子【谓方从之辞降】虽将拜起也【谓起而升阶仪礼辞多脱阙士冠及相见礼外此其仅存者】栗阶升公西乡　賔阶上再拜稽首　公少退【主人礼】賔降出公侧授【本作受】宰币　马出【以上賔觌】公降立【阼阶】摈者出请上介奉束锦　士介四人皆奉玉锦束【无皮玉字疑衍注云玉锦锦文纎辱者】请觐　摈者入告　出许　上介奉币　俪皮二人赞【皮麋鹿皮用皮变于賔赞执之不言士介其无皮与】皆入门右东上【皆皆上介及士介也】奠币皆再拜稽首【亦臣礼】摈者辞介逆出【后者先出】摈者执上币【上上介】士执众币【众众介】有司二人举皮从其币【上币】出请受【将请犹未请也】委皮南面【摈者既出有司乃委皮南面立】执币者西面北上【币不委】摈者请受【请于上介及众介也】介礼辞听命【上介许之士介则终不许也】皆进　讶受其币　上介奉币　皮先　入【古文重入】门左奠皮【奠之仍不敢授也介随入】公再拜【拜于中庭介卑于賔】介振币【上介】自皮西进【自西进东当公乃东进授之】北面授币　退复位【聘时入门之位】再拜稽首送币　介出　宰自公左受币【不侧受礼杀】有司二人坐举皮以东　摈者又纳士介【出道之入】士介入门右奠币再拜稽首【初奠时虽随上介听命然分又卑于上介终不敢以客礼见也】摈者辞介逆出　摈者执上币【上谓士介之尊者】以出【不言余币未出也】礼
　　请受【初既总请矣此又请曰礼者谓执当受之礼以请也案注云一请受而听之非】賔固辞【曰賔者士介亦賔也初随上介礼辞此终辞不受故曰固注云賔代辞固衍文】公答再拜【此拜受也曰答者介先拜送也士已出遥答之】摈者出【摈者初以賔辞入告此又出也门中尔而曰出则阙外也】立于中门以相拜【介在外公在内故于其间相之尚执币】士介皆辟　士三人东上坐取币立【士主国之士取币将授宰夫立者俟摈者以上币来】摈者进【北进】宰夫受币于中庭以东【宰夫受于摈及士士介又卑也】执币者序从之【初受于摈余三人以次来一一受之　以上介觌】摈者出请　賔告事毕　摈者入告　公出送賔【出庙门送之】及大门内公问君【向方行礼礼毕送賔尚须揖让故及初迎处乃问之所谓君无恙也】賔对　公再拜【庆之賔亦辟】公问大夫　賔对　公劳賔【道路勤劳】賔再拜稽首　公答拜公劳介　介皆再拜稽首　公答拜　賔出　公再拜送　賔不顾　賔请有事于大夫【告于摈使请之不言问嫌与小聘同也不言卿卿亦大夫也】公礼辞许【以上送賔右第四章正聘仪凡七节一聘二享三聘享夫人及有言四礼賔五賔觌六介觌七送賔】賔即馆　卿大夫劳賔　賔不见【公事未毕也上介释辞辞之】大夫奠鴈再拜【不言卿奠羔可知　注谓卿亦奠鴈恐非】上介受劳上介亦如之　君使卿韦弁归【今文或为馈】饔饩五牢
　　【韦弁兵服不应用于此礼书曰即皮弁也或然杀曰饔兼饪与腥言饔盛而饩杀也五者饔三牢饩二牢此賔之牢也】上介请事　賔朝服礼辞【朝服临馔皮弁拜命礼之差也　注谓朝服以示不受愚谓礼辞一辞非不受也何必以朝服示之】有司入陈【有司膳夫之属陈之重其事】饔饪一牢　鼎九　设于西阶前【賔升之处当少西】陪鼎当内
　　廉【鼎三内廉两阶间近西堂廉也在阶前之南与正鼎对陈二列当之以辟堂涂不统于正鼎】东面北上【牛鼎】上当碑南陈【碑以丽牲及识日景以石为之设于中庭上当碑则十二鼎俱在中庭之南】牛　羊　豕　鱼【下言鲜则此薧也】腊【田兽之肉析而干之】肠胃同鼎【牛羊肠胃皆出于腹故同鼎】肤【燖者有肤豕肉下于肠胃者彼出自牛羊也】鲜鱼　鲜腊【析而末干】设扄　鼏　膷【音香　牛臛也肉羮无菜曰臛】臐【许云反羊臛也】　膮【许尧反　豕臛也三者陪鼎之实】盖陪牛羊豕　腥二牢　鼎二七【牢各七】无鲜鱼鲜腊　设于阼阶前　西面　南陈如饪鼎二列　堂上八豆　设于户西【室户西则中堂也】西陈　皆二以竝　东上　韭菹【凡菹切之四寸柔之以醯而成醯人七菹韭其一也】其南醓醢【注云醓肉汁也又云肉醤凡臡醢皆用肉此名醓者诗大雅疏以肉汁独多故名此醢人七醢之一也】屈【案疏云屈谓韭菹南醓醢西昌本昌本西麋臡麋臡西菁菹菁菹北鹿臡鹿臡东葵菹葵菹东蜗醢此本公食大夫注言之按醢人朝事之豆韭菹醓醢昌本麋臡菁菹鹿臡茆菹麋臡此经所载二豆既与醢人合则八豆即朝事之豆是则所谓饔尔不应舍茆菹麋臡而易以馈食之葵菹蜗醢也又醢人菹醢两两相对彼注以为气味相成今韭菹而下醓醢屈而南菁菹而下鹿臡又屈而北且醓醢至菁菹则自东而西鹿臡而下又屈之自西而东是所谓屈也至菹醢互陈不相比属则屈而又错矣】八簋继之【继而西下同】黍其南稷【黍稷各四南北为列】错【此亦东上错者黍与稷交互而西也】六铏继之【又西铏羮器以金为之似鼎可芼有菜曰羮】牛以西羊豕　豕南牛　以东羊豕【自东而西又屈而南而东与八豆同】两簠继之　粱在北【稻在南簠不继簋者稻粱加也】八壶【壶受一石玉藻曰酒清白八者清白各四也】设于西序　北上　二以并南陈【上白也酒不统于豆酳也】西夹六豆　设于西墉下　北上韭菹其东醓醢屈【同上特无茆菹麋臡易南北为东西尔屈者韭菹东醓醢又东昌本】
　　【南麋臡麋臡西菁菹菁菹南麋臡】六簋继之【继而南下同】黍其东稷错　四铏继之　牛以南羊　羊东豕　豕以北牛　两簠继之　粱在西　皆二以并　南陈　六壶　西上　二以并东陈　馔于东方亦如之【东夹】西北上【设于东墉下西西陈也】壶东上西陈　醯醢百罋【醯醢也罋以瓦】夹碑【在鼎之中】十以为列【东西各五列】醯在东【醯谷阳也醢肉隂也】饩二牢【生牢】陈于门西【门内】北面东上　牛以西羊豕【牛羊手牵之豕束之寝右】豕西牛羊豕　米百筥【筥竹器圆此米之精凿者与门外米不同】筥半斛【十斗曰斛】设于中庭【中庭有罋夹碑此在碑南】十以为列　北上【毎列一色无上下曰北上则上黍横陈之】黍粱稻皆二行　稷四行　门外米三十车【死牢三也】车秉有【同又】五防【音速　十六斗曰防十防曰秉秉又五防则二十四斛也】设于门东【车北辀下同】为三列【列十车】东陈【自门而东东西为列】禾三十车　车三秅【丁故反又疾加反　四百秉为秅三之则千二百秉秉把也与上秉字别】设于门西西陈【亦三列】薪刍倍禾【各六十车】賔皮弁　迎大夫于外门外再拜【大夫卿也再拜拜主君命也】大夫不答拜　揖入【俱入】及庙门【曰庙则私馆也】賔揖入　大夫奉束帛【执以致命】入三揖　皆行【皆并也】至于阶让【古文曰三让】大夫先升一等【奉命而来賔不先道】賔从　升堂　北面听命【阼阶上】大夫东面致命　賔降阶西　再拜稽首　拜饩亦如之【同命殊拜重君之赐也此疑在升成拜之后】大夫辞　升成拜　受币堂中西北面【受于堂中曰西者大夫在西賔至堂中又少西急趋君命也北面受则南面授重君命也】大夫降出　賔降　授老币【以上致命】出迎大夫　大天礼辞许　入揖让如初　賔升一等【賔礼道之】大夫从　升堂【皆拜】庭实设　马乗　賔降堂　受老束锦【致币】大夫止【不从降使之余尊也】賔奉币西面　大夫东面　賔致币【不言命非君命也】大夫对【曰对则致币有辞也】北面当楣再拜稽首【尊賔】受币于楹间南面【受者南面则致者北面尊太夫奉命来也】退东面俟　賔再拜稽首送币【亦北面】大夫降　执左马以出　賔送于外门外再拜明日賔拜于朝【掌讶道之大门外】拜饔与饩【亦殊拜】皆再拜稽
　　首【亦皮弁服　以上归賔饔饩】上介饔饩三牢【賔介异舘】饪一牢在西鼎七　羞鼎三　腥一牢在东　鼎七　堂上之馔六【賔西夹之数】西夹亦如之　筥及罋如上賔　饩一牢　门外米禾视死牢　牢十车【各二十车】薪刍倍禾　凡其实与陈如上賔　下大夫韦弁用束帛致之【下大夫礼杀于賔】上介韦弁以受　如賔礼【皮弁出迎以下】傧之两马束锦　士介四人　皆饩太牢【无饔】米百筥　设于门外【牢米不八门畧之】宰夫朝服牵牛以致之【无币】士介朝服北面再拜稽首　受无傧【明日上介及士介亦各服受之之服从賔拜于朝以上归介饔饩右第五章归饔饩凡二节一賔二介】賔朝服问卿　卿受于祖庙【卿三庙祖庙太祖庙也受问于庙亦以重其事】下大夫摈【无士摈者急见之】摈者出请事　大夫朝服迎于外门外　再拜【拜君命之辱】賔不答拜揖　大夫先入【俱揖】每门每曲揖【说见上】及庙门　大夫揖入【不几筵辟君】摈者请命庭实设四皮　賔奉束帛入　三揖　皆行　至于阶让【古文曰三让】賔升一等　大夫从　升堂　北面听命賔东面致命【君命也】大夫降阶西【阼皆】再拜稽首　賔辞升成拜　受币堂中西北面【堂中之西】賔降出　大夫降授老币　无傧【以上问卿】摈者出请事　賔面【见也不言觌辟君礼】如觌币　賔奉币　庭实从【不先设辟君】入门右【虽敌也犹谦若降等】大夫辞　賔遂左　庭实设　揖让如初　大夫升一等【道之】賔从之　大夫西面　賔称面【称举也举愿见之辞】大夫对北面当楣再拜　受币于楹间南面　退西面立　賔当楣再拜送币　降出　大夫降　授老币【以上賔面】摈者出请事　上介特面　币如觌　介奉币【上介不致命奉币而已】皮二人赞【俪皮】入门右　奠币再拜【本降等也】大夫辞【命摈辞】摈者反币　庭实设　介奉币入　大夫揖让如初　介升　大夫再拜　受　介降拜　大夫降辞　介升再拜送币　摈者出请　众介面　如觌币　入门右奠币皆再拜　大夫辞　介逆出　摈者执上币出礼请受　賔辞【士介尤卑故终不敢以賔礼见与觌君同】大夫答再拜　摈者执上币　立于门中以相拜　士介皆辟　老授摈者币于中庭【上币】士三人坐取羣币以从之【以上介面】摈者出请事　賔出　大夫送于外门外再拜　賔不顾　摈者退　大夫拜辱【以上介面】下大夫尝使至者币及之【亦问且觌曰及之则賔不亲问上介问之而已】上介朝服三介问下大夫【下经小聘曰问其礼如为介三介盖下大夫聘为且介问则为賔故减一介而用三介此问大夫遂因之所谓三介即賔之士介也】下大夫如卿受币之礼　其面如賔面于卿之礼　大夫若不见【有故】君使大夫各以其爵为之受【賔以君命问大夫故主君应之如此各以其爵称也】如主人受币礼　不拜【代受故礼杀也以上问下大夫右第六章问大夫凡四节一问卿二賔面三介面四问下大夫】夕夫人使下大夫韦弁归【今文作馈下并同】礼【夕问大夫之夕此周官所谓致饮于賔客之礼也无牢礼又与君异日下君也】堂上笾豆六【笾豆各六实未详其天官加羞所用与屈陈之】设于户东【以上皆辟君馔位下君也】西上　二以并　东陈　壶【注云六壶视豆也】设于东序北上　二以并　南陈　醙黍清【说文曹作集韵防古作□又籀文糟作□是防糟通也内则稻黍粱三醴各有清糟此言黍则黍醴也不言醴者醴即清糟之总名也此应六壶清糟皆二壶则止四壶矣据周官后夫人致饮皆有医酏内则三醴之下又云或以酏为醴黍酏注谓酿粥为醴则清糟之外又有黍粥别为二壶故六壶与无医杀也案注以醙为白酒谓稻黍粱皆有清白三酒六壶窃谓此致饮恐不可以酒言之又经明言黍似不当兼言稻粱也】皆两壶　大夫以束帛致之　賔如受饔之礼　傧之乗马束锦　上介四豆四笾四壶【无酏】受之如賔礼【不及士介】傧之两马束锦　明日賔拜礼于朝【介从之　以上夫人馈礼】大夫饩賔太牢　米八筐【竹器方曰筐下记凡饩大夫黍粱稷筐五斛注黍粱各二筐稷四筐二以并南陈其陈设未详　注云在门外牲陈于后存参】賔迎再拜　老牵牛以致之　賔再拜稽首　受老退　賔再拜送　上介亦如之　众介皆少牢
　　米六筐【未详或黍粱稷各二筐也注云无粱存参】皆士牵羊以致之【以上大夫致饩】公于賔壹食【音嗣】再飨【待賔及养老之礼三曰飨曰食曰燕仪礼燕礼公食大夫礼其存者飨礼独亡王制疏崔氏云飨体荐而不食爵盈而不饮依尊卑为献取数毕其大畧而已据公食大夫礼设洗如飨则三者仪节大槩相似而少异也据掌客天子于子男一飨一食此视天子之待子男者又有加矣据周官皆先飨此在食后注谓互相先后存参】燕与羞俶献无常数【羞禽羞谓鹑鷃之属内则详之俶始也谓四时新物无常数由恩意也聘义谓之时赐】賔介皆明日拜于朝【食飨賔介为介从与食飨故从拜于朝】上介壹食壹飨【又特食飨之尊上介也壹飨杀也】若不亲食【公有疾及他故不能亲也】使大夫各以其爵朝服　致之以侑币【侑食之币上礼賔束帛乗马其准也】如致饔　无傧　致飨以酬币【酬賔劝酒之币飨有酬故别曰酬其实即侑币也】亦如之【以上主君飨食等仪】大夫于賔壹飨壹食【賔问觌如其君故飨食亦如其君而少杀】上介若食若飨【二者用其一又杀也】若不亲飨　则公作大夫致之以酬币【受与致皆曰公见其非私交也】致食以侑币【以上大夫食飨　右第七章聘后馈飨诸礼凡四节一夫人归礼二大夫致饩三主君食飨等礼四大夫食飨】君使卿皮弁还玉于馆【玉聘圭也重器故不受卿皮弁亦以重其事】賔皮弁袭　迎于外门外不拜【将去礼杀也】帅【古文作率】大夫以入【帅道之】大夫升自西阶钩楹【执重器且将南面故由楹内也】賔自碑内听命【听命于下敬也】升自西阶【与主人礼别】自左南面【南面以东为左】受圭【并受慎也】退负右房而立【南面以西为右受玉退立示郑重也大夫降矣】大夫降中庭【言中庭者为賔降节也】賔降自碑内东面【不送大夫以事未毕且须授玉也】授上介于阼阶东【上介位也此授玉后即授贾人藏之儥矣】上介出请【请而入告】賔迎大夫还璋如初入【初谓还圭以上还玉】　賔裼迎大夫贿用束纺【贿与人财也纺纺丝为之以遗聘君为加币】礼玉【礼礼聘君所以报享也玉】
　　【用璧琮亦如享】束帛　乗皮　皆如还玉礼　大夫出　賔送不拜【以上报享】公馆賔【賔行之先一日亲存送之以賔将去致殷勤且谢聘君之意也公朝服】賔辟【不敢当主人之见已敬也不见而曰辟者君至门外而不见若辟者然】上介听命【亦出外车前听之】聘享　夫人之聘享　问大夫　送賔　公皆再拜【送賔时惟问大夫不言拜余俱见上此总结之　此错简当在正礼毕賔不顾之后】公退賔从请命于朝【此拜主君之舘已也曰请命不敢斥尊者之意】公辞【辞其拜】賔退【以上賔舘】賔三拜乗禽于朝讶听之【行之正旦总拜之乗禽乗行羣处之禽与乗皮之乗别据掌客君言乗禽上介言禽献则乗禽即禽献也细物必拜重君赐也　以上拜礼】遂行舍于郊　公使卿赠如觌币【赠賔】受于舎门外【不入门又无傧礼杀也】如受劳礼　无傧　使下大夫赠上介亦如之　使士赠众介如其觌币　大夫亲赠如其面币【大夫赠賔】无傧赠上介亦如之　使人赠众介如其面币　士送至
　　于竟【以上赠送右第八章将行之礼凡四节一还玉二报享三舘賔四赠送】使者归　及郊【未入竟】请反命【在外有日请而后反臣礼然也】朝服载旜【将入竟朝服为将禳也】禳乃入【此入竟也禳祭名盖禳之以郤灾咎也行道日久恐罹不祥故为此祭】乃入【入国也】陈币于朝【报赠诸币也亦布幕如夕币】西上　上賔之公币私币皆陈【公币君之币私币卿大夫之币賔尊故皆陈之】上介公币陈　他介皆否【士介也介卑以次渐畧其所受币亦载以造朝但不陈不告尔】束帛各加其庭实皮左【庭实马及皮也各加者各随其庭实而加于其上也皮左则马右与夕币微别注谓不加于皮上也】公南乡【亦宰告公出朝服南乡】卿进使者　使者执圭　垂缫北面【如受时执圭必袭　疏以为裼悮】上介执璋　屈缫【亦不敢同于賔】立于其左　反命　曰以君命聘于某君【某国名】某君受币于某宫　某君再拜　以享某君　某君再拜【明不辱命】宰自公左受玉【亦同面】受上介璋　致命亦如之【致命反命也夫人之聘亦賔事而上介为之致者明賔介并命且见君与夫人之别也注致命曰以君命聘于某君夫人某君再拜以享于某君夫人某君再拜】执贿币以告　曰某君使某子贿【某子贿者姓也此賔告】授宰礼玉亦如之【注告曰某君使某子礼宰受之】执礼币【主君郊劳初礼賔之币也言则】
　　【执此以实之】以尽言赐礼【由劳至赠之币不胜轨轨初币而以次数之即始以槩终也】公曰然【诺之】而不善乎【而汝也呼而善之】授上介币【将拜故授之】再拜稽首【拜公之嘉命也】公答再拜　私币不告【陈之可也告则渎矣】君劳之再拜稽首　君答再拜　若有献【下记云既觌賔若私献奉献将命盖珍异之物在觌币之外时彼君亦有私献报賔賔归乃献之已君亦无私交之义也】则曰某君之赐也【特赐也故别言之】君其以赐乎【不必当君所须故以别赐臣下言之】上介徒以公赐告【徒空也谓不执畧于賔也上介之币如饔饩之束帛之类】如上賔之礼　君劳之　再拜稽首　君答拜　劳士介亦如之【士介不告赐君即劳之畧也】君使宰赐使者币　使者再拜稽首【诸礼币本彼国赐賔之物故仍赐之陈者臣之礼赐者君之恵也】赐介【曰介则不特上介矣士介不陈不告亦言赐者报币有数也】介皆再拜稽首　乃退【俱退】介皆送至于使者之门【贵有终也】乃退　揖【揖别】使者拜其辱【辱为介也以上反命】　释币于门【祀门设主于门左枢出言行入言门者反其居也】乃至于祢　筵几于室　荐脯醢【行释币归释奠畧出而谨入也】觞酒陈【此主人一献也曰陈者畧其礼】席于阼【酢主人不于室者异于正祭】荐脯醢【酢礼成】三献【室老亚献士三献】一人举爵【将献从者也不用觯亦异于祭】献从者【从者家臣从行者也主人所以举爵献之劳之也】行酬【以次相酬至于徧】乃出　上介至亦如之【以上归视之礼右第九章归国之礼凡二节一反命二祀典】聘遭防【主国君死也】入竟则遂也【闗人未告则反否则遂入】不郊劳【子未君也】不筵几【致命委币于殡而已子不为之主也不筵几者初防不忍异于生故象生时所设不别设几筵也不受于太庙者子未入庙无主也】不礼賔【防故有礼】主人毕归礼【如飱饔饩飨食燕之属朝夕之资不可废也】賔惟饔饩之受【亦受飱省文也受之以资朝夕而已飨食燕则不受也】不贿　不礼玉　不赠【并以防杀】遭夫人世子之防　君不受【不以凶即吉也】使大夫受于庙【大夫卿也】其他如遭君防　遭防【即上三者之防】将命于大夫【摈者】主人长衣练冠以受【大夫摄主人也长衣与深衣同制惟袖长素纯为异练冠小祥之冠也大夫为君斩衰夫人世子齐衰比去衰易冠不以纯凶接纯吉也此盖以补上文所不及　以上遭往国防】聘君若薨于后【遣使后薨】入竟则遂【未入则反奔】赴者未至【赴告也使者已得告其赴主君者尚未至也】则哭于巷【馆之巷门末为位故哭于此】衰于馆【不可以凶服出也其聘享之事吉服自若盖主国未得赴故不敢纯凶也】受礼【谓饔饩飱】不受飨食　赴者至则衰而出【案入竟则遂而嘉礼又不可以凶服临之此出当以自馆至朝言若入而行事则当长衣练冠与摄主同】惟稍受之【稍廪食也食不可废故受之】归　执圭　复命于殡【如君在堂】升自西阶　不升堂　子即位【哭位】不哭【有告事宜清静也】辩复命如聘【如君在之反命也惟无劳为异】子臣皆哭【臣亦在阼阶下西面哭位皆哭者痛君之不亲受也】与介入北乡哭【反命亦北乡此云入者行奔防礼进而近殡也新至故与朝夕哭位不同】出袒括发　【发详士防礼奔防哭尽哀祖发在内比出者臣位不在内】入门右即位踊【位哭位奔防云降东序即位西乡哭成踊彼子礼与此异也又奔防云袭绖于序东绞带反位此亦然但异共处所尔　以上遭聘君防】若有私防【父母之防】则哭于馆　衰而居【不敢以私防自闻于主国也衰者奔防云若未得行则成服而后行行聘享礼则使上介摄之不敢以凶服干君之嘉礼也　注云行礼皮弁存防】不飨食【亦受稍如前】归　使众介先【先君命也据比则入国亦使上介反命也　注云徐行与奔防不合又云反命乃归存叅】衰而从之【奔防日行百里父母之防见星而行见星而舍聘使则徐行也今使者从之则众介之行亦疾矣入国既不可以衰服见君又不可易服而往使上介率众介反命可也　以上私防经不言介之私防大槩亦准诸此】賔入竟而死遂也【入竟则聘事已闻于主君不可以一人而废邦交之命也】主人为之具而殡【主人主国之君具自始死至殡所当用　按疏云敛于棺而已按经明言殡则不止于敛矣】介摄其命【代为致命以介按闻命也】君吊　介为主人【介与賔并命于君纵有臣子姻亲不为主也】主人归礼币　必以用【防服所需介则如故】介受賔礼无辞也【受賔已之礼不辞者以反命当陈之也】不飨食【为防主故也受饔饩而已】归　介复命柩止于门外【外门之外】介卒复命【卒毕也】出　奉柩送之【终之】
　　君吊卒殡【视殡毕乃去】若大夫介卒亦如之　士介死　为之棺敛之【不言殡亦殡也】君不吊焉【士卑】若賔死　未将命【俟间之后】则既敛于棺　造于朝【体死者奉命之心也】介将命　若介死【士介】归复命　惟上介造于朝【士介卑不接闻命一人死余不反命可也】若介死虽士介　賔既复命往【已为之长又同事之义不忍恝也】卒殡乃归
　　【以上賔介死】小聘曰问　不享　有献　不及夫人　主人不筵几　不礼　面不升【觌也曰面畧之】不郊劳　其礼如为介三介【礼饔饩之属掌客凡诸侯卿大夫士为国客则如其介之礼谓从君为介之礼也此注以如介为聘之上介则与彼别矣　以上小聘右第十章言礼之变凡五节一主国之防二聘君之防三私防四賔介死五小聘】
　　记久无事则聘焉【注事谓盟防之属　案疏以此为周礼之殷聘据聘仪及王制并言比言小聘三年大聘又大行人凡诸侯之邦交嵗相问也殷相聘也世相朝也嵗间嵗也殷中也如元年聘三年问四年又聘六年又问四年之聘恰在两问之中故彼注以殷为中也但聘既有定期何论有事无事此语疑末世之事如大行人疏所引春秋左氏传鲁自襄二十年聘齐及昭九年孟僖子乃如齐殷聘盖相隔二十一年是则所谓久无事者非古制亦不得谓之中也】若有故　则卒聘束帛加书将命　百名以上书于策【名书文今谓之字防简也以竹为之一片谓之简编连谓之策服注左氏云古文篆书一简八字此百字以上故不曰简而曰防】不及百名书于方【方板也以木为之不编连不及百字则一板书尽也】主人使人与客读诸门外【主人主君也自读毕又读于门外者使其臣与容至治事之所议之也读者内史也　案注谓在内人稠不能审悉故不读于内未确】客将归　使大夫以其束帛反命于馆【为书报之亦以束帛加于书】明日君馆之【行之前二日报书明日即馆賔书问尚疾也】既受行【受命将行】出遂见宰问几月之资【古作赍　资行用也此使者未知所聘道路逺近故问抑行用之给否亦所当讣也　注谓君臣谋宻使者不知故问之窃谓经言君与卿图事使者卿也则知之审矣】使者既受行　日朝同位【同位他卿也日朝者别之且问道已经诗所谓咨诹咨度也古同辈亦得曰朝　案注疏谓每日朝君时与介同位于经义似尚未合】出祖【祖行祭之名既出国门乃祭先行者】释軷【軷軷壤也制见上经释释奠于軷也案上经释币于行在门左疏所谓平日适道路之神也此则疏以为山行道路之神故其祭不同】祭酒脯　乃饮酒于其侧【饮酒盖受阼之义处者亦于此饯之】所以朝天子　圭与缫皆九寸【此以公之桓圭槩五瑞之玉也用采韦布衣板以承玉曰借以采组系圭于借垂其余曰缫九寸者缫与圭等也借亦九寸】剡上寸半【左右各剡上寸半圭首鋭也】厚半寸　博三寸　缫三采六等朱白苍【毎色二行故采三而等六此与杂记賛大行说同但璧圜五寸不剡则此惟据圭言之】问诸侯【问亦聘也】朱緑缫八寸【二色而已此享礼瑑圭璋璧琮之缫故与玉皆八寸　案诸侯朝于天子及自相朝并使大夫聘并用命圭又诸侯享于诸侯天子并用瑑圭璋此命圭言朝天子瑑圭言问诸侯互相备也】皆纁系长【直亮反】尺绚组【此承上二者言系谓绚组系圭于借者也杂采成文曰绚即纁二色杂以成文也长尺则系之固矣缫谓系之余故可垂可屈也　案注疏训缫借组繋多未分明故易之如此】问夫人之币　俟于郊【注宰夫载之待于郊不于朝付之者辟君礼也】为肆【肆陈列也必陈列之者不夕也】又赍皮马【赍载以行也经第言皮此有马者庭实非皮则马也币言肆此言赍互文　案此币当与君礼并陈于朝即曰辟君别陈之可矣俟于郊其去私交几何姑依注解之而存此以备一说】辞无常【使者受命不受辞命有定辞无定也】孙而说【孙音逊说音悦　孙顺也説和也辞命无常以顺说为主】辞多则史【文胜质则史】少则不达【孙说之中又戒此二者】辞苟足以达【孙说而又能达也】义之至也【言于应事之宜为极至也】辞曰非礼也敢【辞辞不受也敢不敢也】对曰非礼也敢【辞答疏谓皆賔介语盖主国或有非分之赐则辞之固以请乃答之也】卿馆于大夫　大夫馆于士　士馆于工商【此私馆也或賔多公馆不足则馆于私馆也不馆于敌者卿尊不应馆于其家故以次皆降一等为馆也工商则庶人在官者与　注谓馆于其庙按庙非馆賔之地如经受饔饩于此则可】管人为客三日具沐【管人掌客馆者沐浴发也】五日具浴【沐浴以致洁三日五日其节也】飱不致賔不拜【凡不者注谓草次馔具轻也案主君之恵何论重轻沐浴而食矣又何惜此拜乎此疑有悮或云此反言以见致飱之必拜尔或然】沐浴而食之【致洁尊主君之赐也】卿大夫讶【讶朝觐聘问之日所使讶賔者经讶賔于馆是也降一等者以须道之】大夫士讶　士皆有讶【亦士也此掌讶经文盖卿大夫为之而掌讶主其事也】賔即馆　讶将公命【此掌讶也将奉也所奉之命掌讶职所谓次于舍门外待事于客足也】又见之以其挚【奉命待事故见之以摰者相见之礼然也】賔既将公事【聘享问正礼毕也】复见讶以其挚【礼尚往来】凡四器者唯其所宝以聘可也【四器注谓圭璋璧琮盖小行六币之四享币也享而曰聘因聘而享也曰所宝见享之厚也聘用命圭一圭而已不得云惟其所宝】宗人授次【聘日门外之次宗人掌宗庙不掌次以受聘于庙故凡事主之盖掌次供之此乃授之也】次以帷　少退于君之次【君之次者两君相朝聘君亦有次也此无聘君之次盖以相朝时设次之地言】上介执圭如重【如不克也】授賔　賔入门皇【庄盛之】升堂让【后升】将授志趋【授圭也趋向也谓随玉所向盖一心于重器之义　注以志为念谓审行步存叅】授如争承【承接也谓如与人争接取物重失坠也】下如送【谓聘礼毕而降君不送敬如君送也】君还而后退【君初乡之及还授宰玉乃退重劳君也】下阶　发气怡焉【发舒也升堂屏气至是舒之怡和也论语降一等逞顔色怡怡如也】再三举足又趋【没阶当趋以示敬必再三举足自安定乃趋者慎也曰又则入时亦趋矣】及门正焉【容色复故】执圭　入门鞠躬焉【鞠曲也屈也谓曲身而行】如恐失之【物有失坠必曲身防之故取象焉】及享发气焉盈容【享圭达情故气为之舒容所谓享礼有容色也盈盛也】众介北面跄焉【谓从入门左北面时也跄容貌舒扬】私觌愉愉焉【容貌和敬甚于享】出如舒鴈【舒鴈鹅也如之谓威仪自然而有行列也】皇且行【承入门皇而言执玉之仪】入门主敬　升堂主慎【敬则必慎升则又加谨也】凡庭实随入【不并行也不先设之者臣礼也】左先【皮马西上入门以西为左则上者先也】皮马相间可也【间代也或皮或马相代也】賔之币惟马出【当入廐也】其余皆东【藏在东】多货则伤于徳【货以凡币言徳诚敬之徳也邦交诚敬为主货多则掩其诚敬故曰伤】币美则没礼【币以束帛言礼礼意币美则足掩其礼意也】贿在聘于【依注作为】贿【贿财也惟聘礼言贿余则谓之财】凡执玉无借者袭【借为束帛加璧主于文故裼无借谓圭璋特达无加币主于质故袭如聘时賔袭执圭　案三礼注多以垂缫为无借屈缫为有借悮也】礼不拜至【賔以君命来非自至故不拜此聘时也若私觌则拜】醴尊于东箱【箱同厢谓东序】瓦大【音太】一【瓦太尊賔】有丰　荐脯五职【详乡饮酒礼下同】祭半膱横之【横于上】祭醴再扱【义详士冠】始扱【以柶扱醴而祭】一祭　卒再祭　主人之庭实【谓马】则主人遂以出【经礼賔毕賔执左马出注谓余三马主人牵马者从出此所谓遂以出也】賔之士讶受之【经从者讶受马】既觌　賔若私献【既觌后所献者】奉献将命【虽己物犹以君命将之不敢私也】摈者入告　出礼辞　賔东面坐　奠献再拜稽首【由东面转北面再拜】摈者东面坐取献　举以入
　　告　出礼请受　賔固辞　公答再拜　傧者立于阈外以相拜【亦中门】賔辟【与上经介觌礼同】摈者授宰夫于中庭　若兄弟之国则问夫人【承上文言之问犹献也】若君不见【与经不亲飨食义同】使大夫受【亦卿】自下聴命【賔将君命故堂下聴之】自西阶升　受　负右房而【今文无而】立【近西序南面】賔降亦降【此仪如还玉惟賔大夫易处尔】不礼【辟正主】币之所及【此谓下大夫言及有不及者上大夫无不及下大夫惟尝使至者及之】皆劳【在朝闻賔请有事于已故必先申主人之意也得闻者賔请固曰某子某子】不释服【朝服也退朝即往不待释服言其速也】赐饔　惟羮饪【饪一牢也祭先荣其赐也肉汁有菜曰羮此六铏也饪不止于羮举此以示其概下云如馈食故用饪若用腥则朝事未盛也　案疏云大夫士无木主以币帛主其神此据曽子问天子诸侯将出必以币帛告庙遂奉以出言之据左氏传孔悝反祏于西圃则有主矣又上经释币即埋之未闻奉之以出也】筮一尸　若昭若穆【祭昭则昭祭穆则穆据此则賔以子弟行也】仆为祝【祝不出故以仆摄之】祝曰孝孙某【祖庙之称】孝子某【祢庙之称】荐嘉礼于皇祖某甫　皇考某子　如馈食之礼【不言少牢者以用太牢】假器于大夫【聘不以祭器行归罋鼎俎又用器不可以祭故假之于大夫以其分相等也】朌【音班】肉及廋【所求反】车【此颁胙也夏官廋人掌养马春官巾车掌车颁肉及之则其上可知矣】聘日致饔　明日问大夫【古文曰问夫人】夕夫人归礼既致饔　旬而稍【十日为旬賔留十日为正或有故或主国留之则致廪食以资】
　　【朝夕】宰夫始归乗禽【以为羞】日如其饔饩之数【日五双】士中曰则二双【中间也问日二双不日一双者一双不足为礼也】凡献【谓禽】执一双【以将命】委其余于面【前也】禽羞俶献比【比仿也谓其数等】归大礼之日【饔饩大礼】既受饔饩　请观【观宗庙之美百官之富请请于公】讶帅之　自下门入【下门其偏隅有门如闱门与】各以其爵　朝服【朝服以观敬也　注此宜在凡致礼下】士无饔【归饩而已】无饔者无傧【礼未盛】大夫不敢辞　君初为之辞矣【此二句宜在问大夫下】凡致礼皆用其飨之加笾豆【此掌客所谓大夫致礼即上经夕归礼堂上笾豆六是也笾人加笾蓤芡栗脯蓤芡栗脯醢人加豆芹菹兎醢深蒲醓醢箈菹鴈醢笋菹鱼醢此诸侯礼故用六与夫人致礼同无牢惟用飨礼之笾豆故云曰凡曰皆谓凡聘皆然也　案注云致礼谓君不亲飨以酬币致其礼也加笾豆谓其实也亦实于罋筐窃谓经言致飨此言致礼不当混而为一且飨有牢不应第言笾豆况记明言用飨之加笾豆则其非致飨明矣又况上经夫人致礼第有笾豆本与此记合乎】无飨者无飨礼【谓士介】凡饩【饩賔介】大夫黍粱稷【大夫饩之视君饩杀其一】筐五斛【君用筥器多而小此大夫用筐器寡而大畧也】既将公事　賔请归【问大夫毕即请必请者谦不敢自専也主国则留之】凡賔拜于朝讶聴之【拜赐也稍不拜】燕则上介为賔　賔为苟敬【详燕礼记】宰夫献【为主人代公献】无行则重贿反币【无行谓専聘此国无他往也反币经所谓礼玉束帛乗皮也凡聘皆然重贿者聘君之意専不可无以答之且使者亦以得礼多为荣也】曰子以君命在寡君【子谓賔经聘时賔致命公左还将拜摈者乃释此辞在存也谓存问】寡君拜君命之辱君以社稷故【小君与君同主社稷故并聘享之】在寡小君拜【拜者所谓】
　　【寡君拜君命之辱也此聘享夫人摈者賛拜之辞也】又拜送【注云此当承上君馆之下其辞盖曰子将有行寡君敢拜送】君贶寡君延及二三老拜【此賛拜问大夫之辞贶赐也老谓大夫曰君贶延及则賔称君命以请也经不言拜据此賛辞则拜矣】賔于馆堂楹间　释四皮束帛【以酬主人公馆私馆皆然】賔不致【无君命可致近于私交而馆人又不可不酬故变于常礼如此】主人不拜【两言不为其难于授受故权而行之如此】大夫来使无罪飨之【罪谓失礼之大者飨谓亲飨之国客不可以法惩故以飨不飨示之意然不飨者亦仍以币致之也聘义使者聘而悮主君不亲飨食所以愧厉之则其辞不云君有故也】过则饩之【过失礼之小亦致飨也而曰饩则生致其牢礼视致飨为杀矣　案聘君遣使必慎择而命之岂有获罪于主国之理曰罪曰过不过行礼之悮尔注谓有罪则执非古法也】其介为介【注飨賔有介尊賔行敌礼也】有大客后至【大国之使】则先客【先至者当先毕之】不飨食【不亲】致之【尊卑不当并行礼也】唯大聘有几筵【谓受聘享时小聘受于朝不为神位杀也】十斗曰斛【斛防秉皆量也】十六斗曰防　十防曰秉【十斛】　二百四十斗【此上经一车之米数也车秉有五防其数如此此疑有脱阙】四秉曰筥【刈禾盈把曰秉诗彼有遗秉是也与十防之秉别莱阳有刈稻聚把名为筥者此匹秉之谓也】十筥曰稯【音总古文作椶四十秉也】十稯曰秅　四百秉为一秅【经车禾三秅则千二百秉三百筥三十稯也】












　　仪礼章句卷八
　　钦定四库全书
　　仪礼章句卷九
　　同知吴廷华撰
　　公食大夫礼第九【食音嗣　公主国君之通称大夫聘使大聘使卿小聘使大夫卿亦大夫也故统言之賔一食再飨上介一食一飨即此食礼盖以礼食賔介也聘礼不言食士介此又单言大夫则士介无食也上下大夫礼有等杀如经八豆六豆之等其礼则一而已郑目録第以为食小聘之大夫未尽也食属嘉礼当第十七第九说非祥士冠礼】
　　公食大夫之礼使大夫戒【据下云遂从之则本日戒也】各以其爵上介出请　入告　三辞【上介传语也以先既受赐不敢当】賔出拜辱【三辞许之乃出外门外拜君命之辱亦朝服】大夫不答拜　将命【将犹致也】賔再拜稽首【受命】大夫还【复于君】賔不拜送【从之故不拜】遂从之【以上戒賔】賔朝服【朝服拜命矣此始云朝服者趋君命新之正聘则皮弁服也】即位于大门外如聘【即位即次也】即位具【摈者即位大门外卿大夫士及宰夫之属即位庙门外以待事也具馔具下陈鼎等是也】羮定　甸人陈鼎七【周官甸人供薪蒸故陈鼎也七鼎一太宰】当门　南面西上　设扄【今文作】鼏　鼏若束若编　设洗如飨【先飨后食如其近者注设于阼阶东南】小臣具槃匜在东堂下【匜以支反此为公盥设也槃盥槃以承洗者弃水之器匜似羮魁柄中有道以沃盥浇手盖贮水于罍以勺挹于匜而】
　　【弃水则在槃也小臣掌沃公盥故具之】宰夫设筵【賔户西南面公阼阶上西面】加席几【聘礼礼賔公亲受几此先设则不亲授礼杀也】无尊【主于食不献酬】饮酒浆饮【饮酒酒正四饮中之凊酒以潄口非献酬之酒也浆六饮之一酨浆也】俟于东房　凡宰夫之具【笾豆之等】馔于东房【以上陈设　右第一章食前之事凡二节一戒賔二陈设】公如賔服迎賔于大门内　大夫纳賔【大夫谓上摈】賔入门左【入门以西】
　　【为左】公再拜【西面拜辱】賔辟　再拜稽首【賔北面】公揖入【道之】賔从【每门每曲揖】及庙门【与受聘同地亦当在祖庙注以为祢庙也】公揖入【先道】賔入三揖【每曲揖】至于阶三让　公升二等【为賔升节】賔升【以上迎賔】大夫立于东夹南【东堂上也或云在东堂下遥当夹】西面北上　士立于门东北面西上　小臣东堂下南面西上　宰东夹北西面南上【宰冡宰曰南上者膳夫其属也东夹北盖北阶之东】内官之士在宰东北西面南上【内官注以为内宰之属疑即内小臣也南上者奄士四人　疏谓即诸侯内宰未然】介门西北面西上【以上即位】公当楣北乡至再拜【賔固至矣此拜者拜其至此筵也】賔降也【将拜即降不敢当也】公再拜【随降随拜成拜主人礼也】賔西阶东北面答拜【拜于阶下】摈者辞【即辞】拜也【据下云虽将拜盖俯身欲下也】公降一等辞【将拜即降】曰寡君从子　虽将拜兴也【摈释辞】賔栗阶升【疾趋君命】不拜【不敢成拜于上】命之成拜　阶上北面再拜稽首【以上拜至　右第二章賔入凡三节一迎賔二即位三拜至】士举鼎【士甸人也举之将入设】去鼏于外【将载故去之】次入【以次入设先牛】陈鼎于碑南【中庭】南面西上【入不易面】右人抽扄【南面以西为右抽扄者扄以闭鼎而举之将载则抽而去之也】坐奠【今文作委】于鼎西南顺【犹南肆也】出首鼎西【即委扄处出便也】左人待载【载于俎也不出】雍人以俎入【雍人疑内外饔之属俎一人】陈于鼎南　旅人南面加匕于鼎退【旅人未详注云饔人之属士旅食者旧图匕饭秉以棘为之长二尺六寸叶长八寸博二寸以载牲体出于鼎旅人持入乃加于鼎也饔人言入旅人言退互文】大夫长盥【将盥也匕以大夫长尊賔也】洗东南西面北上【曰北上则亦匕人矣】序进【南进】盥　退者与进者交于前【洗东南】卒盥序进【进鼎北】南面匕　载者西面【左人也西面载于俎】鱼腊饪【七鼎无鲜鱼腊此盖干者羮定矣又言饪者嫌如飨之有腥也】载体进奏【体右胖也奏见乡饮酒】鱼七缩俎寝右【鱼七削牲体视此矣缩从也盖首西尾东寝右进鬐也干鱼近腴多骨鲠】肠胃七同俎【皆腹腴也不异牛羊畧贱也皆七则牛羊总二十八矣】伦肤七【注豕肤也伦理也谓精理滑脆　案精理谓腠理之精者又少牢注以伦为择谓择其美者盖伦有等次之义并存之】肠胃肤皆横诸俎　垂之【垂及俎距】大夫既匕　匕奠于鼎　逆退【东者先退】复位【东夹南　右第三章鼎入载俎】公降盥　賔降公辞　卒盥公壹揖壹让　公升　賔升　宰夫自东房授醯酱【以醯为酱也授授公】公设之【馔本故亲设之席前之中】賔辞【辞公亲设】北面坐迁而东迁所【东迁于其所视设处为少东盖不敢当公亲设之意】公立于序内西乡【东序之北不于阼者示亲馔也】賔立于阶西【今文曰西阶】疑立【西阶上也　案注云不立阶上以主君离阼也据下公揖食賔降拜则在阶上可知故依今文易之】宰夫自东房荐豆六　设于酱东西上　韭菹以东醓醢昌本　昌本南麋臡　以西菁菹鹿臡【醢人朝事之豆八去其二】士设俎于豆南西上【士膳宰周官膳夫上士】牛羊豕【西上东肆】鱼在牛南　腊肠胃亚之　肤以为特【注特者直豕与肠胃东也特肤者出下牲贱也】旅人取匕　甸人举鼎【即上举鼎者】顺出【牛鼎先余则顺次而出】奠于其所【原陈之处】宰夫设黍稷六簋于俎西　二以并东北上　黍当牛俎【牛俎之西】其西稷　错以终南陈【稷南黍黍东稷稷南黍黍西稷盖交错而南与聘礼东上者别】大羮湇【今文作汁　大羮太古之羮湇煮肉汁也在爨】不和【无盐菜和之】实于镫【镫瓦器如豆以盛羮】宰右执镫【宰太宰也太宰执登尊太羮也】左执盖【此似分登与盖为左右者但盖以辟尘既不入设徒执何为此盖当在登上以左手按之欲其固耳】由门入升自阼阶【今文曰入门自阼阶无升由夹北出门执之以入】尽阶不升堂【以即降也】授公　以盖降　出【彻盖于外】入反位【东夹北】公设之于酱西【酱西者公故设酱处之西賔迁酱于东乃又设湇于其处】賔辞　坐迁之【亦东迁所】宰夫设铏四于豆西东上　牛以西羊【三牲之铏】羊南豕　豕以东牛　饮酒实于觯【亦有浆后设之】加于丰　宰夫右执觯　左执丰　进设于豆东　宰夫东面坐啓簋防【簋盖也】各郤于其西　赞者负东房南面【赞者即摈】告具于公【正馔具也公在序内西面　右第五章陈正馔】公再拜揖食【拜亦当楣北面揖食揖賔进之使食也】賔降拜　公辞【命摈辞】賔升再拜稽首　賔升席坐　取韭菹【上豆】以辩擩于【今文无于】醢【擩犹染也醢醓醢也曰辩则亦擩于臡臡亦醢也】上豆之间祭【上豆韭菹也以其西上第一豆故曰上间则俎醢二豆之间也】赞者东面坐【在西近簋】取黍实于左手【实者右手各取少许置之左手非满把也】辩【黍三簋皆徧也】又取稷辩　反于右手【反实于右便于授也曰反者以本自右手来也】兴以授賔【相祭也逺故授之授坐不立此兴者重谷也】賔祭之【亦兴受坐祭于豆间】三牲之肺不离【切而不离也】赞者辩取之【坐取兴授】壹以授賔【一一以次授之】賔兴受坐祭【受而祭之豆间】捝手　扱上铏【牛铏也此以祭则扱者扱菜也下同】以柶辩擩之【擩犹扱也四铏皆徧】上铏之间祭【牛羊二铏之间】祭饮酒于上豆之间　鱼腊酱湇不祭【鱼腊非盛馔醤湆非牲故不祭　以上祭正馔】宰夫授公饭粱【上不授黍而此授粱重加簠之首也】公设之于湇西【湇西少逺】賔北面辞　坐迁之【迁近于湇】公与賔皆复初位【以将加馔也初位序内及两阶】宰夫膳稻于粱西【膳进也稻不亲设下于粱也】士羞庶羞　皆有大【膴也以肥美者为大脔所以祭】盖【豆盖】执豆如宰【亦右执豆左执盖以盖降】先者反之【先谓执膷豆者十六豆皆先者设之则不反也曰反之者谓腾羞者不升堂先者受豆而反其盖也此当在下尽阶不升堂之后授以盖之前　疏以先者为第二人以下下注谓腾羞者授先者盖其説俱未安盖同一先者不应上下异视又盖在豆腾羞者亦无不授豆止授盖之理且据经言执豆如宰上言宰以盖降则下腾羞者当亦如之其不授先者可知矣又敖氏以反为先者既往复来之辞亦与之字义未合】由门入升自西阶【据此则庶羞不在房】先者一人升　设于稻南簋西【膷豆也稻南者稻之西南也庶羞加不与正豆并】间容人【其间容设者及賔往来诸馔皆然此特明之】旁四列西北上【四列下所列是也西北上膷豆也】膷【古文作香】以东臐膮牛炙【炙炙肉也四者为北第一列自西而东】炙南醢【四醢为炙胾鮨而设】以西牛胾【切肉】醢牛脂【内则作牛脍所谓肉腥细者为脍大者为轩也此第二列自东而西】鮨南羊炙以东羊胾醢豕炙【此第三列自西而东】炙南醢　以西豕胾芥
　　酱鱼脍【内则脍春用葱秋用芥此第四列自东而西东西交列屈也胾醢杂陈错也】众人腾羞者【腾进也】尽阶不升堂【众则喧賔故不升】授以盖【上先者反之句当在此句之上盖先者受豆以盖反授之也】降出　赞者负东房　告备于公【以上陈加馔】赞升賔【升賔于席】賔坐席末【西也】取粱即稻【即就也】祭于酱湇间【不于豆间者与正馔别】赞者北面坐　辩取庶羞之大【据上言皆有大则脍亦有大惟醢醤无大】兴　一以授賔【一并授之】賔受【并受】兼壹祭之【不分祭异于正馔亦祭于湇醤之间】賔降拜【拜庶羞也】公辞　賔升再拜稽首公答再拜【以上祭加馔】賔北面自间坐【两馔之间不于席者席必南面此取】
　　【公所设须北面也】左拥簠【本作簋依石经改】粱【粱在西北面则西为左也拥抱也不言执簋者簋似鼎举必两手此右手将执湇故第以左手拥之】右执湇【湇在东北面东为右也登中有柄故可执】以降【二者皆公亲设不敢安食于堂故降欲食于下也用湇者以饭必歠之不以醤者粱不须醤也】公辞【不降者此视拜为轻】賔西面坐奠于阶西【降阶奠于其西故西面也必奠于西阶者以将食于其处】东面对【转而乡公乃对对者述其所以降之意且从命也】西面坐取之【左拥右执】栗阶升　北面反奠于其所【反还也所上席前酱西设处】降辞公【辞辞其亲临已食嫌同于賛者侍食之礼也】公许　賔升　公揖退于箱【东堂也注云东夹之前】摈者退【释辞毕賔将食无事故也】负东塾而立　賔坐遂卷加席【巻置席末前已即席坐矣此始巻之者前特坐祭尔此将食不安于坐也】公不辞【公在厢辞必亲来重劳賔也】賔三饭　以湇酱【每饭必歠湇又以殽擩醤食正馔也】宰夫执觯浆饮与其丰以进　賔捝手【方饭故捝】兴受【受觯】宰夫设其丰于稻西【为賔奠觯也稻西者弟子职云左酒右浆南面西为右也】庭实设【乗皮侑币也】賔坐祭遂饮　奠于丰上【以上三饭】公受宰夫束帛以侑　西乡立【序内也庭实设至此一时并行无先后也】賔降筵北面【以君将有命也北面于西阶上】摈者进相币【释辞】賔降辞币　升【君升之】听命【听从也君当有勿辞之命賔从之也】降拜【将拜受】公辞　賔升再拜稽首　受币当东楹北面【东楹之北也主君南面授之】退西楹西东面立【退由西楹西将举步降阶矣因公将拜故少东乡举步逡巡似乎立也】公壹拜【拜虽未毕亦一拜也】賔降也【执币降】公再拜【一拜未毕賔已降辟公遂成拜　按受币当退不待公拜始退也君一拜未毕賔已降则一拜且不敢当何有于成拜上注以东面立为俟君送币是俟君拜也此注云不敢俟成拜亦是此意易之】介逆出【迎賔以出其实賔将出未出也】賔北面揖【揖执皮者】执庭实以出【与执皮者俱出】公降立【俟賔反】上介受賔币　从者讶受皮【聘礼士介亦曰从者此注谓府史之属非是　以上侑賔】賔入门左【介从入】没霤北面【门内霤也没则　之矣以公在　故也】再拜稽首【将拜也食礼未毕理应复入再拜者以公降立而待故拜其厚意下注所云是也　注云不退则嫌更入行拜若欲从此退者似非古人诚信之道又敖氏谓拜侑币不知上已拜受何必又拜并易之】公辞【拜于下故辞】揖让如初【初入】升【公先賔后】賔再拜稽首【升乃成拜】公答再拜　賔降辞【以公尚临已食也】公如初【许之】賔升　公揖退于箱　賔卒食会饭【会饭未详注以为黍稷据上黍稷独言啓防稻粱不言防也然则防饭者谓簋有防之饭与】三饮【上三饭乃饮此三饮则九饭也合正食则十二饭矣少牢特牲礼疏小数曰饭盖一日为一饭】不以酱湇【酱以配牲此庶羞不用也注云初食加饭用正馔此食正饭用庶羞互相成也不以湇者庶羞中有膷臐膮则湇之类也】捝手兴　北面坐　取粱与酱以降【不以归而取之以降者示亲彻也粱为加馔之首酱为正馔之首故取之以槩其余】西面坐奠于阶西　东面再拜稽首【卒食拜也公在东厢闻賔降出堂西面故东乡拜之拜毕乃出】公降再拜【答之也賔且出不复辞之使升堂故亦降而答之】介逆出　賔出　公送于大门内再拜　賔不顾【以上賔卒食出右第四章食賔凡五节一正馔二加馔三三饭四侑賔五賔卒食出】有司卷三牲之俎归于賔馆【卷犹收也无遗之辞正馔重三牲尽以归賔尊之也　注云实于篚窃谓经明言俎与下不亲食礼异不当据以为例也】鱼腊不与【非盛馔也言此则肠胃肤可知　以上归俎】明日賔朝服　拜赐于朝【朝门也】拜食与侑币【币亦食中之事拜食又拜币者君亲授也聘礼拜饔饩不拜束帛者彼使人致之】皆再拜稽首　讶听之【以上拜赐右第五章食俊之礼凡二节一归俎一拜赐】上大夫八豆【上大夫孤卿也孤即以卿为之则孤卿一尔】八簋　六铏　九俎【并详聘礼归饔】鱼腊皆二俎【鱼脂鲜与干各一俎】鱼肠胃伦肤若九若十有一【此上经所谓个也九小国之卿十一大国之卿典命诸侯之臣大小国各有等也视子男此大行人王朝之礼也以侯国言如】燕【注谓孤射礼孤位同于卿则为使当亦无异也若以子男待之则防于诸侯相朝非聘使矣】下大夫则若七若九【七者小国之大夫九者大国之大夫也其同于小国之卿者再命等也】庶羞西东毋过四列【不言南北者惟下大夫十六豆从横皆四列若上大夫二十豆则南北五列也】上大夫庶羞二十【二十石经作廿】加于下大夫以雉兎鹑鴽【内则膳二十豆前十六豆上经加馔详之盖下大夫礼也此则其后之四豆合之为上大夫二十豆所谓加于下大夫者以此　案疏谓鹑鴽一物据尔雅鴽鴾母郭注以为防则防也一物不可为二豆此鴽字当从内则作鷃庄子所谓斥鷃是也内则注改鷃为鴽遂分一物为二豆此鴽字焉知非注家所改与　以上俎豆多少之制】若不亲食　使大夫各以其爵　朝服　以侑币致之　豆实实于罋【在堂上则醤东之豆也】陈于楹外　二以并【每豆一罋】北陈簋实实于筐【筐米四】陈于楹外　两楹间【在中者食主于饭也】二以并　南陈　庶羞陈于碑内【此亦豆实当实于罋凡十六罋本堂上馔故近堂设之不于堂者加馔也】庭实陈于碑外【乗皮在碑外者本庭实也】牛羊豕陈于门内【生致之如聘礼归饩之陈】西方东上　賔朝服以受　如受饔礼【详聘礼】无傧【礼之杀】明日　賔朝服以拜赐于朝　讶听命【道之　以上不亲食】大夫相食　亲戒速【质明戒羮定速之】迎賔于门外拜至　皆如飨拜【聘礼大夫于賔一飨一食故得如飨之拜一拜于门一拜于堂言拜】
　　【揖让可知】降盥　受酱湇【受醤亦降大夫礼异】侑币束锦也　皆自阼阶降堂受【受有三酱也湇也币也降有四三受及一盥也注第言三降据不从降者言也】授者升一等　賔止也【不从降賔主敌体也】賔执梁与湇　之西序端【之往也不降别于君余同君食礼】主人辞　賔反之【反奠于其所也】巻加席主人辞【亦与君别】賔反之　辞币降一等【主人方降一等受賔即降辞与主人并在一等阶也】主人从【主人又请賔许乃升主人从并将授之也　注谓从辞賔降未审】受侑币再拜稽首【卒拜授之】主人送币亦然【再拜稽首】辞于主人【辞主人临已食】降一等【降不尽阶杀于君】主人从【从降许之乃退】卒食彻于西序端【亦彻粱及湇】东面再拜【乡主人拜卒食】降出　其他皆如公食大夫之礼　若不亲食　则公作大夫朝服以侑币致之賔受于堂无傧【以上大夫相食右第十章食之余礼凡三节一俎豆多少之制二不亲食三大夫相食】
　　记不宿戒【宿前期也食礼轻本日戒之而已】戒不速【食日夙兴戒之賔即从来不待速也】不授几【异于醴】无阼席【此当别有所指若食本无阼席不待言也】享于门外东方【君礼也亨人掌之】司宫具几与蒲筵常【二寻为常筵长丈六尺以便往来】缁布纯【纯縁也】如萑【今文作莞亦蒲也】席寻【萑细苇席也八尺为寻】帛纯【加席故美其饰】皆卷自末【首在外展则自上至下便也】宰夫筵【布席曰筵】出自东房【司宫具之置于房宰夫出之】賔之乗车在大门外【賔车不入门广敬也】西方北面立【西方近賔次北面便于待賔出也】铏芼【芼亨也】牛藿【藿豆叶也牛汁芼之】羊苦【今文作苄苦荼也】豕薇　皆有滑【滑调和之名内则注云秦人溲曰滫齐人滑曰瀡谓堇荁枌榆及新生干薨相和滫瀡之令柔滑也　荁音莞堇属】赞者盥　从俎升【从者俎其所有事也】簠有盖幂【稻梁将食乃设去防盖以幂经文不具尔】凡炙无酱【已有咸和庶羞用醢此言酱者其属也】上大夫蒲筵加萑席　其纯皆如下大夫纯【此言上下大夫之席同盖以补上所不及也】卿摈由下【不升堂以堂上有赞也】上赞下大夫也【上堂上】上大夫庶羞酒饮浆饮庶羞可也【经设浆饮在庶羞之后又不言食庶羞故记云羞时即可进酒饮浆饮饮之并食庶羞盖以上大夫之礼广经之所不及也】拜食与侑币皆再拜稽首【嫌上大夫不稽首　或曰此已见于经疑衍】















　　仪礼章句卷九
　　钦定四库全书
　　仪礼章句卷十
　　同知吴廷华撰
　　觐礼第十【觐见也盖诸侯入王之名大宗伯四时之朝曰朝曰宗曰觐曰遇又大行人秋见以比邦国之功是也虞书肆觐东后则巡狩礼尔大行人等职所载牢积之礼最详此经所存不过十一则脱阙者多矣两经详畧当叅看而得之先王柔逺之意至周非拘文牵义所能尽也觐于五礼属賔礼当第八第十説非详士冠礼　案大行人四时之朝本无详畧异同盖春秋虽有殊时朝觐不过一礼即有同异其节亦微注因此经畧而不详遂谓觐遇礼省既与大行人经义不符又遇礼无考亦未便据此以例彼也又此经飨礼乃归以上为觐之正礼此下疑为他篇脱烂之文类附于此若并以为觐礼失之逺矣下分详之】
　　觐礼至于郊【郊近郊去王城五十里之内诸侯告庙命官而后行及畿亦当有一肄三展之节如聘】王使人皮弁用璧劳【注小行人职凡诸侯入王则逆于畿则郊劳者大行人也皮弁天子之朝服据此则侯氏叩闗闗人告之小行人出劳乃以賔入知聘委积等礼掌讶环人诸职详之如聘至是大行人反劳之璧特而不以帛者盖璧以将命与享礼不同也用玉重其事】侯氏亦皮弁【五等通曰诸侯此曰侯氏就一人言之也】迎于帷门之外再拜【天子掌舍为帷宫设旌门此诸侯不帷宫或以帷为坛壝之门与不于舍者觐礼别也】使者不答拜　遂执玉【璧也此言执则在道不执矣】三揖　至于阶　使者不让　先升【升坛凡异乎聘者尊礼别也】侯氏升听命【不言致命文省】降再拜稽首【使者不辞降】遂升受玉【东西面】使者左还而立【注以左还为南面则东面致命也立不降者将还玉】侯氏还璧【玉重礼与束帛不同故还之】使者受　侯氏降　再拜稽首【还玉再拜加敬也】使者乃出　侯氏乃止使者【迎之请傧也】使者乃入【亦庭实设】侯氏与之让升【使不先升者非君命也】侯氏先升【道之主人之礼也　注以先声为賔礼非】授几【使者升乃授之不言席者止使者时有司先布之也】侯氏拜送几　使者设几答拜　侯氏用束帛乗马傧使者使者再拜　受【受帛】侯氏再拜送币　使者降　以左骖出【侯氏之人牵三马从出】侯氏送于门外再拜【从亦拜天子使也】侯氏遂从之【从劳者至朝　右第一章郊劳】天子赐舎【道路劳苦先使就安小行人为承摈以致馆注云所使者司空也】曰【石经无曰】伯父女顺命于王所【诸侯不一称言伯父以槩其他也顺命谓觐】赐伯父舎【此摈者传致馆之辞也】侯氏再拜稽首【受馆】傧之束帛乗马【礼如郊劳以上赐舎】　天子使大夫戒【大天讶者】曰某日【觐日】伯父帅乃初事【帅循也初故也谓故事】侯氏再拜稽首【以上为期】诸侯前朝【前朝朝之前一日也】皆受舎于朝【即门外之次也曰舎尊之受之则上介也曰诸曰皆下乂合同异姓言之似皆不一之辞其实大槩言之谓凡朝者皆然非如疏同日行礼之说也】同姓西面北上【主位】异姓东面北上【賔位　以上受次】侯氏裨冕【裨之言埤天子六服大裘为上余皆为裨盖诸侯衮冕以下皆服之此觐口之质明也】释币于襧【行时以束帛依神此乃告　以上释币右第二章觐前诸杂仪凡四节一赐舍二为期三受次四释币】乗墨车【乗大夫之车屈于王也】载龙旂【司常交龙为旂诸侯所建言载不言张则不张亦屈也】弧韣【弧弓也弓衣曰韣旗正幅直为縿斿则縿之外饰也龙旂九斿属于縿縿以弧张之此不张故载弧而韬之不言矢矢画于縿也】乃朝　以瑞玉有缫　天子设斧依【于岂反】于户牖之间【依如今屏风画绣斧黒白文以示断也】左右几【司几筵大朝觐王位设黼依依前南乡设莞筵纷纯加缫席画纯加次席黼纯左右玉几以安至尊也不言席可知】天子兖冕【衮十二章冕十二旒　周礼注以为九章悮】负斧依【负背也南面不言迎者四时之朝皆不迎惟飨乃迎】啬夫承命告于天子【啬夫左氏传注以为主币之官注以为司空之属未知孰是又注以为末摈则承命者承天子命传以出告者传侯氏説以入也大行人天子见公摈五侯伯四子男三】天子曰非他【言所以受于庙者非有他也下所谓嘉其来朝尔】伯父实来【来朝】予一人嘉之【嘉美之】伯父其入　予一人将受之【上摈传而下至下介递传而上侯氏乃奉命入】侯氏入门右【门东臣道也介从】坐奠圭【此命圭也以为贽卑者奠挚而不授明堂位崇坫康圭据此则坫即在门右也】再拜稽首　摈者谒【告也天子将以賔礼亲受之故告侯氏】侯氏坐取圭【遂至门左】升【西阶】致命【四时之朝命之天子此乃申之见非无故来也】王受之【疑衍】玉【此亦辑五瑞之义王南面侯氏北面】侯氏降阶东北面再拜稽首【拜送】摈者延之【传命进之】曰升　升成拜　乃出【王授宰玉　右第三章止觐礼】四享【四当作三大行人诸侯庙中将币皆三享故古书作三】皆束帛加璧　庭实惟国所有【注以皮马及礼器三牲鱼腊笾豆之实等言之谓惟所有分为三享而以币致之此其大槩也至各州所有则当以禹贡为准　又注云初享止用璧帛至次享以下惟国所有未安】奉束帛　匹马卓【竹角切】上【匹一马也卓高也超也上前也谓超卓于九马之前也　注以卓为的谓一马为上以素的书国名及何产也案此即易传为的颡之的彼注所谓额有白毛如今之戴星马者故郑以素的言之的非作书之地识之当别有物其说似不足据也】九马随之【十匹者不敢斥王之乗且以成数为敬也十人分牵之入】中庭西上【卓上为上】奠币　再拜稽首　摈者曰予一人将受之【亦传辞且升之】侯氏升致命【享亦王命】王抚玉【如昏礼舅抚之也璧轻于瑞故抚之以示受而已】侯氏降自西阶东面授宰币【璧帛也以上三享同】西阶前再拜稽首【送币】以马出
　　【卓上者】授人【王人受于外与聘异】九马随之【不言其他以无定物也】事毕【右第四章三享】乃右肉袒于庙门之东【此恐惧待罪之意袒右变于礼事也注云刑宜施于右未然盖侯氏之罪不过贬削若其罪当刑则六师早移之矣何待觐后】乃入门右　北面立告听事【介告摈也述职不敢自谓无过故听事听事犹待罪也　案此礼仅见于此姑择训诂之】
　　【稍可安者存之以备叅】摈者谒诸天子　天子辞于侯氏【释辞辞之命无祖也】曰伯父无事【犹言无然谓袒也】归宁乃邦　侯氏再拜稽首出自屏南【天子外屏出屏南乃袭也】适门西【复初位】遂入门左　北
　　面立　王劳之【道路劳苦】再拜稽首　摈者延之　曰升升成拜　降出【右第五章听事及劳】天子赐侯氏以车服【所谓车服以庸也此亦报享之意以上尚有归饔饩及后致饮之节文畧也】迎于外门外再拜【古文迎于门外】路先设【路大也天子之车曰路尊大之先先于服也在中庭】西上【一车而曰上对亚者言也】路下四亚之【四乗马也与驷同亚次也谓次车而东】重赐无数【匪颁好子多少由君恩也】在车南【加赐卑于车也】诸公奉箧服【箧服置服于箧也公天子三公使之致命示车服之重也公奉箧而曰诸则不止一箧矣】加命书于其上【书兼车服加于箧者箧面可置书也】升自西阶东面　大史是【古文作氏】右【曰是右则非伹在其右也盖如周公右王之右谓左右之如下述命加书之属】侯氏升西面立【听命】太史述命【奉命书读之】侯氏降两阶之间　北面再拜稽首【拜天子命异于常礼】升成拜【太史辞之乃升】太史加书于服上【服在箧故亦曰服上】侯氏受【授介】使者出侯氏送再拜　傧使者　诸公赐服者束帛四马【赐不】
　　【止于服曰赐服者以重者言也】傧太史亦如之　同姓大国则曰伯父其异姓则曰伯舅　同姓小邦则曰叔父　其异姓
　　小邦则曰叔舅【伯叔父舅尊且亲之　案此为一定之称惟曲礼二伯曰伯父伯舅九牧则以叔父叔舅别之与此不同疏云曲礼二伯不问同异姓皆称伯父九牧称叔父不知何据】飨礼乃归【掌客上公飨食燕各三余以其等为差此经无文阙也　右第六章赐车马及飨而觐礼毕】诸侯觐于天子【以下别为一礼觐所谓肆觐东后盖巡狩时殷同之礼也司仪所掌大槩相似而不同】为宫方三百步【所谓坛壝宫盖壝土为埓以象墙壁也故曰宫有坛有帷疏云在国外】四门【四方有门】坛十有二寻【方九十六尺以象堂】深四尺【髙也曰深者从上度下之辞】加方明于其上【方明所祀者故加于坛注方明者四方上下神明之象司盟北面诏明神其方明乎】方明者木也【以木为之】方四尺　设六色　东方青　南方赤　西方白　北方黑　上　下黄【皆绘画之】设六玉【注刻其木而着之】上圭　下璧【注上宜以苍璧下宜以黄琮而不以之则上下之神非天地之至贵者也】南方璋　西方琥　北方璜　东方圭　上介皆奉其君之旂置于宫【其义未闻疏郑注夏官中夏辨号名曰此表朝位之旂与铭旌及在军徽帜同皆以尺易刃建之在前一日】尚【古文作上】左【亦别于常礼】公侯伯子男皆就其旂而立　四传摈【传摈谓摈者传辞四其四门与注以为五服四等之位每一位毕摈者告乃陈列而升敖氏则以一朝三享皆传辞也　右第七章为宫以朝诸侯】天子乗龙【马八尺以上曰龙乗乗辂而驾马也】载大旂【本作斾　注太常也】象日月【日月为常】升龙降龙【疑即交龙也　案经言旂则交龙矣下仍合日月与龙言之是所谓龙章而设日月与春官司常之制不同故司常不言大此独言大也】出拜日于东门之外【注此防同以春帅诸侯而朝日于东郊】反祀方明【注祀方明乃以防同之礼见诸侯盟时又加于坛以载辞告】礼日于南门外　礼月与四渎于北门外　礼山川丘陵于西门外【右第八章拜日祀方明及日月之事注此防同以夏秋冬者也变拜言礼客祀也盟神必曰日月山川尚着明也】祭天燔柴【尔雅祭天曰燔柴大宗伯祀天神以柴虞书巡狩亦用柴注则以为祭日也】祭山丘陵升【小陵曰丘大阜曰陵尔雅祭山曰县注谓或或悬置之于山山海经曰悬以吉玉疏云埋藏之此言升者升而悬之也】祭川沈【尔雅祭川曰浮沈言投祭水中或浮或沉此文畧】祭地瘗【尔雅祭地曰瘗薶谓既祭埋之注云此祭月右第九章祭外神之事注则以为会盟也】记【案仪礼记无畧于此者故或疑诸侯觐于天子以下为记说非经本文存之以备一说】几俟于东箱【东序也俟王负扆设之】偏驾不入王门【王五辂正驾也诸侯金辂以下俱谓之偏王门国门也偏驾不入故乗墨车以朝】奠圭于缫上【侯氏入门奠圭也康圭有坫曰缫上者时方屈缫纒于圭自旁观视之如在缫上也】
　　仪礼章句卷十
<经部,礼类,仪礼之属,仪礼章句>
　　钦定四库全书
　　仪礼章句卷十一
　　同知呉廷华撰
　　丧服第十一　子夏传【人死曰丧丧去声此谓生人丧之丧平声服天子以下相丧之服斩齐功缌是也言服而不及其他者冠绖带屦杖皆服年月多寡亦以服断也人心至痛莫若死亡贾疏云貎以表心服以表貎间传云斩衰貎若苴齐衰貌若枲盖表貎以表心所谓称也此于五礼属凶礼当第四第十一说非详士冠礼　案古礼之行于今者惟此篇虽列朝因革不同而古制尚未尽失盖圣人析衷于天理人情之至以为王者教孝之要法生民惇典之大经儒者最冝详审不徒丹黄占毕而已附列朝服制者明古法着为宪章与爱羊爱礼之意不同等也】
　　丧服斩衰裳【斩谓截布断之曰斩者三年问所谓创钜而痛甚也上曰衰下曰裳衰有二一当心缀之衣下记衰长六寸博四寸是也一即衣前有衰后有负版领有辟适下记凡衰外削幅是也二者皆取摧伤之意据彼注合衰负版辟领谓孝子哀戚无所不在则惟父母之丧用之先儒谓齐衰以上皆然此则所谓衰者衣尔裳无别制轻也斩衰正服布三升义服三升有半升八十缕盖麻之极麤者三日成服服之卒哭受服正义并六升练昜大功衰七升大详麻衣十五升禫而纎裳未闻盖视衰女子在室畧同】苴绖【苴子麻麻之极麤恶者在首在要皆曰绖首绖如环加丧冠上系以绳缨要绖象大带并用苴檀弓疏五服之绖皆樛惟环绖不樛樛绞也下殇大功章注大功以上绖有缨首绖朱子谓围五寸首绖视要绖去五之一绖实也明孝子有忠实之心也】杖【竹杖也在此者杖虽不用苴而有苴名且围制如要绖也】绞带【绞带象草带以束身绞者合而纠之蒙上苴字则亦用苴士丧礼厥明小敛服首绖奉尸夷堂服要绖防垂三日成服杖绞带垂卒哭说绖带昜以葛妇人易首绖以葛小祥除之杖禫而弃之】冠绳缨【正义并用布六升缨冠系绳纠麻为之于此言冠者丧重衰绖也成服服之卒哭受冠正义同七升练练冠祥缟冠禫纎冠】菅【古顔反】屦者【菅茅属亦三日服之卒哭受齐衰蒯藨屦练绳屦大祥白屦俱无絇不言三年者体孝子罔极之心且齐衰言三年此可知也者者合下服此者言三年之丧卒哭而变服期而小祥又曰练期而大祥中月而禫　按诸经皆云三年之丧惟小戴记乃有二十五月而毕之说至今并从之唐王元感主三年非二十五月之说张东之据春秋驳之但春秋多变制恐亦非古法萧山毛氏曰以二十七月之服而谓之三年是欺父母也愚亦谓人子之事父母以实不以名据丧服自期至缌皆月之实数独三年则以二十五月毕之本自可疑又如汉文帝作短丧之俑其以日昜月也则言三十六日而不言二十五日汉时古制未亡其三十有六之数必有所自来惜大红小红及纎之制其祥无可考尔特存此以俟来者】传曰斩者何不缉也【传犹训诂之义盖子夏释经语也何者作为问辞以发明其义下并同缉缝也连属之不缉其边也】苴绖【疑衍】者麻之有蕡者也【蕡麻子也】苴绖大搹【此以首绖言下齐衰之绖等并同盈手曰搹搹把也中人拇指与第二指一围以指尺度之不过六寸以为首绖之围有小于此者故曰大郑注谓围九寸岂所据之尺为最小者与】左本在下【本麻根也左本在下者谓以麻根着头左边从额前向右围由头后至麻根处以麻尾搭麻根之上而缀之也　案传语未详今就朱子右本在上说而通之】去五分一以为带【此斩衰之带也以下绖带各五绖首绖带腰绖曰带者盖指象大带者言之去五分一者谓腰绖得首绖五之四也】齐衰之绖　斩衰之带也【与斩衰腰绖同下并仿此】去五分一以为带【齐衰要绖又去首绖五之一也下并仿此】大功之绖　齐衰之带也　去五分一以为带　小功之绖大功之带也　去五分一以为带　缌麻之绖　小
　　功之带也　去五分一以为带【合五服并发于此者围数迭减递陈故连及之注五分者象五服之数也】苴杖竹也【斩衰服之谓之苴者大雅疏苴草木之枯槁者则苴杖其枯竹与然则貌若苴者谓枯槁也】削杖桐也【齐衰服之削者桐本圆削去其枝叶也或云麤者削而去之　案注谓竹杖圆桐杖方以象天地又说者谓桐杖上方而下圆据小记杖大如绖则二杖皆圆也】杖各齐其心【便于扶且以表心也】皆下本【曰下本则杖必取其近根者以其坚且顺性也】杖者何　爵也【有爵者必有徳能为父母致病故以杖扶之】无爵而杖者何担主也【担肩也主主人谓主病杖任其扶持之责也注云假也谓假之以杖曲矣】非主而杖者何【非主众子之属】辅病也【凡病者皆当辅也】童子何以不杖【年十九以上皆曰童子】不能病也【不能病无知也无知则无心可表故不任服亦不杖当室缌则亦杖也】妇人何以不杖【亦童子妇人也童子曰妇人大功章妇人之长殇是也】亦不能病也【成人妇人亦杖则亦能病矣　案小记言主丧者不杖则子一人杖注以子为童则童子妇人亦杖二节盖大概言之】绞带者绳带也【绞麻为绳以作带】冠绳缨　条属右缝【条绳也条属右缝者缨缝属于武之右而结之于左也小功以下左缝】冠六升　外毕【冠前后两头皆在武下屈向外又屈之缝于武以毕其事也】锻而勿灰【锻水濯治之也勿灰不须白也】衰三升　菅屦者菅菲也【菲屦也曰菲者作传时有此称也】外纳【向外编之犹外毕也】居倚庐【居者适子以下所居也孝子于殡宫门外置楣于地以五椽斜倚壁上以草盖之椽上及旁夹草蔽之不涂形如偏屋北户居此者痛深不安处也杂记注庐哀敬之处非有其实则不居所谓庐垩室不与人坐者此也非适子则又东矣妇人不居庐大丧宫正授庐视亲踈贵贱为逺近则皆有庐也此第以孝子言按大记君宫之谓有幛大夫士袒之则无障也聂氏谓帘以缞则户有帘矣　案旧说谓去东壁五尺窃谓孝子不忍离其亲东壁则逺甚矣此当在寝门少东又其户北乡则在大门内塾之东北乡寝也至谓非适子则在隐处不欲人属目则不可觧矣】寝苫枕块【苫编藳哀父母之入土故亦以身亲之】哭昼夜无时【哀动则哭故无时此在朝夕哭之外疏以三无时言之则仍有时矣未然】　歠粥【不言饮水省文】朝一溢米　夕一溢米【米当用麤粝者一手之盛谓之溢则满把而已注云二十两曰溢则每食一升有奇案病者之粥必薄且所食无多也如注说与常食何异】寝不脱
　　绖带【痛深不求其体之适也言绖带则衣可知】既虞【祭名既塟而虞】翦屏【翦芟也屏厢屏既虞改户西乡屏庐两旁所蔽之草也翦去将涂之此屏与间传芐翦为剪蒲席头者不同】柱楣【前楹谓之楣楣下两头施柱涂其四面用屛而设户】寝有席　食疏食【音嗣　疏麤也粥亦疏此但昜疏为饭尔】水饮　朝一哭夕一哭而已【未塟则朝夕哭在殡宫此已啓殡故在庐朝夕一哭礼止于此若哀至而哭则仍无时也】既练　舍外寝【舍止也小祥之祭曰练时不居庐即为庐处垒堑为屋所谓垩室也曰外寝则少安矣】始食菜果　饭素食【饭音反食之也素空也谓不以肉佐饭　案注以素为复平素之食则饮酒食肉矣非也】哭无时【礼有节必则无尽也】
　　父【檀弓谓之致丧盖以恩制者也适庶子并同先言父者君亦有父也歴代同】传曰为父何以斩衰也【为于蒍反下并同　问者疑其与母之齐衰异等也】父至尊也【父母家之严君而父又尊于母故曰至尊不言恩者父母之恩等也】
　　诸侯为天子【檀弓谓之方丧下同君之上特言天子者尊王不与余君等也言诸侯则凡王臣可知矣五服之亲亦从其重下同　案周礼司服凡丧为天王斩衰疏凡丧诸侯诸臣皆为天王斩衰昆山徐氏云诸臣王朝之卿大夫士也若诸侯之大夫为天王则下繐衰是也又通典晋张祖高以郑氏士服天王斩哀说无明文因据襍记士居垩室谓士当服期谢沈答曰朝廷之士服天王斩衰邑宰居垩室则期】传曰天子至尊也【合天下言　以下二服唐以后无之】
　　君【诸侯卿大夫士凡有士者皆曰君】传曰君至尊也【以一国及一家言君臣之义一也】父为长子【长子适长子其父亦适长子也天子诸侯皆曰太子惟卿大夫士称适曰长子则上下通且立适亦以长也疏云立庻长子及适孙庶孙者虽承重而不得三年　歴代并同明防典改不杖期】传曰何以三年也【疑与诸子异也】正体于上【注云重其当先祖之正体其指长子言盖孙祔于祖是长子与祖为体也故曰正体于上　疏以长子父言未恊】又乃将所传重也【又以其将代已主宗庙则所传者重也】庶子不得为长子三年【适子之弟及妾所生皆曰庶子】不继祖也【祖长子之祖庶子之父也庶子不得为父后则无重可传故长子亦不得继祖不得为之三年也　案大传说与此同惟小记言不继祖与祢此聚讼之说所自起其在悮认不继祖与祢者皆为庶子耳谯氏周曰不继祖与祢者谓庶子身不继祢故其长子为不继祖是可以正诸说之失矣要之传言庶子不为长子三年正以明为长子三年者之为适子耳马融主戴圣闻人通汉五世之适说舍子而言曾孙既与经义不符郑氏以为不必五世是也贾公彦因注不必五世说遂举贺循虞喜庾蔚之四世之说证之谓必适子适孙乃得为长子三年外此则虽继祢之适子亦不得遂三年之服是又舍子而言孙其失与马氏等愚谓五世四世适适相承其为长子三年不必言矣若此传止以继祢之适子言注亦谓为父后者然后为长子三年则继祢之适子其长子即得与祖为体而传重不必推之逺也若朱子语类载或问宗法既废庶子何必不为长子三年敖氏继公据殇服小功章谓公之昆弟为庶子与大夫同则为长子三年亦当与大夫同因疑此传之悮不知宗法虽废服制自当从古庶子之服亦不可以例适子其谬不足辨也】
　　为人后者【为宗子后不言父者不皆父也为祖后为高曾祖后亦如之不言为所后可知　厯代同】传曰何以三年也【疑与生已者异】受重者必以尊服服之【受重受传重之重尊犹重也】何如而可为之后【疑非尽人可为】同宗则可为之后【宗子所以収族故须同宗】何如而可以为人后【就同宗言】支子可也【次适也适长子自为其父母后故以次适后大宗不言庶子嫌用妾子也无次适则以妾子又无则以长适俟其生子还为所生后也】为所后者之祖父母妻妻之父母昆弟昆弟之子【此盖畧言之推类以尽其余可也】若子【若如也子亲子谓如其亲子之服据为人子者言也若后高曾及祖则其妻之父母已无服矣】
　　妻为夫【小记姑在则为夫杖】传曰夫至尊也【妻虽以齐为义而夫实尊于妻】妾为君【奔则为妾媵亦曰妾谓夫为君尊之】传曰君至尊也
　　女子子在室为父【子者男女对父母之通称故特加女子以别之许嫁未嫁皆在室也嫁则降矣女子子在室凡服视昆弟小记主丧者不杖则子一人杖　厯代同】
　　布总【总束髪以疎布为之曰总则束本及末矣盖韬髪以縰束髪以总内则栉縰笄总是也此言总则去縰矣始死缟总成服用布以终丧五服并同】箭笄【箭竹也始死去吉笄成服箭笄以终丧】髽【露紒也以麻自顶而前交于额上郤绕紒注云如后人之着防头也小敛服之以终丧】衰【斩衰如男子又言之者以其连裳又无袵也连裳故不言裳】三年【此合上下妇人丧服之异于男子者言也在此者嫌已嫁而反者之服或别也妻妾女子子已见于上故不言者者为下出也】传曰总六升【与冠等也亦受七升】长【去声下同】六寸【注谓出紒后垂之为餙则此第以垂者言总之长不止此也　案孔氏云斩衰六寸期八寸大功同小功缌一尺吉总尺二寸不见所据】箭笄长尺【南宫韬之妻之姑之丧榛笄长尺斩衰亦同　或云大功以下吉笄去首存叅】吉笄尺二寸【连文及之】
　　子嫁反在父之室【反被出而归也出嫁服期今与夫族絶则服与未嫁等故亦言在室曰父之室则与未嫁者防别也】为父三年【小记为父母丧未练而出则三年既练而出则己未练而反则期既练而反则遂之既练则已者期服已除又不及与兄弟同受服也反夫命还其家也未受服仍服期既受服则遂三年　政和礼司马书仪无歴代并同】
　　公士大夫之众臣【士卿士众臣非士如煇胞翟阍之属盖吏也】为其君　布带【齐衰之带也】绳屦【大功之屦亦三年服也不敢与贵臣同服盖即不以杖即位之义此本在君服节内因带屦有异故别言之仍系之此章之末则斩衰之服犹是也　开元礼云国官为其君余俱无】传曰公卿大夫室老【家相】士【邑宰家宰】贵臣【二者皆贵臣其服不杀】其余皆众臣也　君谓有地者也【君谓所服者地采地】众臣杖　不以即位【不与贵臣同】近臣【阍寺之属】君服斯服矣【君嗣子臣不世爵曰君者家长亦君也近臣亦众臣耳以近君不敢异也】绳屦者绳菲也【汉谓之不借】
　　右斩衰【案不杖期传云父卒然后为祖后者服斩注疏天子诸侯父在为祖斩衰所谓父有废疾子代之执丧也又祖父为废疾不立已受国于曾祖黄氏曰为曾祖后者斩丧服小记为殇后者以其服服之又与诸侯为兄弟者服斩熊氏安生云凡与诸侯有五属之亲者皆服斩注士为国君斩天子卿大夫之适子为天子亦然杂记外宗为君夫人犹内宗也注服斩外宗姑姊妹之女之类内宗五属之女疏熊氏云即嫁在他国亦为本国诸侯服斩贺循谯周诸家云在已国则为君服斩他国则不服子嫁反在父之室疏天子之女嫁于诸侯诸侯之女嫁于大夫为父母服斩不降戴徳丧服记为高祖后者斩衰三年唐律妇为舅宋史礼志妇为舅姑政和礼凡夫为祖曾祖高祖承重者妻从夫斩家礼为人后者承其祖明孝慈录子为母为人后者为所后母及所后祖母女在室为母女嫁反在室为母适孙为祖母及曾高祖母承重妇为姑庶子为所生母子为继母慈母飬母夫为人后则妻从服庶子之妻为夫之所生母今制增夫为适母继母慈母飬母妻同】
　　疏衰裳齐【斩衰亦疏于此言之者嫌齐衰或细也齐缉裳下斩衰先言斩此后言齐者斩在未成衰之前齐在衰成之后也】牡麻绖【牡不带子恶减于苴小敛服首绖奉尸于堂服要绖防垂成服绞垂】冠布缨【轻于绳三年者降服七升受八升正服八升受九升义服九升受十升】削杖　布带【轻于绞】疏屦【草屦也始死服三年及杖期并三月者服同于斩衰不杖期者白布深衣十五升素冠吉屦无絇成服服齐衰裳正服布五升降服四升义服六升负版辟积卒哭受降服七升正服六升义服九升】三年者　传曰齐者何　缉也　牡麻者枲麻也牡麻绖　右本在上【以麻根着头右边从额前向左围由头后至麻根处以麻尾纳麻根之下而缀之】冠者沽【音古下同】功也【沽麤也此曰功则上之皆不得言功功言沽则麤于大功矣】疏屦者藨【皮表反】蒯【古怪反】之菲也【藨鹿藿也蒯菅属一云藨麤也谓麤蒯】父卒则为母【父在为母杖期厌于父也父卒则尊得伸故三年疏云父服除而母没然后三年徐氏谓言父卒则父卒即可服何必服除是也　开元礼不分父存没皆齐衰三年明防典改斩衰今因之　厌同压下并同】
　　继母如母【后母也继母配父恩虽有间而尊亲则同也歴代因革同亲母明防典改斩衰今因之下慈母同】传曰继母何以如母　继母之配父　与因母同【注因犹亲也】故孝子不敢殊也　慈母如母【传言终其身则与母又有间矣】传曰慈母者何也　传曰【旧传】妾之无子者　妾子之无母者　父命妾曰女【音汝】以为子　命子曰女以为母若是则生飬之终其身如母　死则丧之三年如母贵父之命也【贵重也若不命则服庶母慈已之服小功章所载是也又小记为慈母之父母无服】母为长子【服适长子不问父在与否此亦适子妇服其子也明防典改不杖期今因之】传曰何以三年也　父之所不降　母亦不敢降也【不敢以已尊降祖之正体】
　　右齐衰三年【案斩衰章为人后传曰为所后者之妻若子明孝慈录改斩衰小记妾为君之长子与女君同妾从女君而出则不为女君之子服明防典改不杖期又小记祖父卒而后为祖母后者三年明防典改斩衰今因之又小记为慈母后者为庶母可也为祖庶母可也疏父命已子与其父妾有子子死者为后呼为祖庶母亦服之三年庶子为父后者注大夫卒庶子为母三年士虽在庶子为母皆如众人此谓所生母也明并改斩衰黄氏补天子之女嫁于诸侯诸侯之女嫁于大夫为母皆齐衰三年明改斩衰戴徳丧服变除篇父卒为君母谓庶子为适母也继母为长子为高曾祖后者服高曾祖母开元礼父在为母政和礼妇为姑家礼夫承重则从服开宝礼飬母谓飬同宗及三嵗以下遗弃之子者宋防要为所生母明集礼女在室为母女嫁反在室为母孝慈录并改斩衰今因之】
　　疏衰裳齐【负版辟领衰六寸之属并同三年】牡麻绖【服期者小敛首绖奉尸侇于堂要绖防垂成服绞垂】冠布缨【今文无此三字升数并同齐衰三年】削杖　布带　疏屦【复言之者嫌其服或轻也】期者【十五月而毕】传曰问者曰何冠也【斩衰有三其冠同齐衰有四不知冠之异同故问也】曰齐衰大功　冠其受也【言冠之升数与卒哭受衰同问齐衰冠而并言大小功缌者以类及之也】缌麻小功　冠其衰也【缌小功无受冠衰升数同】带缘各视其冠【带布带象革带縁者丧中所服衣之縁也升数并如冠故连及之也】
　　父在为母【小记庶子在父之室则为其母不禫庶子不以杖即位又慈母注大夫之妾子父在为母大功士之妾子父在为母期唐律改齐衰三年明防典改斩衰今因之】传曰何以期也【疑其应三年也】屈也【屈于父】至尊在【谓父】不敢伸其私尊也【母谓之私者据子言之也】父必三年然后娶【改娶】逹子之志也【逹通也伸也子于母屈而期其心丧则犹三年也三年后娶其志乃伸矣　案古于父母之丧皆曰三年此经独以父之存没别之故有疑其非古法者但王道本乎人情其父至期除服而子以重服侍于前得无伤其父心屈之至期所以安其父而子心则仍不自已也自其父逹之而屈者伸矣又父若子虽并服期而三年之义父为存之縁情定制礼有曲而致者此其是与】
　　妻　传曰何以期也【疑同于母】妻至亲也【杂记为妻父母在不杖不稽颡母在不稽颡葢适子父在主丧故为妻不杖此经为无父者言也又小记父在庶子为妻以杖即位可也葢父不主庶妇丧故庶子父在为妻亦杖又杂记宗子母在为妻禫则父在不禫也适子亦如之】
　　出妻之子　为母【出去也谓犯七出之法而去者或未改嫁者　以上歴代同】传曰出妻之子为母期　则为外祖父母无服　传曰絶族无施服【旧传也母出与庙絶是与族絶也旁及曰施】亲者属【母子至亲无絶道故以服连缀之】出妻之子为父后者【适子】则为出母无服【小记无服也者丧者不祭故也】传曰与尊者为一体【尊者谓祖是正体也】不敢服其私服也父卒继母嫁　从为之服【继母由疏而亲嫁则仍疏矣亦为之服者从嫁故也不从则不服】报【嫁母亦如其服以答之也　案马氏融谓重成母道故随为之服疏亦本此义言之王氏肃始主从嫁说视疏为胜今从之又马氏曰若不终父三年丧亦不服金大定间改三年】传曰何以期也　贵终也【终母子之恩也言继母则亲母嫁者可知矣】
　　右齐衰期【案本章继母嫁从为之服报则嫁母为子之从嫁者亦期又小记祖父卒而后为祖母后者三年注祖父在则服如父在为母明会典改斩衰檀弓子思之母死于卫注嫁母齐衰期孝慈録适子众子为庶母皆期妻同今并因之　又案慈母注士之妾子为母期不知士子固不厌也】
　　不杖麻屦者【此亦齐衰期也经特举其异者言之余并同以上四者俱不言受葢三年之丧逹乎天子诸侯虽絶期尚为后齐衰注谓变除之日不尽同故也】
　　祖父母【尔雅父之考为王父父之妣为王母首言之同于父也不言继祖母可知】传曰何以期也【祖为孙大功此乃期故问也】至尊也【父之至尊】
　　世父母　叔父母【尔雅父之晜弟先生为世父后生为叔父父之兄妻为世母弟妻为叔母曰世者以继世先适长也叔说文作尗父行之少者二者不言适庻葢其服同姑在室亦如之　以上歴代同】传曰世父叔父何以期也【疑其同于祖】与尊者一体也【尊者谓父】然则昆弟之子何以亦期也【服与一体同疑可杀也】旁尊也【已为诸父故曰旁尊】不足以加尊焉【尊者为卑者降其服是以已之尊加之彼也】故报之也【如其服已之服是报也】父子一体也【以下广明一体之义】夫妻一体也【合疏为亲】昆弟一体也　故父子首足也【首足一体】夫妻牉合也【本异体以牉合而一】昆弟四体也【析言之曰一綂言之曰四】故昆弟之义无分【一体故也】然而有分者【谓异居也】则辟【同避】子之私也【昆弟之子各私其父不可间于旁尊故辟而分之】子不私其父　则不成为子【天理人情之至不嫌其私】故有东宫【室也】有西宫　有南宫　有北宫【四方之宫古或有此称故有因以为氏者言四方则中可知此昆弟所分之宫也内则命士以上父子异宫当亦如之其制未详或同宫而有别室与】异居而同财【宫分故居异也】有余则归之宗【余常用之余也宗谓大宗若小宗昆弟同财极难以宗子主之则不争矣】不足则资之宗　世母叔母　何以亦期也【疑其本路人】以名服也【配伯若叔而有母名】
　　大夫之适【丁狄反下并同本又作嫡】子为妻【小记世子为妻与大夫之适子同　后世綂于夫为妻条】传曰何以期也【疑其异于众子妻也】父之所不降【大夫不以尊降适妇重适也】子亦不敢降也【降有四等君大夫以尊降公子大夫子以厌降公之昆弟以旁尊降为人后及嫁女以出降案大夫之子所以有降服者因大夫降服其子厌于父而不得伸非以其贵也注谓大夫子以厌降信然】何以不杖也【本应杖】父在则为妻不杖【父主丧故也】昆弟【尔雅男子先生为兄后生为弟昆兄也所谓一体也此亦合适庶言姊妹在室同杂记大夫为其父母兄弟之未为大夫者之丧服如士服士为其父母兄弟之为大夫者之丧服如士服】
　　为众子【长子之弟及妾子女子子在室亦如之曰众子者大夫则谓之庶子降谓大功天子诸侯无服晋人云适子有废疾服同众子】
　　昆弟之子【檀弓兄弟之子犹子也　以上歴代同】传曰何以期也　报之也
　　大夫之庶子　为适昆弟【下大夫之庶子为昆弟大功嫌其于适昆弟亦然此特于昆弟之下明之曰昆弟者其适或兄或弟未可知也　歴代入昆弟条】传曰何以期也【疑其与众昆弟异】父之所不降【大夫虽尊不降其适】子亦不敢降也【亦以大夫之降否为断也】
　　适孙【尔雅子之子为孙适子死适孙承重祖为之期】传曰何以期也【疑其与诸孙异】不敢降其适也　有适子者无适孙【有适子者谓适子在则犹是众孙而已无所谓适孙也】孙妇亦如之【若适子妇在使其子妇代已主祀则并服之如适子妇尚主祀事则服适子妇其适孙妇与众孙妇同　案此似当从父为长子之例服斩今不斩而期者适子死其祖已为之服斩故于孙不重服特加隆于大功而已疏本非一体说未妥】
　　为人后者　为其父母【不降于齐衰三年及杖期者嫌同于所后之妻也故降同世叔父母之服以示大宗之重曰其父母则既不没其本生之名仍不混于所后之实人子之心庶两无所负矣】报【此支子也其父母本应服期以昆弟之子为报服故亦以报言之】传曰何以期也【疑其应斩】不贰斩也　何以不贰斩也　持重于大宗者【持重谓执斩衰服】降其小宗也【觧不贰意小宗谓其父也】为人后者孰后　后大宗也　曷为后大宗【以下广明后大宗之义】大宗者尊之綂也【族人尊小宗小宗又綂于大宗故不可絶】禽兽知母而不知父【惟知所生母父且不知而况于宗】野人曰父母何筭焉【野人与政化稍远不能分别父母尊卑筭分别也】都邑之士【有先君之庙曰都无曰邑此则指国中都会与政化稍亲者言也士泛言其人民】则知尊祢矣【稍知礼义尚不能推逺也】大夫及学士【大学小学之士】则知尊祖矣【通于率祖率亲之义】诸侯及其大祖【始封之君亦始祖也但视天子始祖则近矣故不曰始】天子及其始祖之所自出【逺推发祥所自来也此亦太祖也曰始祖者见其逺】尊者尊綂上【尊者天子也上犹逺也谓始祖綂谓合始祖之后綂之也】卑者尊綂下【卑者诸侯也下犹近也谓太祖葢合太祖之后綂之也四綂字义同自禽兽知母至此推宗所自来以示重宗之义】大宗者尊之綂也　大宗者収族者也【収合也】不可以絶【与祖为体且主宗事故也】故族人以支子后大宗也　适子不得后大宗【以承父綂不当出也】
　　女子子适【如字】人者【不言妇人者以其服父之党故从父言之】为其父母　昆弟之为父后者【此兄弟不言执葢为之大功大功章为姊妹适人者是也】传曰为父何以期也【为父本斩衰母父在亦期故第以父问也】妇人不贰斩也【为夫斩而已】妇人不贰斩者何也　妇人有三从之义【从从其教令也】无専用之道【不敢自专】故未嫁从父　既嫁从夫　夫死从子【所从者三服斩者一】故父者子之天也【故有从父之义人所尊大者惟天故以为比】夫者妻之天也【故有从夫之义不言子者天不可加之子也】妇人不贰斩者　犹曰不贰天也　妇人不能二尊也【妇人之徳在専一】为昆弟之为父后者　何以亦期也【疑其与父母同】妇人虽在外【出嫁】必有归宗【宗宗之谓尊其小宗也既嫁又反服其昆弟故曰归注所谓不自絶于族类也疏归寜之说非】曰小宗【经不言小宗传者断之也】故服期也【言此小宗为亲昆弟服期若昆弟为大宗服亦如之注辟大宗之说非】
　　继父同居者【嫁母之夫也继者继续之义以其续成父道故虽路人亦谓之父不系以母者义不起于母也○以上厯代同】传曰何以期也【疑其与骨肉同】传曰夫死妻穉【未满五十】子幼【十五以下】子无大功之亲【从父昆弟以上同财者也】与之适人【子从母】而所适者亦无大功之亲【不言无子可知】所适者以其货财为之筑宫庙【货布帛金玉之属财五谷贿赂之属货亦财此谓所适者之货财也筑谓别起室也此不应作庙言庙者因宫而类及之此祭当在寝或因祭而遂以庙名不必实有庙也　案此前人多疑之大槩谓此子若宗子则自有庙若非宗子则不应筑庙是泥定庙字而反致疑于传说也】嵗时使之祀焉【神不歆非类故使子祀之】妻不敢与焉【与庙絶也】若是则继父之道也【必三者备也】同居则服齐衰期【谓此不杖期也小记必尝同居皆无主后同财而祭其祖祢为同居别筑宫矣曰同居者祭虽异所而子尚居其室且同财也】异居则服齐衰三月也【石经有也字　小记有主后者为异居但无主后而非同居同财祭祀亦异居也】必尝同居然后为异居【尚有父名】未尝同居则不为异居【路人而已】为夫之君【此命妇也】传曰何以期也　从服也【从夫也凡从服降一等其夫三年故妻期夫亡则不服矣不言君之妻无服也　唐后阙】
　　姑　姊妹　女子子　适人无主者【尔雅父之姊妹为姑男子谓先生为姊后生为妹出适已降在大功矜之故仍服期】姑姊妹报【姑对侄姊妹对兄弟出适则皆降在大功今相为期故曰报也不言女子子者以其出适还为父母服期不必言报也　歴代同】传曰无主者谓其无祭主者也　何以期也　为其无祭主故也【不言丧主者可摄也】
　　为君之父母　妻　长子　祖父母【祖父母在父母之下示此为礼之变也服问大夫之适子为君夫人太子如士服注士为小君期太子君服斩臣从服期又君之母非夫人则羣臣无服惟近臣及仆骖乘从服杂记外宗为君夫人犹内宗也注云齐衰　案注谓既为君矣而有父若祖之服者葢始封之君也若继体则受国于曾祖疏云或祖父有废疾或父未嗣位而早卒祖亦有废疾故受于曾祖刘氏续三礼图说云君之父祖虽曾为君既老而传嗣君在位臣无二斩故从服期其说如此窃谓礼无一定事可类来由此凖之非一说所能拘也　歴代阙】传曰何以期也【疑具非亲】从服也【从君】父母长子君服斩　妻则小君也【此臣为小君常服非从服也故与君同服期而不降】父卒然后为祖后者服斩【有适子者无适孙也两言君斩明臣之所以期】
　　妾为女君【妾侄媵之属女君适妻也　歴代同】传曰何以期也【同事一人而独为重服故问】妾之事女君　与妇之事舅姑等【女君注云女君于妾无服案娣侄当服姑侄姊妹之常服无服说存叅】
　　妇为舅姑【尔雅妇称夫之父曰舅夫之母曰姑服问传曰有从轻而重公子之妻为其皇姑小记妇当丧而出则除之　歴代同宋改舅斩衰三年姑齐衰三年明姑同舅今因之】传曰何以期也【以其本路人而为之重服也】从服也【既体其子故降其子一等】
　　夫之昆弟之子【女子在室出嫁并同】传曰何以期也【疑本路人】报之也【上二传以世叔父报服言此以世叔母报服言也】
　　公妾大夫之妾为其子【已所生子】传曰何以期也【诸侯絶旁期为众子无服大夫降一等为众子大功其妻体君皆从夫降故以妾不降为疑也】妾不得体君【妾卑不得与正妻等】为其子得遂也【不降】
　　女子子为祖父母【章首为祖父母本兼男女言此复言之者据传指嫁者言经文省尔　以上厯代同】传曰何以期也【疑其当降】不敢降其祖也【祖至尊也】
　　大夫之子为世父母　叔父母　子【众子】昆弟　昆弟之子　姑姊妹　女子子　无主者　为大夫命妇者唯子不报【大夫之子从父降旁亲一等若世父等诸人爵与其父等则不降也无主说已见上此复及之者兼其或降又据传此为命妇与上别也唯子谓女子子　案昆山徐氏云男子为父斩其不报不待言而可见惟嫁女本服是期则疑于报故传専主女子言之郑谓男女同不报而以传为失之何其考之未精与此葢据下传言之其说极确从之又案疏言六命夫世父一叔父二子三昆四弟五昆弟之子六六命妇世母一叔母二姑三姊四妹五女子子六窃谓昆弟既分为二其子亦应分昆之子六弟之子七凡七命夫　歴代阙】传曰大夫者其男子之为大夫者也　命妇者其妇人之为大夫妻者也　无主者命妇之无祭主者也【无主之服已见于上故此传专以命妇言之】何以言唯子不报也【疑其独异】女子子适人者为其父母期　故言不报也【本服不可言报】言其余皆报也　何以期也【疑其当降】父之所不降【尊同】子亦不敢降也大夫曷为不降命妇也　夫尊于朝妻贵于室矣【夫妻】
　　【一体也】
　　大夫为祖父母适孙为士者【歴代阙】传曰何以期也【不降故问】大夫不敢降其祖与适也
　　公妾以及士妾【曰及则中间公孤卿大夫之妾皆然】为其父母【厯代同今律阙】传曰何以期也【疑妾卑不得伸其私亲】妾不得体君　得为其父母遂也【注云然则女君有以尊降其父母者与春秋之义虽为天王后犹曰季姜是子尊不加于父母此传似悮矣礼妾从女君而服其党服嫌不自服其父母故明之】
　　右不杖期【案本章为人后者为其父母报则本生父母为出嗣之子亦期又姑姊妹适人无主者报则女子子适人无主者为晜弟晜弟之子并期又司服凡丧为王后齐衰注诸侯为之不杖期服问君为天子三年夫人如外宗小记女未练而反服期小记世子为妻与大夫之适子同又服问大夫之适子为君夫人太子如士服注士为小君期杂记外宗为君夫人犹内宗注谓齐衰又服问公子之妻为其皇姑注云齐哀与小君同周礼春官司服凡凶事服弁服疏王为适孙适曾孙适孙适来孙皆齐衰期又本章适孙注凡父于将为后者非长子皆期又大功章注士妾为君之众子期又小记与诸侯为兄弟疏俱为诸侯则各依本服期又本章为君之父母妻疏臣为小君期杖期章传注适子父在则为妻不杖大功章大夫之妾为君之庶子注妾为君之众子亦期唐律舅姑为适妇以上厯代同开宝礼父所生庶母政和礼嫁母出母为其子继母嫁为前夫之子从已者孝慈录为适长子妾为夫之长子众子与所生子妾为家长父母今并因之又今律前夫之子从继母改嫁于人为改嫁继母】
　　疏衰裳齐【义服衰六升】牡麻绖　无受者【受承也此齐衰三月也不言冠及带者义服冠九升余与上同也小记齐衰三月与大功同者绳屦衰绖至重故特言之无受者卒哭受服士三月卒哭时丧期已尽礼须即吉无服可受也不言三月者天子七月而塟诸侯五月而塟三月之后尚须藏服待塟时服之若言三月嫌塟时无服也　案此服以曾祖为主不几月五月而三月者天道期年一大变三月一小变俱时之重者不期故三月也又下传所云不敢以兄弟之服服至尊注谓重其衰麻尊尊减其曰月恩杀是也】
　　寄公为所寓【寄公如黎侯寓卫之类所寓本国之君也歴代无　案此章当首曾祖疑错简尔疏以此章论义服故首寓公未然】传曰寄公者何也　失地之君也何以为所寓服齐衰三月也【疑其疏】言与民同也【同居国士也】丈夫妇人为宗子　宗子之母妻【此宗子谓大宗也故有絶服者之服言妇人者兼已嫁未嫁者言也据不杖章女子子适人者为昆弟之为父后者传妇人虽在外必有归宗之说则嫁即不反亦齐衰三月后惟家礼有之】传曰何以服齐衰三月也【疑其服絶】尊祖也【宗子主别子祀故尊之】尊祖故敬宗【宗子】敬宗者尊祖之义也宗子之母在　则不为宗子之妻服也【母在而传之妇则并服否】
　　【则服其母而已以妇未与宗事也】
　　为旧君【此在国而致仕者】君之母妻【此及下章歴代并阙】传曰为旧君者孰谓也【谓疑为】仕焉而已者也　何以服齐衰三月也言与民同也【君臣之恩惟此及斩二服旧君义不当服斩则与民同而已】君之母妻则小君也【小记士为小君期旧臣则降之同于旧君与庶人无小君服者不同葢恩之深浅稍别也】庶人为国君【不言民而言庶人容有庶人在官者檀弓天子崩三月天下服则天下皆然　注谓畿内之民服天子彼疏又谓天下服谓诸侯之臣并存叅】
　　大夫在外【去国】其妻长子为旧国君【大夫之服孟子详之长子适子也不言士之妻长子可知】传曰何以服齐衰三月也　妻言与民同也长子言未去也【妻亦以未去而服去则无服専言长子者本随父服斩与母不同也】继父不同居者【初本同居余详不杖期章　歴代同】
　　曾祖父母【此当在章首经不言高祖服与此同也　开元礼改齐衰五月后并因之】传曰何以齐衰三月也　小功者兄弟之服也【大小功缌皆有兄弟服独言小功者为曾祖之后言也据小功章从祖祖父母曾祖之子也从祖父母曾祖之孙也从祖昆弟曾祖之曾孙也服皆小功从祖兄弟则小功中之最卑者故举以明之】不敢以兄弟之服服至尊也
　　大夫为宗子【谓絶族】传曰何以服齐衰三月也　大夫不敢降其宗也
　　旧君【此去国未仕者既仕则不服辟新君也杂记违诸侯之大夫不反服违大夫之诸侯不反服檀弓仕而未有禄者违而君薨弗为服也】传曰大夫为旧君　何以服齐衰三月也　大夫去　君埽其宗庙【使族人祭祀是曲礼所谓爵禄有列于朝出入有诏于国者宗庙举其重者言之】故服齐衰三月也【孟子所谓三有礼也】言与民同也　何大夫之谓乎　言其以道去君而犹未絶也【道出处之义是所谓有故而去也未絶者以未仕也】
　　曾祖父母为士者如众人【大夫服之歴代无】传曰何以齐衰三月也　大夫不敢降其祖也
　　女子子嫁者未嫁者　为曾祖父母【此经为嫁者而言未嫁者与男子同当在上为曾祖父母条内此特因嫁者而类及之尔　开元礼增为齐衰五月】传曰嫁者其嫁于大夫者也　未嫁者其成人而未嫁者也【童子不任服】何以服齐衰三月　不敢降其祖也【此言嫁者若许嫁未嫁则犹是在室尔疏谓许嫁亦有降理未合】
　　右齐衰三月【案本章庶人为国君注畿内之民服天子杂记外宗为君夫人犹内宗也注曰其无服而嫁于庶人者从为国君疏云亦内外宗并言之服齐衰三月又开元礼为高祖父母嫁女亦如之　歴代同】
　　大功布衰裳【此殇大功葢齐斩之降也彼言鍜而勿灰则此灰也但其功麤故曰大功齐斩亦布此乃言布者灰之布始成也始死及敛服同上殇服衰七升不言冠屦带与成服同也】牡麻绖无受者【传云其文不缛故终丧一服而已不言月者或九或七别也】
　　子女子子之长殇中殇【子兼适庶畧也殇者男女未冠笄而死者也本服长子斩众子及室女皆期殇则并降为大功昆弟之子女子子亦如之】传曰何以大功也【以其本齐斩也】未成人也【冠笄则为成人】何以无受也　丧成人者　其文缛【音辱繁也】丧未成人者　其文不缛　故殇之绖不樛垂【樛曲也绞也成人绞带垂】葢未成人也　年十九至十六为长殇【二十则冠而不为殇故以十九为断十五成童十六则成童以上也此据男子言也若女子十五而笄则防自十四以下矣】十五至十二为中殇　十一至八岁为下殇【八岁龀齿故殇始于此】不满八岁以下皆【本无石经有之】为无服之殇　无服之殇　以日易月【王氏肃曰殇之期亲则旬有三日哭缌麻则以三日为制　案注谓生一日者哭之一日与易字义不符】以日昜月之殇　殇而无服【哭之而已】故生子三月　则父名之【详内则】死则哭之【无服之殇始此】未名则不哭也
　　叔父之长殇中殇　姑姊妹之长殇中殇　昆弟之长殇中殇【小功章有昆弟之子之下殇则长殇中殇当在此】夫之昆弟之子女子子之长殇中殇　适孙之长殇中殇　大夫之庶子为适昆弟之长殇中殇【以上本服皆期】公为适子之长殇中殇大夫为适子之长殇中殇【公及大夫之适子皆正綂成人斩衰殇则不得着代故入大功言适子者天子诸侯于庶子则絶而无服大夫于庶子则降一等故惟言适子也】
　　其长殇皆九月缨绖【首绖有缨礼之重者制如冠缨自大功以上皆用之】其中殇七月不缨绖【五服无七月之服此因中殇为特起之文入大功者七月为九月之杀与小功别也绖无缨杀于长殇也小功以下同】
　　右殇大功【案此及下诸殇服自汉迄明初皆仍其制孝慈録删今因之】
　　大功布衰裳【衰降服七升受十升正服八升义服九升受十一升冠降服正服十升受十一升义服十一升受十二升左缝】牡麻绖【要绖防垂】缨　布带【绞垂绳屦】三月受以小功衰【升数见传曰三月据士言也】即葛【即就也葛葛带间传大功之葛与小功之麻同】九月者　传曰大功布九升【布衰也此义服】小功布十一升【正服】姑　姊妹　女子子　适人者【姑姊妹亦报】传曰何以大功也【在室本期】出也【檀弓所谓葢有受我而厚之者也】
　　从父昆弟【尔雅兄之子弟之子相谓为从父昆弟姊妹在室亦如之】
　　为人后者为其昆弟【本生昆弟亦报】传曰何以大功也【本期】为人后者　降其昆弟也【下记所谓降一等也】
　　庶孙【降于适孙男女皆是　以上歴代同】
　　适妇【尔雅子之妻为妇长妇为适妇葢适子之妻也　唐改不杖期后并因之】传曰何以大功也【异于众妇】不降其适也
　　女子子适人者为众昆弟【注父殁则为为父后者期其实父在亦服之】侄丈人妇人报　传曰侄者何也　谓吾姑者吾谓之侄【男女皆然】
　　夫之祖父母　世父母　叔父母【其夫期妻降一等以上歴代同】传曰何以大功也　从服也　夫之昆弟何以无服也【疑其与世叔父等】其夫属乎父道者【如昆弟之子之属】妻皆母道也　其夫属乎子道者【如世叔父母之属】妻皆妇道也【子妻曰妇言当服者惟此】谓弟之妻妇者　是防亦可谓之母乎【防犹叟也叟长老之称葢兄妻之尊称也弟妻不可谓之妇兄妻不可谓之母此皆以明夫昆弟无服之义】故名者人治之大者也【治伦理也】可无慎乎【后増夫之兄弟小功兄弟之妻大功】
　　大夫为世父母　叔父母　子【小记大夫降其庶子】昆弟【下记大夫于兄弟降一等】昆弟之子　为士者【为大夫命妇者已见于不杖章彼言大夫子此言大夫互文尔　歴代同】传曰何以大功也　尊不同也【尊卑别也】尊同则得服其亲服【位同则不降旁亲也九者皆本服期】
　　公之庶昆弟【妾子也即公子】大夫之庶子　为母【生母】妻　昆弟【亦庶子　歴代阙案旧本昆弟在传下郑氏移此或疑上言大夫之子为昆弟此不应重出因谓与下节连文谓昆弟为从父昆弟服也窃案上言昆弟之为大夫者与此不同非重也且下特为公子庶子明其同尊不降尔若与昆弟连文则不可觧矣注说为是】传曰何以大功也　先君余尊之所厌【同压　言公之庶昆弟则其父已没故曰先君诸侯纯旁期三日俱无服公子父在厌于父下记练冠縓冠其服也父没得伸而犹厌于余尊故服止于此】不得过大功也【过此则重矣此言公之庶昆弟】大夫之庶子　则从乎大夫而降也【曰大夫之庶子又曰从降则大夫在也士妾有子者缌大夫降而无服庶妇本小功降则当缌庶子本期降则大功此大夫降也庶子于生母如母妻及兄弟皆期从父而降故止于大功此仅从本服降一等与父之所不服子亦不服义防别】父之所不降　子亦不敢降也【谓适也　案二语与不杖章大夫子为世叔父等九人传同疑为下节而发姑依注记之而存其说以备叅】
　　皆为其从父昆弟之为大夫者【本服大功尊同故服其本服　案此当在上经昆弟之下疏所谓上承上公之庶昆弟大夫之庶子言也或以公之庶子不可以尊同不降言疑専言大夫之庶子皆者注所谓昆弟互相服也据敖氏所引春秋传公子之重视大夫说则公之庶昆弟与大夫亦尊同也并存以备叅】为夫之昆弟之妇人子适人者【世叔母服之也不曰女子曰妇人出也在室期出则大功歴代同司马氏书仪无】
　　大夫之妾　为君之庶子　女子子嫁者未嫁者【上章大夫之妾为其子期此云君之庶子则非其子也庶子本期大夫降而大功女子未嫁亦如之嫁则又当降而小功此嫁于大夫尊同不降故第以嫁降而大功妾随女君服故亦大功也】为世父母　叔父母　姑　姊妹【此妾自服其私亲也本服皆期妾已嫁故降而大功　案此当以旧说为是如注说以女子子八字下属则与服制不符葢女子子之为此七人本期嫁当降而大功嫁于大夫又当降而小功何得仍服大功未嫁则期尤不得服大功也疏逆降之说尤非】传曰嫁者其嫁于大夫者也　未嫁者成人而未嫁者也【言惟成人故大功否则当为殇服也】何以大功也　妾为君之党服　得与女君同【女君从夫降其庶子及女子子妾亦与之同也】下言为世父母叔父母姑姊妹者　谓妾自服其私亲也【得与女君同上言妾为庶子及女子子之服下妾自服其私亲传义甚明烂脱之说非也】
　　大夫　大夫之妻　大夫之子　公之昆弟【庶兄弟】为姑姊妹　女子子　嫁于大夫者　君为姑【君谓国君】姊妹女子子　嫁于国君者【以上歴代并阙】传曰何以大功也【疑诸】
　　【侯絶旁服】尊同也　尊同则得服其亲服【本服大功】诸侯之子称公子【庶子以下广推尊不同之义】公子不得祢先君【其父也谓不得立祢庙以适子为祢庙主也】公子之子称公孙　公孙不得祖诸侯【惟奉别子而已小记所谓继别为宗也】此自卑别于尊者也【公子公孙卑故自别于尊】若公子之子孙　有封为国君者　则世世祖是人也【始封之君为太祖百世不迁】不祖公子【不得为太祖也若在四世之内则入亲庙四世而迁其国君之昆弟则仍祖公子所谓别子为祖继别为宗也】此自尊别于卑者也　是故始封之君　不臣诸父昆弟【祖父及子之一体故不臣而服其本服也】封君之子不臣诸父而臣昆弟【诸父即父之昆弟父所不臣故亦不敢臣之也昆弟已之一体可畧且其父已絶服也】封君之孙　尽臣诸父昆弟【皆其父所臣者】故君之所为服【如封君之诸父昆弟】子亦不敢不服也【如封君之于诸父】君之所不服【如封君子之昆弟】子亦不敢服也【如封君孙之尽臣也】
　　右大功九月【案小记夫为人后者其妻为舅姑大功歴代同下记夫之所为兄弟服妻降一等开元礼定为五月后因之唐律女适人者为伯叔父母兄弟侄又为众子妇开元礼为兄弟之女适人者报为人后者为其姑姊妹之在室者报政和礼为兄弟之子妇为夫兄弟之子妇以上后并同又开元礼出母为女子子适人者女报同政和五礼新仪女适人者为伯叔母又为姑姊妹兄弟及兄弟之子又姑姊妹兄弟为兄弟侄为人后者后并同又为人后者为本生祖父母晋人议当降一等大功又本章姑姊妹适人者为人后者为其昆弟亦并当有报服也】
　　繐衰裳【繐布之细而疏者】牡麻绖　既塟除之者【不言七月可知】传曰繐衰者何以小功之繐也【治其缕如小功而成布四升半缕细者以恩轻也升数少者以服至尊也以四升半之布而同于小功之十一升则细同而疏宻异矣小功之布不疏而曰小功之繐明此功亦小其制葢在五服之外非谓五月之服亦繐衰也】
　　诸侯之大夫为天子【士亦当如之】传曰何以繐衰也　诸侯之大夫　以时防见乎天子【以时防见为有恩】
　　小功布衰裳　澡麻带绖【澡者戞治之去莩垢使洁白也小记曰下殇小功带澡麻不絶其本大功以上带绖有本小功以下断本此殇小功不絶本如大功小记不言首绖则首绖断本也疏云带在上者明带不絶本与绖不同不言无受可知】五月者
　　叔父之下殇　适孙之下殇　昆弟之下殇　大夫庶子为适昆弟之下殇　为姑　姊妹　女子子之下殇【本服期下殇则降而小功】为人后者　为其昆弟　从父昆弟之长殇【本服皆大功此应报】传曰问者曰中殇何以不见也【为经长殇问也】大功之殇中从上　小功之殇中从下【此大小功葢以降在大小功者言之与缌麻章言本服者别此大功即下所谓齐衰之殇此小功即下所谓大功之殇也　案大功之长殇本有七月九月之别曰从者以大功之名则同也注谓此以成人之服言恐悮】
　　为夫之叔父之长殇【本大功】
　　昆弟之子女子子夫之昆弟之子女子子之下殇【本期】为侄庶孙丈夫妇人之长殇【本大功言丈夫妇人亦恩疏之义此应报】
　　大夫　公之昆弟　大夫之子【适庶同】为其昆弟庶子姑姊妹女子子之长殇【六者成人降至大功殇又降至小功】
　　大夫之妾为庶子之长殇【君之庶子成人大功】
　　右殇小功【案大功章子女子子之长殇中殇叔父之长殇中殇姑姊妹之长殇中殇夫之昆弟之子女子子之长殇中殇适孙之长殇中殇大夫之庶子为适昆弟之长殇中殇公为适子之长殇中殇大夫为适子之长殇中殇则其下殇皆应小功又叔父及姑姊妹适昆弟亦并应报也又下缌麻章庶孙之中殇从父昆弟侄之下殇夫之叔父之中殇下殇其长殇应小功又从父昆弟侄亦应报也开元礼增从父兄弟姊妹之长殇】
　　小功布衰裳【降服十升正服十一升义服十二升冠同所谓冠其衰也无受】牡麻绖【要绖绞不言澡可知】即葛【三月葛带间传小功之葛与缌麻之麻同】五月者【旧説小功以下吉屦无绚】从祖祖父母【尔雅父之世父叔父为从祖祖父父之世母叔母为从祖祖母】从祖父母【尔雅父之从父昆弟为从祖父父之从父昆弟之妻为从祖母】报【旁亲言报畧之】
　　从祖昆弟【父之从父昆弟之子】
　　从父姊妹
　　孙适人者【父昆弟之女及已之女孙在室皆大功】
　　为人后者为其姊妹适人者【本期以为人后降大功适人又降小功此亦报也不言姑者注云举其亲则恩轻者降可知马氏曰不降未然】
　　为外祖父母【尔雅母之考为外王父母之妣为外王母小记为母之君母母卒则不服又为慈母之父母无服又服问母出则为继母之党服母死则为其母之党服为其母之党服则不为继母之党服】传曰何以小功也【外亲皆缌】以尊加也【祖尊名也】
　　从母【尔雅母之姊妹为从母】丈夫妇人报【姊妹之子男女同下记庶子为后者为其从母无服】传曰何以小功也　以名加也【母亦尊名】外亲之服皆缌也
　　夫之姑　姊妹【尔雅夫之子为女公夫之女弟为女妹又女子不殊在室畧之】娣姒妇【夫之昆弟妻也尔雅长妇谓穉妇为娣妇娣妇谓长妇为姒妇注今或曰妯娌　案尔雅女子同出谓先生为姒后生为娣同出谓同嫁一夫葢媵也与此不同】报【以上歴代同】传曰娣姒妇者弟长也【弟为娣长谓姒敖氏以经先娣为长非也左氏传穆姜大妇也声伯之母小妇也穆姜曰吾不以妾为姒是据二妇年之大小言也此或春秋之俗称似非从夫之义姑存以备叅】何以小功也以为相与居室中　则生小功之亲焉
　　大夫　大夫之子　公之昆弟　为从父昆弟　庶孙【二者本大功以为士降小功】姑　姊妹　女子子　适士者【本期嫁降而大功适士再降而小功】
　　大夫之妾为庶子适人者【庶子女子子也在室及嫁于大夫皆大功曰人则卑者故又降而小功以上歴代阙】
　　庶妇【夫不受重者　唐贞观加为大功歴代同】
　　君母之父母【君母父之适妻也妾子服其父母】从母【君母姊妹小记为君母后者君母卒则不为君母之党服歴代统于甥舅条内】　传曰何以小功也　君母在则不敢不从服　君母不在　则不服【从服恩轻】
　　君子子【大夫及公子之适子】为庶母慈已者【不命为母子者　歴代同明改不杖期】传曰君子子者贵人之子也【贵人适夫人】为庶母何以小功也【士为庶母不慈已者缌】以慈已加也
　　右小功五月【案小记适妇不为舅后者则姑为之小功唐加大功本章为从祖祖父母从祖父母报则为兄弟之孙同堂兄弟之子为夫兄弟之孙为夫同堂兄弟之子皆小功政和礼载之又本章有从父姊妹适人者及为人后者为其姊妹适人者之服此皆应报则女适人者为从父昆弟及昆弟之为人后者皆小功也又夫之姑姊妹报则女在室及适人者为昆弟侄之妻亦如之见政和礼又显庆礼为甥开元礼母出为继母之父母兄弟从母后并同为从祖祖姑在室者报祖之姊妹也为从祖姑姊妹在室者洁姑从祖女姊妹从祖孙女也为适孙之妇又同母异父兄弟姊妹报唐律为舅为兄弟妻为夫之兄弟后并因之政和礼女适人者为从父兄弟为人后者为其从父兄弟女适人者为其兄弟侄之为人后者家礼为从乂弟之女及兄弟之孙女在室者以上歴代同】
　　缌麻【缌丝也治其麻如丝葢麻之至细者缌麻布衰裳澡麻绖带无受服殇服不别章畧之】三月者【天道一变】传曰缌者十五升抽其半【抽去也高安朱氏曰织具曰簆簆四十齿为一升齿两丝共八十丝抽其半则每齿一丝十五升本千二百丝此十五升则六百缕也冠裳并同】有事其缕【澡治之使细】无事其布【不必滑易】曰缌
　　族曾祖父母【尔雅父之徒祖祖父为族曾王父父之从祖祖母为族曾王母葢髙祖子曾祖昆弟也】族祖父母【尔雅父之从祖昆弟之母为族祖王母则族祖父者父从祖昆弟之父盖高祖孙曾祖昆弟之子父之从祖父也】族父母【尔雅父之从祖昆弟为族父父之从祖昆弟之妻为族母】族昆弟【尔雅族父之子为族昆弟以上四者服室女及室女服之与男子等也又据下从祖昆弟之子条为族父之报服则四者皆报也】
　　庶孙之妇【杀于庶子扫】庶孙之中殇【庶孙本大功长殇降小功中殇在此者中从下也注云中当为下恐悮案以上皆成人服惟此为殇服】
　　从祖姑姊妹适人者报【尔雅父之从父姊妹为从祖姑姊妹则从祖父母之女也女服之同变小功而缌麻以出降也　以上歴代同】从祖父　从祖昆弟之长殇【尔雅父之从父昆弟为从祖父昆弟又从祖之孙也本服皆小功小功之殇中从下此不言中下殇以无服也　案注谓不见中殇者中从下窃谓无服矣何从下之有】
　　外孙【尔雅女子子之子为外孙以嫁女所生故曰外外祖尊故不报也以上成人服歴代并同】从父昆弟侄之下殇【从父昆弟世叔父之子侄姑谓昆弟子也本大功降小功中下殇缌应报】
　　夫之叔父之中殇下殇【长殇小功】
　　从母之长殇报【本小功】
　　庶子为父后者为其母【所生　歴代同孝慈録改斩衰三年今因之】传曰何以缌也【疑斩】传曰与尊者为一体　不敢服其私亲也【子夏引旧传证之也】然则何以服缌也【据旧传疑其无服也】有死于宫中者【谓臣仆】则为之三月不举祭【吉凶不并行也】因是以服缌也【有丧则废祭故不敢服既三月不举祭矣不妨服之至三月也　敖氏本无因字又案其妻之服当以晋孔瑚从降説为是】士为庶母【言士以别于大夫庶母父妾有子而不命慈已者　歴代同孝慈録加不杖期今因之】传曰何以缌也　以名服也【以有母名】大夫以上为庶母无服【降絶故无服】
　　贵臣【室老士】贵妾【侄娣此公士大夫为之服也小记士妾有子而为之缌无则已不别贵贱也歴代阙】传曰何以缌也　以其贵也
　　乳母【大夫有食母为乳母士自养其子有故或使他妾代之则亦庶母也有三年之恩故服之　或谓为佣佣则安得有母名】传曰何以缌也　以名服也【以有母名】
　　从祖昆弟之子【族父母为之服也　开元礼统于族父报书仪阙】
　　曾孙【尔雅孙之子为曾孙孙同】
　　父之姑【归孙为祖之姊妹服也尔雅王父之姊妹为王姑侄之子为归孙此亦当报　书仪阙】从母昆弟【尔雅从母之男子为从母昆弟　以上歴代同】传曰何以缌也　以名服也【从母有母名故服其子】
　　甥【姊妹子唐改小功后因之】传曰甥者何也　谓吾舅者吾谓之甥何以缌也　报之也
　　壻【尔雅女子子之夫为壻】传曰何以缌也【依石经增】报之也
　　妻之父母【尔雅妻之父为外舅妻之母为外姑小记世子不降妻之父母又服问有从有服而无服公子为其妻之父母】传曰何以缌　从服也【从妻】
　　姑之子【外兄弟　以上歴代并同】传曰何以缌　报之也
　　舅【尔雅母之昆弟为舅斩衰传为所后者妻之昆弟若子　唐贞观改小功后因之】传曰何以缌也　从服也【从母】
　　舅之子【内兄弟也斩衰传为所投者妻昆弟之子若子】传曰何以缌　从服也【从母】
　　夫之姑姊妹之长殇【本服小功　案通典呉氏徐整曰古者三十而娶何縁得服夫之姊殇其说是也葢此篇姑姊妹之文甚多此亦连及之衍文尔】
　　夫之诸祖父母报【此夫之小功之亲故妻为之缌也小功之诸祖父母者从祖父母也注益以外祖父母案外祖于外孙不言报则外孙之父可知敖氏益以从祖父母则父行非祖父行也敖氏又曰诸疑衍并存叅以上歴代同】
　　君母之昆弟【妾子为适母之昆弟也小记君母卒则不服】传曰何以缌　从服也【从君母也　歴代入甥为舅服内】
　　从父昆弟之子之长殇【此及下皆应报】昆弟之孙之长殇【本服皆小功】为夫之从父昆弟之妻【夫服小功从服降等亦报　歴代同】传曰何以缌也【疑娣姒之服】以为相与同室【以异居同财故亦谓之同室】则生缌之亲焉　长殇中殇降一等【如此经两长殇本服小功降而缌也中殇降一等谓中从上者殇大功章诸中殇是也】下殇降二等【如本章从父昆弟侄本服大功下殇则降而缌也其中从下者亦降二等本章庶孙之中殇是也】齐衰之殇【上以降服言则曰大功之殇此以成人本服言故曰齐衰之殇殇大功章有斩衰之殇不言省文也】中从上【即上所谓大功之殇中从上也】大功之殇【上以降服言则曰小功之殇此以本服言故曰大功之殇】中从下【即上所谓小功之殇中从下也经不言中殇故以明之】
　　右缌麻三月【案小记士妾有子而为之缌歴代阙下记改塟缌服问公子之妻为公子之外兄弟注妻为公子之外祖父母从母缌又本章从祖姑姊妹适人者报中当有女适人者为从父兄弟子及昆弟之报服其服姑姊妹也男女并同政和礼女适人者为从祖姑是也政和礼女适人者为同堂兄弟之子及女之出嫁者又女适人者为从祖昆弟姊妹又家礼为从父兄弟之女出嫁者其报服与又夫之诸祖父母报政和礼为兄弟孙之妇为夫兄弟孙之妇亦报服也又族曾祖父母当兼族曾祖姑族祖父母当兼族祖姑族父母当兼族姑族昆弟当兼姊妹开元礼为族曾祖姑在室者报为族祖姑在室者为族姑在室者报为族姊妹是也又开元礼为夫之从祖兄弟之子亦男女并服之亦当有报政和礼为兄弟之曾孙为从父昆弟之孙为夫兄弟之曾孙为夫从父昆弟之曾孙服室女并同似即族曾祖父母族祖父母及族母之报服尔其族父又当有从祖昆弟之子若女之报服族昆弟亦当有昆弟姊妹诸报服也其诸姑姊妹之报服视此矣又父之姑为归孙亦当报又唐律为从父兄弟子之妇夫之从父兄弟之子妇为孙为夫之高曾祖父母为夫之从父姊妹在室及适人者为夫之舅及从母为姊妹子之妇为甥之妇开元礼为人后者为本生外祖父母女适人者为从祖父母报为兄弟之孙女适人者报唐礼仪志为舅母女适人者为兄弟之孙后阙为夫兄弟之孙女适人者为夫之从父兄弟之女适人者女适人者为从祖父母从祖祖姑为外孙之妇家礼从兄弟之妻为夫之从父兄弟为夫之从祖祖姑以上歴世同为同爨为朋友孝慈录嫁女为同堂姊妹出嫁者又殇服上章为人后者为其昆弟从父昆弟之长殇为夫兄弟之长殇为侄庶孙丈夫妇人之长殇火夫公之昆弟大夫之子为其昆弟庶子姑姊妹女子子之长殇大夫之妾为庶子之长殇此皆降服小功其中下殇应缌又本章从母之长殇报则亦当有姊妹之子若女长殇之报服也又上章为人后者为其昆弟从父昆弟之长殇本章从夫昆弟之子之长殇昆弟之孙之长殇亦并当报又开元礼增从父姊妹之中殇下殇从祖姑姊妹之长殇为人后者为其兄弟姑姊妹之巾殇下殇】
　　记【案记恶笄有首布总以上当为经之夲文或以其不在五服之中故归之记与】公子为其母【所生】练冠【以练布为冠】麻【缌麻之绖带也】麻衣【白布深衣布如小功】縓縁【縓浅绛色尔雅一染谓之縓以浅绛色布为长衣领缘也疏云以缯为縁此皆三年丧练之受餙也诸侯絶期以下无服公子被厌不得伸权为此制而服三年之受饰犹容有三年之戚也】为其妻縓冠【縓色布冠】葛绖带【二者又轻于母】麻衣　縓縁　皆既塟除之【注诸侯之妾贵者视卿贱者视大夫皆三月而塟此大戴礼文也】传曰何以不在五服之中也　君之所不服　子亦不敢服也　君之所服　子亦不敢不服也
　　大夫　公之昆弟　大夫之子　于兄弟降一等【兄弟凢同室之兄弟皆是】
　　为人后者于兄弟降一等【本生兄弟也】报【为大宗后嫌本生兄弟不降其宗子故言报以明其皆降也】于所为后之兄弟之子若子【即斩衰章所谓为所后者昆弟之子若子也因上文兄弟而连及之尔】
　　兄弟皆在他邦　加一等【谓出仕行游避仇及被放者愍其客死故加一等】不及知父母【谓兄弟死者防小不及识父母而父母早没也】与兄弟居【先与死者同居】加一等【此不在他邦亦加者愍其孤防】传曰何如则可谓之兄弟【此非为兄弟发问也欲得加一等为何如兄弟尔】传曰小功以下为兄弟【言小功者大功以上则亲自亲何必加惟大功以下或缌或袒或无服故必加等丧之兄弟大功以上同居此当是疎逺兄弟孤贫相依与大功同居者异故亦加等】
　　朋友皆在他邦　袒免【袒露防衣也主人及众主人皆有袒免之节同宗五世无服亦袒免朋友本服麻以在他邦故加袒免盖以同宗无服之丧处之且示有主道也　案注云免音问谓去冠以着免也旧説免如冠广一寸疏云髽与括髪皆以麻布自项乡前交于额上郤绕髻免亦如之但布广一寸为异祝氏大昌曰不应别制一冠谓之免免如所谓免冠也高安朱氏曰礼秃者不免左传秦获晋侯穆姬以免服衰绖迎则免有服也愚谓免冠之免如字此音问疑衬冠者】归则已【归有主可以已】
　　朋友麻【麻缌之绖带也注其服吊服诸侯卿大夫缌衰士疑衰庶人素委貌朋友虽无亲而有同道之恩故有服外之服不言月则既塟除之矣】
　　君之所为兄弟服【疏诸侯絶旁期此君服兄弟服则君葢公士大夫降期者也】室老降一等【凡从服降一等不言士可知】
　　夫之所为兄弟服　妻降一等【夫之兄弟无服安得有降一等之説此当是几兄弟之亲如姊妹之属疏云从母之类应氏防谦曰此当阙】
　　庶子为后者　为其外祖父母　从母　舅　无服【与尊者为一体不服所生母故其党亦无服也】不为后　如邦人【服之如常】宗子孤为殇【无父曰孤若父在即老而传其子尚不得为宗子也】大功衰【长殇中殇则服之】小功衰【下殇则服之】皆三月【絶属服宗子齐衰三月殇则降故三月犹是而降齐衰为功衰也】亲则月筭【亲五属之有服者殇之丧期如常降一等也】如邦人改塟缌【谓墓以他故崩壊将亡尸柩不可修整故须改塟也见柩不可无服故主人服缌朱子曰其余吊服加麻既塟除之其仪始则卜吉乃告庙及启墓至窆一依正塟之礼有疑此时神已在庙可不必虞者要之改塟则神为不安自当虞以安之也案郑谓三月而除王肃谓既塟除之诸家辨讼不一朱子曰礼疑从厚当如郑説】
　　童子唯当室缌【童子未冠不能为礼惟当室为父后承家事者为族人服其服又止于缌以未成人畧之也】传曰不当室则无缌服也　凡妾为私兄弟【兄弟者目其族亲也】如邦人【妾不与君为体故服其私亲如常人】
　　大夫吊于命妇锡衰【命妇死大夫吊大夫也大夫相为皆锡衰】命妇吊于大夫亦锡衰【大夫死命妇吊命妇也葢知生者吊而男女不相徃来若族属则自有本服何必锡衰故知大夫吊大夫命妇吊命妇经传之文有不可泥者此类是也】传曰锡者何也麻之有锡者也【有鍜治之功也】锡者十五升　抽其半
　　无事其缕　有事其布【治布使滑易】曰锡【细同缌麻惟治其布为异】女子子适人者为其父母　妇为舅姑　恶笄有首以髽【妇人齐衰之服皆然注云言以髽则髽有着笄者】卒哭　子折笄首【子女子子也卒哭归夫家不当纯凶故易用吉笄而折其首曰子以见妇为舅姑之不然】以笄布总【髽而布总也以笄者用笄固总也】传曰笄有首者　恶笄之有首也恶笄者栉笄也【以栉之木为笄也或曰榛笄】折笄首者　折吉
　　笄之首也　吉笄者象笄也　何以言子折笄首而不言妇【适人当言妇】终之也【子道由此而终】
　　妾为女君　君之长子　恶笄有首布总【女君服长子齐衰三年妾同故笄总如此以上疑经之本文】
　　凡衰外削幅【衰以衣言曰凡则五服同也削杀服广二尺二寸两旁各削去一寸外者缝之使边幅乡外犹外毕也】裳内削幅【缝之边幅乡内裳下体轻也】幅三袧【音钩裳幅三辟积也注云辟两侧空其中央　案裳之幅数惟见于深衣所谓制十二幅以应十二月是也彼以布六幅破为十二幅狭头乡上礼服幅裳当全幅朱子所谓要有辟积而旁无杀缝也其幅亦惟十二郑注凡于裳则以前三幅后四幅为説先儒从之然于经传实不见所据姑并存之　又案深衣图相传似前三后四者葢十二幅前后各六前又分左右吞三外衿掩内衿之上似乎三幅后六幅两旁幅前曳在身旁后又似乎四幅郑注因此而悮未可知也】若齐【齐下缉也上言背及属袂之缝五服皆然此言下缉则指齐衰以下言】裳内衰外【亦与上同】负广出于适寸【负者以一方布置于衣背缝着领下垂放之以在背故谓之负又曰负版适详下下适及濶中合广六寸此旁出适外各一寸则博尺八寸也】适博四寸【适者衣左右各长四尺四寸巾分之前后各长二尺二寸上角当领防纵横各四寸横处各剪入四寸以所剪各反折乡外覆于肩谓之适亦曰辟领其中空者为濶中合左右前后方八寸适亦如之曰博四寸者以一畔言也博广也】出于衰【衰即下长六寸博四寸者衰博四寸适合濶中总博尺六寸则两旁各出于衰六寸】衰长六寸博四寸【缀之外袵之上广长当心前有衰后有负版左右有辟领孝子哀戚无所不在也】衣带下尺【带者要间当带之处衣长二尺二寸不过及要与裳相接每不能掩故于当带处以布缀之垂下长尺以掩裳际也】袵二尺有五寸【袵者以布三尺五寸广终幅上下各防一尺不破中尺五寸上当尺处从左畔横裁入六寸下右畔亦然又从上左下裁入六寸处邪裁乡右接右畔六寸处断为两祍邪裁各尺五寸合上下各一尺总二尺五寸也　案注以衣带下尺为掩裳上际疏以此衽为掩裳两旁下际王氏廷相谓上衰长六寸疏谓有外衿则有内衿可知黄氏宗羲云用布二尺五寸交斜裁之为二缀于前衣身下左右在左为外衿在右为内衿葢衣有衿而后可以蔽其胷体又缀衰于外衿而以外衿掩内衿之上则衰正当心説文以祍为衿交其义可知矣其制当以两濶头连缀于衣而垂其两狭头为燕尾以掩裳际所谓衣带下尺者疑即两濶头之各长一尺者尔非别用布也】袂属幅【袂袖也属连也谓连边布广二尺二寸凡用布者去边各一寸为缝杀属则整幅不削其边取其正方也】衣二尺有二寸【袂中而言衣袂属幅长与衣等袂与衣等者取其可以运肘且取端幅也】袪尺二寸【袪袖口也袖广二尺二寸袪杀其半足并二手而拱之也　以上言衰裳之制】
　　衰【斩衰】三升　三升有半　其冠六升【缕三升有半者成布还三升故冠同也】以其冠为受【受衰六升】受冠七升　齐衰四升　其冠七升　以其冠为受【受衰七升】受冠八升　繐衰四升有半　其冠八升【经在大功后者以丧期为次也此在大功前者以升数为次也】大功八升　若九升　小功十升　若十一升【间传大功七升八升九升小功十升十一升十二升此不言七升十二升者可知又大功不言受经已见也不言缌者缌衰冠同十五升抽其半不必言也　以上言升数】















　　仪礼章句卷十一
　　钦定四库全书
　　仪礼章句卷十二
　　同知吴廷华撰
　　士丧礼第十二【士谓死者及其子葢士死而其子丧之自始死至卜塟之礼据杂记恤由之丧哀公使孺悲之孔子学士丧礼葢春秋转相僭窃士丧礼废而其书尚在故孔子以教孺悲而是礼遂传丧于五礼属凶礼当第五第十二説非详士冠礼】
　　士丧礼死于适【丁狄反】室【正寝之室也寝有堂有室王六寝大寝一小寝五诸侯大寝一小寝二大夫士二寝大小寝各一适寝大寝也小寝又曰燕寝又曰下室正寝在前燕寝在后妻各如其夫曲礼士曰不禄庶人曰死此云死者散文通也必于适室者死必以正鲁僖公薨于小寝春秋非之】幠【火吾反】用敛衾【幠覆也衾被也大记小敛君锦衾大夫缟衾士缁衾皆一大敛二衾一借一覆此大敛所覆衾也不用小敛衾者当陈之　以上始死】复者一人【复者人子不忍死其父母招之庶其生气之反也复者有司周礼有夏采祭仆此其属也士礼一人余以位为等杀也下记复者朝服左执领右执要】以爵弁服【士服之尊者弁不用以表服而已】簪裳于衣【簪连也连之者登屋防脱遗也复必以服者神所习也】左何【户我反】之【肩之便于升】扱领于带【扱揷也揷于复者之带间】升自前东荣【东方取生气也】中屋【屋之脊也声高则远闻】北面【求诸幽】招以衣　曰臯某复三【臯长声某死者名丧大记凡复男人称名妇人称字】降衣于前【降衣下之于堂前象死者之复也】受用筐【别使人受之用筐者防其凟】升自阼阶【生时升降处】以衣【于既反】尸【庶其随衣复于身】复者降自后西荣【丧大记所谓西北荣也葢幽隂之方庶其随复者降也　以上复】楔【息结反】齿用角柶【以下所谓复而后行死事也楔拄也将含恐口闭急故以柶拄张尸口使开也角柶见士冠礼据下记言楔貌如轭上两末则又名柶为楔矣两末上乡则末出口外要与扱醴者别】缀【丁劣反】足用燕几【缀犹拘也将屦恐足辟戾故用几脚拘之复后迁尸南首足在北缀之者几脚南乡以夹足使不辟戾也燕安也燕几其燕居时慿以为安之几与　以上楔齿缀足案吕氏四礼疑云死欲安不宜楔以困之且一楔之后虽含以物而口不复合也仪礼节畧云缀足用几甓尤迂并存之】奠脯醢醴酒【设奠以依神也檀弓始死之奠其余阁也与】升自阼阶　奠于尸东　帷堂【事小讫帷之以鬼神尚幽闇也以上奠】乃赴于君【赴告也】主人西阶东南面命赴者拜送【赴君】
　　【故必亲命而送之余如檀弓父兄命送者可也西阶者亲虽死尚不忍在阼】有宾则拜之【因命赴出遂拜之注宾僚友羣士也疏有大夫则经必称之如下有大夫则特拜之是也　以上命赴君】入坐于牀东【主人入室西面对死者牀当牖其东则户之西也前亦坐于此见之下记室中惟主人主妇坐】众主人在其后西面【庶昆弟也其后主人之东】妇人侠【古洽反】牀东面【妻妾姑姊妹女子子之属在牀西曰侠者与主人东西侠牀也主妇在前】亲者在室【大功以上父兄姑姊妹子姓也又在上二者之后】众妇人户外北面　众兄弟堂下北面【二者皆小功以下北面乡室也　以上靣位】君使人吊【注使人士也礼使人必以其爵】彻帷【彻者防之为君命变也事毕下之　防羌据反褰帷而上也】主人迎于寝门外【不于外门者别于迎君】见宾不哭【宾谓使者不哭为其以君命来】先入门右北面吊者入【即宾】升自西阶东面【致命位也】主人进中庭【不升】吊者致命　主人哭拜稽颡　成踊【成踊三者三凡九踊也】宾出【帷堂】主人拜送于外门外【以上君使人吊】君使人襚【遗人衣服曰襚葢以助敛】彻帷【此又言彻则宾出即下帷也】主人如初　襚者左执领　右执要　入升致命　主人拜如初　襚者入衣尸【曰衣尸者加衣于尸上如衣之者然与记委衣于牀者别】出　主人拜送如初　唯君命出【否则在室不出】升降自西阶　遂拜宾【因出遂拜不出则不拜也】有大夫则特拜之【余则旅拜】即位于西阶下东面不踊【因拜故即拜位也不踊别于君】大夫虽不辞入也【辞之恐其为宾留于外也不辞亦入者本不为宾出也】亲者襚【大功以上】不将命【不使人将之以致命同财之义也】以即陈【陈于房中】庶兄弟襚【即上众兄弟葢小功以下者】使人以将命于室【众兄弟在堂下故致命于室也】主人拜于位【牀东之位】委衣于尸东牀上【尸牀上之东也】朋友襚　亲以进【进进于室也亲以进礼与亲者等也】主人拜　委衣如初　退【反宾位】哭不踊【以上三者皆不踊别于君也】彻衣者执衣如襚【襚者众牀不足容故有司彻之如者亦左执领右执要】以适房【以上襚右第一章始死诸杂仪凡八节一始死二复三楔齿缀足四奠五赴君六面位七君使人吊八襚】为铭各以其物【檀弓铭明旌也以死者为不可别已故以其旌识之葢以表柩也物画物如日月为常交龙为旂之属大概言之故曰各　注以物为大夫士载物之物谓杂帛也如其説则彼此不过一物而已似不必言各也】亡则以缁　长半幅【布幅去边各一寸竟幅二尺半之则一尺也　案大夫士同载物则凡大夫士之铭一尔不计命数也亡物当指庶人言注以为不命之士葢泥于士丧言之不知其由士以推之民也】防末【防丑贞反赤色】长终幅　广三寸　书铭于末　曰某氏某之柩【上某氏也下某名也尸在棺为柩】竹杠【音江】长三尺【杠铭橦也】置于宇西阶上【宇屋边也谓檐下注谓之梠梠桷端连木桷屋椽也宇西阶上者宇下阶上也初置此待为重讫乃置于重　以上为铭】甸人掘坎于阶间少西【甸人甸师之属为坎以受所弃沐浴余潘及巾柶之属也制详下记】为垼【音役】于西墙下东乡【许亮反今文作面　垼块谓以土块为灶即名灶为垼为之以煮潘水也西墙中庭之西】新盆槃瓶废敦【音对】重鬲【音歴】皆濯【盘以盛水槃承渜濯瓶以汲水废敦无足者葢承米器以其似敦无足故谓之废实新器也鬲甖属以盛饭含余鬻县于重木故谓之重鬲五者皆瓦器用新重死事也皆濯洁之　渜奴乱反】造于西阶下【造犹馔也馔此以待事】陈袭事于房中【袭事袭所用衣服也袭衣三称庶襚虽不用亦陈之房东房】西领南上不綪【侧庚反同防　西领便于取也防屈也谓袭少直从南至北已尽不复从北屈而南也】明衣裳用布【亲身之服贵洁故曰明布幕布也制详下记】鬠【音脍】笄用桑【鬠髻也名髻曰鬠者取发聚之义用桑者桑之为言丧也】长四寸纋【音忧】中【笄长尺此四寸者里首用掩不用冠不必固以笄且便于敛也中中央纋狭也谓两头濶中央狭葢笄之中央细所以安髪也】布巾环幅不凿【此含巾也环周也周布一幅则方二尺二寸也凿当口凿之以含也不凿则含时反其巾而已　注大夫以上宾为之含当口凿之嫌有恶窃谓父母之丧无贵贱皆当亲含杂记公羊贾凿巾以含故记以为讥彼注以凿巾为大夫礼与此注同未安】掩练帛【掩裹首也练煮缯而熟之　案注谓死者不冠谓以掩裹首故不冠尔据疏云掩若今人幞头幞头即冠虽其制少异不可谓之不冠也】纩【疑广】正幅【或云纩如字谓以终幅绵为着也存叅】长五尺　析其末【两端皆析以前二脚结于颐下从首裹至项又以后二脚结于项中】瑱用白纩【瑱充耳纩新绵】幎【依注】目用缁【幎目以覆目缁者其帛与】方尺二寸【尺二寸足以并面覆之故注以为覆面其实覆目也】防里　着【充也以絮充于表里之中也】组系【组繋为可结于后也疏云四角有繋】握手用纁里【握手所以韬手以其在手故曰握非谓以手握之也此亦应用帛曰纁里则者其表也】长尺二寸　广五寸牢中【万氏曰牢笼也牢中谓中寛足以笼指也】旁寸【万氏曰于两端折而缝之广寸】着　组系【髙安朱氏曰握手长尺二寸钩于中指环裹余四指所以固之不使脱落左右握手各一右大指别设决合握而系之左手无决案此则所谓尺二寸者横裹五指之数也广五寸者约指及掌之数也旁寸者尺二寸之余寸缝之以固握也　案注疏説未分晓以牢中为中窄尤不合故取朱氏说以正之】决用正王棘若择【音泽】棘【决裹右巨指正善也王棘择棘善理坚韧者皆可为决科用其一非兼用二棘也】组系【决及极皆有系】纩极二【极见射礼诸侯射朱极三以韦为之此士死用纩而极二则生时射亦用极也朱极三者以裹右手食将无名三指此极二其不及无名指与服决若极乃加握矣】冐缁质【冐以韬尸制如直囊上各一上囊曰质质正也】下长与手齐　防杀【所界反】掩足【下囊曰杀或以其窄于质与其用之先以杀韬足而上后以质韬首而下丧大记君锦冐黼杀缀旁七大夫冐黼杀缀旁五士缁冐防杀缀旁三凡冐质长与手齐杀三尺葢两囊各缝合一头上下相接处又缝合一边一边不缝处用带缀而结之或七或五或三此士礼缀旁三也】爵弁服纯衣　皮弁服【白布衣与上并详士冠礼此不用冠而言冠者亦以表服也】褖【他乱反】衣【注黑衣裳赤缘之谓褖所以表袍也丧大记曰衣必有裳袍必有表不襌谓之一称疏士冠陈三服有端无褖衣此三服有褖衣无端则褖以表袍有袍乃有褖也但衣裳连与妇人褖衣同故以名之必表袍者袍连衣裳故也】缁带【三服之带皆缁也余详士冠礼】韎韐【此爵弁之韠也不言素韠爵韠文省】竹笏【笏以书思对命指画于君前亦用之玉藻士以竹本象葢竹笏而餙以象也笏度二尺六寸中博三寸下广二寸半上下皆杀而圜不言象可知】夏葛屦　冬白屦【皮屦也曰白则士冠礼所谓以魁柎之者此言白则葛可知】皆繶缁絇纯【皆皆皮葛二屦也此即士冠礼所谓白屦缁絇纯葢皮弁服之屦也】组綦系于踵【綦屦系也以组为之足后曰踵綦当属于跟后以两端乡前与絇相连于脚跗踵足之上合结之案以上四者惟竹笏一尔曰缁带则每服一带随服系之可知言韎韐以槩素爵二韠亦可随服服之若屦则不能重着此白屦当据著者言之其爵弁纁屦端黑屦虽不着当亦置之棺也】庶襚继陈不用【庶众也袭惟三称故庶襚虽继上三服陈之而不用以袭注所谓多陈之为荣少纳之为贵也】贝三实于笲【贝水族介物也饭含用之天子九诸侯七大夫五士三】稻米一豆实于筐【春秋传豆四升】沐巾一　浴巾二【上下体异巾也】皆用绤【玉藻浴用二巾上絺下绤此皆用绤则彼据大夫以上言也】于笲【巾实于笲也或云于上脱实字】栉于箪【士冠礼栉实于箪】浴衣于箧【衣以布注汉之通裁似之既浴衣之以晞其体下经挋用浴衣是也】皆馔于西序下南上【下序南也　以上袭前陈设】管人汲【为将沐浴也】不说【古活反】繘【君必反　繘汲水绠也不説将就祝濯米也】屈之【繘长必屈而持之】祝淅米于堂【祝夏祝也淅沃也将煮潘用夏祝则此礼自夏始也于堂重其事】南面　用盆　管人尽阶不升堂　受潘【潘淅米汁受受于祝也】煮于垼【为将沐】用重鬲【丧大记甸人取所彻庙之西北厞爨之煮用鬲则不以釡也】祝盛米于敦【曰米则饭者不煮也敦即废敦】奠于贝北　士有冰【冰以寒尸丧大记士无冰此有冰谓得赐者】用夷槃可也【承尸之槃也丧大记大夫设夷槃此赐冰得与大夫同夷槃也】外御受沐入【外御男从者此受于管人葢潘也曰沐者以所用言之不言浴可知】主人皆出户外北面【主人出则皆出象平时沐浴裸程子孙不在旁也丧大记设牀襢笫有枕此文省】乃沐【丧大记沐用瓦槃】栉【因沐而治髪也】挋【文慎反】用巾【挋晞也拭而晞之使浄无潘澜】浴用巾【以巾浴且拭之丧大记御者入浴小臣四人抗衾御者二人浴浴水用盆沃水用枓此亦应抗衾文省尔】挋用浴衣【拭且晞之】渜【音愞古文作縁丧大记作濡】濯弃于坎【潘水为渜既沐浴则谓之濯坎上甸人所掘于阶问者】蚤【依注作爪下同】揃如他日【丧大记小臣爪手翦须疏云翦手爪又治须如平生则爪揃者揃爪也　注以揃为翦须葢悮连彼翦字为翦须万氏斯大曰揃展通展其须使直或谓揃为防须生时岂断须乎】鬠用组【用组以束髪也】乃筓　设明衣裳【以上沐浴】主人入即位【不言皆则惟主人入也已设明衣可以入】商祝袭祭服【二弁服也袭者别设牀于含牀之束布三称之服既含乃迁尸于服上以衣之也丧大记含一牀袭一牀此文省尔商祝掌袭则袭礼自商始矣】褖衣次【注以连衣裳为褖衣故为祭服之次也】主人出　南面左袒扱诸面之右【面前也谓袒左防从前扱于右腋下带之内以将扱米也】盥于盆上【不言洗盆其即阶下之新盆与】洗贝　执以入　宰洗柶【以挹米者】建于米　执【今文无】以从【执筐从入】商祝执巾　从入【巾以含】当牖北面彻枕【尸南首故北面彻枕】设巾【为饭时遗落米也周拥于口不必覆面】彻楔　受贝【受主人贝】奠于尸西【近南时主人方入遂先入而奠之】主人由足西【由足至尸西不就牀东位者东有袭牀也】牀上坐【近南以将含也】东面【乡尸也】祝又受米　奠于贝北【受米筐于宰也贝北近主人以先扱也】宰从立于牀西在右【宰既授米乃西主人东面则北为右也以佐饭事】主人左扱米　实于右三【口内之右】实一贝左中亦如之　又实米惟盈【平时致膳故死不虚口案实米惟盈保无蒸】
　　【腐生虫之患吕氏坤曰以贝及玉或米少许以存不虚口之意可尔】主人袭反位【牀东位也饭含毕迁尸服上主人坐牀东视之初在浴牀东此在袭牀东曰反位者以犹是牀东尔】商祝掩瑱设幎目【三者以次设之掩在瑱幎目之外先言之者掩有四角先以前二角结于頥下乃设瑱幎目然后用掩从顶至项遂结二角于项也案浴牀未即干以下皆当于迁尸后为之迁尸其亦士与】乃屦　綦结于跗【跗足跟也谓先以中央属于跗又结之也】连絇【以綦两端从跗向屦头穿絇鼻结之未服先屦者以在服内也】乃袭三称【前迁尸袭上矣此乃衣之也凡衣死者左衽不纽】明衣不在算【算数也不在算者襌衣不成数也】设韐带搢笏【韐带韎韐缁带此衣之序也】设决丽于掔【乌乱反古文作捥音同】自饭持之【丽附丽也掔手后节中也饭大擘指本也决以韦为之借有彄彄当大擘本向掌为内端内端为纽外端有横带即组繋也先以纽擐大擘本因沓其彄以横带贯纽结于掔之表也不言系极大概相似文省尔　彄苦侯反擐音患】设握乃连掔【谓以綦系絇中指由手表与决带之余连结之此谓右手记説则左手也】设冐櫜【古刀反】之【櫜韬也】幠用衾【如始死】巾柶鬊蚤埋于坎【鬊乱髪栉之余也四者上浴毕已合渜濯并弃于坎至是乃筑坎而埋之丧大记君大夫鬊爪实于缘中士埋之者卑也不言栉浴衣可知　以上饭含袭袭毕有宾出之节文省】重木刋凿之【木曰重者以其县物相重累也注士重木长三尺凿者凿之为孔以横木贯之每横县二鬲天子八鬲四横诸侯六鬲三横大夫四鬲二横皆互连交悬士二鬲一横而已】甸人置重于中庭【中庭东西之中也】三分庭一在南【南北之节】夏祝鬻【又作粥】余饭【饭米以饭尸余米为鬻也】用二鬲于西墙下【西墙下煮之盛于鬲也】幂用疏布乆【注读为炙音救】之【炙塞也以葢塞鬲口也】系用靲【靲竹防也谓竹青可以为系者】县于重　幂用苇席【上幂以塞鬲口此则用于重以覆二鬲也】北面左衽【北面者谓以席先于重南乡北掩之左衽者北面以西为左谓东端在下乡西西端在上乡东】带用靲　贺之结于后【贺加也席两端交于后为左衽乃加防为带束而结之】祝取铭置于重【据下篇此夏祝也铭殡讫置于肂今未殡故暂置于重以重有主道也　以上设重右第二章含袭诸仪凡四节一陈设二沐浴三饭含袭四设重】厥明【死之明日】陈衣于房【小敛衣也】南领西上綪【綪者衣十九称前列自西而东后列屈之自东而西也】绞横三缩一【绞所以収束敛服令坚急者也缩从也横者三幅从者一幅以収束全在横绞也此与大敛之绞别】广终幅　析其末【令可结也】缁衾赪里　无紞【丁敢反　紞被识也被本无首尾生时恐前后互换故有紞记之死者一定不复易无用识也衾皆五幅如紟】祭服次【此陈衣祭服次于绞衾布时乃后于散衣者所谓美者在中也】散衣次【褖衣以下袍茧之属士祭服惟二弁服及端三者合散衣恐不足十九称之数疏云当重之　疏云十九葢天九地十之终数】凡十有九称【单复具曰称】陈衣继之【庶襚也不用陈之而已】不必尽用【言陈衣于十九称之外则不用明矣又曰不尽用者明庶襚用者已在十九称中此则其用之不尽者尔】馔于东堂下【南齐坫】酺醢醴酒　幂奠【古文作尊】用功布【功布鍜濯灰治之布也】实于箪【未覆也下奠于尸东乃覆之】在馔东　设盆盥于馔东有巾【无洗丧事畧也】苴绖大鬲下本在左【此首绖也绖带制详丧服】要绖小焉【五分去一】散带垂长三尺【即上要绖也成服乃绞记三日绞垂是也小敛则不绞散而垂之要绖象大带大带垂长三尺故绖亦如之此斩衰之绖也】牡麻绖【齐衰至小功皆用之】右本在上　亦散带垂【此大功以上者小功缌则绞而结之矣】皆馔于东方【首绖为上据下经绖于序东则此葢馔于东堂也】妇人之带　牡麻结本【此齐衰妇人之异于男子者斩衰妇人亦结本苴绖同男子】在房　牀笫夷衾【笫箦牀栈也夷衾缁质頳杀如冐聂氏曰不为囊则仍衾制也小敛夷尸于堂覆是衾故以名之夷陈也如上陈衣之陈葢惟陈之以覆尸及棺不以敛也始死用敛衾此又用夷衾者敛衾将陈之】馔于西坫南　西方盥如东方【为举者设也在堂下如者谓有巾】陈一鼎于寝门外【牲用特豚故一鼎而已小敛礼杀也】当东塾少南西面　其实特豚　四鬄【托歴反又大皮反】去蹄【鬄解也四解之殊左右肩髀为四合下两胉一脊为七丧事畧也去蹄谓去其甲以其不洁也】两胉【胁也两则兼左右矣】脊【连左右为一脊也】肺　设扄鼏【用茅】鼏西末【茅长则束本曰末则不束者葢茅之尾也】素俎在鼎西西顺【素无漆饰也东为上】覆匕东柄【示未用也】士盥【西盥】二人以并　东面立于西阶下【俟举也曰二人以并则不止二人矣丧大记凡敛者六人】布席于户内【敛席在地有司布之】下莞上簟　商祝布绞衾散衣祭服【衾缁衾也夷衾不以敛此先外后内之次也布布于席】祭服不倒【礼严上下之辨凡服不应倒祭服服之重者故特言之】美者在中【中谓近体服莫美于祭服也疏云祭服之中更有善者此应彻始死之奠记所谓小敛辟奠是也敛以上陈小敛具】士举迁尸【举尸迁服上男女共奉之】反位【西阶下】设牀笫于两楹之间【将迁尸于堂也丧大记迁尸于堂又一牀】衽如初【衽卧席亦下莞上簟】有枕【饭时彻之此又设也】卒敛　彻帷　主人西面冯【同凭后并同】尸【冯者依托之义葢引身近尸因抚之也下君抚主人冯又曰不当君所则抚者不必冯冯者必兼抚葢亲防之等也注云冯服膺也】踊无算【哀至则踊故无数也】主妇东面冯亦如之【不踊】主人髺【古文作括】髪袒【问丧亲始死鸡斯徒跣扱上衽郑以鸡斯为笄纚葢去冠而见笄纚也髺髪则又去笄纚而露紒矣亦于房此及免髽并详丧服】众主人免于房【始死将齐衰者素冠小敛将袒则先免冠尊不以袒也】妇人髽于室【注始死妇人将斩衰者去笄而纚将齐衰者骨笄而纚髽则并去笄纚而紒矣　以上小敛于户内】士举【举尸】男女奉尸侇于堂【侇陈也陈于所设牀上】幠用夷衾　男女如室位【牀东西位】踊无筭　主人出于足【主人在东故由足后而西】降自西阶【将即位】众主人东即位【位在主人后如在室】妇人阼阶上西面【妇人不下堂此变而东以主人等俱降也主妇亦在焉】主人拜宾【乡其位拜也尸在室主人不出此奉尸出矣故偏拜之】大夫特拜　士旅之【总拜之】即位踊【西阶下位】袭【将敛故袒事毕乃袭也】绖于序东【此言绖则散带垂亦此时也　旧设散垂在小敛于户内时未然】复位【西阶下位也　以上奉尸侇于堂】乃奠　举者盥【举鼎二人并盥也】右执匕【右人左手举鼎空右手遂执之】却之【仰也】左执俎【左人右手举鼎左手空也】横摄之【摄持也】入阼阶前西面错【错置也谓置鼎西面与门外同】错俎北面【北面横置之以俎本西顺也】右人左执匕【俎已错匕尚在手也左手执之者以右方有事也】抽扄【右手远于鼎可以抽扄而出之】予【古文作于】左手兼执之【予者置扄于左手若予之者然也右尚有事故左手兼执之】取鼏委于鼎北【右手】加扄【加于鼏上】不坐　乃朼载【右人匕之左人载之爼】载两髀于两端【合升者髀亦升防胳属焉与大敛异也两端俎之前后前在东东左髀西右髀也】两肩亚【左髀之内左肩右髀之内右肩肩贵于髀曰亚者由两端至中逆数之也】两胉亚【各以左右亚于肩也臂臑属于肩防防属于髀不殊故以肩脾概之】脊肺在于中　皆覆【覆以巾为尘也不食故覆之】进柢【本也骨有本末本在北】执而俟【俟祝东堂下来】夏祝及执事盥　执醴先【祝先】酒脯醢爼从【此从升之次也】升自阼阶【俎亦自阼升丧礼异也】丈夫踊【丈夫在阶下见奠而哀】甸人彻鼎【已载彻之】巾待于阼阶下【巾功布上实于箪者此将用之故执事者执之以待授祝下祝受巾是也　疏读彻鼎巾作句悮】奠于尸东　执醴酒北面西上【上醴西上綂于尸也此后设故立而待事】豆错【不言笾第言豆者笾亦竹豆也亦西上错置也以屈错言者凿下并同】俎错于豆东【两豆之东也】立于爼北西上【执豆爼者也上上豆也俎北即豆北也不于南者南方设醴且便其由足降也】醴酒错于豆南【醴在北记有柶及勺又觯俟时而酌此阙下并同】祝受巾【待于阼阶下者】巾之【豆爼皆巾尊也】由足降自西阶【皆降也祝先在尸东故由足而西降】妇人踊【妇人在阶上先见之】奠者由重南东【由重南而东其位在东也】丈夫踊【位在阼阶下至此乃见之】宾出【小敛礼毕】主人拜送于门外【寝门外也】乃代哭不以官【大司马之属挈壶氏掌县壶以代哭所谓官也葢大夫以上礼此士礼故不用县壶之官亲属守尸者哀至则哭夜不絶声若更畨相代者然非强之使代也孝子之哭与此又别　以上小敛奠　案注谓防孝子以死伤生故使之更哭则不几以哭为市与】有襚者【远者小敛后乃襚也曰有者不必其有也】则将命　摈者出请入告　主人待于位　摈者出告须【须待也杂记云孤某须矣】以宾入　宾入中庭北面致命【曰致命则使人襚不亲襚也】主人拜稽颡　宾升自西阶出于足【至尸东】西面【乡尸】委衣【委于牀】如于室礼　降出【仍出】
　　【于足西降而出】主人出拜送　朋友亲襚如初仪【升自西阶以下】西阶东北面哭踊三【襚者在东故出于足立西阶上邪乡尸哭之】降　主人不踊【主人不徒踊】襚者以褶则必有裳【帛为褶有表里而无着形如袍短身而广袖故必有裳乃成称而可用】执衣如初　彻衣者亦如之　升降自西阶【谓彻者】以东【藏以待陈与上适房别　以上重记襚礼】宵为燎于中庭【以上为燎右第三章小敛礼凡六节一陈具二小敛三奉尸于堂四小敛奠五重记襚礼六为燎】厥明灭燎【小敛次日之旦】陈衣于房　南领西上綪【大敛服尤多也】绞【丧大记大敛布绞缩者三横者五一幅为三不辟谓直者以一幅布裂两端作三片用之横者则以二幅布两端裂为六片而去其一其中皆不辟裂也】衿【单被也大记布紟五幅无紞】衾二　君襚　祭服　散衣庶襚　凡三十称【丧大记君百称大夫五十称此三十称士礼也】衿不在算
　　【单被不成称丧大记小敛绞衿不在称则衾亦不在筭也】　不必尽用【三十称外固陈而不用矣三十称亦不必尽用者柩或不足容也周礼守祧藏遗衣服郑云大敛之余即此】东方之馔【东堂下】两瓦甒　其实醴酒【各一甒】角觯　木柶　毼【若瞎反】豆两【毼白也谓无漆饰】其实葵菹芋蠃醢【菹又曰芋者齐人呼全菹为芋葢菹长四寸此长而不切故曰芋言全葵也】两笾无縢【縢縁也】布巾【豆亦有巾文省】其实栗不择【聘礼栗择此丧事畧也】脯四脡【四豆笾礼盛也】奠席在馔北【大敛奠有席神之】敛席在其东　掘肂【以二反又音四】见【贤遍反】衽【而甚反　肂埋棺之坎也见衽坎浅深之度也古者棺不用钉以皮条束之缩二横三衽如银则子两端大而中小汉人谓之小要亦木为之用以连合棺与葢之际每束处一衽士殡见衽涂上帷之肂在两阶上】棺入主人不哭升棺用轴【注轴輁轴状如转辚刻两头为轵輁状如长牀穿桯前后着金而关轴敖氏曰轵旁四轮前后各二各有一轴以贯之天子诸侯用輴以殡士则用之升棺朝祖而已或云既升则入肂中也】葢在下【序端】熬【曰熬则以火熬谷也】黍稷各二筐【注所以惑蚍蜉使不至棺丧大记君四种八筐大夫三种六筐士二种四筐】有鱼腊【每筐皆有也】馔于西坫南【案此经诸家皆疑之愚谓注説是也葢柩忌蚁又新掘之土蚍蜉必多设此以聚之去熬而蚁亦俱去葢善法也敖氏谓置此代奠迂矣】陈三鼎于门外【増于小敛亦当东塾少南】北上【亦西面】豚合升　鱼鱄【市转反又市专反】鲋【音付】九【大曰鱄小曰鲋】腊左胖　髀不升　其他皆如初【小敛】烛俟于馔东【将设奠于奥堂虽明室尚闇也烛俟于此有执烛者丧大记士堂上一烛下一烛注云以照馔　以上陈大敛具】祝彻【将大敛彻小敛奠以辟之祝及执事并彻也文省】盥于门外【上不言门外设盥疏据小敛陈馔讫即设盥为此亦冝然按小敛奠举者盥乃入则门外本有盥或小敛陈馔设之遂不彻尔】入升自阼阶　丈夫踊　祝彻巾【覆馔者先彻之】授执事者以待【待于阼阶下以大敛奠将巾也】彻馔　先取醴酒北面【上先错豆及俎醴酒先升而后设此先取者以降仍在先也北面俟毕彻俱降也】其余取先设者【先豆后俎】出于足　降自西阶　妇人踊　设于序西南【西序也神之所慿不忍即彻故重设之注以为求神未然】当西荣【阶西】如设于堂　醴酒位如初【执醴酒者尊不变位】执事豆北南面东上【执豆俎者皆西上今东上者便其东适阶下礼畧也】乃适馔【适东方新馔所以待奠亦由主人北】帷堂【小敛讫彻帷至是帷之以彻事毕将大敛也　以上彻小敛奠】妇人尸西东面　主人及亲者升自西阶【亲者大功以上前位于室中者】出于足【由足而东】西面袒【为大敛变也不言髽免髺小敛以来自若也】士盥位如初【如小敛士盥二人并立于西阶以待迁尸也】布席如初【大敛席也取之馔北奠席之东亦下莞上簟但阼阶上为异】商祝布绞衿衾【布于席】衣美者在外【在外者君襚也君襚不用于小敛而用于大敛则当在外以荣其赐审矣君襚而言美者见莫美于君襚也】君襚不倒　有大夫则告【后来者告之以方敛非敛时则降拜之】士举迁尸【迁尸席上亦男女共奉之】复位　主人踊无筭　卒敛　彻帷　主人冯如初　主妇亦如之【以上大敛】主人奉尸敛于棺【亦士举男女奉之言主人者明所统也棺在西阶上肂中檀弓殡于客位是也】踊如初【男女踊无筭】乃葢　主人降【事少讫】拜大夫之后至者【西阶东】北面视肂【升阶视之涂必亲莅之也】众主人复位【阼阶东】妇人东复位【阼阶上】设熬旁一筐【疑盛涂具者周官舍人疏以此为熬若然则不当重言熬又熬无升文此言熬旁则已在肂侧矣】乃涂【以木覆棺上而涂之为火备】踊无算【渐不见棺哀愈增也】卒涂　祝取铭置于肂【设柎树杠置之肂东】主人复位踊袭【以上殡】乃奠　烛升自阼阶【俟于馔东者升先立于室户外】祝执巾
　　席从【巾初待于阼阶下者奠席在馔北祝执巾先执事者执席从之小敛无席者以在尸东尸本有席也此在室无尸故有席以妥神也】设于奥【席也奥神位】东面【执烛南面巾委于席右】祝反降【适馔所】及执事执馔　士盥　举鼎入【亦阼阶前】西面北上【上牲鼎也】如初【小敛右执匕以下】载【载俎亦如初载两髀以下】鱼左首进鬐【脊也以横俎言也北不异于生】三列【每三为列】腊进柢【如小敛牲体也】祝执醴如初【先升】酒豆笾爼从【不言脯醢四豆笾不止脯醢也】升自阼阶　丈夫踊　甸人彻鼎　奠由楹内【东楹之北】入于室　醴酒北面【执醴者西上亦如初】设豆右菹【东面南为右在醢南也】菹南栗　栗东脯【脯特也】豚当豆【两豆之东】鱼次【豚俎之东】腊特于爼北【当鱼俎】醴酒在笾南【醴南栗酒当脯】巾如初　既错者出【既设即出室中狭】立于户西西上【俟馔毕从祝降】祝后阖户【止言户则牖未启也】先由楹西降自西阶　妇人踊奠者由重南东　丈夫踊　宾出　妇人踊【主人送宾不踊】主人拜送于门外【皆庙门】入及兄弟北面哭殡【阶下位】兄弟出【小功以下防者不就次先出】主人拜送于门外【大功以上尚哭未止也】众主人出门【大功以上及主人出也妇人不出】哭止皆西面于东方【出者门外位也】阖门　主人揖就次【据间传父母之丧居倚庐齐衰居垩室大功寝有席小功缌麻牀可也此居次之节则揖者揖兄弟众主人之属凡小功缌以上者皆就次也注谓小功以下归防谓大功异门者亦归与间传不符　以上就次右第四章大敛之仪凡六节一陈具二彻小敛奠三大敛四殡五大敛奠六就次】君若有赐焉【视敛也曰赐者恩赐也有不赐者】则视敛　既布衣【厥明】君至【视敛也皮弁服袭裘主人成服之后则锡衰】主人出迎于外门外　见马首不哭【厌于君】还【见马首而还以变服不敢迎于马前】入门右北面及众主人袒【将大敛不敢因君废其节也凡陈鼎及馔亦皆以次为之】巫止于庙门外　祝代之【檀弓君临臣丧以祝桃茢天子礼也丧大记巫止于门外祝代之先此注所谓祝代巫执茢居前下天子也】小臣二人执戈先【小臣掌正君之法仪且以为卫】二人后【亦执戈在君后】君释采【万氏充宗曰释采释去吉衣也葢士始死君未服衰故释采于此　注读采为菜谓礼门神存叅】入门　主人辟【妇人可知】君升自阼阶西乡【乡尸】祝负墉南面【丧大记祝先入升堂墉东房南壁也在房户之间乡君以当相礼也】主人中庭【因君变位也】君哭【丧大记君穪言视祝而踊】主人哭　拜稽颡【拜君赐临】成踊　出【以下主人凡六出注谓不敢必君之卒敛事是也丧大记士出俟于门外】君命反行事【敛事】主人复位【阶下位也君在堂不敢遽升】君升主人【命主人升】主人西楹东北面【近尸】升公卿大夫【亦君升之】继主人东上【在主人之西与尸远也】乃敛【主人奉尸敛于牀】卒公卿大夫逆降　复位　主人降出　君反主人【将抚尸】主人中庭　君坐抚【以手按之】当心　主人拜稽颡【拜君之抚】成踊【今文无踊　丧大记凡冯尸兴必踊则君与主人拾踊也】出　君反之【将命之冯尸】复初位【初君初入时中庭位也】众主人辟于东壁南面【东堂下以君将降也其实主人辟时众已在东壁至是乃明之】君降【为将命主人及主妇冯也】西乡命主人冯尸【君降自阼在主人之东西乡命之体孝子之心益至不言命主妇可知也】主人升自西阶　由足　西面奉尸【先冯后抚】不当君所【于君所抚处为少北】踊　主妇东面冯亦如之　奉尸敛于棺【中有踊文省尔】乃葢主人降出　君反之【命视涂】入门左【不言阶下君在阼也】视涂【亦踊】
　　君升　即位【尸东】众主人复位　卒涂　主人出　君命之反奠　入门右【上入门左以涂在西此门右主位也君升不在阼得入而右也】乃奠升自西阶【君在阼也】君要节而踊【要归也节当踊之节言哀归于节而不过上以】
　　【奠者升降为准是也】主人从踊　卒奠　主人出　哭者止【君将出不敢喧故暂止也此言止则既殡哭矣】君出门【庙门】庙中哭【君已出哭如故】主人不哭【随君出故也】辟【恐妨车行也曲礼君出就车左右攘辟】君式之【冯式以礼主人也】贰车毕乘【贰车不入大门此言毕乘则君车出大门矣】主人哭拜送【按君以厥明视奠而反主人屡出屡反古人君之体羣臣如此】袭入即位【哭殡】众主人袭　拜大夫之后至者【布衣后来因君至不及拜也】成踊　宾出　主人拜送【右第五章君视敛】三日成服杖【殡之明日则除死日为三日也服五等服也殡前已绖带此加冠衰而服成杖详丧服传丧大记士之丧三日之朝主人杖妇人皆杖下记三日绞垂】拜君命【拜其吊也下同】及众宾　不拜棺中之赐【重礼而轻财也拜在朝奠之后注谓不施已故不拜未安以上成服】朝夕哭【既殡在次哭无时入哭则以朝夕为节据下彻大敛奠则朝夕哭自成服始】
　　不辟子卯【桀纣亡日吉事阙焉凶事则不辟】妇人即位于堂南上哭【妇人在内故先即位哭堂阼阶上也南上统于主人】丈夫即位于门外西面北上【丈夫众主人及众兄弟也】外兄弟在其南南上【异姓有服者南上及下北上明以亲防为去门之远近各不相统也】宾继之北上【据下则此宾公卿大夫也】门东北面西上【据下此诸公位也北面则乡门】门西北面东上【据下此他国异爵者之位也】西方东面北上【远于门故以方言之下无文据经无老及士位此葢其位也敖氏曰此士位下防谓家臣在门右】主人即位【当在丈夫之北西面】辟门【言此于主人即位之下明为主人辟也】妇人拊心不哭【妇人方哭以男子将入哭不敢先哭故暂止而俟拊心者方哭而止有余痛也】主人拜宾　旁三【此当与下门内之拜同宾东西为列故曰旁每旁三拜则旅拜也】右还入门哭【右手向外转而北面乃入也不言即位则入门即哭也案主人为哭而来门辟即入何暇拜宾则主人即位以下皆一时事葢即位时门将辟未辟故宾拜而入三拜示徧而已】妇人踊　主人堂下直东序西面　兄弟皆即位如外位【兄弟上丈夫及外兄弟位少退于主人】卿大夫在主人之南【在外兄弟南上所谓宾继之者也】诸公门东少进【门内进北近殡】他国之异爵者门西少进【异爵谓卿大夫士则位于西方此皆如外位不言士省文】敌则先拜他国之宾【哭毕又拜之宾有公则先拜之然后拜本国诸公卿大夫亦如之】凡异爵者拜诸其位【特拜也此言拜诸其位则余亦三拜如门外案此客位也兄弟以下不言哭者主人哭则哭也　以上朝夕哭】彻者盥于门外【彻大敛奠为将朝奠也袭敛三奠次曰彻之若朝夕奠则据司尊彛疏云朝奠夕彻夕奠朝彻】烛先入【檀弓朝奠日出夕奠日入室中尚闇故并用烛也】升自阼阶　丈夫踊　祝取醴北面【醴南无奠可容祝也立此以俟后彻者】取酒立于其东【酒在醴东也亦北面】取豆笾俎南面西上【豆在俎西笾在豆南彻者必先豆后笾则上豆也三俎豚在西则上豚也西上立俟祝出】祝先出　酒豆笾俎序从　降自西阶　妇人踊设于序西南　直西荣　醴酒北面西上【以上如室位】豆
　　西面错　立于豆北南面【俟后错者】笾俎既错　立于执豆之西东上　酒错　复位【东方】醴错于西【以上彻大敛奠】遂先由主人之北适馔【朝奠之馔在东堂下曰遂先则祝不复位也】乃奠　醴酒脯醢升　丈夫踊　入如初设【亦在奥如者豆北笾南醴南酒东也】不巾【礼杀也】错者出　立于戸西西上【俟祝俱降】灭烛出【祝出也】祝阖户先降自西阶　妇人踊　奠者由重南东【从祝】丈夫踊宾出【凡宾皆出】妇人踊　主人拜送【不复入】众主人出　妇
　　人踊　出门哭止【朝夕哭有节安神须静也】皆复位【门外位】阖门主人卒拜送宾【卒礼之终】揖众主人　乃就次【以上朝夕奠】朔月奠【朔奠在朝节详下记】用特豚鱼腊【加于朝夕奠】陈三鼎如初【寝门外以下】东方之馔亦如之【两瓦甒以下】无笾【礼豆重而笾轻朔月加牲有黍稷其礼盛矣笾亚献所进不必尽同于祭也】有黍稷【始有黍稷利飬之渐也下篇注殷奠有黍稷】用瓦敦　有葢　当笾位【黍当栗稷当脯】主人拜宾　如朝夕哭【门内外之拜】卒彻【彻宿奠终】举鼎入升【升于俎】皆如初奠之仪【大敛奠载鱼左首以下】卒朼　释匕于鼎【释合置也】俎行【执者进也】朼者逆出　甸人彻鼎其序醴酒菹醢黍稷俎【俎豚鱼腊也】其设于室　豆错【醢北】
　　【菹南】爼错【豚在东当两豆其东鱼】腊特【特于豚鱼之北当两爼】黍稷当笾位【加馔于东方】敦启会郤诸其南【敦南近甒】醴酒位如初【初在笾南此在敦南】祝与执豆者巾【共巾之也】乃出【阖户出】主人要节而踊　皆如朝夕哭之仪　月半不殷奠【礼杀也　注大夫以月半又奠】有荐新【若五谷及时果】如朔奠【三鼎之属案下记朔月若荐新则不馈于下室是朝夕有下室之馈所谓燕飬馈羞汤沐之馔如他日是也】彻朔奠【朝奠夕彻】先取醴酒　其余取先设者敦启会面足【启上所却不复葢也面足执之令足问在前敦有足者无足则废敦也】序出如入　其设于外如于室【以上朔奠右第六章殡后诸杂仪凡五节一成服二朝夕哭三彻大敛奠四朝夕奠五朔奠】筮宅【宅塟居曰筮者与下为纲葢将筮之也】冢人营之【人公有司也春官冡人掌公墓之地据此经则士大夫之塟亦掌之也营所谓经之营之下所云是也　案经营当在筮后错简尔】掘四隅【为界】外其壤【壤髙土掘土累于其外则高而成壤也】掘中【封处】南其壤【塟者北首故积土在足】既朝哭【言哭则奠矣】主人皆往【皆皆众主人】兆南北面【不西面者兆在北也】免【如字】绖【将筮去绖左拥之丧服以绖为重免之不敢纯凶也事毕即绖】命筮者在主人之右【说见士冠杂记大夫卜宅与塟日有司麻布衰布带因丧屦缁布冠不防占者皮弁又云史练冠长衣以筮占者朝服士礼未闻】筮者东面【有司位也】抽上韇　兼【今文无兼】执之　南面受命　命曰哀子某【赞命者称主人名命之】为其父某甫筮宅【某死者字】度兹幽宅【度相度也宅在地故曰幽】兆【古文无兆】基无有后艰【兆兆域基始也谓兆域之始也无有庶几之辞】筮人许诺　不述命【述述命辞于神其辞在假尔泰筮之后不述丧事畧也】左还　北面　指中封而筮【指者若示神以其处者然不坐异于吉】卦者在左　卒筮【书卦爻】执卦以示命筮者　命筮者受视【授主人视之也】反之【使占】东面旅占　卒　进告于命筮者与主人　占之曰从【从者从人求吉之意也洪范从筮从】主人绖【复绖】哭【痛亲之将入地也】不踊若不从　筮择如初仪【更择而筮之】归殡前北面哭不踊【变位而哭明非常以上筮宅】既井椁【既已也檀弓既殡旬而布材与明器材椁材也椁用木四周于圹如井以卫棺将塟先置之圹据下献素献成此曰既则以已成言陈于殡门外如穴中之制也重其事故特表之】主人西面拜工【拜其成功西面者主人在东也】左还【同旋】椁【还周绕之谓由椁南四周以察其材之美恶下所谓徧视也】反位【拜位】哭不踊　妇人哭于堂　献材于殡门外【明器之材未斵治者预献之以将入圹宜谨也与献椁异日】西面北上綪【材虽未治而其用已定故有上及綪也其次当如塟】主人徧视之【由南而北不拜者杀于椁也】如哭椁【哭亲也曰哭椁者见椁而哭犹哭椁尔如者反位哭而不踊】献素献成亦如之【法定为素治毕为成此承椁与器言　以上献材】卜日【塟日也用卜别于吉】既朝哭皆复外位　卜人先奠于西塾上【庙以北为上或曰上衍文】南
　　首　有席【卜席也先以借龟】楚焞【存闷反又吐敦反】置于燋【楚荆也焞火也荆火所以灼龟燋炬也谓存火菙人掌共燋契以待卜事此特备具未然也置谓荆燋并设】在龟东【席及荆燋】族长涖卜【族长族人尊者非宗子也涖临视之】及宗人吉服【端】立于门西东面南上【上族长也主人即位则易而东】占者三人在其南北上【占者占人也洪范三人占葢占卜之吉凶者北上与族长不相统也　注三人掌玉兆瓦兆原兆未合】卜人及执燋席者在塾西【不言楚焞与燋并执之也注云南面东上则上卜人】阖东扉【扉门扇臬东西各一东言阖则既哭之后西扉尚未阖也】主妇立于其内【以别内外且便于西视卜也】席于闑西阈外【卜席也亦门中与筮等】宗人告事具　主人北面免绖左拥之【主人既哭出在门东西面至是乃转而北面也】涖卜即位于门东西面【涖卜族长也以事明之当在主人之南代主人命卜与赞命微别】卜人抱燋先【执燋者先道之　案注疏以卜人抱龟燋为句据上燋别有执者何必卜人兼抱之今从敖氏】
　　【说】奠西首【奠于席西神位也郷之】燋在北　宗人受卜人龟【卜人既奠又执之以授宗人】示高【高腹起处可灼者也示示涖卜卜师凡卜事视高皆以重其事也】涖卜受视反之　宗人还【西反于卜人乃还而东】少退受命【受涖卜命也少退者示髙冝近受命则可少远也】命曰哀子某　来日某【某依石经补来日谓择将来之日卜之】卜塟其父某甫　考降无有近悔【考登降下言神魂上下无近于悔亦庶几之辞】许诺【宗人许诺异于筮】不述命【如筮】还即席　西面坐命【假尔泰等辞是也】兴授卜人【命灼】负东扉【立视其灼】卜人坐作【作灼也菙人凡卜以明火爇燋遂吹其焌契以授卜师又卜师火以致其墨】兴【授宗人】
　　宗人受　示涖卜　涖卜受视反之【宗人又反之卜人以授占者】宗人退东面【俟占】乃旅占　卒不释【占毕卜人仍授宗人则既释复受也曰不释者复执之如未释也】告于涖卜与主人【东面】占曰某日【古文曰为日】从　授卜人　告于主妇【不执下主人也】主妇哭【涖卜不哭吉服也主人不哭未绖也不言告兄弟可知】告于异爵者【重他国尊者故宗人告之】使人告于众宾【宾不来者】卜人彻　宗人告事毕　主人绖入哭如筮宅　宾出拜送　若不从卜择【石经作宅】如初仪【以上】
　　【卜日右第七章营塟凡四节一筮宅二井椁三献明器四卜日】






　　仪礼章句卷十二
　　钦定四库全书
　　仪礼章句卷十三
　　同知呉廷华撰
　　既夕第十三【夕塟前二日之夕也上篇言朝哭此谓既夕哭之后告启期也　案此接士丧筮宅以下塟礼也刘向别録以为士丧礼下篇曰既夕者亦大戴诸家割经首二字以名篇无义可说也于五礼属凶礼当第六第十三説非详士冠礼】
　　既夕哭【谓出门哭止复外位时】请启【今文作开】期【将塟当迁柩于祖有司乃请启殡之期于主人】告于宾【告与哭者余亦徃告之言宾则兄弟可知　以上请启期】夙兴【次日平旦之先】设盥于祖庙门外【亦盥盆也设鼎先设盥以举者必盥也注云祖王父　案祭法适士二庙官司一庙二庙祭祖若祢一庙祭祢而已郑氏以一庙为祖祢共庙葢因下记言二庙则馔于祢朝则先祢而后祖此经设盥第言祖下又第朝祖而不朝祢故为是说但共庙之设不见所据姑存以备考或曰祖庙犹先庙葢大概言之或然】陈鼎皆如殡【殡者大敛既殡之馔也如者陈三鼎以下皆言下三奠皆然也】东方之馔亦如之　侇【音夷本亦作夷】牀馔于阶间【侇如夷衾之夷朝正柩陈棺于上故曰夷】二烛俟于殡门外【俟启而迁以上陈具】　丈夫髽散带垂【小敛髺髪散带垂此将启见棺故仍服之变髺髪言髽与妇人互见也】即位如初【朝夕哭门外位】妇人不哭　主人拜宾【宾为启来者拜之如临】入即位　袒【将启以上即位】商祝免【今文作絻】袒【将启故变服此当吊服而免者以有事于柩故也】执功布【缀于竿以拂柩且指麾执披引者】入　升自西阶　尽阶不升堂　声三【声噫兴也葢三作声以觉神为将启也　兴曾子问注作歆】启三【启殡也三启以始之烛入而后有司尽启之也　注以启为告声三则已告之不必再告也且此启殡也而上下不言启则此启非启殡而何】命哭【将见柩】烛入【烛二一以照启一以照彻也】祝降【注彻宿奠者降也】与夏祝交于阶下【事相接也】取铭置于重【夏祝升取之降置于重葢旌以表柩出则先之也】踊无算【见柩不胜其哀葢自主人以下】商祝拂柩用功布【拂尘坋去之将用衾也】幠用夷衾【上不入敛为抚柩也　以上启殡右第一章言启凡四节一请启期二陈具三即位四启殡】迁于祖用轴【迁徙也祖祖庙谓朝于祖也檀弓周人朝而遂塟轴本在殡中此更端故复言之】重先【表柩也】奠从【注云宿奠则夕奠也亦神所依故先于柩】烛从【照奠及柩】柩从烛从【柩前后有烛慎也】主人从【丈夫由右妇人由左以服之亲防为先后各从其昭穆无】
　　【服者又在后男女各以类相从也】升自西阶【柩不由阼存子道也】奠俟于下【正柩乃设】东面北上　主人从升【立西阶上视正柩毕乃东下柩东西面是也】妇人升东面【从主人后立阶上俟设奠乃东】众主【本无主依石经补入】人东即位【阶下东方之位】正柩于两楹间　用夷牀　主人柩东西面【由足而东】置重如初【如在寝北面】席升设于柩西【直柩之西当西阶也】奠设如初【初谓大敛奠如其陈设之次也此宿奠也不重陈故暂设于西与上篇设于序西南义同下三奠则设于柩东记谓馔祖奠于主人之南葢主人固在柩东也　注说未确】巾之【在室中不巾此巾者堂上尘多也】升降自西阶【奠者从柩为升降　注云柩北足辟其足存叅】主人踊无算　降拜宾【又拜者如朝夕哭先后有拜也】即位【阼阶下位】踊　袭　主妇及亲者由足西面【主妇及亲者妇人西面阼阶上由足者由足而东也　以上朝祖】荐车【荐陈也车乘车道车槀车也此平曰所乘神实慿之陈之象其出注以为后世之魂车或然不言载柩之车者据下记正柩宾出遂匠纳车于阶间此文不具】直东荣北辀【在庭南北之中偏于东北辀北乡也据下陈明器于乘车之东则乘车西上也】质明灭烛【自启殡至此有二烛为明此乃言质明灭烛则启时尚早矣】彻者升自阼阶【彻宿奠】降自西阶【甫设即彻辟新奠也注不设序西南者已再设为防】乃奠如初【此迁祖之奠也当席柩东设在席前其陈三鼎等则如大敛奠也】升降自西阶【如初】主人要节而踊【如敛奠之节】荐马【驾上三车之马也注云车二马防云下公赗两马士制也三车则六马矣】缨三就【缨以绦丝为之马鞅也就成也饰缨三色而三成谓绦丝也】入门北面【入门即陈之也】交辔【辔以牵马马二辔左右各一交互易也】圉人夹牵之【周官乘马四圉此云夹牵则每马二人在左右交辔夹牵之葢在庭防奔轶也】御者执策立于马后　哭成踊【主人也马入则荐车礼成故哭】右还出【马不可乆在庭故既荐即出而待】宾出【迁祖事毕】主人送于门外【以上奠及荐车马右第二章迁祖凡二节一朝祖二奠及荐车马】有司请祖期【祖行祭期时也请者因送宾请于门外葢入而即载不及请也】曰曰侧【侧昳也谓过中也以上请祖期】主人入　袒【为载变也】乃载【柩在堂北首今以首乡前下堂顺载于车则南首在车后还车乃北首也】踊无算【行益廹痛益加】卒束【束束棺于车】袭　降奠当前束【下迁车之奠于柩车西也棺有前后二束后束束于车前前束束于车后此棺之前束车之后束也注所谓当腢腢肩也此彻奠当如夕奠设于西　以上载及降奠】商祝饰柩　一池【以竹为之如小车笭车有鳖甲在荒内此悬于鳖甲以象宫室之承霤故曰池天子四诸侯三大夫二此一池士制也当在前】纽前防后缁【棺旁有帷上覆有荒属纽以结之丧大记士纁纽二缁纽二葢左右各一前纁而后缁此言防犹纁也】齐三采无贝【齐设于鳖甲上之中央形圆如车葢君制髙三尺径二尺士则又杀矣采者以采缯衣之又连贝以加于上也三采者注云上朱中白下苍丧大记士一贝此无者注云元士以上有贝】设披【披系棺束着桞车使固者又曰戴以帛系束旁引柩车使不倾覆也防大记士二披用纁葢左右各二也】属引【披类曰引则在前也属着也谓着于辂下经前辂疏云辂者用木防柩车辕上以属引于上而挽之是也引数未闻葢加披与又此应有翣文不备以上饰柩】陈明器于乗车之西【藏器也明神之也视用器沽而小檀弓竹不成用瓦】
　　【不成沫之属是也】折横覆之【折方凿横木为之加于棺上以承抗席大小视圹口注云缩者三横者五窃谓当如抗木横三缩二也疏云其制如箦又下既窆云加折却之谓善面向上也葢入圹折仰抗席覆其上抗木又在席上下言席加于抗木之上则与入圹反故折亦反却为覆也又圹以容柩当缩长而横短折入圹亦如之横者亦与入圹反也此近乘车】抗木横三缩二【抗御也葢御止土者横饶于缩者圹长方也大小如折此不言折则在折西也】加抗席三【席以承尘三则重席欲尘之不入也横缩如抗木承上抗木而言加则加于抗木之上所谓反陈之也】加茵【茵褥也以借棺下承上抗席言是加于抗木之上也】用疏布【疏麤之布无功者】缁翦【今文作浅　注翦浅也谓染浅缁色之布】有幅【边幅也下记茵着用茶及绥泽盖缝合两边幅为袋以盛之也】亦缩二横三【亦亦抗木也据此则形如抗木矣】器西南上綪【器明器谓苞以下也上言明器而先言塟器故又言噐以别之西谓茵西南上谓其端在南也綪者西陈不容又自南屈而东】茵【复言茵者明器即继茵而西也】苞二【以苇编之制圜葢以裹遣奠牲之下体者二则羊豕各一个也　案檀弓国君七个遣车七乘大夫五个遣车五乘下苞牲疏云士少牢苞三个此二者其中下士与遣车如苞则亦应二乘文省尔】筲三黍稷麦【筲如盛种之畚菅草为之三者三谷各一也】罋三醯醢屑【姜桂屑也内则屑桂与姜】幂用疏布【罋幂】甒二醴酒　幂用功布【按朱氏云苞筲罋甒所实皆非有用之物且肉腐虫生尤为非便其说是也明器而实礼之所讥则不过备器而已未必实之其器亦视用器而小也下记苞长三尺注疏谓筲容斗二升罋亦如之皆以用噐言似非经义】皆木桁乆【音同上篇】之【此在甒西桁庋也内则谓之阁大夫七十而有阁是也用板为之食物士庋于坫此以木为之异于生乆当作卢人炙诸墙之灸灸柱也谓树之阮氏图谓桁制如几则有跗也故曰久之士坫惟一皆者谓苞筲罋甒置之一桁也　案注以炙为用葢案塞其口则第指罋甒言似与皆字意不合若如疏说以每噐异桁为皆则又与内则坫说不符且三者果须塞口则当各于幂下明之不应于总中又分言之也况明器本无实塞之何为故取庐人注説以训之】用器　弓矢耒耜【耒耜田器耜面也以金为之耒其柄也其制考工记车人详之】两敦　两杅【音于今文作桙　杅公羊注云饮水器玉藻注云浴盘此注所谓盛汤浆者也荀子曰杅方】槃匜【槃承盥之弃水匜则沃水以盥之器也】匜实于槃中南流【匜小槃大故合陈之流匜口也南流南上也用器皆继桁以次而西此经先后其序也】无祭器【士礼杀也】有燕乐器可也【燕乐器谓与賔客燕饮用乐之器也可者仅可之辞盖可用而不必定用也】役器【师役之用】甲胄干笮【则曰反　甲铠胄兠鍪干楯笮矢箙也】燕器【燕居安体所用】杖笠翣【翣扇也案翣应在葬器中疑错简于此或云此另是用器中之翣葬器无翣文阙并存之以上陈器】彻奠　巾席俟于西方【奠迁祖奠彻之以将还车又祖奠将设也俟俟】
　　【复用之西俟于西者陈器在东也】主人要节而踊【以彻者升降为节】袒【为将祖变】商祝御柩【执功布居前为还柩车之节】乃祖【祖始也还柩乡外为行始也】踊【以下皆指主人言】袭　少南当前束【柩已为行始主人不忍逺去且若攀之者然下妇人阶间亦然此车之前束柩之后束也载时在北此移而南一车之地故曰少　案下注东方之馔在主人之南则主人在柩东矣此注乃云柩西未的】妇人降即位于阶间【初纳车本在阶间既还车则阶间南空一辀之地故位于此盖车后也】祖还车不还器【此与器竝言则荐车亦还也明器须执之以行且本南上不必还也】祝取铭置于茵【亦夏祝也茵在抗木上故置之不置于车者铭以表柩须入圹重既虞道左埋之】二人还重左还【重初北面乡柩至是乃还乡外也北面以西为左】布席　乃奠如初【亦陈三鼎此祖奠也下记祝馔祖奠于主人之南当前辂是也初谓迁祖奠　案主人在柩东奠在其南则亦柩东矣疏云柩西误】主人要节而踊　荐马如初【又荐者以还车新之亦荐毕出】宾出【祖奠毕】主人送【以上祖奠右第三章凡六节一请祖期二载柩三饰柩四陈器五还车六祖奠】有司请葬期【亦请于外位】入复位【主人也位当前束之位以上请葬期】　公【芳鳯反】纁束马两【车马曰以助葬束帛以将命者故第曰也】摈者出请入告　主人释杖【尊君命也】迎于庙门外不哭　先入门右北面　及众主人袒【为君变也】马入设
　　【重南】宾奉币由马西【宾使者】当前辂【音路　一辂尔曰前者以在前名之非对后为前之之谓辂在辕则车南也当之则东对车矣】北面致命【既当辂乃由西折东至中庭车前之中北面乡死者致命也】主人哭　拜稽颡成踊　宾奠币于栈左服出【栈柩车也士乗栈车服车箱也车南乡以东为左奠于左服者近主人且下受者在东也】宰由主人之北【主人在柩东宰自东来故得在其北则柩西之説不足信明矣】举币以东　士受马以出【士主人之属也】主人送于外门外拜【送宾也即于受币及马时行之】袭【袭不当在外则入外门乃袭也】入复位【入庙门复柩东位】杖【以上公】宾者将命【使人奉命而来也】摈者出请入告　出告须　马入设　宾奉币　摈者先入　宾从　致命如初【如公也下同】主人拜于位不踊【此言位则拜君违其位也】宾奠币如初【左服】举币受马如初【宰举币士受马】摈者出请【以复有事】若奠【助牲奠也案此及下两言若若者不必然之辞据下所知而不奠则宾惟一而已若奠若赙或而又奠且赙者与】入告　出以宾入将命如初　士受羊如受马【言羊则豕可知】又请　若赙【音附货财曰赙亦以助葬】入告　主人出门左西面【门庙门不拜礼杀也奠不出】
　　【赙则出者奠为死者故必受于柩前赙以助生者之用不应重凟死者门外受之若受于次者然　案注云出者赙主施于主人其説若主人私已而黩货者特正之】宾东面将命　主人拜宾坐委之【不授者明主人哀戚志不在受而强委之也】宰由主人之北东面举之【宰自主人之后出其北转而东面乡主人举所委以入也由北者便于入乡主人者若受命于主人】反位【入门而东藏之乃反位也有司位在东方】若无器则捂【五故反】受之【器筐篚之属以盛赙者此云无器则委者有器也捂受逆受也谓相对受之亦宰也】又请　宾告事毕拜送入　赠者将命【此所谓知死者赠也记云赠币无常　案注以为玩好据下就】
　　【器奠于陈则赠即明器尔敛有襚有马独不及明器此赠非明器而何】摈者出请　纳宾如初【入至柩前】宾奠币如初【亦左服】若就器则坐奠于陈【就成也檀弓明器皆不成此则其成者陈谓明器之陈明器不成而以成器入者不入圹陈之而已如大敛之衣陈者不尽用尔注则以就为善也】凡将礼【将谓将命礼谓奠赙赠也】必请而后拜送【恐宾事未毕也奠不兼行而必请者容有他事也】兄弟奠可也【谓有服者得兼此二礼许其厚于亲也】所知则而不奠【重而奠轻此举其重略其轻亲疎之杀也】知死者赠知生者赙【二者承上言之此言赠赙不言亦兼也】书于方【方策并见聘礼】
　　【言以槩奠及赙也下史读则此亦史书之矣】若九若七若五【聘礼记不及百名书于方则方所容书少于防奠赙字少九行七行五行可也】书遣于策【遣犹送也谓藏器如上折抗木以下及宾赠名多故书于策聘礼记百名以上书于策此公史书之】乃代哭如初【哭不絶声痛如将殡】宵为燎于门内之右【出入多由门右故设烛于此以上宾右第四章赠凡三节一请葬期二公三宾赙】厥明【迁祖次日之旦也】陈鼎五于门外如初【此大遣奠也五者羊豕鱼腊鲜兽也天子之士少牢可知此经兼王朝侯国互言之也如初谓大敛奠】其实羊左胖【丧用左胖吉则用右胖下注言豕前肩后肫脊胁不七体而四体者据左胖言也】髀不升　肠五胃五【少牢各三此加为五变于吉也】离肺【举肺也少牢牛羊之肺离而不提心谓中央未絶少许也】豕亦如之【亦左胖髀不升及离肺也】豚解【豚解七体左胖则四体也言豕则羊可知】无肠胃【君子不食溷腴】鱼腊鲜兽皆如初【鱼如初者鱄鲋九】东方之馔　四豆　脾【音毗】析【思狄反百叶也】　蜱【皮加反】醢【蜱蜯也】葵菹蠃【力禾反】醢　四笾　糗栗脯【糗以豆粉为饵下记凡糗不煎】醴酒
　　【亦馔于堂东】陈器【明器也此言陈则夜藏之】灭燎　执烛　侠【同夹】辂北面【曰夹则东西各一烛照彻及奠并众主人燎一而烛二者燎之照及逺也】賔入者拜之【不迎拜于其位而已○以上大遣奠陈具】彻者入　丈夫踊　设于西北【彻小敛奠设于序西南此则少北矣】妇人踊　彻者东【由西北适奠所】鼎入　乃奠　豆南上綪【南上者脾析在席前中右蜱醢在其北也綪者脾醢东葵菹葵菹南蠃醢也】笾蠃醢南北上綪【在蠃醢南南糗北上也糗东栗栗北脯綪也】俎二以成【成犹并也】南上不綪【羊在蠃醢外则蠃醢东羊羊北豕南土也鱼在羊东腊在鱼北亦南上但不綪尔不言载可知】特鲜兽【腊豕之北】醴酒在笾西北上【西醴醴南酒在糗西】奠者出主人要节而踊【以上奠右第五章遣奠凡二节一陈具二奠】甸人抗重出自道【抗举也出出门就路也】道左倚之【不至圹虞祭后即于道左埋之】荐马【荐于庭】马出自道【荐毕出庙门而曰出自道者谓自此出道非马已在道也】车各从其马【从马出门】驾于门外　西面而俟【将行未行故曰俟】南上【便于行也上乘车道稾序从】彻者入　踊如初　彻巾　苞牲【以苞包牲也注象既飨而归牲俎见杂记曾子説】取下体【注前胫折取臂臑后胫折取胳每牲三个皆骨也在俎两端取之示全体皆取也】不以鱼腊【非正牲也言腊则鲜兽在其中矣】行器【折抗木以下人执之以行也】茵苞器序从【先后如陈】车从【次器】彻者出　踊如初【以上器出于道】主人之史请读【史有司私臣也读之闻于死者主人亦冝知之也主人在柩东当东西面史北面请之】执算从【算以计物之多少执者史之贰也】柩车当前束西面【近主人少南执算又在其南此亦西面则既请主人南面矣】不命毋哭【事轻不敢禁哭者】哭者相止也【自止也曰相则自相戒也以史方有事于死者不扰之】惟主人主妇哭【痛极不能自止但不踊耳】烛在右南面【史右史之北也主人在史北则史执算及执烛俱少东南面照书便也】读书　释算则坐【对死者读当立以示敬释算于地故坐算曰释则筹也】卒命哭灭烛【烛非为照书设也卒读乃灭者天已明】书与算执之以逆出【算先】公史自西方东面命毋哭【公史公有司西方宾位也读遣禁哭者以入圹多寡皆国家礼制所系故重其事也注谓君使读之】主人主妇皆不哭【其余可知】读遣卒　命哭灭烛【柩左右各一烛上已灭其左右烛因读遣暂停至是灭之】出【以上读书】商祝执功
　　布以【今文无以】御柩【以功布为上下之节使执引及披者预知防也】执披【下记执披者旁四人两旁则八人也不言执引可知】主人袒【为柩行变也】乃行【柩车行】踊无算　出宫踊袭【以上柩行】至于邦门【城北门也檀弓葬于北方北首】公使宰夫赠纁束【下主人赠死者即此】主人去【起吕反】杖不哭　由左聴命【柩车北乡以西为左】宾由右致命【不南乡柩车者在道礼略也】主人哭拜稽颡　宾升【升柩车之前也】实币于盖【棺盖也入帷荒中置之】降　主人拜送复位【从柩行之位】杖　乃行【此曰行则为君赠止不行也　以上公赠右第六章柩行之仪凡四节一器出于道二读书三柩行四公赠】至于圹　陈器于道东【圹南之东】西北上【圹在西北上先入圹者】茵先入【当借柩也】属引【説载除饰乃以引属于缄丧大记君窆以衡大夫士以缄盖棺束之末为缄耳以引贯结之而下棺也　説士话反案缄耳盖作圈以贯引也】主人袒众主人西面北上　妇人东面【皆夹圹为位以上至圹】皆不哭乃窆【今文作封下棺也　封音窆】主人哭　踊无算　袭【为赠袭也】赠
　　用制币纁束【上君赠也以之入圹荣君赐也制币币之合制者长丈八尺】拜稽颡踊如初　卒【窆毕】袒【为拜变也】拜宾　主妇亦拜宾【女宾】即位
　　【拜则违其位也】拾踊三【拾更也踊者多相继不絶若更代然也三则成踊矣】袭　宾出【窆毕】则拜送【宾退如出门也】藏器于旁【用器役器之属】加见【见未详注以为棺饰则帷荒也疏谓棺不见止见帷荒故以名之器自在旁此加于柩上非加于器上也】藏苞筲于旁【两曰旁则不在圹也不言罋甒可知】加折却之【见上非苞筲上也以上皆错综之文当细玩之】加抗席覆之　加抗木　实土三【实土曰三则主人率之工乃成之也】主人拜乡人【曰乡人则别于宾也助葬勤劳故拜之】即位踊　袭【上拾踊袭后无袒文此云袭则实土时袒也】如初【踊袭皆如初　以上窆右第七章葬礼凡二节一至圹二窆】乃反哭【自窆所反于庙而哭之也不先于殡者柩从庙出也】入【庙门】升自西阶东面【乡阼者亲所行礼处檀弓反哭于堂反诸其所作也作行礼处】众主人堂下东面北上【统于主人与常位别】妇人入　丈夫踊【曰丈夫则皆踊也】升自阼阶【辟主人】主妇入于室【檀弓主妇入于室反诸其所养也妇主养也言主妇入则其余皆在堂】踊　出即位【阼阶上】及丈夫拾踊三　宾吊者【反而亡焉失之矣于是为甚故吊之】升自西阶曰如之何【痛惜之辞】主人拜稽颡【不言面乡则拜于其位也】宾降出【言降】
　　【则升堂吊也】主人送于门外　拜稽颡　遂适殡宫【自庙至寝也殡已启矣曰殡宫如亲尚在殡也】皆如启位【即朝夕哭位】拾踊三　兄弟出主人拜送【亦出矣】众主人出门　哭止　阖门　主人揖众主人　乃就次【各就次按檀弓既葬反日中而虞此乃就次者岂就次后又出而行虞礼与然速反而虞不应如是之濡滞也存以备叅】犹朝夕哭不奠【士三虞则末虞之前犹朝夕哭于殡也卒哭而后朝夕哭于次不哭于殡此朝夕哭指末卒哭之前也不奠者檀弓是日也以虞易奠】三虞【虞安神之祭名三则安之者至也与下卒哭并详士虞礼】卒哭【三虞后又有卒哭之祭所以卒朝夕殡宫之哭　记虞为丧祭卒哭为吉祭】明日以其班祔【卒哭之明日也班者昭祔昭穆祔穆谓以新主祔于祖而祭之祭己复于寝既练而迁于庙　右第八章反哭诸杂仪】
　　记【此上下篇总记也当曰士丧礼记以为既夕者非】士处适寝【居恒处燕寝将死则处适寝以正终也经谓之适室】寝东首【手又反】于北牖下【居恒寝当户南首疾则东首以受生气室中南有牖北有墉墉墙也无窓牖借光于户牖】有疾　疾者齐【侧皆反心齐一则性情得其正考终之道固然养疾之方亦不外于此但此所谓齐不过静存内养而已与凡齐别】养【于亮反】者皆齐【疾皆养则滋培调剂之益非侍疾者一其心志不为功故亦谓之齐两齐字其理最精体防自得】彻琴瑟【去乐也士特县不言县者琴瑟无故不去此彻则县者可知】疾病外内皆埽【病疾甚也室有遗秽神明易坋扫以致洁亦齐之余意也】彻亵衣加新衣【内外扫除衣服犹宜净洁亵衣垢污彻而加新犹内外扫也】御者四人皆坐持体【御从者病者艰于动作每体一人助其转侧非拘而执之也】男女改服【侍病宜自洁清端深衣浣濯者皆可但取其洁净无垢非为美观也　案以上止是洁净一意専为养疾及正终而设郑注一以宾客为説则舎本而务末矣】属纩以俟絶气【纩新絮物轻易动故着之口鼻以验气絶否　案此节前人多非之要非先王法也】男子不絶于妇人之手　妇人不絶于男子之手【君子重终惧为其相亵子女之外媵妾幸臣并宜自逺不但待体之御者而已疏因手字専指御者滞矣】乃行祷于五祀【尽孝子之心也祭法士祭门行此曰五祀岂常祭惟二祷则可以徧及与】乃卒【言乃见其养之慎重也大夫曰卒此疑悮或散文通】主人啼【啼即泣也盖哀甚则声发而气竭若往而不反也】兄弟哭【不啼哀有甚有否也】设牀笫当牖【北墉少南南首】衽下莞上簟设枕【此浴牀也即以含丧大记含袭各一牀是也】迁尸【设牀迁尸所谓行死事当在复者朝服节之下　案丧大记彻亵衣上有废牀之文注云将死置死者于地庻其生气复反疏所谓生气还反得活如初生在地也髙安朱氏非之谓垂死之身方保护之不暇乃举而委之地地气清沁是益其病而速之也且断无将死而可借地气以生者愚案檀弓曾子易箦殁于牀无废牀之事丧大记或谓迁尸浴牀故牀遂废非如注説也信齐杨氏据此记设牀迁尸为大记废牀之证説非不近不知此牀为浴及含而设不足证死者之废牀也】复者朝服【朝服者若迎之而反不敢服亵衣也】左执领　右执要【此与经文别者经以升屋时言此以复时言也】招而左【既招由左下也招时北面以西为左故经言降自后西荥】楔貌如轭上两末【轭以制服马领使不出者形如半环两末乡下以制马此两末在上则屈处入口也】缀足用燕几　挍在南【尸南首北足挍应在北曰南者谓几足南乡以拘足也】御者坐持之　即牀而奠【始死之奠在牀东】当腢【腢尸肩】用吉器【未忍遽变也敛奠则用素俎毼豆矣】若醴若酒【惟所有】无巾柶【略也】赴【今文作讣】曰君之臣某死　赴母妻长子则曰君之臣某之某死　室中唯主人主妇坐【恤其】
　　【哀】兄弟有命夫命妇在焉亦坐【惟此四人坐则余不坐矣此与大记大夫之丧同若士之丧则彼记谓主人父兄子姓皆坐于东方姑姊妹子姓皆坐于西方与此不同当别为一礼也　疏有命夫妇则兄弟皆立无则皆坐不见所据】尸在室　有君命　众主人不出【不二主】襚者委衣于牀不坐【以神事之不敢坐】其襚于室　户西北面致命【户内之西也尸南首故北面致之】夏祝淅【西列反】米　差【七何反择也】盛之【择之乃盛】御者四人抗衾而浴【抗举也注为其裸裎蔽之敖氏曰四人抗衾而二人浴则四人举衾于上如幕二人乃浴于下也】襢【古袒襢通】笫【袒箦去席彔水便也】其母之丧　则内御者浴鬠【内御女御也浴鬠犹男子之沐　或云记曰浴鬠则沐而不浴也】无笄【犹男子之不冠】设明衣　妇人则设中带【注中带若今之裈襂其制未详案襂垂貌或明衣连裳裳下如裈与要之与明衣相似也】卒洗贝反于笄【执入室时】实贝柱右齻【丁千反】左齻【案注云象齿坚盖齿坚在口如柱记特取象言之非必建之如柱也】夏祝彻余饭【经第言夏祝鬻余饭不言彻故明之】瑱【佗殿反】塞耳【塞充耳也经言瑱用纩不言塞嫌如生人县于耳旁故明之】掘坎南顺　广尺　轮二尺【轮从也】深三尺　南其壤　垼用块【块堛土块也】明衣裳用幕布【幕布盖疏】袂属幅【不削幅】长下膝【长下于膝而又有裳蔽下体深也】有前后裳不辟【必亦反辟积也死者须殓要不妨寛与下等也】长及觳【若角反　足跗也长则蔽足】縓綼【毗皮反又音卑】緆【他计反又羊豉反　縓红也饰裳在幅曰綼在下曰緆皆縁也】缁纯【诸允反衣之縁也谓领若袂】设握　裹亲肤　系钩中指　结于掔【左手无决以握系一端绕掔还从上自贯又以一端乡上钩中指反与绕掔者结于后节掌中】甸人筑坅坎【筑实土其中坚之穿坎之名一曰坅经不言筑故明之】人湼【乃结反】厠【人徒之属盖执贱役者湼塞也古不共厠死者不用故塞之】既袭【死日饭含而袭】宵为燎于中庭【既袭之夜】厥明灭燎陈衣【小敛此皆经所未详】凡绞紟【今文无紟】用布伦如朝服【绞二故言凡紟与绞连文故统于凡也伦比也比于朝服则十五升布也】设棜【于庶反】于东堂下【棜有三特牲棜以实兽少牢棜即斯禁此棜以陈馔礼图长七尺广二尺四寸深尺五寸如木轝有阑笭画青云气蓤苕华饰以盛东方之馔也】南顺【北上而南下也】齐于坫【南齐于东坫】馔于其上　两甒醴酒　酒在南【上醴】篚在东【甒东】南顺　实角觯四木柶二【每醴用觯一柶一每酒觯一则每奠二觯一柶而已此盖兼两奠言以奠此始彻彼也】素勺二【醴酒各一也】豆在甒北二以并【两豆笾则大敛奠也】笾亦如之【亦在甒北】凡笾豆实具设皆巾之　觯俟时而酌【奠后】柶覆加之面枋　及错
　　建之【覆则未建】小敛辟【婢亦反又芳益反】奠不出室【始死袭奠在尸东将敛暂彻以辟敛不出室暂设于室西北隅彻矣犹在是者以神所凭依不遽去也将设新奠去之　注谓设于序西南则出室矣】无踊节【其哀未可节也上经踊有候及数记乃言无节者经盖徧体人情举其哀痛切至尽人皆踊者以着其候其中有连踊不止者则约以三盖皆作经者约举之文非强其如是必踊如是必三踊也且经所载之外其踊必有不止于此者是所谓无节也】既冯尸【小敛于户内毕】主人袒髺发绞带【象革带者用苴】众主人布带【齐衰以下用布言此者经不言带也】大敛于阼【未忍遽离主人位也及殡于西阶则賔之矣】大夫升自西阶　阶东北面东上【近尸为上此谓君视敛时】既冯尸　大夫逆降　复位【西阶下位】巾奠【大敛既奠乃巾是巾之而室事毕也】执烛者灭烛出　降自阼阶　由主人之北东【嫌由其南】既殡主人説【士活反】髦【音毛　内则三月之未择日翦发为鬌男角女覊否则男左女右注夹囟曰角两角也午达曰覊三角也左右则一角而已长大犹以为饰不失孺子之心也丧无饰故説之】三日绞垂【斩衰要绖也小敛散带垂矣成服则绞其垂者小功缌初即绞之】冠六升【以下并详丧服传】外縪　缨条属厌【一涉反　厌伏也外縪者冠从武下乡外缝之若厌于武也】衰三升　屦外纳　杖下本　竹桐一也　居倚庐寝苫枕块　不説绖带　哭昼夜无时　非丧事
　　不言【哀甚不他及】歠粥　朝一溢米　夕一溢米　不食菜果【既练乃食】主人乗恶【古文作垩】车【拜君及筮宅之属并须出也杂记端衰丧车皆无等此王丧之木车也以白土垩之】白狗幦【亡狄反　幦以覆笭狗取其臑丧宜白也　臑乃管反】蒲蔽【茀也车两边为风雨藩蔽者以蒲则无饰也】御以蒲菆【音邹　蒲菆牡蒲茎丧车不驰故以此为防】犬服【丧有兵器建于车上笭间服则兵服也犬皮取其坚】木錧【毂端木也平日车錧用金此用木少有声而已】约绥约辔【约绳也绥以登车此言绳则吉事用丝矣】木镳【马卫也亦取少声】马不齐【于浅反】髦【今文作毛　齐翦也不翦毛以为饰】主妇之车亦如之【敖氏主妇出拜女宾之吊者也】疏布裧【尺占反　不言齐衰诸服之车其贰车与】贰车白狗摄服【贰副也摄缘也服兵服此言白则上犬服不用白矣】其他皆如乗车【主人所乘恶车】朔月童子执帚【童子子弟少者】却之左手奉之【执柄奉之则右手执末却之盖用两手也却而左奉示未用也示未用者未入室不言箕者以聚于窔不用箕也　注云左手却之则一手也不当谓之奉】从彻者而入【童子不専礼事也】比奠举席【比及也谓及彻奠乃举席扫也】扫室聚诸窔【室东南隅谓之窔窔近户不可以聚尘或户扇之内与是当有去之者】布席如初【举而扫扫毕复布之则彻奠不去席也】卒奠【彻毕】扫者执箒【右执柄也】垂末内鬛【箒末如鬛用以扫内之者恐有余尘触人服也】从执烛者而东【童子分当随行烛出最后故从之入不随者烛先也东者复其位】燕养馈羞汤沐之馔【燕养平时燕居供养之具馈与下不馈馈同谓进食也羞羞豆笾及四时珍异之等也汤用以沐浴内则曰三日具沐五日具浴不忍一日废其事亲之礼也不言浴可知　案此不明其地据下不馈于下室盖小寝也不于正室非盛奠也】如他日【如生时计日供之不以亲死遂废也】朔月若荐新　则不馈于下室【以其殷奠也】筮宅冡人物土【物相也】卜曰吉　告从于主妇　主妇哭　妇人皆哭　主妇升堂　哭者皆止启之昕　外内不哭【经第言妇人不哭则男子哭矣是説未审何指】夷牀
　　輁轴馔于西阶东【西阶东阶间近西牀馔于祖庙轴馔于殡宫】其二庙则馔于祢庙【馔迁祖奠也朝祖必先祢故馔于此】如小敛奠【特豚以下】乃启朝于祢庙　重止于门外之西东面　柩入　升
　　自西阶　正柩于两楹间　奠止于西阶之下东面北上【经不言西阶】主人升　柩东西面　众主人东即位【经不言主人】妇人从升东面【从主人初升时位也正柩后由足西面】奠升设于柩西【上止于阶下者】升降自西阶　主人要节而踊【彻及奠皆以升降为踊节】烛先入者升堂【入入门此迁祖时柩前之烛也】东楹之南西面【照正柩】后入者西阶东北面在下【迁祖从柩之烛不升在阶间近堂亦以照正柩也经第言灭烛故以升不升明之见二庙同此节也】主人降即位【正柩拜宾时也】彻　乃奠【迁祖奠】升自西阶　主人踊如初【降即位以下俱见于经重言之者经第以祖庙言此明先朝于祢者亦然也】祝及执事举奠　巾席从而降【经自殡迁祖时惟言重先奠从无从降之文故就自祢迁祖言之以明其同节也】柩从【从烛非从奠也】序从如初　适祖　荐乘车　鹿浅幦【浅鹿夏毛也玉藻士齐车鹿皮豹犆此亦当以豹皮为缘也】干【盾也】窄【矢箙也言窄则弓矢可知】革靾【靾缰也以革为之】载襢【通帛为襢色赤孤卿建之大夫士建物襢疑物字之悮或后世之法与注则以为摄也】载皮弁服【士尊服故载之乗车】缨　辔　贝勒【马头络衔以贝饰之】县于衡【承上三者言衡辕端衡木县之者事未至也事至则施之马三车同】道车载朝服【次于乗车故载朝服其饰亦当少杀也】稾车载簑笠【散车备两服而已敖氏曰士乗栈车则三车皆漆车也】将载　祝及执事举奠戸西南面东上【言举不言设则执之俟卒载降奠也经未详】卒束　前而降奠席于柩西【前前行南进也谓南进而降奠及席此迁祖奠也】巾奠乃墙【墙棺饰帷荒之属经惟言降奠当前束商祝饰棺故以巾奠明之】抗木刋【剥而削之成于人工】茵着用荼【着谓以荼绥泽充于表里之中也荼茅秀也】实绥泽焉【绥防姜泽泽兰三者并为着也】苇苞长三尺一编【以三尺之苇一道编之则苞不大也】菅筲三　其实皆瀹【余若反　瀹以水湛之　案以水湛之则易腐此疑后世实明器之法也】祖还车不易位【乡外未行也少南而已】执披者旁四人【披二人此前后二披故四人合左右则八人也】凡赠币无常【视平日所好为赠也若以车马则有常矣】凡糗不煎【经葬奠有糗糗平时以膏煎之此不煎恐其防也凡凡士大夫以上】唯君命　止柩于堩【古邓反○堩道也见曾子问君命上经至于邦门公使宰夫赠纁束是也】其余则否【不敢留神也】车至道左【墓道之东】北面立东上【上乗车以先至也】柩至于圹　敛服载之【敛乘车道车稾车所载之服尽载之柩车不空归也问丧送形而往迎精而反服精气所冯也】卒窆而归　不驱【问丧孝子往如慕反如疑疑故徐行不驱也】君视敛　若不待奠　加盖而出　不视敛【恩有厚薄且或有他故也】则加盖而至卒事　既正柩【为下宾出等之节】宾出遂匠纳车于阶间【遂匠遂人所役之匠人遂人职大丧帅六遂之役而致之是也车柳车载柩之车也】祝馔祖奠于主人之南　当前辂北上【还车主人当前束辂又在东南所谓主人之南也辂横于辕上曰主人之南则在车东东面西当辂端】巾之弓矢之新沽功【设之宜新而功则麁盐示不用也】有弭【回尔反】饰焉
　　【尔雅弓有縁谓之弓无縁谓之弭缘谓系约而漆之无縁则以骨饰两头及隈而已】亦可张也【但不可射】有柲【柲弓檠弛则缚之弓里以备损伤以竹为之诗云竹柲绲縢】设依挞【他达反】焉【依纒纮也后人谓之弓潘挞弣侧矢道所以挞矢令出者依用韦挞用骨死者皆以韦备制而已】有韣【弓衣也以缁布为之】翭【音侯又音候】翭矢一乗【乗四矢翭犹候也候物而射之盖可以伺射近敌者也】骨镞短卫【镞矢的也卫羽也矢有羽则平是以羽防卫之故名羽为卫尔雅金镞翦羽谓之翭此短羽亦翦羽也凡为矢五分笴长而羽其一镞用骨而羽短亦示不用】志矢一乗【志犹拟也司弓矢注恒矢之属轩輖中所谓志是志矢为恒矢之属习射之矢也】轩輖【音周】中【轩谓前輖也矢皆前重后轻此前后平者前重在镞无镞故平也平时志矢骨镞此不言故知无镞也　音至】亦短卫【凡以示不用】













　　仪礼章句卷十三
<经部,礼类,仪礼之属,仪礼章句>
　　钦定四库全书
　　仪礼章句卷十四
　　同知吴廷华撰
　　士虞礼第十四【虞安也父母之丧既葬反哭日中而虞于殡宫盖骨肉归于土精气无所不之孝子为其彷徨故祭而安之檀弓所谓既葬而虞不忍一日离也未葬奠而不祭至是以虞易奠立尸有几筵而礼节大备于五礼属凶礼当第七第十四説非详王冠礼○或云虞度也反哭时主人由庙而寝妇人由室而堂于彼于此有虞度之义祭必求神此其始也故以名之存之以备一説】
　　士虞礼特豕馈食【馈归也食谷食祭祀之节始用郁鬯以降神曰祼迎牲告杀荐血腥曰朝事荐熟曰馈食既食酳尸则有加豆笾羞豆笾士大夫不祼及告杀故祭皆以馈食始特豕一豕也一豕礼杀不筮日葬日祭】【也】侧亨于庙门外之右东面【侧特也一豕故曰侧庙门寝门殡宫亦谓之庙者殡虽启而丧祭于】【此即鬼神所在也亨于爨用镬右西也不于门东者异于吉不视杀丧礼畧也不言爨可知○注以侧亨为亨一胖盖以其升】【左不升右也窃案吉祭正俎用右余俎用左鼎虽有升有不升要无不亨于镬若右胖不亨则余此腥者何为特牲注以侧为】【一牲是也】鱼腊爨亚之北上【爨灶也亚谓次于豕镬北上者豕最北鱼次之腊又次之○疏谓鱼腊次于豕】【北悮】饎爨在东壁西面【炊黍稷曰饎亦上黍东壁见士冠礼据特牲礼主妇视饩爨于西堂下则爨与东西】【堂相当也此在东凡皆异于吉】设洗于西阶西南【亦当西荣南北以堂深】水在洗西　篚在东　尊于室中北墉下　当户【户在室东南尊在室东北也】两甒醴酒　酒在东【上醴○案杂记畅臼以掬杵以梧注谓丧祭所用此无鬯则士礼不用也】无禁【丧中不待禁也】幂用絺布【絺布絺亦布也○疏絺以葛布以麻此并言则麻葛杂也存防】加勺【加于尊】南枋【便于酌也】素几苇席在西序下【素几无饰下阶下当序也】苴【子徐反】刌【七本反】茅长五寸【菹以借祭所谓借用白茅也刌切也断也】束之　实于篚　馔于西坫上　馔两豆菹醢于西楹之东【东陈】醢在西【菹则东矣南面取之得左菹右醢便其西面设之南菹而北醢也此尸豆也下记豆实葵菹蠃醢从献豆同】一铏亚之【菹东】从献豆两亚之【从献豆从主人献祝之豆亚之在铏东疏云在铏东北菹北醢南】四笾亚之北上【从主妇献尸祝者下记笾蒸栗择四则各二也北上者疏云醢东栗栗北东枣枣南栗东西自为二行不东陈与初两豆别也北上兼豆言】馔黍稷二敦于阶间【两敦之间堂下也】西上【上黍】借用苇席【敖氏云借敦不应用席席字因上苇席而衍也特牲礼借用萑】匜水错于槃中南流【此近门为尸盥也不言罍及洗者匜之用如罍槃之用如洗】在西阶之南　箪巾【箪以盛巾】在其东　陈三鼎于门外之右【门西】北面北上【上豕】设扃幂　匕俎在西塾之西【统于鼎】羞燔俎在内西塾上南顺【曰羞以非正俎也燔炙肉也不言肝文不具南顺由北而南肝在北便其先取也○注南顺于南面取缩执之便也肝俎在燔东存防○右第一章馔具】主人及兄弟如葬服【既夕将启丈夫髽散带垂主人及兄弟皆然其他各如成服以尚未变除也】賔执事者如吊服【賔执事谓賔来执事者如下祝佐食之属吊服者本无服也其服疑衰素冠麻绖带也】皆即位于门外如朝夕临位【临哭也士丧礼临位丈夫门外西面北上外兄弟在其南南上賔继之北上】妇人及内兄弟服【亦如葬服】即位于堂亦如之【临位在堂南上盖阼阶上如敛时位也】祝免澡葛绖带【祝亦执事者当吊服而从重以免者启时免对主人葬服此与主人同在室接神亦当以免对葬服也带又轻于吊服者注云一轻一重互相凖也○注以祝为所亲盖据小记缌小功卒哭则免言之恐祝未必皆缌小功也又注云治葛为首绖及带恐免无首绖也】布席于室中东面右几【席几前馔于西序下者右几神席南上也】降出【即门外位】及宗人即位于门西东面南上【宗人私臣曾子问士祭不足则取于兄弟大功以下者服当如主人服位当东面北上此南上者或因祝而易与○以上门外位】宗人告有司具　遂请拜賔如临【请请之主人如者旁三】入门哭　妇人哭【亦如临】主人即位于堂【如反哭升自西阶东面】众主人及兄弟賔即位于西方【反哭所谓堂下东面北上也】如反哭位　祝入门左北面【不与执事同位接神尊也】宗人西阶前北面【当诏礼故近主人下记主人在室则宗人升户外北面○以上门内位右第二章面位凡二节一门外位一门内位】祝盥　升取苴【不言篚则不用篚也】降洗之　升入设于几东席上【几东几外也】东缩【缩从也东陈束处在西】降　洗觯　升【将奠】止哭【有事】主人倚杖入【北旋倚于西序乃转而东北入室也丧小记虞杖不以入室】祝从在左西面【主人同面左其南也】赞荐菹醢　醢在北【特牲礼主妇荐此不荐则丧礼亚献外不执事也赞亦私臣】佐食及执事盥【举者门内盥异于奠也】出举【举鼎也特牲礼主賔亲举此丧礼异也】长在左【鼎北面西为左】鼎入　设于西阶前　东面北上　匕俎从设【各从其俎○案杂记匕以桑长三尺或曰五尺毕用桑长三尺刻其柄与末注以为丧祭所用则此亦当有毕特牲礼注谓祔练祥用之】左人抽扃鼏【鼏亦言抽因扃及之也】匕【执匕匕之东面】佐食及右人载【北面】卒　朼者逆退复位【三匕故曰逆位在门外】俎入设于豆东【菹东鱼外也】鱼亚之【今文无之○豕东】腊特【豕鱼二俎之北亦醢东也】赞设二敦于俎南【豕南黍鱼南稷】黍其东稷设一铏于豆南【菜羮也在菹南】佐食出　立于戸西【今文无于戸西】
　　【○馔已也】赞者彻鼎【反于门外】祝酌醴【北面】命佐食启防【尊南南面】佐食许诺　启防　郤于敦南　复位【戸西】祝奠觯于铏南【二祼奠而不饮依神也此无祼而奠者以神无所不之始疑于其位以奠以飨以祭皆所以奠之】复位【由南面命佐食之位复位于主人之左也○以上陈设】主人再拜稽首【拜食具】祝飨【既奠依神遂祝而飨之以申主人致祭之意庻几鬼神来飨然后立尸以象之○案注以此为隂厌篇末改馔西北隅为阳厌四明万氏曰祭殇无尸曰厌隂厌以祭子之殇阳厌以祭凡殇曾子问甚明非指祭祖祢尸未入之始与尸既出之终且厌之为言饫也祭方始而奠祝安能遽饱又阳厌当室之白此虽在西北隅而厞用席且阖戸于阳厌之义不符其説是也特存之以明注説之误】命佐食祭【命祝祭于苴谓为神祭食也亦南面】佐食许诺　钩袒【注谓之擐衣盖卷衣以露臂也】取黍稷祭于苴三【别于尸下同三者安神不一而足也】取肤祭【下记肤祭三】祭如初【如谓祭于苴三】祝取奠觯祭亦如之　不尽【祭醴有未尽】益反奠之【更酌于尊而益之反谓自尊所还奠于铏南也】主人再拜稽首【既祭又拜也】祝祝【之又反下并同】卒【祝祝者祝释孝子飨辞也此飨辞下记所谓哀子某圭为而哀荐之飨是也前云飨此云祝者飨以行其礼祝则释其辞也○注以下记显相云云为此飨辞悮説详下记】主人拜如初【亦再拜稽首飨之拜凡三】哭出复位【以上飨神○右第三章祭前之礼凡二节一陈设二飨神】祝迎尸【檀弓既封主人赠而祝宿虞尸则先宿之此则至而迎之也此初立尸宜筮于卜日之后文畧尔尸主也孝子之祭不见亲之形状故立尸以主之尸于死者孙行也主人不迎尸亦全乎君全乎子之义少牢礼祝出迎尸于庙门之外主人降立于阼阶东西面】一人衰绖奉篚哭从尸【一人主人兄弟大功以上者故衰绖而不免篚以实牲醴祭毕奉以出亦吉祭归俎之意下注此犹吉祭之肵俎是也】尸入门【少牢礼祝先入门右尸入门左注云既则后尸】丈夫踊　妇人踊【踊之序也宗人诏之】淳尸盥【淳沃也谓沃盥者以匜水沃尸而盥也尸北面其仪下记详之】宗人授巾【少牢礼宗人坐奠箪取巾振之三以授尸】尸及阶　祝延尸【延进也祝在尸后至是进而延之谓升之】尸升【少牢礼尸升自西阶】宗人诏踊如初【自始死至此无宗人诏踊事而曰如初则尸入门亦诏踊可知○案哀至而踊何待于诏尸入门及升乃诏者盖尸入及升衘哀者有必踊之势但踊则举止失常恐其厌于尸而不踊如入戸哭止之例也故诏以遂之】尸入戸【少牢礼祝先入主人从】踊如初【亦诏也】哭止【诏止之尊者入宜静也此云哭止则上哭且踊也】妇人入于房【妇人祭则在房丧则在堂上在堂尸入哭踊丧礼之常也此将祭有事于房故入不但辟执事者而已】主人及祝拜妥尸【妥安坐也拜以安之】尸拜遂坐【少牢尸不言尸答拜遂坐案父子无答拜节尸象父而答拜则仍别于父其升自西阶而不于阼义可知矣特牲礼尸即席坐乃拜妥尸此未坐先拜妥者丧祭别也○以上迎尸】从者错篚于尸左席上【从奉篚者设篚于席便其实也不于右者右有几】立于其北【席北近篚】尸取奠【将祭醴也先取奠亦天子诸侯先祼之义】左执之【右手将取菹】取菹擩于醢　祭于豆间【此擩祭也亦命之】祝命佐食堕【许恚反读如堕三都之堕】祭【命佐食使相之堕堕下也手举之乡下祭之故谓之堕○案尸有擩祭堕祭皆祝诏之特牲第言命擩祭此特言命堕祭少牢皆不言命要之皆命也文有详畧耳注则擩皆作堕也】佐食取黍稷肺祭授尸【凡逺于尸者皆取而授之尊之也燕礼公祭膳宰赞授肺肺祭祭肺也下肺脊则举肺也】尸祭之【祭黍稷肺此堕祭也】祭奠【先执后祭尊之】祝祝【此亦飨食也经不言飨言祝则释下记哀子某哀显相之辞也○疏以辞为哀子某圭为云云悮】主人拜如初【如上祝祝亦再拜稽首为祝拜也尸不答拜者答人事祝神事也】尸尝醴奠之【啐不必入口尝则辨味矣】佐食举肺脊授尸　尸受　振祭【先肺后脊也不言擩文省案太祝注云不食者擩则祭之将食者既擩必振乃祭盖以将食者醢不可过多必振去之乃祭而哜之也上菹不言振则不食故也】哜之【肺食之主脊正体之贵者先防之所以道食通气也】左手执之【右手将祭铏】祝命佐食迩敦【谓举而近尸也】佐食举黍错于席上【设于尸侧所谓迩也特牲礼并迩黍稷此第言黍黍下疑脱稷字敖氏云丧礼异也】尸祭铏尝铏【右手也少牢礼尸扱以柶祭羊铏】泰羮湇自门入　设于铏南【上铏祝奠觯于铏南则南有觯此设湇于铏南则又在觯南也注云觯北留空处以待湇】胾四豆设于左【胾切肉庶羞也豆左醢豆之北也加豆故别设之庻羞惟用胾丧礼畧也】尸饭播余于篚【古饭黍不以箸则用手也一口为一饭故播其余始饭如此九饭可知】三饭【符晚反下并同○三饭礼一成也】佐食举干【特牲注干长胁也敖氏云即正胁胳胁骨体连肉饭间食之以安食气也不言授尸可知每三饭一举见盛而有节也】尸受　振祭【亦擩而振之】哜之　实于篚【不言兽干丧礼畧也】又三饭　举胳【音各或作骼○又三饭礼再成也胳下胫骨】祭如初【亦哜之实于篚】佐食举鱼腊　实于篚【鱼腊不授而遂实之畧也腊兽胳也説详特牲礼】又三饭【礼三成也】举肩祭如初【始于胁终于肩贵者后也】举鱼腊俎俎释三个【释遗也个犹枚也为改馔西北隅遗之也不言牲体者牲七体已举脊胁胳肩四者惟臂臑肫三者在俎也】尸卒食【九饭毕也】佐食受肺脊【肺脊至是始受则九饭皆执之也或实时奠于豆此乃举而授之】实于篚　反黍如初设【上佐食举黍错于席上此乃反之故位○以上尸九饭右第四章正祭凡二节一迎尸一九饭】主人洗废爵【爵无足者服重不敢用成器也】酌酒酳【以浅反又土刃反】尸【此献也曰酳者示馈食不主饮以安食气而已】尸拜　受爵主人北面答拜【吉祭酳尸主人答拜西面此言北面丧礼异尔】尸祭酒尝之賔长以肝从【肝炙肝也诗或燔或炙从从爵也】实于俎　缩【从也进柢乡西】
　　右盐【左肝右盐自执者言也】尸左执爵　右取肝　擩盐　振祭哜之　加于俎【豕俎】賔降　反俎于西塾　复位　尸
　　卒爵　祝受　不相爵【相爵者特牲礼祝曰送爵皇尸卒爵盖相拜之辞亦谓之相爵也】主人拜【先拜尊尸】尸答拜【以上主人酳尸】祝酌授尸【此亦废爵祝不言洗文畧】尸以醋【醋同酢】主人　主人拜　受爵　尸答拜　主人坐祭【西面】卒爵拜　尸答拜【以上尸酢主人】筵祝南面【祝相尸尊故设席以献之南面则北墉下也祝席未闻据尸席用苇则祝亦如之矣】主人献祝　祝拜　坐受爵【此受授皆坐则尸亦坐也】主人答拜【俱当北面拜如佐食】荐菹醢　设俎祝左执爵　祭荐　奠爵　兴取肺　坐祭　哜之兴加于俎【不授肺别于尸】祭酒尝之　肝从　祝取肝　擩
　　盐【今文无擩盐】振祭　哜之　加于俎　卒爵拜　主人答拜　祝坐授主人【将献佐食坐授爵文畧也】主人酌　献佐食【佐食亦相尸者故并得献而礼杀于祝据下言出则亦室中献矣】佐食北面拜坐受爵【位如特牲】主人答拜　佐食祭酒　卒爵拜　主人答拜　受爵出实于篚【西阶西南】升堂复位【堂上位○以上主人献祝及佐食】主妇洗
　　足爵于房中【爵固有足曰足爵者对废爵言之盖素爵也主妇得用足爵者哀轻于主人据此则房中有洗上经畧也昏礼妇洗在北堂直室东隅篚在东】酌亚献尸【房中未闻有酒尊据少牢主妇洗于房中出酌则酌室中之尊也】如主人仪【拜受及送】自反两笾栗【反徃复也谓献毕自反堂上取笾不使宗妇者丧礼畧】设于防南　在西【黍防之南上美于栗也】尸祭笾　祭酒　如初【谓主人献】賔以燔从　如初【如肝】尸祭燔　卒爵如初【妇拜尸答　以上主妇亚献尸】酌献祝　笾燔从献佐食皆如初【主人仪】以虚爵入于房【亦受爵也　以上主妇献祝及】
　　【佐食】賔长洗繶爵【口足间有篆者所谓饰也賔始有饰则主妇无饰也】三献【三承亚言三献不用兄弟兄弟统于主人也不以上嗣上嗣须举奠此虽不举奠而礼不可越也】燔从　如初仪【主人仪○以上賔长三献右第五章卒食三献凡六节一主人酳尸二尸酢主人三主人献祝及佐食四主妇亚献五主妇献祝及佐食六賔长三献】妇人复位【阼阶上位尸将出也】祝出戸【出者将告主人主人在堂上位也】西面告利成【利养也成毕也言养礼毕也告主人而不告尸嫌促其出也】主人哭【祭毕神将去也】皆哭【丈夫妇人从主人○以上告利成】祝入【尸将起也】尸谡【所六反○谡起也成礼当退不待告也】从者奉篚　哭如初【初谓初入哭从尸奉篚犹归俎也】祝前【道之】尸出戸　踊如初　降堂　踊如初出门亦如之【三言如明尸自出戸至门踊不絶也○以上尸出】祝反　入彻
　　【乡师注苴既祭则束而去之】设于西北隅【屋漏也】如其设也【如东面之设】几在南【如其设则几亦南矣又言之者此无尸恐几易其所也】厞【扶未反又音非】用席【厞隐也此即丧礼彻敛奠于序西南之义盖祖祢所飨不忍遽彻且冀其常歆于此也丧礼神未安故由室而堂而序此神已安于室中故改馔不出室必改馔者示礼之有终必西北隅者席东面以北为下象神降由下便其歆也】祝荐席彻入于房【荐谓脯醢】祝自执其俎出　赞阖牖戸【以上改馔】主人降　賔出　主人出门　哭止　皆复位【门外位】宗人告事毕　賔出　主人送【大门外】拜稽颡【主人仍就次○以上礼毕右第六章祭后诸杂仪凡四节一祝告利成二尸出三改馔四礼毕】
　　记虞沐浴不栉【沐浴为祭致洁也栉则近于饰矣期以外栉】陈牲于庙门外【亦门右】北首西上寝右【左胖当升也腊用棜】日中而行事【祭当质明行事初虞在朝葬反哭之后故用日中再虞三虞则仍用质明】杀于庙【今文无庙】门西主人不视【丧礼畧】豚解【解左右肩髀胁及脊为七体而已熟乃体解升于鼎】羮饪升左肩【先肩者周人贵肩】臂　臑【肩脚也近前跗】肫【当作防音粕股骨也】骼
　　【同胳】脊【脊在上无左右三分之前为正中为脡后为横此七体则合三为一也○注云正脊】胁【胁亦三分前为代中为长后为短此亦当合三为一○注云正胁长胁】离肺【举肺】肤祭三取诸左膉【音益古文作股】上【膉脰肉也】肺祭一　实于上鼎【不言髀不升于腊见之】升鱼鱄鲋九　实于中鼎　升腊左胖【体同牲】髀不升【股也不升近窍贱也】实于下鼎【三鼎实并减于特牲畧也】皆设扃鼏陈之【复言扃鼏者明先设后陈也】载犹进柢【犹犹士丧礼也彼经小敛豚进柢大敛腊进柢则牲及腊皆然也】鱼进鬐　祝俎　髀　脰　脊　胁离肺　陈于阶间敦东【经二敦初在阶间西上则此继敦而东】淳尸盥执槃西面　执匜东面　执巾在其北东面　宗
　　人授巾南面【少牢执事者皆宗人也彼执巾者即授巾此亦宜然记説若为两人者盖为南面记且以明三执事皆宗人非谓执与授者各一人也曰南面授则尸北面盥矣】主人在室【从尸入】则宗人升　戸外北面【宗人诏礼恒近主人经主人升堂宗人在西阶北面主人入室经不言宗人此特明之】佐食无事【每事毕时】则出戸负依南面【室中窄隘祝每事毕辄出经已屡言之此特详其面位也士不应有依曰依者或以其为设依之地故亦以依言之】铏芼用苦若薇【公食大夫太牢故详牛羊豕之芼此祭用豕乃言薇先言苦者以类及之】有滑【和以葵荁也】夏用葵【夏秋生者滑】冬用荁【音丸○冬春干者滑】有柶　豆实葵菹　菹以西蠃醢【此据始设于东楹之西者醢在西也若正设则醢在北】笾蒸栗择　尸入　祝从尸　尸坐不説屦【燕礼脱屦在无算爵之前所谓安燕也祭礼有无算爵而不説屦少仪所谓凡祭于室中堂上无説屦是也此言不説正以明其非燕注则以为不敢惰也】尸谡　祝前乡尸【道尸先以乡之为节也】还【既乡尸转身还以将出户也】出戸　又乡尸　还过主人【主人在西阶不言及阶者以主人为乡尸之节也】又乡尸【主人不送尸恐】
　　【过之相为礼故特乡尸道之使径过也】还【将降阶故还也】降阶　又乡尸　降阶【上祝降此尸降也】还【尸降必乡之防颠踬也尸既降乃还至门矣】及门如出戸【亦乡尸】尸出　祝反　入门左北面复位【复初入门位事毕也】然后宗人诏降【诏主人】尸服卒者之上服【士以弁服为上○注谓弁服祭于君此当如特牲端存防】男男尸【孙行】女女尸【孙妇行】必使异姓【女孙虽亲不得承祖母之重故用妇妇异姓也此专指女尸言之】不使贱者【庶孙之妾之类亦不传重也】无尸【谓无孙列可使者殇亦无尸】则礼及荐馔皆如初【礼谓衣服面位升降荐菹醢也馔尊俎之属初谓祝祝以上】既飨【祝飨也】祭于苴【佐食所祭】祝祝卒【无尸故无迎尸以后礼也】不绥【同挼】祭　无泰羮湇胾从献【尸入始于擩祭终于賔献此合始终以槩其余也无尸故尽去之】主人哭【祝祝卒之哭也】出复位　祝阖牖戸降【无尸并无西北隅之设】复位于门西【初入门位】男女拾踊三【拾更也三者主人踊妇人踊賔踊也】如食间【阖戸如尸一食九饭之顷也】祝升【由门西】止哭　声三【详既夕】启戸【祝启之】主人入【亲者先如将见之】祝从启牖乡【许亮反○牖先阖后启以出入由戸也牖一名乡所谓塞乡墐户也】如初【上无启牖之文则如初者谓上主人入祝从在左也】主人哭出复位【堂上位】卒彻　祝佐食降复【本脱复字】位【祝门西北面佐食西方】宗人诏降如初　始虞用柔日【甲丙戊庚壬为刚乙丁己辛癸为柔曲礼外事以刚日内事以柔日祭祀内事也用柔日于通幽隂宜也据此则葬亦用柔日矣】曰哀子某　哀显相【显明也相助也主人之外众主人皆助主人祭者也丧祭称哀故与主人并曰哀助祭不名畧也】夙兴夜处不宁【悲思之至无时自安】敢用絜【同洁】牲刚鬛【敢冒昧之辞絜牲致洁之牲也曲礼豕曰刚鬛】香【本又作芗】合【曲礼黍曰芗合盖黍熟则粘聚不散其气又香也○案此当在普淖下与明齐类陈注云大夫士于黍稷合言普淖而已此言香合记者悮尔黍不得在荐上疏谓先设菹醢后设黍也存防】嘉荐【菹醢】普淖【注普大也淖和也盖指黍言若然则普淖为香合明齐之目也】明齐【今文作粢○曲礼稷曰明粢盖与芗合并陈也】溲【今文作醙】酒【溲疑醴字之讹盖醴有清有糟糟同醙今文或因醴讹醙郑本又讹醙为溲尔○案注以此合上明齐为句云明齐新水也言以清水溲酿此酒也郊特牲云明水涚齐疏云谓以新水渍麴乃溲酿此酒窃谓如其説则明特明水齐则五齐也乃合此二者为新水则牵合矣又水之涗齐止以清之涗既不可谓之酿齐亦不可混之酒疏渍麴説则又逺矣自香合至此注皆曲为弥缝但记文本悮并存以备防】哀荐祫事【注始虞谓之祫主欲祫先祖也以与先祖合为安○注説非不似但此本虞祭当如下再虞之辞曰哀荐虞事安有始祭不言虞反言祫至再祭始言虞事之理此应在以其班祔之下盖祔辞错简于此尔】适尔皇祖某甫【尔谓死者皇大也祖者祔必于祖庙也某甫祖字注云告之以适皇祖所以安之○案始虞而言适其义亦不过如注説而已义终未顺也此亦祔祖之辞重出于此耳】飨【敖氏云以祔祭之辞例之当云尚飨谓庶几飨之尔】再虞皆如初【如初用柔日以下皆字包三虞言】曰哀荐虞事　三虞【句○谓柔日以下皆如初也】卒哭他用刚日【谓惟卒哭用刚日他别也谓于柔日之外别用刚日也盖卒哭之明日即祔祔祭重于卒哭当用柔日故卒哭不得不用刚日也○案郑氏合三虞卒哭作句谓其皆用刚日又以他为不及时而者其説支离故正之】亦如初　曰哀荐成事【虞祭成于三卒哭亦哭寝之礼成也】献毕【卒哭之卒食三献也】未彻乃饯【送行之祭以旦将祔于祖故饯之】尊两甒于庙门外之右少南【祖庙在东而饯于门西尊尸如其即次之位而东乡也少南者以北将有事也】水尊在酒西【水尊酒也在酒西西上也与吉礼同者惟此】勺北枋　洗在尊东南【与尊并在门西○注谓在门之左若然则当言门不必言尊矣】水在洗东篚在西　馔笾豆脯四脡【古文作挺○饮酒礼五脡此四脡者彼兼祭之】
　　【半膱也此亦应有祭文省尔】有干肉折俎【见士冠礼】二尹缩【尹正也折其正体用二方而已】祭半尹【上言缩则此横于上加脯也】在西塾【笾豆折俎】尸出　执几从【素几】席从【苇席也不言篚从可知】尸出门右南面【注谓俟设席按席从出即设何必俟据下设席后必众皆即位乃即席则尤非俟设席之谓矣】席设于尊西北东面【东乡将东适也】几在南【右几亦错篚】賔出　复位【如初位】主人出　即位于门东少南【视哭位少南下于尸也】妇人出　即位于主人之北【饯故妇人亦出又主妇须亚献也其位统于主人】皆西面哭不止【乡尸】尸即席坐帷　主人不哭【出门哭将行礼乃不哭】洗废爵酌献尸　尸拜受【东面】主人拜送【北面】哭复位　荐脯
　　醢　设俎于荐东【折俎也】朐【其俱反】在南【伸曰脡屈曰朐上记脯既曰脡则此屈者干肉也二尹缩而朐在南则一伸一屈也】尸左执爵　取脯擩醢祭之　佐食授哜【哜当作祭盖干肉之祭半尹也】尸授【当作受】振祭　哜反之【授佐食还加于俎】祭酒　卒爵　奠于南方【礼有终】主
　　人及兄弟踊　妇人亦如之　主妇洗足爵　亚献如主人仪　无从【主人献亦无从特于如中明之】踊如初　賔长
　　洗繶爵　三献　如亚献　踊如初　佐食取俎实于篚　尸谡　从者奉篚　哭从之　祝前　哭者皆从　及大门内【送不出大门以庙在大门内也】踊如初　尸出门　哭者止　賔出　主人送拜稽颡　主妇亦拜賔【女賔】丈夫説绖带于庙门外【除首绖易要绖以葛也间传男子何为除乎首也男子重首服有变除者重轻之节亦以齐斩之布疏麤数月即敝不能乆服也】入彻主人不与【主人不亲彻不能彻也】妇人説首绖不説带【首绖除麻易葛惟带不易至小祥除之间传云妇人重带】无尸则不饯　犹出几席设如初拾踊三　哭止　告事毕【此言告则上饯者可知】賔出【以上七字监本脱今依石经补入】死三日而殡【此又从始死言之盖别一记也】三月而葬遂卒哭【士礼也杂记士三月而葬是月也卒哭大夫三月而葬五月而卒哭】将旦而袝则荐【言将以明日之旦祔也此自卒哭之夕言之荐与饯同谓饯于卒哭之夕注则以饯为卒哭之祭也】卒辞曰哀子某　来日某隮祔尔于尔皇祖某甫【来日某又自称名见亲祭也隮升也孙入祖庙故曰升】尚飨　女子曰皇祖妣某氏【女孙未嫁死或被出皆从食于祖妣】妇曰孙妇于皇祖姑某氏【谓隮祔尔孙妇某氏于皇祖姑某氏也】其他辞一也　飨辞曰哀子某圭为而哀荐之飨【飨辞尸未入所释辞也圭洁也虞及卒哭同】明日以其班祔【卒哭之明日也班谓昭祔昭穆祔穆也祔已主复于寝既除丧而后迁庙○案注云练而后迁庙谷梁传所谓作主壊庙有时日于练焉可也朱子以为太速但据彼疏云作主在十三月壊庙在三年丧毕传以此主终入庙事相继故连及之非谓其同时也其説甚明郑误解传説耳又案疏云大夫士无木主以币主其神此许慎郑康成説也徐氏邈据左传孔悝反祏説为大夫士有木主之证许氏驳之以悝之祏出于时君所赐汪氏畹以许説为无据是也要之有庙自当有主以币主神説虽本之曾子问然彼乃使者之权礼非士大夫庙祀之大法也】沐浴栉搔【音爪】翦【谓祔时也虞沐浴而不栉此又渐轻也】用专肤为折俎取诸脰膉【音益○专犹厚也膉即脰又肥也盖取脰肉之肥者○案注谓此主妇以下俎窃谓肤用专盖孝养之意其为尸俎无疑】其他如馈食【特牲礼也】用嗣尸【丧事畧自虞至祔筮一尸而已】曰孝子某孝显相【此祔辞不称哀哀渐减也】夙兴夜处　小心畏忌不惰　其身不宁用尹祭【脯也】嘉荐普淖　普荐溲【当依今文为醙】酒　适尔皇祖某甫【对死者之辞】以隮祔尔孙某甫【对皇祖之辞】尚飨　朞而小祥【期之祭名也丧未毕而称祥不几于幸其死乎盖祥者变异之兆所谓烖祥是也亲死已期时物一变孝子因变而祭以安之再祭时物又变祭亦如之此从孝子爱日之心发其遇变之惧制礼者其义甚深説经家第以吉祥目之何未之思耶】曰荐此常【古文作祥】事【常谓礼之常】又朞而大祥【时一变犹小再变则大也】曰荐此祥事　中月而禫【禫同澹谓哀之杀也注中间也与大祥间一月凡二十七月朱子云二十五月祥后便禫当如王肃于是月之説为顺今从郑氏説虽是礼疑从厚然未为当○案二十五月之説皆自中月二字启之诸家但争此两月之期而不思三年之实之安在非是记作之俑哉朱子谓仪礼记多出自汉人信然】是月也吉祭犹未配【吉祭四时之常祭也曰吉者对丧祭言也吉祭祭其庙必以某妃配特牲祝辞所云是也此未配者为父祔而母先卒者言之盖死者初祔其神尚未安生者初除丧余哀尚在不敢纯用吉礼也】








　　仪礼章句卷十四
　　钦定四库全书
　　仪礼章句卷十五
　　同知吴廷华撰
　　特牲馈食礼第十五【曲礼士以羊豕下经少牢馈食礼是也注以此为诸侯之士祭祖祢之礼盖由曲礼少牢之士降等而推理或然也士礼第有四时之祭则时祭矣郑因经不言歳事及某妃配谓为禫月之吉祭但据两筮辞并言适其皇祖又似祔饯及迁庙之辞错简于此外此则皆时祭之节也其与少牢礼详畧异同之处则分之所以殊尔祭于五礼属吉礼当第三十五説非详士冠礼○经文有与士虞礼同者不复注】
　　特牲馈食之礼不诹日【诹谋也诹日之礼不见于他经据注则以少牢礼日用丁巳语为与有司诹日于庙门也】及筮日【筮于庙门以下详士冠礼】主人冠端　即位于门外西面　子姓兄弟【子姓子孙也】如主人之服立于主人之南西面北上　有司羣执事如兄弟服　东靣北上　席于门中闑西阈外　筮人取筮于西塾执之　东面受命于主人　宰自主人之左赞命【士冠礼宰自右赞命此言左疑误疏云为神求吉故变于常礼不知士冠筮日亦为神求吉也】命曰孝孙某筮来日某　诹此某事适其皇祖某子【某子祖字此错简之文篇首详之下同】尚飨【筮必言飨葢飨则其吉可知】筮者许诺　还即席　西面坐　卦者在左　卒筮　写卦　筮者执以示主人　主人受视　反之　筮者还东面　长【丁丈反】占【长谓年长士冠言旅者广其占此言长者专其责】卒告于主人占曰吉　若不吉　则筮逺日　如初仪　宗人告事毕【以上筮日】前期三日之朝【祭前三日质明中间一日】筮尸如求日之仪　命筮曰孝孙某诹此某事　适其皇祖某子　筮某之某为【上某尸父字下某尸名谓某之子某连言其亲庶几神冯依之】尚飨【以上筮尸】乃宿尸【筮尸时尸亦在子姓之列乃宿之者尊之不敢苟也】主人立于尸外门外　子姓兄弟立于主人之后北面东上【子姓兄弟并往敬之至也此北靣则主人亦北面矣葢拟其南面临已也】尸如主人服【主人不言服当仍筮日服也】出门左西面【不敢南面当尊西面在主位而已】主人辟【同避○敬故变位也自北面转东面尔曰辟者易位若辟之】皆东面北上【皆皆子姓兄弟】主人再拜【先拜尊尸】尸答拜　宗人摈辞如初【初筮日筮尸之辞】卒曰筮子为某尸占曰吉敢宿【某或祖或祢而已不称名及字也】祝许诺致命【以摈辞致命于尸】尸许诺　主人再拜稽首　尸入【既许则体尊故不答拜遂入】主人退【以上宿尸】宿宾　宾如主人服　出门左西面再拜【宾先拜降于尸】主人东面答再拜　宗人摈　曰某荐歳事【时祭每歳行之故曰歳事】吾子将涖之敢宿【士冠礼宿宾辞同但彼是已戒之宾此未戒亦云然者宾职在助祭歳以为常也】宾曰某敢不敬从　主人再拜　宾答拜　主人退　宾拜送【不言众宾可知○以上宿宾右第一章祭前筮及宿之礼凡四节一筮日二筮尸三宿尸四宿宾】厥明夕【筮尸之明夕祭前一日之夕也】陈鼎于门外【庙门之东】北靣北上　有鼏【不言扄可知】棜在其南南顺【棜以实兽上有四周无足长四尺广二尺四寸深五寸余同馔棜】实兽于其上东首【兽腊也士腊用兎牲此鲜腊也】牲在其西【豕生不在棜】北首东足【尚右也】设洗于阼阶东南　壶禁在东序【东序堂上近序之地也禁详士冠等礼】豆笾铏在东房南上【上豆】几席两敦在西堂【西堂西夹室之前堂注云西堂近南○以上陈设不言俎及尸之盥具文省】主人及子姓兄弟即位于门东如初【初筮日位】宾及众宾即位于门西东靣北上　宗人
　　祝立于宾西北东面南上【退于宾】主人再拜　宾再答拜三拜众宾　众宾答再拜【郷饮酒礼主人三拜众宾众宾皆答一拜再拜疑悮】
　　主人揖入【先入】兄弟从【先宾从主人也】宾及众宾从即位于堂下如外位【门外】宗人升自西阶　视壶濯【濯溉也】及豆笾【以上】
　　【所陈皆濯举三者以槩其余也】反降东北靣告濯具【告主人也主人阼阶下西靣具备也告濯即告洁也不言告洁洁或有不具也○注云言濯具不言洁以有几席盖以几席不在洗内也窃谓几席亦当洁且可濯注説太曲】宾出　主人出　皆复外位【门外视牲】宗人视牲　告充【充肥腯也】雍正作豕【雍正疑内外饔之长作作之起周礼庖人职云豕望视而交睫腥故作以视其目必作之者豕缚则寝也注谓作之视声气疏谓有疾则声气不和也】宗人举兽尾告备【腊也士用兎兎尾短盖并其身举之而示以尾也牲须豢养故告充以见人事之诚兎获诸野以上杀为断惟取其备而已必以尾告者即小以见大也】举鼎鼏吿洁【鼎亦濯以在门外故别言之○以上省具】请期　曰羮饪　告事毕　宾出　主人拜送【以上为期右第二章省具及为期】夙兴　主人服如初【初谓筮日】立于门外东方【本作房】南靣【先即门外位者以须视杀也】视侧杀【犹士虞礼侧亨也】主妇视饎【古文作禧周礼作炊也】爨于西堂下【在西壁○注云宗妇为之】亨于门外东方【亨煮也煮豕鱼腊以镬各一灶周礼亨人掌鼎镬是也】西面北上　羮饪实鼎　陈于门外如初【由镬以实于鼎也此又言陈则举鼎就爨既实复陈之门】
　　【外】尊于戸东【本在东序此乃实而设之】酒在西【在西上酒也不言禁及幂省文】实豆笾铏　陈于房中如初【东房】执事之俎【执事谓祝以下记详之】陈于阶间【省具时俎应在爨所既实乃入而陈之】二列北上【二以为列则上者祝及佐食之俎如下献爵之次也亦鼏此不言鼎则升于俎者惟尸俎之实也注云主人主妇之俎亦存焉】盛两敦　陈于西堂　借用萑【盛且加借乃复陈之】几席陈于西堂如初【复言陈者因诸器而连及之也】尸盥匜水实于槃中　箪巾【实巾于箪】在门内之右【据下尸入门左即盥则此在门内之左也言右者彼自入者言则西为左此自庙制言则西为右也○注云统于门左似与下尸盥之节不合】祝筵几于室中东靣【自西堂设于此以上省具时已陈复言之者以加实及易置也】主妇纚笄宵衣【纚而戴笄其常服尔绡衣犹男子之端则入庙之服也】立于房中东靣【东房】主人及宾兄弟羣执事即位于门外如初【初谓视具下并同】宗人吿有司具　主人拜宾如初　揖入即位如初　佐食北靣立于中庭【立宗人之西○右第三章质明陈设面位之节】主人及祝升　祝先入　主人从西靣于戸内　主妇盥于房中【内洗见士昏礼】荐两豆　葵
　　菹蜗醢醢在北【席前之左北醢南菹】宗人遣佐食及执事盥出【助主宾举鼎】主人降及宾盥出【出举鼎也少牢则迎而不亲举】主人在右【鼎北靣以东为右尚右也】及佐食举牲鼎【佐食在左与主人对主人举牲鼎重正俎也】宾长在右【举鱼腊二鼎也据此则宾长不止一人矣】及执事举鱼腊鼎【执事在左】除鼏【主人及宾也除鼏于外与防祭别】宗人执毕先入【牲体由镬升于鼎俎皆用匕以毕助之备失脱且以指挥陈设也毕状如义以其似毕星名焉刋末及柄叶博三寸中镂去一寸柄长二尺四寸漆柄末及两叶皆朱其材据下记注以匕用棘心谓毕亦用棘也】当阼阶南靣【鼎北】鼎西面错右人抽扄【牲鼎则主人鱼腊则宾长也】委于鼎北【鼎西面以北为右故就近委之】赞者错俎加匕【赞者执俎及匕从鼎入俎错鼎西加匕东柄与少牢同】乃朼【右人南靣匕佐食北靣载之宗人指使于旁】佐食升肵俎【肵音祈○心舌之俎也肵敬也此主人自羞且当归尸故特升之】鼏之设于阼阶西【各俎每载讫皆鼏以待事也俎鼏未闻疑如笾巾而广】卒载【所载下记详之】加匕去鼎【加加于鼎也宗人亦以毕加之矣去彻也】主人升入复位【室中西靣位也为举鼎降事毕乃复】俎入　设于豆东【牲在菹东】鱼次腊特于俎北【鱼次牲东腊在鱼北西当醢】主妇设两敦黍稷于俎南西上【房中无敦其宗妇取之西堂者与俎南者黍在西当牲俎稷在东当鱼俎也】及两铏芼设于豆南南陈【此铏当菹豆之南南铏又以次而南席前豆铏各二四以为列左豆而右铏也】祝洗酌奠【洗所奠觯则已祭又益之也】奠于铏南【又言奠明其地也】遂命佐食启防　佐食启防　郤于敦南　出立于戸【石经有户字本脱】西南靣　主人再拜稽首　祝在左【为主人释辞于神也】卒祝主人再拜稽首【不言飨可知○右第四章奠觯飨】祝迎尸于门外【不拜】
　　【者代主人迎之不敢与尊者为礼也】主人降　立于阼阶东　尸入门左北面盥　宗人授巾【据少牢授巾即执巾者】尸至于阶　祝延尸尸升入　祝先　主人从　尸即席　坐　主人拜
　　妥尸　尸答拜　执奠【祝所奠铏南之觯也】祝飨【犹尸未入时之飨盖释辞于尸也】主人拜如初　祝命挼【同擩説详士虞】祭【诏尸】尸左执觯　右取菹防【擩同】于醢【防染也】祭于豆间　佐食取黍稷肺祭授尸【此授堕祭亦祝命之説详士虞】尸祭之【堕祭】祭酒【言酒与丧祭别】啐酒　告防主人拜【尸告防故拜也】尸奠觯答拜　祭铏尝之　吿防【铏亦】
　　【吿防以其调和】主人拜　尸答拜　祝命尔敦　佐食尔黍稷于席上【便尸食也】设太羮湇于醢北【上蜗醢之北】举肺脊以授尸【肺举肺也举胃肺脊则脊亦称举矣盖正脊也】尸受　振祭　哜之　左执之【士虞礼哜而不食故奠之此执者将食之也】乃食【食黍稷也】食举【举谓肺脊】主人羞肵俎于腊北【西当湇】尸三饭　吿饱　祝侑【劝也】主人拜　佐食举干　尸受　振祭　哜之　佐食受　加于肵俎【肵俎当归尸故并加之】举兽干【腊体数与牲同下记腊如牲骨是也】鱼一　亦如之【如谓加于肵也下并同】尸实举于菹豆【食毕就近奠之饭毕乃加于肵俎】佐食羞庶羞　四豆设于左南上有醢【四豆注以为膮炙胾醢左湇北也南上近湇为上上膮也余以次而北四以并】尸又三饭【六饭】吿饱　祝侑之如初　举骼及兽鱼如初【此及下第言兽不言何体据上牲及兽并举干则此亦并举骼下并举肩鱼则一而已】尸又三饭【九饭】告饱　祝侑之如初　举肩及兽鱼如初　佐食盛肵俎【取牲鱼腊三鼎之余盛之将归尸俎也】俎释三个【据记尸俎十一体鱼十有五此牲俎已举正脊正胁骼肩尚余臂臑肫正脊长胁各一骨及横脊短胁共七体腊脊未举余亦如之则余八体也鱼举其三尚余十二据注牲腊俎释脊胁各一骨及臑鱼则三头也余设西北隅】举肺脊加于肵俎【上奠于菹豆者】反黍稷于其所【饭时移席上此乃反之○右第五章正祭九饭之即】主人洗角【此燕礼所谓角觯也或以角为觥觥罸爵不以献也据记言二爵则此当用爵角疑悮】升酌【不言降于升见之】酳尸　尸拜　受　主人拜送　尸祭酒　啐酒　宾长【古文无长】以肝从　尸左执角　右取肝防于盐　振祭　哜之　加于菹豆【礼毕当加于肵】卒角　祝受尸角　曰送爵皇尸卒爵【告主人言所送爵尸已卒爵以诏拜也】主人拜　尸答拜【以上主人酳尸一献也】祝酌　授尸尸以醋【古文醋作酢】主人　主人拜　受爵　尸拜送【无爼者嫌同于尸也致爵乃设之主妇亦然】主人退【执角反西南位】佐食授挼祭【未设荐葢取口俎之脯醢授而祭之也下主妇同】主人坐【无席礼畧也】左执角　受祭祭之【右手受而祭之】祭酒　啐酒　进听嘏【古雅反○进谓赴尸席前受福曰嘏嘏长也大也听待也】佐食抟黍授祝　祝授尸　尸受以菹豆【奠黍于豆便于执授则去豆也】执以亲嘏主人【辞未闻当与少牢礼无大异也】主人左执角再拜稽首　受【右手受黍】复位　诗怀之【敖氏云诗敬慎之意如内则所谓诗负注诗承也谓主人纳而怀之二説相叅乃备】实于左袂【受时暂奉之懐然后实之袖右手实故在左袖也】挂于季指【左小指钩之防失坠且便卒角也】卒角拜　尸答拜主人出　写啬于房【写释也啬即黍房东房也】祝以笾受【重之○以上尸酢主人】筵祝南靣【主人自房还乃筵而献之】主人酌　献祝　祝拜　受角　主人拜送　设菹醢俎　祝左执角　祭豆【菹醢】兴取肺　坐祭　哜之　兴加于俎　坐祭酒　啐酒以肝从【宾也】祝左执角　右取肝防于盐　振祭　哜之加于俎　卒角拜　主人答拜　受角【以上献祝】酌　献
　　佐食　佐食北靣拜　受角　主人拜送【不言豆俎者上经执事之俎陈于阶间下注云献佐食无从其荐俎则献兄弟时以齿设之】佐食坐祭　卒角拜【无从】主人答拜　受角　降反于篚　升入复位【以上献佐食】主妇洗爵于房　酌　亚献尸【酌不言房则酌于室遂献之也】尸拜受　主妇北靣拜送【在主人北北靣拜别于主人】宗妇执两笾戸外坐【宗妇宗人之主礼者据下记两笾蒸栗择坐当作跽】主妇受　设于敦南【在黍南栗在稷南】祝赞笾祭　尸受祭之【祭于豆间】祭酒　啐酒　兄弟长以燔从　尸受　振祭　哜之　反之【反于羞燔者】羞燔者受　加于肵　出　尸卒爵　祝受爵　命送如初【上祝曰送爵皇尸卒爵所谓命送也以为拜节】酢如主人仪【祝酌尸酢拜受之节同惟易爵及不嘏异○注云不易爵辟内子窃谓此内外之防似不得因辟而废○以上主妇亚献】主妇适房南靣【无席与主人同】佐食挼祭【代主妇祭也】主妇左执爵　右抚祭【祭在豆间抚之如亲祭然】祭酒　啐酒　入卒爵【入室明亲受恵也】如主人仪【以上尸酢主妇】献祝　笾燔从【燔不用俎杀也】如初仪【亦如主人仪】及佐食如初【献也】卒以爵入于房【以上主妇献祝及佐食】宾三献如初燔从如初　爵止【尸奠而未举盖三献礼成当均神恵故待之及主人主妇交相致爵发献酢之端三献遂作止爵然后卒爵以乐神恵之徧也○以上宾三献右第六章卒食三献凡八节一主人酳尸二尸酢主人三主人献祝四主人献佐食五主妇亚献六尸酢主妇七主妇献祝佐食八宾三献爵止】席于戸内【主人西靣此主妇致敬之意与受酢异也】主妇洗爵　酌　致爵于主人【亦献也言献似非夫妇一体之意曰致则以主人之酒致之主人而已亦席不言入可知】主人拜　受爵　主妇拜送爵　宗妇赞豆如初【不言笾笾竹豆也初谓亚献】主妇受　设两豆两笾【敖氏云其豆菹在北其笾枣在菹北栗在西案记宗妇北堂北上则不止一宗妇故得赞两豆笾也】俎入设【执事设之在豆西】主人左执爵祭荐　宗人赞祭【授笾祭】奠爵　兴取肺【曰取则不授也】坐絶
　　祭　哜之　兴加于俎　坐捝手　祭酒　啐酒　肝从　左执爵　取肝防于盐　坐振祭哜之【曰坐则取时兴也】宗人受　加于俎　燔亦如之【一酌而备再从与尸等见惠之均也】兴席末坐　卒爵拜　主妇答拜　受爵　酌　酢【以下皆自酢辟尸也祭统夫妇酢必易爵此文不具】左执爵拜　主人答拜　坐祭　立饮　卒爵拜　主人答拜　主妇出　反于房　主人降　洗　酌　致爵于主妇【入房致之亦曰致者因主妇也】席于房中南靣　主妇拜受爵　主人西面答拜【主妇当北靣】宗妇荐豆俎【亦两豆笾】从献【肝燔】皆如主人【如致爵于主人】主人更爵　酌酢【自酢】卒爵　降　实爵于篚　入复位【以上主人主妇致爵】三献作止爵【宾也曰三献者以事名之作起也旧説曰客入北面曰皇尸请举爵】尸卒爵【宾不拜畧也】酢【尸酢宾】酌【宾也】献祝及佐食【前爵止于此献之】洗爵　酌　致于主人主妇【主妇亦更爵】燔从【不言肝则肝尽也】皆如初　更爵酢于主人【为主人自酢也方献主妇故易爵亦为主妇酢言主人以槩之也】卒复位【以上宾作止爵及献祝佐食等】主人降　阼阶西靣拜宾如初　洗　宾辞洗　卒洗　揖让升　酌　西阶上献宾　宾北靣拜　受爵　主人在右答拜【同靣】荐脯醢　设折俎　宾左执爵　祭豆　奠爵　兴取肺　坐絶祭　哜之兴加于俎　坐捝手　祭酒　卒爵拜　主人答拜受爵　酌　酢　奠爵拜　宾答拜　主人坐祭　卒爵拜　宾答拜　揖执祭以降【祭脯也】西靣奠于其位位如初【堂下东靣北上】荐俎从设【有司执之以从】众宾升　拜　受爵坐祭　立饮【立饮降于宾贱不备礼也乡饮酒记立卒爵者不拜既爵】荐俎设于
　　其位辩【每献一人则设之位在宾南】主人备答拜焉【答受爵之拜也此当在坐祭上】降　实爵于篚【众实不酢也言实爵明向备受爵也○以上主人献宾众】尊两壶于阼阶东【为旅酬设之此兄弟之尊】加勺南枋　西方亦如之【此宾之尊东西设尊广神恵也】主人洗觯　酌于西方之尊　西阶前北靣酬宾　宾在左　主人奠觯拜　宾答拜　主人坐祭卒觯拜　宾答拜　主人洗觯　宾辞　主人对　卒洗　酌　西靣　宾北靣拜　主人奠觯于荐北　宾坐取觯　还东靣拜【由北靣还也宾拜亦奠觯卒拜复执觯文省尔】主人答拜宾奠觯于荐南　揖复位【以上主人酬宾开旅酬之端】主人洗爵献长兄弟于阼阶上如宾仪【酌东尊仪谓献宾】洗献众【本脱众字】
　　兄弟如众宾仪【以上献兄弟】洗献内兄弟于房中【内兄弟姑姊妹及内宾宗妇也房中尊见下记不殊其长妇人畧也】如献众兄弟之仪　主人西靣答拜【言答拜则内兄弟皆拜受爵也少牢下篇主人洗献内宾于房中南靣拜受爵】更爵酢卒爵　降　实爵于篚　入复位【以上献兄弟右第七章徧献以为旅酬之始均神恵也凡六节一主人主妇致爵二宾作止爵及献祝佐食等三主人酬宾众四主人酬宾五主人献兄弟六主人献内兄弟】长兄弟洗觚为加爵【大夫士三献而礼成増之则曰加变爵用觚则酒亦有加矣】如初仪【如三献】不及佐食【加爵礼畧不言祝不及可知】洗致如初无从【致谓主人主妇○以上长兄弟为加爵】众宾长为加爵如初　爵止【为旅酬止也○以上众宾长为加爵】嗣举奠【主人适子也谓将举奠实未举也诗笺天子诸侯适子亦献爵此举奠以存献意而已】盥入　北靣再拜稽首　尸执奠【亲举奠授之下又亲举肝优之也】进受　复位【拜位在主人北少退文王世子上嗣受爵此虽士子其为嗣一也】祭酒　啐酒　尸举肝　举奠左执觯　再拜稽首【举奠嗣也以事名之】进受肝　复位　坐食肝　卒觯拜尸备答拜焉【凡三答拜】举奠洗　酌　入　尸拜　受　举奠答拜【不言拜送异于献】尸祭酒　啐酒　奠之　举奠出复位【以上嗣举奠右第八章献尸之加礼凡三节一长兄弟为加爵二众宾长为加爵四嗣举奠】兄弟弟子洗　酌于东方之尊【兄弟弟子兄弟子也献长兄弟故酌东尊】阼阶前北靣举觯于长兄弟【其父及伯叔也】如主人酬宾仪【此与上主人酬宾之爵对亦以开旅酬之端也○以上弟子举觯】宗人告祭脀【脀俎也众宾及兄弟内宾凡设俎而未祭者皆告之使祭以成礼以将旅酬恐无及也】乃羞【案少牢礼正祭及宾尸两有羞不实亦然则此亦当与少牢宰夫羞房中之羞于尸侑主人主妇者等此注谓自祝至内宾无内羞未然○以上祭脀及羞】宾坐取觯【主人所奠】阼阶前北靣酬长兄弟　长兄弟在右【尊宾】宾奠觯拜　长兄弟答拜　宾立卒觯　酌于其尊【长兄弟尊也谓东尊】东靣立【郷所酬将授之因拜故辟而立非立以待拜也】长兄弟拜【北靣】受觯　宾北靣答拜　揖复位　长兄弟西阶前北靣【举宾酬觯西酬众宾东西错也】众宾长自【石经有自本脱】左受旅如初【在长兄弟左宾礼也初谓宾酬长兄弟】长兄弟卒觯　酌于其尊【西尊宾尊也】西靣立　受旅者拜　受　长兄弟北靣答拜　揖复位众宾及众兄弟交错以辩【二党互酬以至于徧】皆如初仪　为加爵者作止爵【众宾长也作请尸卒爵自酢】如长兄弟之仪【案长兄弟无作止爵事此当是众宾长之悮】长兄弟酬宾【宾觯既徧乃取弟子所奠以酬宾亦交错以徧】如宾酬兄弟之仪　以辩　卒受者实觯于篚【以上旅酬此当有内宾旅酬之节记详而经畧尔无算爵亦然】宾弟子及兄弟弟子洗各酌于其尊【宾西尊兄弟东尊】中庭北靣西上【中庭者各于其阶南北之中也众子众上其少长者】举觯于其长　奠觯拜　长皆答拜　举觯者祭　卒觯拜　长皆答拜【以上十一字监夲无今依石经补入】举觯者洗　各酌于其尊　复初位【初位中庭位也洗酌皆违其位酌毕乃复】长皆拜　举觯者皆奠觯于荐右【今文曰奠于荐右】长皆执以兴　举觯者皆复位答拜【上复位后又进奠觯此又复位也答拜者以长皆拜也】长皆奠觯于其所【奠之将众相酬也】皆揖其弟子　弟子皆复其位【违位答拜故又言复】爵皆无算【承上旅酬言但旅酬惟两觯交错以徧而已此则偏后又举以醉为度是无算也以下当有宾及长兄弟以次各举其弟子所举觯交错以徧文省尔○以上无算爵右第九章广神恵之事其主人酬宾节别入第七章此凡四节一弟子举觯二祭脀及羞三旅酬四无算爵】利洗散【佐食也曰利者利养也佐食主养至此乃名之者利养成也利亦献者酒以安食气养必佐以酒也又室中执事惟祝及利奠以祝始故献以利终也】献于尸【此亦加尔曰献者利卑不敢与为加爵者等也】酢　及祝【献祝】如初仪　降实散于篚【以上利献尸】主人出立于戸外西南【事尸礼毕也南当依敖本作靣】祝东靣告利成【户外之西告利养成也为尸出之节】尸谡【起也】祝前　主人降　祝反　及主人入复位【复室中位者当彻俎】命佐食彻尸俎【肵俎】俎出于庙门【佐食以俎出庙门有司受而归之尸○以上尸出】彻庶羞　设于西序下【尊神之余故设之未即去或将与族人燕】筵对席【设席席则尸席不改设也】佐食分簋铏【分簋及铏则其余皆共之】宗人遣举奠及长兄弟盥【举奠嗣子也盥以将馂致洁也】立于西阶下　东靣北上【待事也在西阶下者父在阼也嗣继体为重故长兄弟亦从之】祝命尝食【古文作馂于峻反下并同】者【食祭之余曰命尝食者谓命者尝食也祭余不敢言食尝之而已文王世子上食登其礼一也】举奠许诺【长兄弟亦如之】升入东面【尸席此上也】长兄弟对之【西面此下也】皆坐　佐食授举【脊肺折也不设俎授之而已】各一肤【尸俎三肤此用其二其一肤则将改设也肤未分此从俎分之】主人四面再拜【旧説主人拜于下席南】祝曰有以【如字】也【以如何其久也必有以也之以言先祖有徳以享此祭者亦当思其所以也盖祝释辞以戒之】两奠举于俎许诺【不言肤则肤未授也】皆答拜　若是者三【丁宁之切】皆取举祭食祭举乃食【左取脊肺右祭黍稷又左祭举乃食黍稷】祭铏食举【及祭铏遂食举正祭尸祭铏尝之乃食黍稷此食乃祭铏注所谓礼杀也】卒食　主人降　洗爵【将酳】宰赞一爵【二故主人自洗一爵宰洗一爵赞之】主人升酌　酳上　上拜　受爵　主人答拜　酳下亦如之【旧説主人北面授下爵】主人拜【亦在下席南】祝曰酳有与也如初仪【与如诸侯以礼相与之与戒嗣子当与长兄弟等相与以奉先祖之旧泽也如初许诺也】两执爵拜　祭酒　卒爵拜　主人答拜　两皆降实爵于篚　上洗爵　升　酌　酢主人　主人
　　拜受爵　上即位坐答拜　主人坐祭　卒爵拜上答拜　受爵　降　实于篚　主人出立于戸外【诸本皆作内与出字不合今依旧本改外】西面【以上○案主人父也举奠子也此父子相拜者三而父之先拜者二古无是礼敖氏继公以事如事尸解之其説不伦不足深辨今昆山徐氏疑为解举奠者之悮窃谓举奠之为嗣子文王世子上嗣登説确有明证不可谓解者之悮或曰其悮在未审皆答拜答字为衍文因以其拜为答主人遂以主人之拜为拜两尔据少牢主人三拜者此无文则父不拜子可知又戒辞曰有以酳有与其説直而严其戒如彼其拜如此其节不称且即拜而戒之何妨亲为之説而必委其事于祝委其事于祝则神事而非人事矣神事当拜神乃不拜神而拜其子有是理乎据郑氏谓主在奥尸在其北奥室之西南隅神之所在也又据注所载旧説谓主人拜于下之南上在尸位与下对则在下之南者亦在上之南虽曰西面实郷奥而不郷上则其拜非拜神而何戒之而必拜神者示禀命于神也禀命于神而戒之闻者有不许诺而拜者乎则两之拜亦所以拜神之戒何答之可言且即据下酳有与也之下言两拜而不言答则此答字之为衍文明矣又或曰父子无献酢之礼此经乃有酳酢者亦解者悮尔士冠礼父礼子则宾摄之燕礼君饮臣则膳宰摄之此经宰赞一爵即彼二经摄主之例也据少牢赞者洗三爵主人受于户内此宰赞一爵不言主人受则宰自代主人酳上可知宰代主人酳上则亦代主人受酢更可知矣宰代主人而直谓之主人者燕礼大射膳宰称主人之例也其答卒爵拜亦言主人则主人自答下而宰之答上从可知矣但主人之文杂出故解者易悮尔其説如此愚案经文本可疑二説畧近姑并存之以备叅】祝命彻阼俎豆笾设于东序下【主人俎也命命佐食下谓东序端】祝执其俎以出　东面于戸西【自彻其俎】宗妇彻祝豆笾　入于房【豆笾不归入于房将以之燕】彻主妇荐俎【宗妇相主妇故彻其俎○以上彻俎】佐食彻尸荐俎敦　设于西北隅【此屋漏也】凡在南　厞用筵纳一尊【室无尊故也言尊则爵在矣】佐食阖牖户降　祝吿利成
　　【又告为降之节也】降出　主人降即位【阶下】宗人告事毕　宾出主人送于门外再拜　佐食彻阼俎【自束序端彻之】堂下俎
　　毕出【实及兄弟诸俎各设于其位者○以上改馔而礼毕右第十章祭礼之终凡五节一利献尸二尸出三四彻俎五改馔】
　　记特牲馈食其服皆朝服　冠　缁带　缁韠【见士冠礼下同】尸祝佐食端　裳黄裳杂裳可也　皆爵韠【注谓与主人同服盖因记不言主人经第于筮日言主人冠端也存叅】设洗　南北以堂深　东西当东荣　水在洗东　篚在洗西南顺　实二爵【为主妇易爵又三献爵止主妇又致爵于主人也】二觚【长兄弟洗觚为加爵因致主人及主妇须易觚也】四觯【奠觯一主人酬宾奠于荐南未举二兄弟弟子举觯于其长三其四则疏谓众宾长为加爵爵止者也】一角【主人酳尸】一散【利所献】壶棜禁　馔于东序南顺【上经已见此为棜及南顺言大夫用棜士用禁此合棜禁言之则禁亦名棜也】覆两壶焉　盖在南【未实故去盖覆之以盝水也】明日卒奠幂用绤【设壶在祭前夕故以祭日为明日卒奠谓实之并奠于其所也乃用幂】即位而彻之【尸即位也】加勺　笾巾以绤也纁里　枣烝栗择铏芼用苦若薇皆有滑夏葵冬荁【苦苦菜滑调和之名荁堇属干】
　　【之冬滑于葵此无羊亦用苦则芼可随用也】棘心匕刻【棘心木名刻镂之注谓刻龙头也】牲爨在庙门外东南【经已见之此增南字为鱼腊爨之凖也】鱼腊爨在其南　皆西面　饎爨在西壁【经所谓西堂下也】肵俎心舌皆去本　末午割之【午谓中央从横割之勿絶中央少许】实于牲鼎载心立舌缩俎【少牢心安下谓平割其下故可立载也又少牢舌言横此言缩者于俎为横于人为缩彼经所谓进下也】宾与长兄弟之荐自东房其余在东堂【经不言宾及长兄弟之荐所自来又堂东无笾豆故明之】沃尸盥者一人【此与下为目谓每事一人也】奉槃者东面　执匜者西面淳沃执巾者在匜北【淳沃谓稍注之匜北执匜者之北也少牢皆宗人为之】宗人东面取巾振之三【去尘敬也】南面授尸　卒执巾者受【据此则授巾与执巾为二人合上三人共五人多于少牢礼二人疑悮或云以少牢礼凖之则当以执匜者西面淳沃为句盖一人也宗人即执巾者仪礼例多变称其实一人尔其説是也】尸入主人及宾皆辟位【主人不迎故辟宾从之言宾则他可知矣】出亦如之　嗣举奠　佐食设豆盐【为将食肝】位食当事则戸外南面【如太羮庶羞之属皆戸外南面受之入设于席前也○注以当事为有事而未至未然】无事则中庭北面　凡祝呼【命也】佐食许诺　宗人献与旅齿于众宾【宗人私臣而与众宾齿掌宗庙尊也】佐食于旅齿于兄弟【佐食亦私臣重其利养也】尊两壶于房中西牖【当作墉】下南上【为妇人设内尊也】内宾立于其北东面南上　宗妇北堂　东面北上　主妇及内宾宗妇亦旅西面【旅旅酬也其仪与男子同无算爵亦然西面异于献献南面】宗妇賛荐者执以坐于户外　授主妇【凡賛皆然荐其一也】尸卒食而祭饎爨饔爨【注以尸享祭灶有功也宗妇祭饎爨亨人祭饔爨用黍肉而已无笾豆俎礼器燔燎于爨夫爨者老妇之祭盛于盆尊于瓶】宾从尸【上言辟矣此又曰从者辟因主人辟后又从之以存送尸之意而已】俎出庙门乃反位【俎出则尸去逺矣故反也】尸俎右肩【以下皆右】臂　臑　肫【当作膊】胳　正脊二骨【正祭用一】
　　【又折其一】横脊【无脡脊】长胁二骨　短胁【无代胁此九体重用其二为十一曰二骨则皆折也下同】肤三【二改馔一】离肺一【举肺也】刌【今文作切】肺三【祭肺也尸主人主妇各一】鱼十有五【水物取数于月少牢礼亦然则尊卑等也】腊如牲骨　祝俎　脾【同髀】脡脊二骨　胁二骨【疏代胁此三体重用其二为五】肤一　离肺一　阼俎　臂　正脊二骨　横脊长胁二骨　短胁【五体重用其二为七杀于尸与降杀以两者别主妇同】肤
　　一　离肺一　主妇俎　觳折【此当阼俎之臂也士防礼以觳为足跗跗足趾在兽则后蹄也佐食俎有觳折此其分与】其余如阼俎【脊胁肤肺】佐食俎觳折脊　胁【注三体卑者从正疏择牢正体余骨折分用之】肤一　离肺一宾骼【注左骼也宾不用尊体故用其全】长兄弟及宗人折【不言所折畧也】
　　其余如佐食俎【脊胁】众宾及众兄弟内宾宗妇若有公有司【宾执事者】私臣【家臣或子弟】皆殽脀【同升○骨有肉曰殽所折骨直破折余体可殽者升之俎又畧也】肤一　离肺一　公有司门西北面东上　献次众宾　私臣门东北面西上【此皆以近门为上也○案公有司宾也据经宾及众宾即位于门西东面北上堂下之位亦如之此记不知何指也】献次兄弟　升受降饮【据经献皆由宾以及兄弟与此献次同】










　　仪礼章句卷十五
　　钦定四库全书
　　仪礼章句卷十六
　　同知吴廷华撰
　　少牢馈食礼第十六【牢闲所以养牲牲易轶闲之故曰牢少牢羊豕也谓之少者杀于太牢也曲礼士以羊豕则天子之士时祭于祖祢之礼诸侯之卿大夫亦如之郑目録则第以为诸侯之卿大夫也下有宾尸不宾之别其不宾尸者或限于分或以事阻俱未可知郑则以宾尸为上大夫不宾尸为下大夫也并存之此于五礼属吉礼当第一第十六説非详士冠礼】
　　少牢馈食之礼日用丁巳【音纪　内事以柔日乙丁己辛癸皆是言丁巳如下丁亥之类随举言之不言乙者或以乙为柔日之首臣子分卑不敢用与　注以此为诹日又谓丁宁自改变取其令名据易甲庚】【先后固皆有令名也】筮旬有一日　筮于庙门之外　主人朝服　西面于门东　史朝服【周官太史小史不掌筮此筮人曰史则筮人又名史公有司也太史职云大祭祀与执事】【卜日敖氏云周官筮人有史二人即此窃谓彼府史掌文书而己未必能筮】左执筮　右抽上韇兼与筮执之　东面受命于主人　主人曰孝孙某　来日丁亥【不赞命文畧也丁未必亥随举一日言之择日之末以示谦抑与】用荐歳事于皇祖伯某【伯某】【其字言伯以槩仲叔也不曰某子其与告请有别与】以某妃配某氏【妃妻也某妃如元妃之类合食曰配又言】【某氏者妃姓如姜氏子氏之类若曰以某妃某氏配也】尚飨　史曰诺　西面于门西　抽下韇【抽筮出韇】左执筮　右兼执韇以击筮【以韇击筮若闻之者然】遂述命【下兼命筮及述命此第言述命重主人命也】曰假尔大【曲礼作泰】筮有常【不言为日略也假借也泰尊之之辞常言吉凶有常可冯信也此命筮也】孝孙某来日丁亥　用荐【本作为】歳事于皇祖伯某【用谓用此日祭也】以某妃配某氏　尚飨【此述命】乃释韇　立筮　卦者在左坐　卦以木　卒筮　乃书卦于木　示主人　乃退占　吉则史韇筮【藏余筮于韇也】史兼执筮与卦以告于主人占曰从【所谓筮从也盖求吉得吉之义】乃官戒【筮日即戒为有十日齐且备具也官戒戒】
　　【诸官谓某官戒某人以某事如下所云也】宗人命涤【谓溉濯祭器扫除宗庙凡应致洁者皆命之】宰命为酒【不言牲文省】乃退　若不吉则及逺日又筮日如初【逺日旬外一日也此与士冠礼本日又筮者别】宿【前祭一日筮尸及宿后又宿诸官也　以上筮日及戒宿】前宿一日宿戒尸【前祭二日也未筮先宿则凡孙行可为尸者皆宿之也】明日朝筮尸【宿尸之明日也】如筮日之仪【仪石经作礼】命曰孝孙某　来日丁亥　用荐岁事于皇祖伯某　以某妃配某氏以某之某为尸　尚飨　筮卦占如初【嫌筮仪或别故重言之】吉则乃遂宿尸　祝摈【此下当与特牲礼同其畧者相防乃备】主人再拜稽首　祝告曰孝孙某　来日丁亥　用荐岁事于皇祖伯某　以某妃配某氏【特牲卒曰筮子为某尸占曰吉】敢宿　尸拜许诺【拜而许之礼隆于特牲】主人又再拜稽首　主人退　尸送揖不拜【尸揖送亦隆于特牲也】若不吉则遂改筮尸【曰遂则即日筮也　以上筮尸及宿】既宿尸　反为期于庙门之外　主人门东南面【亦朝服】宗人朝服北面　曰请祭期　主人曰比【毗志反】于子【比次也子宗人谓比次早晏在宗人也】宗人曰旦明行事【比次而请于主人也】主人曰诺　乃退【亦当有告节　以上为期右第一章祭前之礼凡三节一筮日及戒宿二筮尸及宿三为期】明日【祭日】主人朝服　即位于庙门之外　东方南面【将视杀及濯】宰宗人西面北上　牲北首东上【豕鱼腊皆在上羊】司马刲羊【刲杀也】司士击豕【击亦杀也　周官司马奉马牲司士奉犬牲据此则司马兼奉羊司寇兼奉豕天官注谓司空奉豕其不然与】宗人告备　乃退　雍人摡鼎匕俎于雍爨【摡同溉】雍爨在门东南北上【上羊爨】廪人摡甑甗匕与敦于廪爨【周官廪人掌九谷司徒之属也其职曰大祭祀共接盛则饎其职也甑甗皆陶器用以温物并受一石二斗八升甑有底匕穿郑氏众曰甗无底林氏考工图谓底虚如隔子然则似无底也下篇燅尸俎其以此与】廪爨在雍爨之北【两爨第言溉据下言羹定则溉毕即炊矣】司宫溉豆笾勺爵觚觯几洗篚于东堂下【合溉乃分设之】勺爵觚觯实于篚　卒摡　馔豆笾与篚于房中　放于西方【放至也放于西则东上豆也】设洗于阼阶东南　当东荣【不言以堂深可知　以上视杀及濯】羮定　雍人陈鼎五　三鼎在羊镬之西【三鼎羊及鱼腊也鱼腊各有爨此在羊镬之西则鱼腊之镬近于羊矣注曰鱼腊从羊肤从豕】二鼎在豕镬之西【豕及肤也】司马升羊右胖【升于鼎】髀不升【近窍贱也】肩臂　臑　膊　骼　正脊一　脡脊一　横脊一
　　短胁一　正胁一　代胁一【凡十一体合六体二骨为十七】皆二骨以并【今文皆为并　脊胁骨多六体各取二骨并之以多为贵也】肠三　胃三　举肺一【尸所食】祭肺三【尸一主人主妇受酢各一】实于一鼎　司士升豕右胖　髀不升　肩　臂　臑　膊　骼　正脊一　脡脊一　横脊一　短胁一　正胁一　代胁一　皆二骨以并　举肺一　祭肺三【豕无肠胃君子不食溷腴】实于一鼎雍人伦肤九【伦择也】实于一鼎　司士又升鱼腊　鱼十有五而鼎【据此则司士又掌鱼腊也】腊一纯而鼎【纯全也据下五饭举腊肩则亦体解但左右胖全脀尔】腊用麋【鹿子】卒脀【同升】皆设扄幂　乃举　陈鼎于庿门之外　东方北面北上　司宫尊两甒于房戸之间同棜【棜亦禁也两甒同棜略也注云若不为神戒以无足也】皆有幂　甒有酒　司宫设罍水于洗东　有枓【音主　枓以防水盖勺类取象于斗与挹酒者等】设篚于洗西　南肆　改馔豆笾于房中南面如馈之设　实豆笾之实　小祝设槃匜与箪巾于
　　西阶东【为尸盥　以上陈器右第二章祭日羮定前后陈设之礼凡二节一视杀及濯二实鼎及陈器】主人朝服　即位于阼阶东　西面　司宫筵于奥【奥之北】祝设几于筵上右之　主人出迎鼎【迎则不亲举也】除鼏【示亲之】士盥【外洗】举鼎　主人先入　司宫取二勺于篚　洗之　兼执以升　乃啓二尊之盖幂　奠于棜上　加二勺于二尊覆之南枋　鼎序入【下篇司马举羊鼎余则司士举之】雍正执一匕以从　雍府执四匕以从【雍府未详其府史之府与又执四匕五鼎当五匕也】司士合执二俎以从　司士赞者二人皆合执二俎　以相从入【五鼎五爼又一肵爼为六爼】陈鼎于东方　当序南　于洗西　皆西面北上　肤为下【加也】匕皆加于鼎东枋　爼皆设于鼎西　西肆　肵爼在羊爼之北亦西肆【一爼而曰西肆则爼有上下识记而上东】宗人遣宾就主人【就于阼阶】
　　【主人不匕曰就者明亲临之】皆盥于洗【内洗】长【丁丈反】朼【古文作匕　宾长先次宾继之主人不匕】佐食上利升牢【利即佐食也长为上次为下佐食上利犹言上佐食也牢羊豕】心舌载于肵俎　心皆安下切上午割勿没【安平也切本使平也切上切末也没絶也余详特牲记】其载于肵俎　末在上【此特牲记所谓立本平故可立也】舌皆切本末亦午割勿没【此不言安则不必平也】其载于肵横之【舌不立也】皆如初【皆皆羊豕】为之于爨也【前升鼎不言心舌嫌不在爨故特明之此防上皆字谓皆亨于爨也】佐食迁肵爼于阼阶西西缩　乃反　佐食二人　上利升羊　载右胖　髀不升　肩　臂臑　膊　骼　正脊一　脡脊一　横脊一　短胁一正胁一　代胁一　皆二骨以并　肠三　胃三
　　长皆及俎拒【同距　长及距则下垂也】举肺一长终肺　祭肺三皆切【不长】肩臂臑膊骼在两端【此及下言在俎之次以牲体之前后为上下也】脊胁肺肩在上【上端爼之左端也此承上文据在上者言之肩膊与脊胁陈俱在上此第言肩膊贱故略之也不言肠胃敖氏云在肺下也】下利升豕　其载如羊　无肠胃体其【疑衍】载于俎皆进下【体者合言二俎之骨体盖横载也进下谓以毎体之下乡神其载则乡俎之右也主人进腠腠是本此进下下则末也】司士三人升鱼腊肤　鱼用鲋十有五而俎　缩载　右首　进腴【腹腴也生人进鳍牲横载由东而西此缩载则由南而北执爼左端进之则首在右也曰进腴则载时鱼寝左腴在西也】腊一纯而俎　亦进下　肩在上【此言肩在上则牲亦如之据此则缩执爼也】肤九而俎　亦横载革顺【亦亦骨体也言革则肤不去皮也顺谓以肤革相次作行列而载不错杂也　右第三章鼎入升爼】卒脀【不言彻鼎文省】祝盥于洗　升自西阶主人盥　升自阼阶　祝先入南面　主人从戸内西面　主妇被锡【依注作髲鬄】衣侈袂【髲鬄周礼所谓次也编髪为之首服之尊者此亦绡衣侈袂者袂本尺二寸三分益一得尺八寸】荐自东房　韭菹醓醢【周官朝事八豆之二馈食用之礼盛】坐奠于筵前【疏韭菹在南醓醢在北】主妇赞者一人亦被锡衣侈袂【赞者亦宗妇与】执葵菹蠃【今文作蜗】醢以授主妇【馈食之豆也】主妇不兴【不兴则赞者入戸授也】遂受　陪设于东　韭菹在南　葵菹在北【此皆在上两豆之东二菹乃分南北则葵菹在醓醢东蠃醢在韭菹东如四隅二菹二醢各邪乡为南北注所谓防也】主妇兴　入于房　佐食上利执羊俎　下利执豕俎　司士三人执鱼腊肤俎　序升自西阶　相从入　设俎　羊在豆东【当蠃醢】豕亚其北　鱼在羊东　腊在豕东　特肤当俎北端【腊俎北】主妇自东房执一金敦黍有盖【金敦敦饰以金者】坐设于羊俎之南　妇赞者执敦稷以授主妇【不言执敦黍文省】主妇兴受坐设于鱼俎南　又兴受赞者敦黍　坐设于稷南又兴受赞者敦稷　坐设于黍南【四敦亦防也】敦皆南首【敦以龟饰故有首】主妇兴　入于房　祝酌奠【酌而奠之】遂命佐食啓防　佐食啓防　盖二以重　设于敦南【各敦之南】主人西面　祝在左　主人再拜稽首　祝祝　曰孝孙某敢用柔毛刚鬛　嘉荐普淖　用荐岁事于皇祖伯某以某妃配某氏　尚飨【此所谓飨也余详士虞礼】主人又再拜稽
　　首【右第四章室中陈设及飨】祝出　迎尸于庙门之外　主人降立于阼阶东西面　祝先入门右【至西阶下待延尸】尸入门左宗【上当有一字】人奉【芳勇反】槃　东面于庭南【近门】一宗人奉
　　匜水　西面于槃东【与奉槃者相乡】一宗人奉箪巾　南面于槃北【在上两宗人之中尸北面盥故乡之】乃沃尸盥于槃上　卒盥　坐奠箪【奉箪巾者】取巾兴　振之三　以授尸　坐取箪　兴【以上七字依石经补入】以受尸巾　祝延尸　尸升自西阶　入祝从　主人升自阼阶【祝升即升也】祝先入　主人从
　　尸升筵　祝主人西面立于戸内【乡尸】祝在左　祝主人皆拜妥尸【西面】尸不言【象神】尸答拜　遂坐　祝反南面【将诏尸及佐食故西进近席北南乡也　注谓未有事果尔则当于戸外南面如特牲礼矣】尸取韭菹辩防【同擩】于三豆【防必于醢四豆惟醓醢蠃醢则三豆者二豆之悮】祭于豆间【此擩祭也亦命之説详士虞礼　注谓此各肃其职不命窃以诏礼所以致慎不必问其肃否也】上佐食取黍稷于四敦【特牲礼祝命尔此言取亦其命也不言命堕祭文省】下佐食取牢一切肺于爼【牢尸牢切肺即刌肺也羊豕各一言一则羊刌肺矣】以授上佐食上佐食兼与黍以授尸　尸受同【本作同受依石经改正】祭于豆祭【豆祭所祭豆实之处即豆间也】上佐食举尸牢肺正脊以授尸【特牲所谓举肺脊】上佐食尔上敦黍于筵上右之【上敦金敦独尔之尊也右之便于取】主人羞肵俎　升自阼阶　置于肤北【亦特】上佐食羞两铏【为下之目】取一羊铏于房中　坐设于韭菹之南【近席与初两豆一列】下佐食又取一豕铏于房中以从　上佐食受　坐设于羊铏之南【一列】皆芼　皆有柶　尸扱以柶祭羊铏【亦祭于豆祭】遂以祭豕铏　尝羊铏【豕不言尝次牲略之】食举【举肺脊也将饭先食以道之】三饭　上佐食举尸牢干　尸受　振祭　哜之　佐食受　加于肵　上佐食羞胾两瓦豆　有醢亦用瓦豆【两醢】设于荐豆之北【注亦防羊胾在南豕胾在北以四荐豆凖之亦作四隅胾与胾醢与醢邪相乡羊胾则在醓醢之北也】尸又食【四饭】食胾　上佐食举尸一鱼【尸爼之鱼也下腊同】尸受　振祭　哜之　佐食受　加于肵横之　又食【五饭】上佐食举尸腊肩　尸受　振祭哜之　上佐食受　加于肵　又食【六饭】上佐食举尸
　　牢骼　如初【如举干】又食【七饭】尸告饱　祝西面于主人之南独侑　不拜　侑曰皇尸未实【实饱也】侑【又言侑固劝之】尸又食【八饭】上佐食举尸牢肩　尸受　振祭　哜之　佐食受　加于肵　尸不饭　告饱　祝西面于主人之南主人不言拜侑【祝言而不拜主人拜而不言亲疎之别也】尸又三饭【十一饭】
　　上佐食受尸牢肺正脊【至是始受则十一饭并执之矣】加于肵【右第五章迎尸正祭十一饭之祭】主人降　洗爵　升　北面酌酒　乃酳尸尸拜受　主人拜送　尸祭酒　啐酒　宾长羞牢
　　肝　用俎　缩执俎【执右亷】肝亦缩　进末【本在后】盐在右【肝右也亦在俎】尸左执爵　右兼取肝　防于俎盐　振祭哜之　加于菹豆【韭菹豆也葵菹则逺矣】卒爵　主人拜【亦相拜如特牲】祝受尸爵　尸答拜【以上主人酳尸一献】祝酌　授【本作受】尸　尸醋主人　主人拜受爵　尸答拜　主人西面奠爵又拜【受酢侠拜礼盛】上佐食取四敦黍稷　下佐食取牢一切肺【以堕祭也取之尸俎】以授上佐食　上佐食以绥【同堕】祭【亦擩于醢以授主人】主人左执爵　右受佐食【受堕祭】坐祭之　又祭酒以兴　遂啐酒　祝与二佐食皆出　盥于洗【将赞祝嘏而洗新之】入　二佐食各取黍于一敦　上佐食兼受【兼受下佐食者】之以授尸　尸执以命祝　卒命祝　祝受以东　北面于戸西【近乡主人】以嘏于主人　曰皇尸命工祝　承致多福无疆于女【音汝下并同】孝孙【承传也】来【注读作厘】女孝孙【厘赐也】使女受禄于天　宜稼于田【年丰则礼洽也】眉寿万年　勿替引之【替废引长也】主人坐奠爵　兴再拜稽首　兴受黍坐振祭　哜之　诗懐之　实于左袂　挂于季指执爵以兴【坐而兴矣复坐者进坐受黍乃反坐也】坐卒爵　执爵以兴坐奠爵拜　尸答拜　执爵以兴出　宰夫以笾受啬黍　主人尝之　纳诸内【纳于房　以上尸酢主人及嘏】主人献祝设席南面　祝拜于席上坐受【南面】主人西面答拜　荐两豆菹醢【注葵菹蠃醢疏馈食礼当用馈食之豆也】佐食设俎牢髀【不言尻则殊也】横脊一　短胁一【三者皆下体礼杀也】肠一　胃一　肤三　鱼一横之　腊两髀属于尻【苦刀反　两髀左右皆升此羊豕鱼腊共俎也尻脊骨尽处两股间所谓髋也于窍尤近连属于尻不殊之尤贱也】祝取菹防于醢　祭于豆间　祝祭爼　祭酒　啐酒　肝牢从【杭氏云肝牢当作牢肝】祝取肝防于盐　振祭　哜之　不兴　加于俎　卒爵兴　主人酌　献上佐食　上佐食戸内牖东北面拜坐受爵【与祝相乡】主人西面答拜　佐食祭酒　卒爵拜坐授爵兴　爼设于两阶之间【爼不入室又无席略之】其俎折
　　一肤【又略】主人又献下佐食亦如之　其脀亦设于阶间西上【脀亦俎也上上佐食】亦折一肤【以上主人献祝及佐食】有司赞者取爵于篚以升　授主妇赞者于房中　妇赞者受　以授主妇　主妇洗于房中　出酌　入戸　西面拜献尸尸拜受　主妇主人之北西面拜送爵　尸祭酒
　　卒爵　主妇拜　祝受尸爵　尸答拜【以上主妇亚献尸】易爵洗酌授尸【祝也】主妇拜受爵　尸答拜　上佐食挼【同堕】
　　祭【亦授之也】主妇西面于主人之北受祭　祭之　其挼祭如主人之礼　不嘏　卒爵拜　尸答拜【以上尸酢主妇】主妇以爵出【入房】赞者受　易爵于篚　以授主妇于房中主妇洗酌　献祝　祝拜　坐受爵　主妇答拜于主人之北　卒爵　不兴坐授主妇　主妇受　酌　献上佐食于戸内　佐食北面拜　坐受爵　主妇西面答拜　祭酒　卒爵　坐授主妇　主妇献下佐食亦如之　主妇受爵　以入于房【以上主妇献祝及佐食】宾长洗爵献于尸【三献】尸拜受爵　宾戸【本作尸】西北面拜送爵
　　尸祭酒　卒爵　宾拜【不止爵将宾尸也不宾则止】祝受尸爵　尸答拜【以上宾长三献尸】祝酌　授尸　宾拜受爵　尸拜送爵宾坐奠爵　遂拜　执爵以兴　坐祭遂饮　卒爵执爵以兴　坐奠爵拜　尸答拜【以上尸酢宾长】宾酌　献
　　祝　祝拜坐受爵　宾北面答拜　祝祭酒　啐酒奠爵于其筵前【不卒爵者祭事将毕示醉也　以上宾长献祝】主人出　立于阼阶上西面　祝出　立于西阶上东面　祝告曰利成【相乡告也】祝入　尸谡　主人降　立于阼阶东西面【阶下】祝先　尸从　遂出于庙门【宾则尸入于次　以上尸出右第六章凡十节一主人酳尸二尸酢主人三主人献祝及佐食四主妇亚献尸五尸酢主妇六主妇献祝及佐食七宾长三献尸八尸酢宾长九宾长献祝十尸出】祝反　复位于室中　主人亦入于室复位　祝命佐食彻肵俎　降　设于堂下阼阶南
　　【不归尸俎祝佐食亦不彻俎又无西北隅之馔以将賔尸也】司宫设对席【四人二席】乃四人【同馂】上佐食盥　升　下佐食对之【上佐食东面下佐食西面】宾长二人备【备四人隆于特牲也亦东西对】司士进一敦黍于上佐食　又进一敦黍于下佐食【进敦黍厚执事也宾食俎上者而已】皆右之于席上【东面者在南西面者在北】资黍于羊俎两端【资减也减置于羊俎两端则一宾长在上佐食之南一宾长在下佐食之北南也】两下是【两宾长为下也】司士乃辩举　皆祭黍祭举【司士徧举遂徧祭之】主人西面三拜者者奠举于俎　皆答拜　皆反【曰反则违其位拜也】取举
　　司士举一铏于上　又进一铏于次　又进二豆湆于两下【瓦豆也】乃皆食食举　卒食　主人洗一爵升酌以授上【曰授礼杀也】赞者洗三爵　酌　主人受于
　　戸内　以授次【下在焉】若是以辩　皆不拜受爵　主人西面三拜者　者奠爵皆答拜　皆祭酒　卒爵奠爵皆拜　主人答一拜　者三人兴出　上止【将嘏】主人受上爵　酌以醋于戸内　西面坐奠爵拜　上答拜　坐祭酒啐酒　上亲嘏　曰主人受祭之福　胡夀保建家室【上又嘏盛于特牲不授黍则视尸为杀矣】主人兴　坐奠爵拜　执爵以兴　坐卒爵拜　上答拜　上兴出　主人送　乃退【右第七章馂而礼终】



　　仪礼章句卷十六
　　钦定四库全书
　　仪礼章句卷十七
　　同知吴廷华撰
　　有司彻第十七【有司助祭诸执事也彻谓祭毕彻俎豆之实以宾尸于堂也上篇卒食三献而改馔西北隅此彻之节也彻而宾尸盖以纾其象神之劳又据特牲礼卒食三献后尚有献宾众及旅酬无算爵诸节上篇曾未之及俱于此篇宾尸不宾尸详之故刘向以此为少牢之下篇其别为一篇而加以有司彻之名当起于两戴郑氏因之然向说是也此于五礼属吉礼当第二第十七说非详士冠礼　案注以此为祊绎据诗及尔雅祊是祭前求神之礼绎是明日又祭之礼皆别用牲宾尸又祭之余节尔此篇有宾而无祭又牲即尸食之余尚可谓之绎乎又有司彻三字不足槩一篇大义是当依刘氏作少牢下篇今姑仍其旧而存是说以正之说经处则仍曰上下篇】
　　有司彻埽堂【泛埽曰埽埽席前曰此泛埽也为宾尸于堂新之埽者有司也】司宫摄酒【详士冠礼摄酒用司宫者据燕礼司宫设奠故摄酒亦其职与】乃燅【音寻又徐盐反】尸俎【用甑甗温于爂也正祭之俎而曰尸俎为宾尸言之且有肵俎在也诸俎皆温以尸为主故独言尸此饔人司士为之】卒燅乃升羊豕鱼三鼎无腊与肤【注肤从豕盖祭余减少故并之腊亦当并但无考尔　注谓以腊为庶羞存叅】乃设扄鼏　陈鼎于门外如初【初谓正祭下并同　以上备具】乃议侑于宾以异姓【议询谋也择宾之贤者以侑尸即名曰侑示利养之用也用异姓广敬也】宗人戒侑【不用祝宾异于祭】侑出　俟于庙门之外【尸在外次就之】司宫筵于戸西南面【尸席】又筵于西序东面【侑席　以上立侑】尸与侑北面于庙门之外西上【尸北面所谓全乎臣子也侑亦北面】主人出迎尸　宗人摈　主人拜　尸答拜　主人又拜侑　侑答拜　主人揖　先入门右【道之】尸入门左　侑从亦左　揖乃让【没霤相揖及阶又让】主人先升自阼阶　尸侑升自西阶　西楹西北面东上【尸在东】主人东楹东北面拜至　尸答拜【拜至宾礼之始也】主人又拜侑　侑答拜【以上迎尸】乃举【举鼎】司马举羊鼎　司士举豕鼎举鱼鼎　以入　陈鼎如初　雍正执一匕以从雍府执二匕以从【变四为二无肤及腊鼎也】司士合执二俎以从
　　司士赞者亦合执二俎以从【四俎为尸侑主人主妇正俎也】匕皆加于鼎东枋　二俎设于羊鼎西西缩　二俎皆设于二鼎西亦西缩　雍人合执二俎　陈于羊鼎西并皆西缩【此加俎也并二以并此言并则上四俎不并也】覆二疏匕于其上皆缩爼西枋【疏匕疏通刻为云气曰覆曰缩则叶乡下而直设于俎也未用故覆之以上设鼎俎右第一章先事陈设面位之仪凡四节一备具二立侑三迎尸四设鼎俎】主人降受宰几【言为受几降也下乃受之几自东方来当受于阼阶东】尸侑降　主人辞　尸对　宰授几　主人受　二手横执几　揖尸【独揖尸使升几为尸设也】主人升　尸侑升　复位　主人西面左手执几缩之　以右袂推拂几三【外拂之】二手横执几　进授尸于筵前　尸进二手　受于手间【主人两手之间】主人退　尸还几缩之【还几者横受几乃转几而缩之也】右手执外亷【将北面设于筵上之东故右手北面以东为右也】北面奠于筵上左之南缩　不坐【尚有事】主人东楹东北面拜【拜送几】尸
　　复位　尸与侑皆北面答拜【侑亦拜从尸也】主人降洗　尸侑降【主人亦辞降】尸辞洗　主人对　卒洗揖　主人升　尸侑升　尸西楹西北面拜洗　主人东楹东北面奠爵答拜　降盥　尸侑降　主人辞　尸对　卒盥　主人揖升　尸侑升　主人坐取爵　酌献尸　尸北面拜受爵　主人东楹东北面拜送爵　主妇自东房荐韭菹醢【醓醢也以下八豆笾皆朝事之实经主人主妇交致爵各两豆笾未详其实当视此也】坐奠于筵前　菹在西方　妇赞者执昌菹醢【昌昌本也醢麋臡盖臡与醢一也】以授主妇　主妇不兴　受　陪设于南　昌在东方　兴取笾于房防【芳中反】蕡【扶云反　皆熬者麦曰防麻子曰蕡】坐设于豆西　当外列　防在东方　妇赞者执白黒以授主妇【亦熬者稻曰白黍曰黒】主妇不兴　受　设于初笾之南白在西方　兴退【以上主人献尸及荐】乃升　司马朼羊　亦
　　司马载【两司马也一匕一载下司士同】载右体　肩　臂　肫　骼臑【正祭臑在臂下此在骼下者折之为肉湆俎也见下】正脊一　脡脊一　横脊一　短胁一　正胁一　代胁一【正祭脊胁六体各二骨此各存一骨豕俎同】肠一【少二】胃一【少二】祭肺一【少二举肺一入肉湆】载于一俎【此司士所设第一爼也盖正俎不他用他俎之实以次并载于此】羊肉湇【肉湇肉在汁中者加俎】臑折【正俎所折】正脊一　正胁一　肠一　胃一【四者皆正俎之分】哜肺一【离肺也即举肺自正俎分此】载于南爼【此雍人所设羊俎西二俎之一进即并载于正俎此二俎则更番迭用者也正俎先载余临事载之此为之目尔案俎不可以盛湇故疏谓在鼎有汁在俎无汁非也据聂氏崇义云宋初俎有舟礼图酒尊舟如槃俎之舟亦然　愚尝从那拉监丞家见之刳木为槃深可五寸加于俎上大小如俎仍存舟名则肉湆匕湆皆当以舟盛之以经无明文古制遂失传尔】司士匕豕亦司士载　亦右体　肩　臂　肫　骼　臑【豕臑未闻】
　　【其折亦在下者不与羊俎异也】正脊一　脡脊一　横脊一　短胁一正胁一　代胁一【脊胁同】肤五【肤九今存五】哜肺一【祭肺三无存】
　　载于一俎【此亦雍人所设更迭用之者也】侑爼　羊左肩　左肫　正脊一　胁一　肠一　胃一　切肺一【亦折】载于一俎【用左则无右体可知此正爼司士所设第二俎也】侑爼　豕左肩折　正脊一胁一　肤三　切肺一　载于一俎【此雍人所设者】阼俎　羊肺一【举肺】祭肺一【亦羊肺】载于一俎【爼无体下于尸以肺代之肺尊此正俎司士所设第三俎也】羊肉湆　臂一【用左侑用肩主人用臂下之也】脊一　胁一肠一　胃一　哜肺一　载于一俎【此雍人所设者】豕脀【爼也】臂一　脊一　胁一　肤三　哜肺一　载于一俎【此雍人所设者】主妇俎　羊左臑　脊一　胁一【皆用左】肠一　胃一肤一【无豕体而用肤以主人无羊体不敢备也】哜羊肺一【无祭肺有哜肺亦下于侑】载
　　于一俎【此正爼司士所设第四俎也】司士朼鱼　亦司士载　尸俎五鱼　横载之　侑主人皆一鱼　亦横载之【上篇十五鱼此惟七鱼者余以为膴也】皆加膴祭于其上【割鱼腹为大脔以祭】卒升【以上载俎凡十二俎前入时惟六俎盖四正俎不他用故先升之其二俎则更迭用之时至乃升】宾长设羊俎于豆南【昌菹醢之南也】宾降　尸升筵自西方　坐　左执爵右取韭菹　防于三【亦当作二】豆　祭于豆间　尸取防
　　蕡【近席故自取之】宰夫赞者取白黒　以授尸【白黒逺故须授】尸受兼祭于豆祭　雍人授次宾疏匕与俎【匕湆下同】受于鼎西左手执俎左廉缩之　郤右手执匕枋【将受湇故仰手】缩于
　　俎上　以东面受于羊鼎之西　司马在羊鼎之东二手执挑【石经作桃】匕枋以挹湇注于疏匕【挑他羔反又读如或舂或抌之抌音由　挑谓之歃制同匕而柄长用以挹注挹泻也】若是者三　尸兴　左执爵　右取肺　坐祭之　祭酒　兴左执爵【右将受匕】次賔缩执匕俎以升【此湇俎也以匕在俎故谓之匕俎匕必在俎者以须挹湇也肉湆俎不用匕者以肉可手取且不挹湇也】若是以授尸【曰若是者言如此缩执匕俎进即授尸嫌或置俎而授匕也】尸郤手受匕枋　坐祭　哜之　兴覆手以授宾宾亦覆手以受【本作授】缩匕于俎上以降【匕俎皆降】尸席末坐啐酒　兴坐奠爵拜　告防　执爵以兴　主人北面于东楹东答拜　司马羞羊肉湇　缩执俎　尸坐奠爵　兴取肺　坐絶祭　哜之　兴反加于俎　司马缩奠俎于羊湇爼南【上羊湇俎已降矣又安得奠于其南敖氏曰湇音衍盖据下尸酢主人司马羞肉湇俎奠于羊爼西乃载之载于羊俎也此亦载于羊俎亦应奠于羊俎旁敖说是也】乃载于羊俎　卒载俎　缩执爼以降　尸坐执爵以兴次宾羞羊燔【上载俎无燔则自内塾来也下并同】缩执俎　缩一燔于俎上　盐在右　尸左执爵　受燔【右受】防于盐　坐振祭哜之　兴加于羊俎　宾缩执爼以降　尸降筵
　　北面于西楹西　坐卒爵　执爵以兴　坐奠爵拜执爵以兴　主人北面于东楹东答拜　主人受爵尸升筵　立于筵末【以上荐豆俎卒爵】主人酌献侑　侑西楹西北面拜　受爵　主人在其右北面答拜　主妇荐韭菹醢　坐奠于筵前　醢在南方　妇赞者执二笾防蕡　以授主妇　主妇不兴　受之　奠防于醢南蕡在防东　主妇入于房　侑升筵自北方　司马
　　横执羊俎以升　设于豆东　侑坐　左执爵　右取菹　防于醢　祭于豆间　又取防蕡　同祭于豆祭兴左执爵　右取肺　坐祭之　祭酒　兴左执爵次宾羞羊燔　如尸礼　侑降筵自北方　北面于
　　西楹西　坐卒爵　执爵以兴　坐奠爵拜　主人答拜【以上主人献侑】尸受侑爵降洗【酢主人】侑降　立于西阶西东面　主人降自阼阶　辞洗【尸亦辞降】尸坐奠爵于篚　兴对　卒洗　主人升　尸升自西阶　主人拜洗　尸北面于西楹西　坐奠爵答拜　降盥　主人降　尸辞　主人对　卒盥　主人升　尸升　坐取爵酌司宫设席于东序西面　主人东楹东北面拜　受爵尸西楹西北面答拜　主妇荐韭菹醢　坐奠于筵
　　前　菹在北方　妇赞者执二笾防蕡　主妇不兴受　设防于菹西北　蕡在防西　主人升筵自北方主妇入于房　长宾设羊俎于豆西　主人坐　左
　　执爵　祭豆笾　如侑之祭　兴左执爵　右取肺坐祭之　祭酒兴　次宾羞匕湇如尸礼　席末坐啐酒　执爵以兴　司马羞羊肉湇　缩执俎　主人坐奠爵于左　兴受肺【言受则有授授其设俎者与】坐絶祭　哜之兴反加于湇俎　司马缩奠湇俎于羊俎西　乃载之卒载缩执虚俎以降　主人坐取爵以兴　次宾羞
　　燔　主人受如尸礼　主人降筵自北方　北面于阼阶上坐卒爵　执爵以兴　坐奠爵拜　执爵以兴尸西楹西答拜　主人坐奠爵于东序南　侑升　尸侑皆北面于西楹西　主人北面于东楹东　再拜崇酒　尸侑皆答再拜【侑亦从尸拜也】主人及尸侑皆升就【敖氏曰升就二字宜衍其一】筵【不降而曰升者升席也　以上尸酢主人右第二章一献凡五节一主人献尸荐豆笾二载俎三荐豆俎卒爵四主人献侑五尸酢主人而一献毕】司宫取爵于篚　以授妇赞者于房东【房外之东】以授主妇　主妇洗爵于房中出实爵　尊南西面拜献尸　尸拜于筵上受　主妇西面于主人之席北拜送爵　入于房　取一羊铏坐奠于韭菹西　主妇赞者执豕铏以从　主人不兴受　设于羊铏之西　兴入于房　取糗与腶脩【笾人】
　　【注云用粉稻米黍米合蒸曰饵糗者粉为饵也腊人注云干肉薄折曰脯捶之而施姜桂曰腶脩】执以出　坐设之　糗在蕡西　脩在白西　兴立于主人席北西面　尸坐　左执爵　祭糗脩　同祭于豆祭以羊铏之柶挹羊铏　遂以挹豕铏　祭于豆祭
　　祭酒　次宾羞豕匕湇　如羊匕湇之礼　尸坐【此言坐则受匕湇兴也】啐酒　左执爵　尝上铏【羊铏也右尝之】执爵以兴坐奠爵拜　主妇答拜　执爵以兴　司士羞豕脀【上尸俎无豕脀经又不言豕俎则司士所载豕俎即此脀明矣】尸坐奠爵兴　受　如羊肉湇之礼【亦奠之以俎降】坐取爵兴　次宾羞豕燔　尸左执爵　受燔　如羊燔之礼　坐卒爵拜　主妇答拜【以上主妇献尸】受爵　酌献侑　侑拜受爵　主妇主人之北西面【今文无西面】答拜　主妇羞糗脩　坐奠糗于防南　脩在蕡南　侑坐　左执爵　取糗脩　兼祭于豆祭司士缩执豕脀　以升　侑兴　取肺　坐祭之　司士缩奠豕脀于羊爼之东　载于羊俎　卒乃缩执俎以降　侑兴　次宾羞豕燔　侑受如尸礼　坐卒爵拜　主妇答拜【以上主妇献侑】受爵　酌以致于主人　主人筵上拜受爵　主妇北面于阼阶上答拜　主妇设二铏与糗脩如尸礼　主人共祭糗脩【共祭即上所谓兼祭也】祭铏祭酒　受豕匕湇　拜啐酒　皆如尸礼　尝铏
　　不拜　其受豕脀　受豕燔　亦如尸礼　坐卒爵拜主妇北面答拜　受爵【主人不致爵略也　以上主妇致爵于主人】尸降
　　筵　受主妇爵以降【将酢主妇】主人降　侑降【皆从降】主妇入于房【妇人不从降亦不辞洗礼略也】主人立于洗东北西面　侑东面于西阶西南　尸易爵于篚　盥洗爵　主人揖尸侑【卒洗揖之升也】主人升　尸升自西阶　侑从　主人北面立于东楹东　侑西楹西北面立　尸酌　主妇出于房西面拜受爵　尸北面于侑东拜　主妇入于房
　　司宫设席于房中南面【设席者夫妇等也房中则男女之别也】主妇立于席西【今文曰南面立于席西】妇赞者荐韭菹醢　坐奠于筵前菹在西方　妇人赞者执防蕡以授妇赞者【注妇人赞者谓宗妇之少者】妇赞者不兴受　设防于菹西　蕡在防南　主妇升筵　司马设羊俎于豆南　主妇坐　左执爵右取菹　防于醢　祭于豆间　又取防蕡　兼祭于豆祭　主妇奠爵　兴取肺　坐絶祭　哜之　兴加于俎　坐捝手　祭酒　啐酒　次宾羞羊燔　主妇兴受燔　如主人之礼　主妇执爵以出于房　西面于主人席北立　卒爵【不坐非其位也】执爵拜【执爵拜变于主人】尸西楹西北面答拜　主妇入　立于房【入房立于席西以上尸酢主妇右第三章亚献凡四节一主妇献尸二主妇献侑三主妇致爵于主人四尸酢主妇】尸主人及侑皆就筵　上宾洗爵以升　酌献尸　尸拜受爵　宾西楹西北面拜送爵　尸奠爵于荐左【止爵】宾降【以上宾长献尸止爵】主人降洗爵【明本作觯应作觯　将酬尸也尸方止爵即酬之者尸事毕乃徧献也】尸侑降　主人奠爵于篚辞　尸对　卒洗揖【主人揖升】尸升侑不升【辟酬尸】主人实爵酬尸　东楹东北面坐奠爵
　　拜　尸西楹西北面答拜　坐祭遂饮　卒爵拜　尸答拜　降洗　尸降辞　主人奠爵于篚对　卒洗主人升　尸升　主人实爵　尸拜受爵　主人反位答拜【授爵席前复阼阶上位乃拜】尸北面坐奠爵于荐左【不举神恵不敢数専也　以上主人酬尸】尸侑主人皆升筵　乃羞　宰夫羞房中之羞于尸侑主人主妇　皆右之【房中之羞明自房中来也周官羞笾之实糗饵粉餈羞豆之实酏食糁食糗熬也粉屑之也稻黍熬大豆合蒸曰饵饼之曰餈酏也溲稻米合狼臅膏为之谓狼臆中膏也糁小切牛羊豕肉合稻米为饵煎之餈昨资反酏以支反食并音嗣糁素感反之然反溲所柳反臅昌蜀反一音粟】司士羞庶羞于尸侑主人主妇　皆左之【庶羞羊臐豕膮皆有胾醢聘礼详之右隂左阳也　以上羞】主人降　南面拜众宾于门东【言门东明就拜之】三拜　众宾门东北面皆答壹【今文作一】拜　主人洗爵　长宾辞【不言降未升也】主人奠爵于篚兴对　卒洗升酌　献宾于西阶上　长宾升　拜受爵　主人在其右　北面答拜　宰夫自东房荐脯醢醢在西　司士设俎于豆北　羊骼【古文作胳】一【左骼也一体礼】
　　【杀也】肠一　胃一　切肺一【祭肺】肤一【此俎及下众宾等脀俱不升前亦未载上注所谓事至乃载是也】宾坐左执爵　右取肺　防于醢祭之执爵兴取肺　坐祭之　祭酒　遂饮　卒爵　执以兴　坐奠爵拜　执爵以兴　主人答拜　受爵　宾坐取祭以降【长宾也祭脯及肺也已所有事故先取之】西面坐委于西阶西南【上不言宾位所在于此明之】宰夫执荐以从　设于祭东　司士执俎以从　设于荐东　众宾长升拜受爵　主人答拜　坐祭立饮　卒爵　不拜既爵　宰夫赞主人酌【主人毎献毕奠空爵于棜宰夫酌授之】若【今文作如】是以辩【亦宰夫赞也】辩受爵其荐脯醢与脀　设于其位【以长宾准之则随献随设也　注谓徧献乃荐未然】其位继上宾而南　皆东面　其脀体仪也【仪度也度尊体可用者用之注云亦有切肺肤】乃升长宾　主人酌　酢于长宾【主人自酢亦以辟尸】西阶上北面　宾在左　主人坐奠爵拜　执爵以兴　宾答拜　坐祭遂饮　卒爵　执爵以兴　坐奠爵拜　宾答拜　宾降　宰夫洗觯以升　主人受酌【古文作爵】降酬长宾于西阶南北面【酬在堂下长宾独有酬尊之】宾在左主人坐奠爵拜　宾答拜　坐祭遂饮　卒爵拜
　　宾答拜　主人洗　宾辞　主人坐奠爵于篚对　卒洗升酌　降复位【上酬位】宾拜受爵　主人拜送爵　宾西面坐奠爵于荐左【此将举与尸别　以上主人献宾及酬】主人洗升酌献兄弟于阼阶上　兄弟之长升拜受爵　主人在
　　其右答拜　坐祭立饮　不拜既爵　皆若是以辩辩受爵　其位在洗东西面北上【东堂下】升受爵【再言升受爵为设荐之节谓每升则荐也】其荐脀设于其位　其先生之脀折胁一肤一【先生长兄弟也此有折胁尊之且明其余不用胁也】其众仪也【可用者用之无定品也以上主人献兄弟】主人洗【易爵洗也】献内賔于房中【注献于主妇之席东】南面拜受爵【户在南主人由户入故乡之】主人南面于其右答拜【同面拜与上献宾等】坐祭立饮　不拜既爵　若是以辩　亦有荐脀【以上主人献内宾】主人降洗【易爵】升献私人于阼阶上【家臣为私人献私人而降洗重献礼也】拜于下升受　主人答其长拜【谓室老及士】乃降坐祭立饮　不拜既爵　若是以辩　宰夫赞主人酌【不亲酌卑也】主人于其羣私人不答拜【嫌羣如其长也故特明之】其位继兄弟之南　亦北上　亦有荐脀【两曰亦卑之】主人就筵【古文曰升就筵　以上主人献私人】尸作三献之爵【特牲宾作之此尸亲作之者宾礼然也】司士羞湇鱼【湇中有鱼故膴在其中犹肉湇也】缩执俎以升　尸取膴祭祭之　祭酒　卒爵　司士缩奠俎于羊俎南　横
　　载于羊俎【鱼亦载于羊俎宾尸礼异也】卒乃缩执俎以降　尸奠爵拜　三献北面答拜受爵【三献亦宾也此爵宾所献故拜而答之　以上尸作三献爵】酌献侑　侑拜受　三献北面答拜　司士【本作马】羞湇鱼一　如尸礼　卒爵拜　三献答拜　受爵　酌致主人　主人拜受爵　三献东楹东北面答拜　司士羞一湇鱼　如尸礼　卒爵拜　三献答拜　受爵【以上宾献侑及主人】尸降筵　受三献　酌以酢之【酢宾】三献西楹西北面拜受爵　尸在其右以授之　尸升筵南面答拜【拜于席与主人别】坐祭遂饮　卒爵拜　尸答拜　执爵以降宾于篚【以上尸酢宾右第四章三献之始终凡十节一宾长三献爵止二主人酬尸三羞四主人献宾及酬五主人献兄弟六献内宾七献私人八尸作止爵九宾献侑及主人十尸酢宾】二人洗觯【三献礼毕使二人举觯为旅酬以广神恵也与乡饮酒及燕礼畧同】升实爵　西楹西北面东上坐　奠爵拜　执爵以兴　尸侑答拜　坐祭遂饮　卒爵　执爵以兴　坐奠爵拜　尸侑答拜皆降洗　升酌　反位【西楹西位也酌于尊所乃反位也】尸侑皆拜受爵　举觯者皆拜送　侑奠觯于右　尸遂执觯以兴北面于阼阶上酬主人　主人在右　坐奠爵拜
　　主人答拜　不祭立饮　卒爵　不拜既爵【尸道饮凡不者酬礼畧也】酌就于阼阶上酬主人【言就则主人立待之】主人拜受爵　尸拜送　尸就筵　主人以酬侑于西楹西　侑在左坐奠爵拜　执爵兴　侑答拜　不祭立饮　卒爵不拜既爵　酌复位【西楹西言复者以酌则违其位也】侑拜受　主人拜送　主人复筵　乃升长宾【赞升之】侑酬之　如主人之礼　至于众宾　遂及兄弟　亦如之　皆饮于上遂及私人　拜受者升受下饮　卒爵升酌　以之
　　其位相酬辩　卒饮者实爵于篚【卒饮者无所酬亦自饮奠之内宾亦旅文不具】乃羞庶羞于宾兄弟内宾及私人【以上旅酬及羞】兄弟之后生者举觯【古文皆作爵延熹中改定】于其后【后生弟子也长不一长以次而徧】洗升酌降　北面立于阼阶南　长在左　坐奠爵拜　执爵以兴　长答拜　坐祭遂饮　卒爵　执爵以兴坐奠爵拜　执爵以兴　长答拜　洗升酌降　长拜受于其位　举爵者东面答拜　爵止【犹上经宾奠爵于荐左　以上弟子举觯于其长】宾长献于尸如初【此加爵也初谓三献尸】无湇【三献有湇鱼此无之鱼尽也】爵不止【此言其异爵不止即以其爵献侑主人也　以上宾加爵】宾一人举爵于尸如初【一人次宾长者亦加爵也初谓上宾献】亦遂之于下【遂之于下谓宾兄弟至私人皆旅也曰亦则宾献已遂之于下矣　以上次宾加爵右第五章旅酬之仪凡四节一二人举觯二弟子举觯于其长三宾长加爵四次宾加爵】宾及兄弟交错其酬【始于尸终于私人宾主二党交错相酬也】皆遂及私人　爵无筭【以上无筭爵】尸出　侑从主人送于庙门之外拜【主人送宾礼也】尸不顾　拜侑与长
　　宾亦如之【拜送】众宾从【俱出也】司士归尸侑之俎　主人退有司彻【以上尸出右第六章无筭爵而礼毕凡二等一无筭爵一尸出】若不宾尸【牲物】
　　【同但体不备尔余见上篇篇首】则祝侑亦如之【侑祝独侑也上篇尸十一饭此篇尚有四饭故注谓七饭时也如者上篇七饭告饱祝独侑不拜侑曰皇尸未实侑是也】尸食【八饭】乃盛【音成】俎【昕俎】臑【从下至上】臂　肫【同膊】脡脊【一骨也下三体同】横脊　短胁　代胁　皆牢【皆羊豕者】鱼七　腊辩无髀【徧谓右体皆升惟去其贱者腊十一体五饭时已举肩加于肵则惟十体也】卒盛乃举牢肩　尸受　振祭　哜之　佐食受　加于肵　佐食取一俎于堂下以入【此为众俎摭之也正祭所释将为改馔余用之众俎故先释正俎而摭所余于此以载众俎也不言牲俎可知】奠于羊俎东【羊俎东有鱼俎此实在鱼俎东曰羊俎者统于尊也敖氏曰羊当作鱼】乃摭于鱼腊俎俎释三个【摭拾也取也十五鱼上篇举一加于肵又盛肵俎去七个惟存七个释三个则摭四个也腊右体已盛此用其左兼髀十二体脊连于右为十一体释三个则摭八个也所谓释者注谓三胁骨也　注云腊摭五枚葢去祝主人主妇各一个言不知下已明言皆取于是矣】其余皆取之【余谓鱼四个腊八个也】实于一俎以出　祝主人之鱼腊取于是【不言主妇文阙是所摭俎也据下主人腊臂主妇腊臑祝则注以为骼也】尸不饱　告饱主人拜侑　不言　尸又三饭　佐食受牢举如傧
　　【举肺脊言牢则羊豕皆存矣埽堂以下无受举之节此言如傧则上篇七饭以上宾尸与否其礼并同七饭以下则为宾尸者之礼与此不同同者则以如傧明之也下并同　以上尸卒食】主人洗酌酳尸宾羞肝　皆如傧礼　卒爵　主人拜　祝受尸爵尸答拜　祝酌授尸　尸以酢主人　亦如傧　其
　　挼【同堕】祭其嘏　亦如傧　其献祝与二佐食　其位其荐脀　皆如傧　主妇其洗献于尸亦如傧【以上酳尸一献】主妇反　取笾于房中　执糗　坐设之　枣在稷南　糗在枣南　妇赞者执栗脯　主妇不兴　受设之　栗在糗东　脯在枣东【上篇正祭无此四笾据特牲礼亚献荐两笾则礼所应有宾尸者宾时设之而加盛此亚献即荐之者以下无荐节也】主妇兴　反位　尸左执爵　取枣糗　祝取栗脯以授尸　尸兼祭于豆祭　祭酒　啐酒　次宾羞牢燔用俎　盐在右　尸兼取燔　擩于盐　振祭　哜之　祝受　加于肵卒爵　主妇拜　祝受尸爵　尸答拜　祝易爵洗酌受尸　尸以酢主妇　主妇主人之北拜受爵　尸
　　答拜　主妇反位　又拜【侠拜】上佐食挼【同堕】祭如傧　卒爵拜　尸答拜　主妇献祝　其酌如傧　拜坐受爵主妇主人之北答拜　宰夫荐枣糗　坐设枣于菹
　　西　糗在枣南【主妇设之】祝左执爵　取枣糗　祭于豆祭祭酒　啐酒　次宾羞燔　如尸礼　卒爵　主妇
　　受爵　酌献二佐食　亦如傧　主妇受爵　以入于房【房无篚以爵入者将酌致主人　以上亚献】宾长洗爵　献于尸　尸拜受　宾尸西北面答拜　爵止　主妇洗于房中　酌致于生人　主人拜受　主妇户西北面拜送爵　司宫设席　主妇荐韭菹醢　坐设于席前　菹在北方妇赞者执枣糗以从　主妇不兴　受设枣于菹北糗在枣西　佐食设俎　臂　脊　胁　肺　皆牢肤三　鱼一　腊臂【亦用左】主人左执爵　右取菹
　　防于盐　祭于豆间　遂祭笾　奠爵　兴取牢肺坐絶祭　哜之　兴加于俎　坐捝手　祭酒　执爵以兴　坐卒爵拜　主妇答拜　受爵　酌以酢【更爵】戸内北面拜　主人答拜　卒爵拜　主人答拜　主妇以爵入于房　尸作止爵　祭酒　卒爵　宾拜　祝受爵　尸答拜　祝酌授尸　宾拜受爵　尸拜送坐祭遂饮　卒爵拜　尸答拜　献祝及二佐食　洗致爵于主人　主人席上拜受爵　宾北面答拜　坐祭遂饮　卒爵拜　宾答拜　受爵　酌致爵于主妇【易爵】主妇北堂　司宫设席东面　主妇席北东面拜受爵　宾西面答拜　妇赞者荐韭菹醢　菹在南方妇人赞者执枣糗　授妇赞者　妇赞者不兴　受设枣于菹南　糗在枣东　佐食设俎于豆东　羊臑豕折【不言所折畧之】羊脊　胁　祭肺一　肤一　鱼一　腊臑　主妇升筵坐　左执爵　右取菹　防于醢祭之祭笾　奠爵　兴取肺　坐絶祭　哜之　兴加于
　　俎　坐捝手　祭酒　执爵兴　筵北东面立卒爵拜宾答拜　宾受爵　易爵于篚　洗酌　酢于主人戸西北面拜　主人答拜　卒爵拜　主人答拜
　　宾以爵降　奠于篚【以上三献之终始】乃羞　宰夫羞房中之羞　司士羞庶羞于尸祝主人主妇　内羞在右　庶羞在左【以上羞】主人降拜众宾　洗献众宾　其荐脀其位　其酬酢　皆如傧礼　主人洗　献兄弟与内宾与私人　皆如傧礼　其位　其荐脀　皆如傧礼卒乃羞于宾兄弟内宾及私人辩　宾长献于尸【加爵】
　　尸酢　献祝致酢　宾以爵降　实于篚【以下当有宾及长兄弟两阶相酬及宾弟子兄弟弟子举觯徧旅诸节文不具尔】宾兄弟交错其酬　无筭爵【以上献酬及无筭爵案旅酬礼虽简于宾尸然经文太畧当合特牲及宾尸二礼相叅而得之】利洗爵　献于尸　尸酢　献祝　祝受　祭酒　啐酒奠之　主人出　立于阼阶上西面　祝出立于西阶上东面　祝告于主人曰利成　祝入　主人降　立于阼阶东西面　尸谡　祝前　尸从　遂出于庙门祝反　复位于室中【主人亦入室矣】祝命佐食彻尸俎　佐
　　食乃彻尸俎于庙门外　有司受　归之　彻阼荐俎乃　如傧　卒有司官彻馈　馔于室中西北
　　隅南面　如馈之设　右几　厞用席　纳一尊于室中【说详士虞礼】司宫埽祭【豆间之祭埽而埋之】主人出　立于阼阶上西面　祝执其俎以出　立于西阶上东面　司宫阖牖戸　祝告利成【两告利成者先为事尸礼毕告之以终立尸之意后则改馔室中告之以终尸末入祝飨之意也又先告以为主人降立之节再告以为主人送宾之节制礼之义其周密如此】乃执俎以出于庙门外　有司受　归之　众宾出　主人拜送于庙门外　乃反　妇人乃彻【妇赞者也凡不归者皆彻之或当与族人燕也有司本可彻因下彻室中之馔故并彻之】彻室中之馔【室中事本妇人所掌祭时助祭久众惟赞主妇而已此助祭者俱出故仍以妇人彻之　以上礼终诸杂仪右第七章不宾尸之礼凡七节一尸卒食二酳尸一献三亚献四三献之终始五羞六献酬及无筭爵七礼终诸杂仪】


　　仪礼章句卷十七
