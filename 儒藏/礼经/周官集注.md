　　钦定四库全书　　　　经部四
　　周官集注　　　　　　礼类一【周礼之属】
　　提要
　　【臣】等谨案周官集注十二卷
　　国朝方苞撰苞字凤九号灵臯亦号望溪桐城人康熙丙戌防试中式举人官至内阁学士兼礼部侍郎后落职修书
　　特赐侍讲衔致仕是编集诸家之说诠释周礼谓其书皆六官程式非记礼之文后儒因汉志周官五篇列于礼家相沿误称周礼故改题本号以复其初其注仿朱子之例采合众说者不复标目全引一家之说者乃着其名凡其显然舛误之说皆置不论惟似是而非者乃畧为考正有推极义类旁见侧出者亦仿朱子之例以圈外别之训诂简明持论醇正于初学颇为有禆其书成于康熙庚子后苞所着望溪集指周官之文为刘歆窜改以媚王莽厯指某节某句为歆所増言之凿凿如目睹其笔削者自以为学力既深鉴别真伪发千古之所未言而究不免于臆断转不及此书之谨严矣乾隆四十二年六月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀









　　周官集注原序
　　朱子既称周官徧布周密乃周公运用天理熟烂之书又谓颇有不见其端绪者学者疑焉是殆非一时之言也盖公之兼三王以施四事者具在是书其于人事之始终百物之聚散思之至精而不疑于所行然后以礼乐兵刑食货之政散布六官而联为一体其笔之于书也或一事而诸职各载其一节以互相备或举下以该上或因彼以见此其设官分职之精意半寓于空曲交防之中而为文字所不载迫而求之诚有茫然不见其端绪者及久而相説以解然后知其首尾皆备而脉络自相灌输故叹其徧布而周密也余尝析其疑义以示生徒犹苦旧説难自别择乃竝纂録合为一编大指在其端绪使学者易求故凡名物之纤悉推説之衍蔓者槩无取焉盖是经之作非若后世杂记制度之书也其经纬万端以尽人物之性乃周公夜以继日穷思而后得之者学者必探其根源知制可更而道不可异有或易此必蔽亏于天理而人事将有所穷然后能神而明之随在可济于实用其然则是编所为其端绪者特治经者所假道而又岂病其过略也哉康熙庚子冬十有一月桐城方苞序












　　总説
　　孟子曰周公思兼三王以施四事其有不合者仰而思之夜以继日幸而得之坐以待旦
　　程子曰有关雎麟趾之意然后可行周官之法度张子曰周礼惟大宰职难看盖无许大心胸记得此复忘彼其他五官便易看止一职也
　　朱子曰周官徧布周密乃周公运用天理熟烂之书又曰制度之书惟周礼仪礼可信周礼必竟是出于一手
　　又曰惟周礼为周道盛时圣贤制作之书若国语戴记皆衰周文字其间有杂入一时僭窃之礼
　　又曰周礼好看广大精密周家之法度在焉
　　又曰看周礼第一要见得圣人公平意思
　　又曰胡氏父子以为是王莽令刘歆撰此恐不然周礼是周公遗典也
　　又曰五峰以周礼为非周公致太平之书谓如天官冢宰却管甚宫阃之事其意只是见后世宰相请托宫闱交结近习以为不可殊不知此正人君治国平天下之本岂可以后世之弊而并废圣人之良法美意哉又如王后不当交通外朝之説他亦是惩后世之弊仪礼中分明载此礼
　　又曰今人不信周官若据某言却不恁地盖古人立法无所不有天下有是事他便立此一官只是要不失正耳且如女巫之职掌宫中巫祝之事凡宫中祈祝皆在此人如此便无后世巫蛊之事矣
　　又曰天官是正人主之身兼统百官地官主教民之事大纲己具矣春夏秋冬之官各有所掌如太史等官属之宗伯盖以祝史之事用之祭祀职方氏等官属之司马以司马主封疆之政最是大行人等官属之司冦难晓按仪礼觐礼诸侯行礼既毕出乃右肉袒于庙门之东王曰伯父无事归宁乃邦然后再拜稽首出自屏此所谓怀诸侯则天下畏之也所以属之司冦如此等处皆是合着如此非圣人私意
　　张南轩曰凡井田封建取士建官礼乐刑政虽起于上世莫备于周是皆周公心思之所经纬本诸三代而达之者也周公之心孟子明之至矣
　　李景斋曰仲长统以为周礼礼之经礼记礼之传盖礼记多春秋战国间事未若是书之纯于周礼也
　　孙氏曰周官晚出孔孟既无明言不幸刘歆用之而大坏王安石用之而益坏儒生学士真以为无用于后世矣然究观其书以道制欲以义防利以徳胜威以礼措刑蔼然唐虞三代之意非春秋战国以后所能髣髴也学者欲知先王经制之备舍此书将焉取之





　　条例
　　一汉艺文志列周官五篇于礼家后人因谓之周礼其实乃成周分职命事之书也春秋传曰先君周公作周礼而所称则是书所无盖周公监于二代以定五礼必有成书谓之周礼用别于夏殷散亡既久其存者如仪礼十七篇犹其支流若是书则六官程式非记礼之文故复其旧仍曰周官
　　一诸儒掇取五官近似者以补冬官甚无义理李耜卿云若本无冬官则地官乡师职之匠师仪礼大射礼之工人士梓人觐礼之啬夫何代之官当系何所足破羣疑今一仍其旧即一官之属偶有意为错简者亦不敢割附他职
　　一依朱子集注例凡承用注疏及掇取诸儒一二语串合己意者皆不复识别全述诸儒及时贤语则标其姓字正解本文者居前总论居后不分世代为次
　　一注疏及诸儒之説必似是而非者乃辨正焉于先郑及注疏皆分标之诸儒举姓字若主是説者多则曰旧説
　　一推极义类旁见侧出者以圈外别之或前注通论大体而中有字句应辨析者辞义奇零无可附丽虽正解本文亦缀于后或以圈外别之
　　一诸儒取后世政法与周官比证其有所明者别为周官余论是编直指本义故弗采録其深切治体者略举数端以着圣人经理民物之实用俾学者勿徒以资文学也
　　一字义已诂者不再见制度名物之详见他职及诸经者曰见某篇一字具二义则各诂本文下





　　钦定四库全书
　　周官集注卷一
　　翰林院侍讲衔方苞撰
　　汉河间献王好古书购得周官五篇武帝求遗书得之藏于秘府诸儒皆莫之见哀帝时刘歆校理秘书始着于録略以考工记补冬官之阙歆门人河南杜子春能通其读郑众贾逵受业于杜汉末马融传郑康成康成所注行世周官最后出而起于刘歆故后儒或疑为伪作然汉文帝得魏文侯时乐工献春官大司乐章而太史公封禅书引周官冬日至祀天于南郊迎长日之至夏日至祭祗皆用乐舞而神乃可得而礼则为周人之书明矣北宋程子张子皆尊信之朱子谓此经周公所作但当时行之恐未能尽后圣虽复损益可也若肆为排抵则愚陋无知之人耳天官冢宰第一
　　冢大也宰主也天统万物冢宰统众官故曰天官不言司者不主一官之事也宗伯亦不言司鬼神非人所主故也
　　惟王建国辨方正位体国经野设官分职以为民极建立也辨东西南北之方以正左祖右社面朝后市之位体国中之广狭以经野外都邑郊关沟涂之界设六官之属而分以职事皆所以安民生定民志而使遵王之道所谓为之极也○左祖右社面朝后市乃正位之事非体国也王城面九里畿内面五百里近郊远郊甸稍县畺之地各有所任人有所宜事取其便皆量国中之体势以定野外之经制五等之国以次而杀则其野外都邑郊关沟涂大小逺近必与相称葢辨方以正位体国以经野设官以分职文虽对立而义则相承也
　　乃立天官冢宰使帅其属而掌邦治以佐王均邦国总治六官之职故曰邦治均者使上下尊卑贫富逺迩各得其平也凡经连言邦国者据诸侯也特言邦或言国者多据王国也不先言均王国而言均邦国者言王国恐不兼诸侯故举外以包内也
　　治官之属大宰卿一人小宰中大夫二人宰夫下大夫四人上士八人中士十有六人旅下士三十有二人府六人史十有二人胥十有二人徒百有二十人
　　百官总焉则谓之冢列职于王则称大义各有当也旅众也下士治众事者自大宰至旅下士转相副贰皆王臣也府掌官契以治藏史掌官书以赞治皆其官长所自辟除胥掌官叙以治叙徒掌官令以征令乃民给徭役者胥读如谞谓其有才知为什长○诸官皆府少而史多府常在史上唯御史百有二十人且在府上以凡治者受法令事繁且要也凡有府兼有史者各共其事也或有史而无府无所藏也角人羽人等则有府而无史以藏税物而当职文书少事可兼也腊人食医等府史俱无专官行事更无所须也惟天府府多于史所藏物重也自大宰至旅下士凡六十三人而府史胥徒止百五十人五官亦然葢吏省则其禄易给吏有禄则人知自爱汉犹仿此意故贤人君子往往出于其间后世吏胥日众以天下之事付之游手之民而又夺其庸是授以具而教之为奸也○李耜卿曰典命大夫同四命而此分为中下盖若侯伯同七命子男同五命而爵则有髙下耳典命公之卿三命掌客职士视诸侯之卿礼注言士以三命而下为差似据此
　　宫正上士二人中士四人下士八人府二人史四人胥四人徒四十人
　　正长也序官不以尊卑为先后而以缓急为次第故宫正前内宰等后凡命官曰正者总其政也曰司者察其事也曰典者守其法也曰职者主其业也曰掌者专其任也曰师者训其徒也曰氏者世其官也曰人者称其材也其余如宫伯膳夫山虞林衡之类则各因其职事以起义也
　　宫伯中士二人下士四人府一人史二人胥二人徒二十人
　　膳夫上士二人中士四人下士八人府二人史四人胥十有二人徒百有二十人
　　美物曰珍膳膳夫食官之长
　　庖人中士四人下士八人府二人史四人贾八人胥四人徒四十人
　　庖之为言苞也裹肉曰苞苴贾主市买知物价
　　内饔中士四人下士八人府二人史四人胥十人徒百人
　　饔和也熟食须调和故曰饔
　　外饔中士四人下士八人府二人史四人胥十人徒百人
　　亨人下士四人府一人史二人胥五人徒五十人甸师下士二人府一人史二人胥三十人徒三百人郊外曰甸天子借田在甸故称甸师此官主地事而不列地官者以天子躬耕又共野荐给薪蒸故次亨人也徒三百人者用以耕耨周语所谓庶人终亩也
　　兽人中士四人下士八人府二人史四人胥四人徒四十人
　　人中士二人下士四人府二人史四人胥三十人徒三百人
　　鼈人下士四人府二人史二人徒十有六人
　　腊人下士四人府二人史二人徒二十人
　　兽肉干曰腊
　　医师上士二人下士四人府二人史二人徒二十人食医中士二人
　　疾医中士八人
　　医下士八人
　　兽医下士四人
　　酒正中士四人下士八人府二人史八人胥八人徒八十人
　　酒人奄十人女酒三十人奚三百人
　　凡奄不称士者皆府史之类也女酒与奚为什长若胥徒皆庶人之妻愿给事而受廪饩者注引汉法以为女奴非也为齍盛齐酒笾豆之实以事天地宗庙不宜用罪人秋官司厉惟盗贼之女子谓之奴入于舂槀则女奴不共他职而他职之女奚不得为奴明矣女酒及奚凡三百三十人舂槀事校繁重而女舂抌止二人奚五人女槀十有六人奚四十人葢给役者司厉所入女奴而女舂女槀及其奚特监视教导之二职不列女奴及其数者以司厉职有明文且以罪入数不可定也
　　浆人奄五人女浆十有五人奚百有五十人
　　凌人下士二人府二人史二人胥八人徒八十人笾人奄一人女笾十人奚二十人
　　醢人奄一人女醢二十人奚四十人
　　豆实不尽于醢醢人所掌惟四豆之实故主醢而不谓之豆人也
　　醯人奄二人女醯二十人奚四十人
　　盐人奄二人女盐二十人奚四十人
　　幂人奄一人女幂十人奚二十人
　　巾幂以覆饮食之物故次饮食后
　　宫人中士四人下士八人府二人史四人胥八人徒八十人
　　掌舍下士四人府二人史四人徒四十人
　　舍行所解止之处
　　幕人下士一人府二人史二人徒四十人
　　掌次下士四人府四人史二人徒八十人
　　大府下大夫二人上士四人下士八人府四人史八人贾十有六人胥八人徒八十人
　　玉府上士二人中士四人府二人史二人工八人贾八人胥四人徒四十有八人
　　内府中士二人府一人史二人徒十人
　　外府中士二人府一人史二人徒十人
　　司防中大夫二人下大夫四人上士八人中士十有六人府四人史八人胥五人徒五十人
　　防大计也日计曰成月计曰要嵗计曰防
　　司书上士二人中士四人府二人史四人徒八人主防计之簿书
　　职内上士二人中士四人府四人史四人徒二十人职嵗上士四人中士八人府四人史八人徒二十人不曰职出而曰职嵗者嵗有丰凶所出一以嵗为准而不得过也
　　职币上士二人中士四人府二人史四人贾四人胥二人徒二十人
　　司裘中士二人下士四人府二人史四人徒四十人掌皮下士四人府二人史四人徒四十人
　　内宰下大夫二人上士四人中士八人府四人史八人胥八人徒八十人
　　内小臣奄上士四人史二人徒八人
　　奄人通内外之令领女奚之属其事有断不可缺者然考周官内小臣四人寺人五人其余司服用者通天地二官四十五人数既甚少而爵以士者又不过四人其上有内宰宫正小宰大宰层累而督察之则亦安能为国患哉或又以刑人不宜近嫔御亦非也士大夫他行皆善而独不能自戒于声色者多矣若少动于邪既服刑而自惩艾安在其不可改行迁善也刑人多矣而为奄者不过四十五人其近王后者不过九人则必简其能补前行之恶者可知矣诸职称奄言其精气之闭藏而己惟王之正内谓之寺人言能侍御于王必其才行之出类者也至内小臣称士则非有士行者不足以充之
　　阍人王宫每门四人囿游亦如之
　　墨者使守门
　　寺人王之正内五人
　　正内注路寝也疏谓后之正寝若王之路寝不得称内春秋传寺人披自称刑臣则寺人奄也王志长曰冢宰一官凡阍寺嫔御之职服膳筦库之司皆属焉自冢宰失职而后有女宠之祸有阉寺之变有内藏之私有宫市之患有奢僭百出之弊凡先王治天下之本莫不废坏焉
　　内竖倍寺人之数
　　童稚未有遽犯宫刑者按春秋传庚宗妇人之子叔孙以为竖又孔氏之竖浑良夫长而美通于伯姬则竖非刑人也其选入及出之于外必有定期竖为未冠之称则将冠而出之可知矣寺人五而竖倍之者正内日近王后职事亲要刑余之人善良者不多觏故取童稚之纯一者备焉
　　九嫔
　　嫔妇也昬义曰天子后立六宫三夫人九嫔二十七世妇八十一御妻夫人不列职者夫人之于后犹三公之于王坐而论妇礼无官职或曰以九嫔德优者摄如三公之摄以六卿而无分职也
　　世妇
　　不言数者君子不苟于色有妇徳者充之无则阙
　　女御
　　昬义所谓御妻御犹进也侍也○蜀冈陈氏曰世妇女御不言数者有其人乃有其位故其数不可常也以名官之义推之世妇谓有子而可以为王继世之妇人也古者妇人无子则出卿大夫之妻名世妇亦必有子以继世者也女御谓宫中女子为王所幸御者葢圣王之治内无怨女外无旷夫宫中女子必有限年出嫁之制而世妇则义不可出女御亦不便遽出故列职而任之以事必至易世之后然后世妇之有子者或出从其子或别宫以居之女御则少者出嫁而老者归其母家戴妫有子既立而弑犹大归于陈则古制可知矣
　　女祝四人奚八人
　　女史八人奚十有六人
　　其职掌王后之礼职内治之贰以诏后治内政则非有道艺而知礼法者莫能任也其诸择嫔妇之贤者而为之与
　　典妇功中士二人下士四人府二人史四人工四人贾四人徒二十人
　　典主也
　　典丝下士二人府二人史二人贾四人徒十有二人典枲下士二人府二人史二人徒二十人
　　内司服奄一人女御二人奚八人
　　有女御者以衣服进或当于王广其礼使无色过
　　缝人奄二人女御八人女工八十人奚三十人
　　染人下士二人府二人史二人徒二十人
　　追师下士二人府一人史二人工二人徒四人
　　追治玉石之名诗云追琢其章男子首服在夏官弁师者夏时阳盛万物长大长大乃冠妇人直取首服配衣故与衣连类列此
　　屦人下士二人府一人史一人工八人徒四人
　　夏采下士四人史一人徒四人
　　夏翟羽色禹贡徐州贡夏翟之羽后世或无故染鸟羽象而用之谓之夏采
　　大学之道治国平天下必本于修身齐家而其原又在格物致知诚意正心葢必如此而后表里无隔细大毕贯冢宰之属骤视之若纷杂琐细而究其所以设官之意则天子诚意正心修身齐家治国平天下之事皆统焉所以为父师之任而非五官之比也至于格物致知之学则师氏保氏导养有素而随事而究察焉者皆是也
　　大宰之职掌建邦之六典以佐王治邦国一曰治典以经邦国以治官府以纪万民二曰教典以安邦国以教官府以扰万民三曰礼典以和邦国以统百官以谐万民四曰政典以平邦国以正百官以均万民五曰刑典以诘邦国以刑百官以纠万民六曰事典以富邦国以任百官以生万民
　　典常也经也法也六典治教礼政刑事之书也大宰总六官故并建之经理之使画一也纪详理而不遗也扰犹驯也统合而率之也诘吿而戒之也纠约而束之也府以藏货贿器物故惟天地二官曰官府府亦云教者稽其良苦时其燥湿谨其出入皆有教也春官虽有天府而所掌者祖庙之守藏与天地二官之府异故不言府而苐举百官也师田之礼昭文章明贵贱顺少长习威仪进退有度左右有局故曰正百官四丘出甲更番征役故曰均万民刑不上大夫而曰以刑百官者刑不为大夫设而有罪亦不能废刑也任者属之事以尽其力也独于冬官言任者水土之政尤劳且繁
　　以八灋治官府一曰官属以举邦治二曰官职以辨邦治三曰官联以防官治四曰官常以听官治五曰官成以经邦治六曰官灋以正邦治七曰官刑以纠邦治八曰官计以弊邦治
　　官属六官之属也官职六职也官联六联也官成八成也官计六计也俱见小宰职官常所领之事各有故常也官法小宰职所谓以法掌祭祀朝觐防同賔客之戒具也官刑司冦职所谓四曰官刑上能纠职也弊断也以分之所守言则曰官职以事之所服言则曰官常其实一也上分职以授下故曰辨下服常以报上故曰聴官府八成有一定条格故曰经七事之法有施舍治讼故曰正联与常独曰官治主于覈其人也余皆曰邦治主于举其事也
　　以八则治都鄙一曰祭祀以驭其神二曰灋则以驭其官三曰废置以驭其吏四曰禄位以驭其士五曰赋贡以驭其用六曰礼俗以驭其民七曰刑赏以驭其威八曰田役以驭其众
　　则亦法也都鄙公卿大夫采地王子弟食邑在畿内者以有邑故曰都在国之鄙故曰鄙祭祀有废置毋得僭差都家祭祀必致福于国国有大故则令祷祠所以驭其神也废犹退也退其不能者举贤而置之吏即服官者若府史之属则其长所自辟除非王朝废置所及也法则示以职之所守也故曰官废置覈其人之所堪也故曰吏士学士也赋农田所入贡其余诸职之贡物也私邑之用王朝之供各有定分而又时其嵗之丰凶事之繁简是都鄙之用皆王朝所制也故曰以驭其用其封内刑赏得自专恐妄作威福故都家之狱讼必上于国则赏亦不敢专行可知虽假以威福之柄而仍操之自上故曰以驭其威
　　以八柄诏王驭羣臣一曰爵以驭其贵二曰禄以驭其富三曰予以驭其幸四曰置以驭其行五曰生以驭其福六曰夺以驭其贫七曰废以驭其罪八曰诛以驭其过
　　诏吿也夺夺其田禄也废罢黜也诛责让也于爵禄后即继以驭幸者人君于嬖幸而滥以爵禄最乱政之大者故先之人之行能各有所宜三宅六事百司置之必当其位所以驭也古者刑不上大夫故独言宥之以生者而不及于杀也刑典曰以刑百官示王章之不可犯也而非以是驭之也故八柄止于废与诛然曰生以驭其福则罪大恶极而不免于刑祸者不必言矣春秋传曰淫而无罚福也故有罪而赦宥可以谓之福古者人臣去国三年然后收其田里则在国者虽夺其田禄必不使至于甚困故曰以驭其贫
　　以八统诏王驭万民一曰亲亲二曰敬故三曰进贤四曰使能五曰保庸六曰尊贵七曰达吏八曰礼賔统者统合于上而繋属于下也敬故不慢旧也贤有徳行者能通道艺者保庸安有功者达吏府史胥徒才行特出则达之使为王官也礼賔賔礼诸侯所以示民亲仁善隣○朱子曰通道艺则识得许多事物之理所以属能
　　以九职任万民一曰三农生九谷二曰园圃毓草木三曰虞衡作山泽之材四曰薮牧养蕃鸟兽五曰百工饬化八材六曰商贾阜通货贿七曰嫔妇化治丝枲八曰臣妾聚敛疏材九曰闲民无常职转移执事
　　三农上中下之等也九谷或曰黍稷秫稻麻大小豆大小麦或曰无秫大麦有粱树果蓏曰圃园其樊也掌山泽之官曰虞掌川林之官曰衡并举虞衡示所作之材兼川林也山泽之民无名号故借虞衡以表之泽无水曰薮牧地之不可田而利畜牧者八材八方之材也金玉曰货布帛曰贿化者变其形以为器物也行曰商处曰贾阜积之也通转之也八材曰饬者引以绳墨式以模范也丝枲曰治者沤椎煮练以达其性也嫔有夫之妇也不曰女妇而曰嫔妇者非有夫之妇虽蚕绩而不责以布帛之贡也故闾师职曰任嫔以女事贡布帛疏材草木根实可食者古所谓臣妾后世之仆婢也春秋传皁臣舆舆臣臣僚僚臣仆仆臣台
　　以九赋敛财贿一曰邦中之赋二曰四郊之赋三曰邦甸之赋四曰家削之赋五曰邦县之赋六曰邦都之赋七曰关市之赋八曰山泽之赋九曰币余之赋
　　邦中在城郭者四郊去国百里邦甸二百里家削三百里邦县四百里邦都五百里按闾师掌国中四郊之赋任农以耕事贡九谷任圃以树事贡草木任工以饬材事贡器物任商以市事贡货贿任牧以畜事贡鸟兽任嫔以女事贡布帛任衡以山事贡其物任虞以泽事贡其物则农即以谷为贡余七者即以所贡之物为赋明矣此职邦郊甸稍县都之田赋则农所贡公田之九谷也其余赋则圃牧嫔妇之贡也关市之赋即商贾百工之贡也山泽之赋即虞衡之贡也园圃薮牧即邦郊甸稍县都之地农工商贾嫔妇臣妾闲民即邦郊甸稍县都关市山泽之民以九职制九赋以九赋待九式贡物之外别无所谓赋其义甚明康成乃谓口率出泉节卿郑氏又谓即百亩私田制赋皆未详考经文故也币余即职币所敛余币也余币乃邦物而谓之赋者既已给之又振之以归于国故亦云赋也家稍县都皆有赋者其地不尽为采也都家则各有贡司徒职制地贡而颁职事是也○关市讥而不征乃文王治岐之政或以九赋及关市证周礼为伪非也孟子市廛而不征则市有赋矣春秋传偪介之关暴征其私则逺关有常赋矣
　　以九式均节财用一曰祭祀之式二曰賔客之式三曰丧荒之式四曰羞服之式五曰工事之式六曰币帛之式七曰刍秣之式八曰匪颁之式九曰好用之式式谓用财之节度刍秣养马牛禾谷也匪颁王所分赐羣臣好用燕好所赐予大府九赋各有所待用之多少必与赋相称所以节之也职内叙其财以待邦之移用所以均之也用三余一以三十年之通制国用尤均节之大者九式无军旅葢甲出丘甸无养兵之费有事则遗人致道路之委积出畿则侯国共其资粮此古者所以薄取于民而财不匮也先九赋次九式而后及于九贡者大府九式之用皆以九赋待之而九贡则别以待吊用也○李世美曰九式皆有常制者惟军旅之用无常故不颁为式○古之师行未有用馈饷者齐桓东伐主鲁西伐主卫传曰师出陈郑之间共其资粮屝屦当时所过虽以为苦而齐师嵗出力常沛乎有余实由于此若王师之出则山泽闲田之所入方伯连帅之所共其储偫必有素矣
　　以九贡致邦国之用一曰祀贡二曰嫔贡三曰器贡四曰币贡五曰材贡六曰货贡七曰服贡八曰斿贡九曰物贡
　　邦国独致贡以粟米皆取之畿内所以用利而民不劳也祀贡凡可共祭祀之用及旅币记曰其余无常货各以其国之所有是也器贡银铁石磬丹漆也币贡玉马皮帛也材贡櫄榦栝柏篠簜也货贡金玉龟贝也服贡织文絺纻也斿贡羽毛也物贡杂物鱼盐橘柚之属大行人六服因朝而贡物各有定此则每嵗常贡以当其田赋所宜上供者楚于周当在要服而苞茅祀贡也桃弧矢器贡也则各以其国之所有而物非一类可知矣
　　以九两系邦国之民一曰牧以地得民二曰长以贵得民三曰师以贤得民四曰儒以道得民五曰宗以族得民六曰主以利得民七曰吏以治得民八曰友以任得民九曰薮以富得民
　　两犹耦也民各有耦所以系之也牧者侯伯有土之君故曰以地得民长者一官之尹得自辟属吏故曰以贵得民师有徳行者儒通道艺者宗者厯代故家如怀姓九宗殷民七族故曰以族得民主者卿大夫之家有采邑而畜徒者地非所专食其土利而己故曰以利得民吏者乡邑小吏位虽卑当官行法则民受其约束故曰以治得民友者四民皆有之任即任恤之任彼此相倚赖则各以类从故曰以任得民山林川泽皆有民而独举薮者财物众而聚民多也九两得民都鄙之所同也而独曰系邦国之民者畿内公卿不世国其民皆天子之民也外诸侯则得私其民矣故以九两系之示牧长不过为天子系属此民与师儒以下等耳
　　正月之吉始和布治于邦国都鄙乃县治象之灋于象魏使万民观治象挟日而敛之
　　正月周正建子之月吉朔日也和调改也先王通变宜民议事以制故每于嵗终调制所当改易即尧典所谓平在朔易也象魏阙也从甲至甲谓之挟日曰象者非惟书其事且揭其图使观者易辨也不曰治法之象而曰治象之法者曰治法之象则似专县其象曰治象之法然后知并书其法也太宰职不条列所以治邦国者以六典八法八则八柄八统九职九赋九式九贡九两天子所以治诸侯与诸侯所以自治其臣民者皆具于是矣布治于邦国即以典法则柄统职赋式贡两颁之也
　　乃施典于邦国而建其牧立其监设其参傅其伍陈其殷置其辅
　　牧公侯伯子男守土以牧民者监方伯连帅相监临者参谓三卿伍谓五大夫殷众也谓众士也辅府史胥徒庶人在官者○五大夫贰三卿者各一其二则小宗人小司冦也见于春秋传者鲁季孙为司徒叔孙为司马孟孙为司空宗人则夏父弗忌衅夏尝为之司冦则臧孙纥尝为之其不言小僭也冢宰职尊任重常以上卿兼摄而不别设大夫故鲁人谓季氏为冢卿郑备六卿有冢宰僭也
　　乃施则于都鄙而建其长立其两设其伍陈其殷置其辅
　　长谓公卿大夫王子弟食采邑者立两卿杀于外诸侯也宗伯职六命赐官大夫四命不合立官而得与公卿竝称长王子弟食邑与三公同者在五百里畺地与六卿同者在四百里县地与大夫同者在三百里稍地大夫量设家吏不得备两卿五大夫与公卿等
　　乃施灋于官府而建其正立其贰设其攷陈其殷置其辅
　　正谓冢宰司徒宗伯司马司冦司空也贰谓小宰小司徒小宗伯小司马小司冦小司空也攷成也佐成事者谓宰夫乡师肆师军司马士师也司空亡未闻其攷
　　凡治以典待邦国之治以则待都鄙之治以灋待官府之治以官成待万民之治以礼待賔客之治
　　待谓法具于此待事至而应之也礼賔礼也
　　祀五帝则掌百官之誓戒与其具修
　　祀五帝四时迎气各祭其方之帝并中央之帝为五也誓戒百官废职者有刑重失礼也具所当供修扫除粪洒冢宰司徒所涖祀事皆首五帝者四时迎气之祭且涖则昊天上帝不必言矣知然者宗伯以吉礼事邦国之鬼神示首曰以禋祀祀昊天上帝小宗伯兆五帝于四郊司服职祀昊天上帝则服大裘而冕祀五帝亦如之参伍其文则其义显然矣○司士职卿特揖而不言三公与此经不言昊天上帝义同○易大传帝出乎震则四时迎气各祭其方之帝而以人帝配之固有此义屈原九章令五帝以折中戒六神与向服则祭五帝而以六佐配之秦以前固有其制非吕氏月令之臆説也先儒或以郑氏据纬书之妄遂谓五帝之称汉以后始有之而疑周官为伪误矣
　　前期十日帅执事而卜日遂戒
　　前期前所诹之日也十日散齐七日致齐三日执事宗伯大卜之属既卜遂戒百官以始齐
　　及执事眡涤濯及纳亨赞王牲事及祀之日赞玉币爵之事
　　涤濯谓祭之前夕溉祭器及甑甗之属此执祀事之始也纳亨谓乡祭之晨纳牲吿杀既杀以授亨人凡大祭祀君亲牵牲大夫赞之祭天无祼故先迎牲若宗庙之祭则既祼而后迎牲也日旦明也玉币所以礼神各如其方之色爵所以献齐酒不用玉爵尚质也三者执以从王至而授之
　　祀大神示亦如之享先王亦如之赞玉几玉爵
　　祀大神朝日夕月之类祀大示则方泽大社也注以大神示为天地是别有五帝之祭列于天地宗庙之上误矣葢上帝之尊非羣祀可匹故特言之而后以大神大示并列焉玉几所以依神亦如之下别言赞玉几玉爵则天地不用玉几玉爵也享先王不言大者六享皆然
　　大朝觐防同赞玉币玉献玉几玉爵
　　时见曰防殷见曰同大朝觐谓同时而至者适众多也若至者少则冢宰不与小宰职凡宾客赞受爵受币之事是也玉币诸侯享币也玉献献国珍异亦执玉以致之玉几王所依也玉爵诸侯酢王之爵也王祼诸侯大宗伯摄非冢宰所赞
　　大丧赞赠玉含玉
　　助嗣王也赠玉既窆所以送先王含玉死者口实天子以玉
　　作大事则戒于百官赞王命
　　春秋传曰国之大事在祀与戎祭祀已前见此戎事也赞王命谓助王为教令
　　王眡治朝则赞听治
　　王有三朝外朝断疑狱内朝在路寝图宗人嘉事惟治朝为正朝在路门外司士所掌也
　　眡四方之听朝亦如之
　　谓王巡狩在外时
　　凡邦之小治则冢宰听之待四方之宾客之小治重出冢宰见不复决于王也如曰凡邦之小治听之虽谓仍复于王可也春秋传赵武欲一献曰武请于冢宰矣以得专宾客之小治也
　　嵗终则令百官府各正其治受其防
　　谓各明正其所治之事也防计簿也
　　听其致事而诏王废置
　　正其治者正其所当为之事也听其致事者聴其所己为之事也废退不职者置仍使居职任事
　　三嵗则大计羣吏之治而诛赏之
　　诛有以刑辟言者司烜职邦若屋诛则为明竁是也有以诘责言者八柄诛以驭其过是也此兼二者葢羣吏之不职者每嵗之终己废之矣至三嵗大计任职而有过差者则诘责之若奸恶久而后着则非惟废之或不免于刑辟也有功止于赏者古者能其职则终守焉非大才徳不得骤进而居公卿之位故惟加爵命厚禄赐以为劝也
　　小宰之职掌建邦之宫刑以治王宫之政令凡宫之纠禁
　　宫刑在王宫中者之刑刑典太宰所建而小宰复建宫刑者以治王宫之政令而习察其事情故刑之轻重出入得与大宰共酌定也大司冦所掌五刑无宫刑以小宰建之也纠纠其失也禁禁其邪也王宫之政令宫中之事也凡宫之纠禁事在宫外而关涉于宫中者如世妇之吊事则有跸卫仪法内外宗春官世妇下及女奚之出入于王宫则有班次期防皆有纠禁旧説凡宫为后宫非也曰王宫则后宫该之矣正嵗以宫刑宪禁于王宫是也宫刑使大宰之贰掌之则虽天子不得私喜怒而妃妾专妬虐下之患不禁而自弭矣○叶氏曰小宰贰太宰首王宫之刑禁葢侍御仆从一有不正出入起居一有不钦皆足以害治故宫刑虽以为王宫之禁而实以格君心之非汤制官刑儆于有位三风十愆备及于宫室之隠微伊尹引以为训而继之曰嗣王祗厥身念哉正此义也
　　掌邦之六典八灋八则之贰以逆邦国都鄙官府之治执邦之九贡九赋九式之贰以均财节邦用
　　贰副也逆迎受也太宰职赋先于贡者论敷政之次第则由内而达外也此贡先于赋者综财用之大凡则举逺以及近也
　　以官府之六叙正羣吏一曰以叙正其位二曰以叙进其治三曰以叙作其事四曰以叙制其食五曰以叙受其防六曰以叙听其情
　　叙尊卑秩次也治功状也情或身家之私或职业功绪有当以情白于上者
　　以官府之六属举邦治一曰天官其属六十掌邦治大事则从其长小事则专达二曰地官其属六十掌邦教大事则从其长小事则专达三曰春官其属六十掌邦礼大事则从其长小事则专达四曰夏官其属六十掌邦政大事则从其长小事则专达五曰秋官其属六十掌邦刑大事则从其长小事则专达六曰冬官其属六十掌邦事大事则从其长小事则专达
　　达决也如祭祀齐丧賔客飨食之陈数庖人内外饔之属必禀于膳夫若辨腥臊羶香之物及割烹煎和则得专决也
　　以官府之六职辨邦治一曰治职以平邦国以均万民以节财用二曰教职以安邦国以宁万民以怀賔客三曰礼职以和邦国以谐万民以事鬼神四曰政职以服邦国以正万民以聚百物五曰刑职以诘邦国以纠万民以除盗贼六曰事职以富邦国以养万民以生百物太宰所建之六典即小宰所辨之六职六典所以治官府百官六职不覆列者以职即官府之所守也六职所谓节财用怀賔客事鬼神聚百物除盗贼生百物皆典之所该也故于典略之而职则详焉治典曰以经邦国以纪万民职则曰以平邦国以均万民何也有经邦国之典奉职者守经而不失使各得其分愿则邦国所以平也有纪万民之典奉职者循纪而不违使各致其力庸则万民所以均也教典曰以安邦国以扰万民职则曰以安邦国以宁万民何也邦国式于教而安无异义也上之施教曰扰故于典言之民能服教则宁故于职言之政典曰以平邦国以均万民职则曰以服邦国以正万民何也平者辑大字小而无所私故于典言之服者建威销萌而不敢犯故于职言之均者赋役有式畨代有常故于典言之正者进退有度左右有局故于职言之事典曰以富邦国以生万民职则曰以富邦国以养万民何也邦国承其事而富无异义也生则着其所以生之理故于典言之养则备其所以养之事故于职言之春秋二官典与职无异辞者礼有常经刑有彛叙邦国万民守典奉职无异义也治职平邦国均万民与政典同辞者政典就军旅一事而言治职则兼礼乐政刑而言也六典及六职皆不及都鄙者以邦国该之所以治官府万民者邦国都鄙之所同也○怀賔客宜列于礼职乃列于教职者朝觐防同聘頫之賔客则礼职和邦国之事该之矣此所谓怀者专主于教也如诸侯嵗所贡士及四方之商旅则使慕王朝风教之隆裔荒之贡使则使知中国礼义之美也聚百物列于政职者司马主九畿职方制贡各以其所有
　　以官府之六联合邦治一曰祭祀之联事二曰賔客之联事三曰丧荒之联事四曰军旅之联事五曰田役之联事六曰敛弛之联事凡小事皆有联
　　联事者一事而诸官共举之也六者惟敛弛事不纷然税敛地官之事也而受法于司书入于大府则天官亦有事焉征役之施舍亦地官之事也而国正不及国子凡国之政事诸子存游倅则夏官亦有事焉
　　以官府之八成经邦治一曰听政役以比居二曰听师田以简稽三曰听闾里以版图四曰听称责以傅别五曰听禄位以礼命六曰听取予以书契七曰听卖买以质剂八曰听出入以要防
　　成谓有成籍可覆按也听者或以待其治或以决其争政赋也役均人所掌力政也比居五家为比之籍也简稽简册可稽考者谓卒伍马牛车辇兵器之要簿也版戸籍图地图称责谓贷予傅谓附近隣比为证佐别谓劵书两分朝士职凡属责者以地傅聴其辞是也旧説礼命为九命之差等非也官成待万民之治其诸闾师鄼长以下就乡民而授以禄位者与书契谓出予入受之凡要质剂亦两书一扎同而别之大市以质小市以剂掌于质人取予以一物言出入以总数言八成聴政役师田闾里而不及赋税者公田之入有常且时其丰凶以出税法其他征敛皆有经式无争讼也○李耜卿曰取予如司徒散利遗人施惠宫予之民取之也出入如泉府赊贷旅师春颁秋敛之类
　　以听官府之六计弊羣吏之治一曰亷善二曰亷能三曰亷敬四曰亷正五曰亷灋六曰亷辨
　　官府上羣吏之治状而小宰聴之断以六计也善徳教洽也能政令行也敬不懈于位正行无倾邪法守法不失辨临事不惑○邓氏曰善徳之本能徳之用敬正善之则法辨能之施而其介在亷善敬正非亷不能能法辨非亷无取
　　以灋掌祭祀朝觐防同宾客之戒具军旅田役丧荒亦如之七事者令百官府共其财用治其施舍听其治讼祭祀宾客军旅三合田役荒丧为七事朝觐防同即宾客之事不得别为二故联事以宾客该之也六联言宾客而不言朝觐防同此言朝觐防同而复言宾客者宾客所该甚广如小司徒职所谓宾客则诸侯之聘使也王燕羣臣乡大夫州长兴贤才皆宾客之事官之联事细大毕举故以宾客该之至小宰所令不过朝觐防同之戒具其他宾客之小治有司供之不令于小宰故特出朝觐防同以示小宰所令宾客之戒具独此二者犹祭祀之戒具小宰通掌之而大宰所掌独祀五帝祀大神示享先王之戒具也施舍治讼之事纷非小宰所能徧也葢亦令百官府治之聴之○王氏曰七事即六联独不见敛弛令百官府共其财用治其施舍则敛弛亦在其中矣○王介甫曰理其事谓之治争其事谓之讼
　　凡祭祀赞玉币爵之事祼将之事
　　将送也王酌郁鬯献尸尸受而灌地以降神故谓之祼天地至尊无灌宗庙社稷山川四方皆有之曰凡祭祀者祀五帝祀大神示享先王冢宰賛玉币爵之事余祭祀则小宰賛也祼将乃小宰通賛知然者大祭祀宗伯涖玉鬯省具以示防也凡祭祀小宗伯将瓉祼奉器以待用也他职无及祼事者则賛王祼者惟小宰明矣其不曰小祭祀者以賛祼兼大祭祀又或冢宰以丧与疾不得与则大祭祀之玉币爵亦得摄賛故以凡祭祀该之
　　凡賔客赞祼凡受爵之事凡受币之事
　　宗伯职大賔客摄而载祼则所賛宗伯也王不酌賔客而有受酢賛者受爵于賔以奉王曰凡賔客者大朝觐防同则受爵与币皆冢宰賛也不曰小賔客者以賛祼兼大賔客又冢宰有故则大賔客之爵与币亦得摄賛故以凡賔客该之
　　丧荒受其含襚币玉之事
　　春秋传曰口实曰含衣服曰襚凶荒有币玉者賔客所助以礼神
　　月终则以官府之叙受羣吏之要赞冢宰受嵗防要防见序官司防
　　嵗终则令羣吏致事正嵗帅治官之属而观治象之灋徇以木铎曰不用灋者国有常刑
　　凌人职正嵗十有二月令斩氷则正嵗夏之正月也冢宰县治象之法于正月嵗将终民方无事也小宰帅羣吏观治象之法于正嵗嵗更始吏将有事也注据此谓县治象亦以正嵗误矣吏观法于官府不必于县之日小司徒正嵗令羣吏考法于司徒以退各宪之于其所治则吏观法于官府明矣古者将有新令必奋铎以警众文事以木铎武事以金铎
　　乃退以宫刑宪禁于王宫令于百官府曰各修乃职攷乃灋待乃事以听王命其有不共则国有大刑
　　宪谓表县之百官府谓给事于王宫者若师氏大仆等不独治官之属也大刑非特常刑也宫禁宜严故刑有加
　　宰夫之职掌治朝之灋以正王及三公六卿大夫羣吏之位掌其禁令
　　其位司士掌焉宰夫察其不如仪
　　叙羣吏之治以待賔客之令诸臣之复万民之逆恒次叙诸吏之职事三者之来则使辨理之复反报于王也逆谓上书自下而上故谓之逆治有以供状言者小宰以叙进其治以六计弊羣吏之治是也有以职业言者宰夫叙羣吏之治考百官府羣都县鄙之治是也葢职业者所当治之事功状者所己治之迹故通以治言之注谓宰夫主诸臣万民之复逆疏谓宰夫恒次叙太仆小臣御仆等使辨理此复逆之事皆非也诸臣万民之复逆王与冢宰聴断之其事施行必下于羣吏故叙羣吏之治以待之其文与賔客之令相次则谓羣吏待其事而非宰夫主辨次叙复逆之事可知矣
　　掌百官府之征令辨其八职一曰正掌官灋以治要二曰师掌官成以治凡三曰司掌官灋以治目四曰旅掌官常以治数五曰府掌官契以治藏六曰史掌官书以赞治七曰胥掌官叙以治叙八曰徒掌官令以征令王有征召命令宰夫辨而施之或下于其正长或下于其属旅也正即所建之正也师即所立之贰也司即所设之攷也旅即所陈之殷也要大纲也凡者众目之总数则一目中之科条也治藏藏文书器物也賛治书法令以助上布治也治叙次叙官中当先后之事及徒之应驱役者征令趋走给呼召正与司同曰法者法之定则正下于司以布之法之行则司报于正以质之也
　　掌治灋以攷百官府羣都县鄙之治乗其财用之出入凡失财用物辟名者以官刑诏冢宰而诛之其足用长财善物者赏之
　　羣都众采邑也六遂五百家为鄙五鄙为县不及六乡者举外以包内也乗犹计也失所藏之财贿谓之失财非所宜用而用之谓之失用所失之物非货贿谓之失物辟名谓诈为文书以自隠避也足用所用无乏长财所藏有余善物物无亏损○王氏曰欲知其总数则宜言防欲知其别数则宜言乗此欲知失财用物与足用长财善物者故言乗而不言防也
　　以式灋掌祭祀之戒具与其荐羞从大宰而眡涤濯荐脯醢也羞庶羞内羞小宰以法掌祭祀之戒具而宰夫复以式法掌之者小宰所令特物所当供耳宰夫则并详其用财之多寡故曰式法
　　凡礼事赞小宰比官府之具
　　比挍次之凡礼事谓賔客军旅田役荒丧之事也祭祀则兼掌其戒而六事则独比其具者祭祀多王所亲莅也故小宰戒事而宰夫申之惟恐其不豫也六事小宰戒之则承事者知庀矣财用之式出于冢宰故供具必宰夫比之
　　凡朝觐防同賔客以牢礼之灋掌其牢礼委积膳献饮食賔赐之飱牵与其陈数
　　牢礼委积若大行人五牢五积四牢四积三牢三积之属膳献殷膳大牢及上介禽献之属飨礼九献主饮食礼九举主食賔赐谓中间加赐故特文以别之
　　凡邦之吊事掌其戒令与其币器财用凡所共者大丧小丧掌小官之戒令帅执事而治之三公六卿之丧与职丧帅官有司而治之凡诸大夫之丧使其旅帅有司而治之
　　大丧王后世子小丧夫人以下小官士也于宰夫所掌戒令曰小官则冢宰所戒令独大官可知矣于三公六卿之丧曰官有司则旅所帅为家有司可知矣
　　嵗终则令羣吏正嵗防月终则令羣吏正月要旬终则令正日成而以攷其治治不以时举者以吿而诛之嵗终周季冬建亥之月正定也旬十日也治不时举者谓违时令失期防
　　正嵗则以灋警戒羣吏令修宫中之职事书其能者与其良者而以吿于上
　　賛小宰警戒宫中之羣吏也良犹善也上谓小宰大宰也嵗终冢宰诏王废置三年大计羣吏之治而诛赏之凡有位者皆不遗矣此能者良者葢王宫宿卫之士庶子宫伯所掌也故因令宫中之职事而及之士庶子虽未仕以卫王宫则亦有职事
　　宫正掌王宫之戒令纠禁以时比宫中之官府次舍之众寡为之版以待
　　戒戒其怠逸也令令所当为也纠纠其过恶也禁禁其未然也官府之在宫中若膳夫玉府内宰内史之属次入直处舍退休处官府次舍执事宿卫之人有众寡宫正以时挍次之版其人名籍也待待戒令及比
　　夕击柝而比之国有故则令宿其比亦如之
　　有故非常也文王世子曰公若有出疆之政庶子以公族之无事者守于公宫夏官诸子职国有大事则帅国子而致于太子惟所用之既曰夕击柝而比之又曰国有故则令宿者平时当夕者番代有故则尽入宿卫也
　　辨外内而时禁稽其功绪纠其徳行几其出入均其稍食去其淫怠与其奇衺之民
　　兴事造业为功功事有伦为绪稍食禄禀也民宫中吏之家人及司所掌皆是淫放滥也衺恶也曰奇衺者政教之行人皆良正有独为邪恶者则奇单而无与为伍也○既辨外内而禁其非时出入复几其出入之犯禁者
　　防其什伍而教之道艺月终则防其稍食嵗终则防其行事凡邦之大事令于王宫之官府次舍无去守而听政令
　　去守离部署也
　　春秋以木铎修火禁
　　火星以春出以秋入故因天时以戒此修宫中之火禁也司烜所修则国中之火禁
　　凡邦之事跸宫中庙中则执烛
　　跸禁止行者凡邦事王出则跸宫中庙中无跸则执烛也社稷五祀之祭在宫中先王先公之祭在庙中
　　大丧则授庐舍辨其亲疎贵贱之居
　　庐倚庐也舍垩室也亲贵居庐疎贱居垩室杂记大夫居庐士居垩室
　　官府羣吏所居次舍士庶子宿卫者所居也自辨内外而时禁至去其淫怠与其奇衺之民谓羣吏也以执事于宫中故辨外内而讥其出入以有职守故稽其功绪以有徒故去其淫怠奇衺之民防其什伍教之道艺谓士庶子也以羣萃于周庐故防其什伍以无职守故教之道艺月终防其稍食嵗终防其行事则羣吏士庶子之所同也均其稍食者时其事之烦简劳逸而上下之也防其稍食者总而计之也于士庶子不言均其稍食者月终则均秩于宫伯职见之矣
　　宫伯掌王宫之士庶子凡在版者掌其政令行其秩叙作其徒役之事
　　秩禄廪也叙才等也魏氏谓师氏保民教之已详故宫伯惟掌其政令非也师氏保氏所教乃与太子共学者宫正宫伯所掌则宿卫之士庶子也宫正既教之道艺故宫伯不复掌耳
　　授八次八舍之职事
　　卫王宫者必居四角四中便徼候也
　　若邦有大事作宫众则令之
　　作宫众使从太子以守卫也
　　月终则均秩嵗终则均叙
　　王介甫曰秩秩酒秩膳之类日月有焉故月终均之劳逸剧易之叙宜以嵗时更焉故嵗终则均之王明斋曰秩谓禄之髙下一事而功有勤惰则为之上下其食叙谓位之等级一官而才有陞降则为之先后其次月终均秩则禄有不同故宫正因而防其稍食嵗终均叙则能有不同故宫正因而防其行事此即所谓行其秩叙
　　以时颁其衣裘掌其诛赏
　　叶氏曰宫正宫伯所掌如汉之郎卫大仆虎贲司所掌如汉之兵卫
　　宫正兼掌羣吏士庶子故曰官府次舍统宫内之直庐也宫伯掌士庶子之宿卫者故曰八次八舍独宫外之周庐也宫正之职在防其什伍教之道艺稽其功绪纠其徳行防其行事几其出入均其稍食宫伯之职在授以职事行其秩叙作其徒役颁其衣裘行其诛赏如六官之有贰其事必相须而成正之职繁则独举其纲贰之职专则并详其目也独士庶子有授职事之文者羣吏当官有常职无俟于特授也宫正不行诛赏者羣吏之诛赏则冢宰诏之士庶子之诛赏则宫伯行之而宫正所谓防其行事者正冢宰诛赏之所凭也宫伯专行诛赏者士庶子无官守其为诛赏也微必以达于冢宰则烦且渎矣若有位者之诛赏虽冢宰必以诏王而不敢专也古所谓诛多以谴诃责让而言记曰齿路马有诛春秋传诛屡于徒人费不得鞭之见血是也
　　膳夫掌王之食饮膳羞以养王及后世子
　　凡王之馈食用六谷膳用六牲饮用六清羞用百有二十品珍用八物酱用百有二十罋
　　六谷稌黍稷粱麦雕胡也六清水浆醴防医酏羞出于牲及禽兽以备滋味谓之庶羞珍谓淳熬淳母炮豚炮牂捣珍渍熬肝膋也酱谓醯醢此总言馈食之物有此数非一日而尽用之也王安石谓人主当享备物以康成注此经辞不别白而康成之误则因醢人职王举则共醢六十罋醯人职王举则共醯物六十罋遂谓王日一举备用此数不知醯醢二职所共乃朔月月半举盛馔时以备择用内饔职选百羞酱物珍物以俟馈是也在礼王与后同庖日中而馂不敢暴天物也乃日备百有二十品之羞罄百有二十罋之醢与醯物乎况笾豆有数岂能尽陈百有二十品之羞而醯醢以罋共则贮以待嵗时之需而非一朝而罄之明矣
　　王日一举鼎十有二物皆有俎
　　杀牲曰举王日一举以朝食也鼎十有二牢鼎九牛一羊一豕一鱼一腊一肠胃一肤一鲜鱼一鲜腊一陪鼎三臐一膷一膮一牲肉熟于各鼎升于各俎陪鼎之实即庶羞在豆者无俎鼎实经无明文疑疏所列乃朔月月半之馈常日虽十有二鼎而所用不过少牢玉藻天子日食少牢朔月大牢是也记曰天子无故不杀牛又曰天子社稷皆大牢则羣小祀不敢用也而乃日以自奉乎
　　以乐侑食膳夫授祭品尝食王乃食
　　侑犹劝也祭谓刌肺脊以祭也礼饮食必祭示有所先品尝者每物皆尝之以导尊者也
　　卒食以乐彻于造
　　彻于造食之处殽羞所未徧尚可共日中之馂也
　　王齐日三举
　　或曰不食馂余也或曰三当作不文误也
　　大丧则不举大荒则不举大札则不举天地有烖则不举邦有大故则不举
　　大故冦戎之事及刑杀也传曰司冦行戮君为之不举
　　王燕食则奉膳赞祭
　　燕食谓日中与夕食奉朝之余膳所祭者牢肉
　　凡王祭祀賔客食则彻王之胙俎
　　賔客食谓王与诸侯礼食于庙也胙俎最尊余则其属彻之
　　凡王之稍事设荐脯醢
　　稍事谓小事而饮酒
　　王燕饮酒则为献主
　　龟山杨氏曰説者谓君臣之义不可以燕废故以膳夫为主非也礼受爵于君前则降而再拜燕所以安羣臣嘉賔也而使有登降拜揖之劳是以犬马畜之矣故膳夫为主而王不自献酬焉廪人继粟庖人继肉此孟子所谓养君子之道也
　　掌后及世子之膳羞
　　王则亲馈后世子则主其馔之数而内饔馈焉
　　凡肉脩之颁赐皆掌之
　　脩脯也加姜桂锻治为脩以盐干之者谓之脯
　　凡祭祀之致福者受而膳之
　　春秋传受脤归脤受脤谓君祭以肉赐大夫归脤谓大夫祭归肉于公王臣亦然致福谓归胙于王也王氏曰若畿内都鄙山川及四海五岳四渎古帝王之在其国都或王五服之亲凡以王命而祭者皆归胙于王
　　以摰见者亦如之
　　摰羔鴈之属
　　嵗终则防惟王及后世子之膳不防
　　王后世子之膳不防非凡用皆不防也葢品味有常不敢以异物供无所用其防非恣其欲而不为之限度也故王后之服不防饮酒不防膳禽不防皆以有常式也世子则服不敢备多寡惟王命而服防矣饮无常期疎数惟王命而酒防矣食无加献有无惟王命而膳禽防矣惟膳则朝夕有常故与王后同也比事以观则其义显然矣
　　庖人掌共六畜六兽六禽辨其名物
　　六兽麋鹿熊麕野豕或曰兽人冬献狼又内则无熊当有狼而熊不属六禽雁鹑鷃雉鸠鸽
　　凡其死生鱻薧之物以共王之膳与其荐羞之物及后世子之膳羞
　　凡谓计数之荐亦进也鱻生肉薧干肉于王之荐羞独曰物者如天子牲孕不食之类
　　其祭祀之好羞
　　若荆州之防鱼青州之蠏胥非常物也或曰若文王之菖歜曾晳之羊枣之类
　　共丧纪之庶羞賔客之禽献
　　丧纪谓虞祔禽献之数见掌客职
　　凡令禽献以灋授之其出入亦如之
　　令令兽人也出以付将命者入賔客不尽用礼终而以归于有司者其出也以法授将命者其入也仍以法授兽人
　　凡用禽献春行羔豚膳膏香夏行腒鱐膳膏臊秋行犊麛膳膏腥冬行鱻羽膳膏羶
　　用禽献谓煎和以献于王也行及时而用之也牛脂香大膏臊鸡膏腥羊脂羶腒干雉鱐干鱼犊牛子麛鹿子鱻鱼也羽雁也羔豚物生而肥犊麛物成而充腒鱐暵热而干鱼雁水涸而性定此八物者得四时之气尤盛故又用休废之脂膏以煎和之
　　嵗终则防惟王及后之膳禽不防
　　膳夫所掌正膳也故王后世子皆不防禽献为加则世子亦防焉
　　内饔掌王及后世子膳羞之割亨煎和之事辨体名肉物辨百品味之物
　　体名脊胁肩臂臑之属肉物胾燔之属详见少牢及公食大夫礼
　　王举则陈其鼎俎以牲体实之
　　初陈鼎于镬西取牲体于镬以实鼎后陈鼎于阼阶下其俎皆陈于鼎西南取于鼎以实俎实鼎曰脀实俎曰载
　　选百羞酱物珍物以俟馈
　　选以俟馈则知醢人醯人所共百二十瓮乃奉以待饔人之选而非一朝而罄之矣
　　共后及世子之膳羞
　　辨腥臊羶香之不可食者牛夜鸣则庮羊泠毛而毳羶犬赤股而躁臊鸟皫色而沙鸣貍豕盲眡而交腥马黑脊而般臂蝼
　　庮朽木臭也泠谓毛长毳谓总结也皫色无泽也沙澌也貍气郁也般臂臂毛有文蝼蝼蛄臭也盲视戴记作望视
　　凡宗庙之祭祀掌割亨之事
　　止言割亨者煎和所以致味鬼神尚质不贵防味
　　凡燕饮食亦如之凡掌共羞脩刑膴胖骨鱐以待共膳燕饮与诸臣燕燕食日中及夕食也掌共共当为具刑铏羮也胖如脯而腥者膴防肉大脔用以祭者鱼亦有之骨牲体也
　　凡王之好赐肉脩则饔人共之
　　外饔掌外祭祀之割亨共其膴脩刑膴陈其鼎俎实之牲体鱼腊
　　视内饔所共少胖骨鱐者于牲体鱼腊该之也
　　凡賔客之飱饔飨食之事亦如之
　　飱客始至之礼饔既将币之礼飨食之礼献举各以命数
　　邦飨耆老孤子则掌其割亨之事飨士庶子亦如之耆老谓国老庶老及死事者之父祖子死事者之子
　　师役则掌共其献赐脯肉之事
　　献谓酌其长帅
　　凡小丧纪陈其鼎俎而实之
　　亨人掌共鼎镬以给水火之齐
　　齐多少之量
　　职外内饔之防亨煑辨膳羞之物
　　职主也辨膳羞之物以为防亨煮久暂缓急之齐也其物之美恶则饔者辨之矣
　　祭祀共大羮铏羮賔客亦如之
　　大羮肉汁不致五味铏羮加盐菜铏羮皆陪鼎膷臐膮牛用藿羊用苦豕用薇调以五味盛之铏器即谓铏羮于豆即谓庶羞
　　甸师掌帅其属而耕耨王借以时入之以共齍盛王以孟春躬耕帝借王三推三公五推卿诸侯九推庶人终千亩即甸师所帅胥徒也齍读为粢稷也谷以稷为长在器曰盛
　　祭祀共萧茅
　　萧香蒿也诗取萧祭脂郊特牲萧合黍稷臭阳达于墙屋茅以共祭之苴亦以缩酒士虞礼束茅长五寸立于几东谓之苴戴记缩酌用茅
　　共野果蓏之荐
　　人凡祭祀共果蓏此则专荐宗庙与
　　丧事代王受烖
　　既殡大祝作祷辞授甸人使以祷借田之神代王受烖周官惟此条义难明葢周公以嗣王生长富贵必知稼穑之艰难乃能知小民之依而所其无逸故特为此礼以示不躬耕帝借以事上帝神示则王宜受烖今以丧废借非得己也故甸师可代受焉则无故而不亲耕以共粢盛其为神示所不享明矣
　　王之同姓有辠则死刑焉
　　刑人于市而王族则刑杀于甸师氏记曰刑于隐者不与国人虑兄弟也
　　帅其徒以薪蒸役外内饔之事
　　役为给役也木大曰薪小曰蒸
　　兽人掌罟田兽辨其名物
　　于田中设罟以除野兽害人物及稼者
　　冬献狼夏献麋春秋献兽物
　　狼残物麋害稼故以时罟而献之兽物凡野兽皆可献无定物也○李耜卿曰狼膏温故于冬献之麋膏凉故于夏献之
　　时田则守罟及币田令禽注于虞中
　　守罟备兽触攫弊止也虞中虞人所植虞旗之中也注聚也
　　凡祭祀丧纪賔客共其死兽生兽
　　共其完者于庖人
　　凡兽入于腊人皮毛筋角入于玉府
　　干之以为脯脩不必皆完
　　凡田兽者掌其政令
　　凡田兽谓百姓之猎者王制四时之田天子诸侯大夫既杀纵民使猎民居山泽间者亦不禁其取兽角人以时征齿角凡骨物于山泽之农是也其所或当献于公及争禽之讼皆兽人掌之葢天子诸侯搜狩之政令掌于司马而兽人所掌则百姓田猎之政令也
　　人掌以时为梁
　　梁谓偃水两畔中央为关空以笱承之月令季冬命渔师为梁
　　春献王鲔
　　王鲔鲔之大者出河南巩县至春浮阳乃入西河至漆沮上龙门故周人取以献新献所无也月令季春荐鲔于寝庙
　　辨鱼物为鱻薧以共王膳羞凡祭祀賔客丧纪共其鱼之鱻薨凡者掌其政令凡征入于玉府
　　征谓须骨可饰器物者
　　鼈人掌取互物
　　互谓有甲相交互也防胡龟鼈之属介物龟为长而以鼈命官主食献也
　　以时簎鱼鼈龟蜃凡貍物
　　簎谓以杈刺泥中搏取之兼言鱼者簎互物而适得鱼亦不弃也貍物藏伏于泥中者若鱴刀含浆之属
　　春献鼈蜃秋献龟鱼
　　祭祀共蠯蠃蚳以授醢人
　　蠯蛤也或曰蜯也蠃防蝓或曰螺通蚳蚁子白者可为醢国语曰虫舍蚳蝝
　　掌凡邦之簎事
　　凡有取于水中皆掌之
　　腊人掌干肉凡田兽之脯腊膴胖之事
　　大物解肆干之谓之干肉腊小物全干
　　凡祭祀共豆脯荐脯膴胖凡腊物賔客丧纪共其脯腊凡干肉之事
　　田猎一为干豆则祭祀宜有豆脯○李耜卿曰胖半体也少牢曰司马升羊右胖司士升豕右胖
　　医师掌医之政令聚毒药以共医事
　　药之物恒多毒人气不和必用偏胜之物以攻之用之不当则反害于人曰聚毒药使医者慎所用也
　　凡邦之有疾病者疕者造焉则使医分而治之疕头及秃疾甚曰病疾医职曰凡民之有疾病者分而治之而此职曰邦葢虽统万民而以王宫百官府为主也以是推之则王后世子及公孤六卿之疾必医师亲治可知矣
　　嵗终则稽其医事以制其食十全为上十失一次之十失二次之十失三次之十失四为下
　　十全非谓十人皆愈但知可治不可治者十人皆中则为上耳
　　食医掌和王之六食六饮六膳百羞百酱八珍之齐食饮膳羞酱珍制作有常法而食医和其齐者酌天时与王气体之所宜也
　　凡食齐眡春时羮齐眡夏时酱齐眡秋时饮齐眡冬时饭宜温羮宜热酱宜凉饮宜寒
　　凡和春多酸夏多苦秋多辛冬多咸调以滑甘
　　内则枣栗饴蜜以甘之堇荁枌榆免薧滫瀡以滑之
　　凡防膳食之宜牛宜稌羊宜黍豕宜稷犬宜粱雁宜麦鱼宜
　　防成也谓其味相成或曰合也
　　凡君子之食恒放焉
　　放依也齐和虽以王为主大夫以上亦依之
　　疾医掌养万民之疾病四时皆有疠疾春时有痟首疾夏时有痒疥疾秋时有疟寒疾冬时有嗽上气疾痟酸削也首疾头痛也嗽欬也上气逆喘也
　　以五味五谷五药养其病
　　五味醯酒饴蜜姜桂之属五谷麻黍稷麦豆五药草木虫石谷
　　以五气五声五色眡其死生
　　五气五脏所出气也肺气热心气次之肝气凉脾气温肾气寒五声言语宫商角征羽也五色面貌青赤白黑黄也察其盈虚休王吉凶可知
　　两之以九窍之变参之以九藏之动
　　阳窍七隂窍二窍之变谓开闭非常正藏五又有胃旁胱大肠小肠藏之动谓脉至与不至也两者谓九窍与所视为两两与九藏为三○易氏曰九窍见于外睹其证之变而有通塞之二候故曰两九藏藏于内察其脉之动而有浮中沉之三部故曰参
　　凡民之有疾病者分而治之死终则各书其所以而入于医师
　　少者曰死老者曰终疾医医各八人以共王宫百官府之医事犹惧不给岂能徧及万民疑万民之疾大且危者然后医士治焉其余则受方于医师而未列职者皆使分治其有功效亦官给之食也先王之世不独爵必当贤即医者亦不能幸而得食所以能制百事之宜而尽万物之性也○王明斋曰先王立医师使掌众医分治民疾计其功而制其食使医者无求于病家则心清而业精病者不必酬医则药之所及者广而活者众矣
　　医掌肿溃金折之祝药劀杀之齐
　　肿瘰瘤□壅肿而不散者溃痈疽之类金刀创也折踠跌者祝当为注谓附着药也劀刮去脓血杀谓以药食其恶肉或曰祝素问所谓祝由也后世有以气封而徙之者葢其遗法○李耜卿曰此官有兽医夏官又有巫马祝药并行牛马且然则人可知
　　凡疗以五毒攻之以五气养之以五药疗之以五味节之
　　五毒五药之有毒者节之节成其药之力也旧説五气当为五谷或曰五气播于四时必顺时气人之气乃可养疾医职曰以五气五声五色视其死生则知为五脏之气矣此曰以五气养之则知为五行之气矣疾医不及此者以首列四时皆有疠疾则养之宜顺时气不必言矣或曰疾医职所云亦五行之气也凡症顺于时气则生逆则死
　　凡药以酸养骨以辛养筋以咸养脉以苦养气以甘养肉以滑养窍
　　以类相养也酸木味木根着地中似骨辛金味金纒合异物似筋咸水味水流行地中似脉苦火味火出入无形似气甘土味土含载四者似肉滑物通利往来似窍
　　凡有者受其药焉
　　兽医掌疗兽病疗兽
　　畜贱于人故病与同医
　　凡疗兽病灌而行之以节之以动其气观其所而养之
　　节之视其骤趋之节也其气动于内则病之形发见于外然后可以得养之之宜
　　凡疗兽灌而劀之以其恶然后药之养之食之既曰灌之而又曰药之以药傅其外也兽病则苐以药灌而遂养之
　　凡兽之有病者有者使疗之死则计其数以进退之







　　周官集注卷一
<经部,礼类,周礼之属,周官集注>
　　钦定四库全书
　　周官集注卷二
　　翰林院侍讲衔方苞撰
　　酒正掌酒之政令以式灋授酒材
　　式法作酒之法式也月令乃命大酋秫稻必齐麯糵必时湛饎必洁水泉必香陶器必良火齐必得授酒材以授酒人也
　　凡为公酒者亦如之
　　谓乡射饮酒以公事作酒者亦以式法及酒材授之使自酿
　　辨五齐之名一曰泛齐二曰醴齐三曰盎齐四曰缇齐五曰沈齐
　　泛者成而滓浮泛泛然醴犹体也成而汁滓相将盎犹翁也成而翁翁然葱白色缇者成而红赤沈者成而滓沈自醴以上尤浊以茅缩而酌之盎以下差清谓之齐者每有祭祀以度量节作之
　　辨三酒之物一曰事酒二曰昔酒三曰清酒
　　事酒因事而造旋用之清酒则滓汁少澄昔酒则旧醳之酒也酒酋久则愈明洁记谓明清与醆酒于旧醳之酒则其品尤贵可知矣五齐祭祀所用不致其味故曰辨名三酒人所饮务致其实故曰辨物
　　辨四饮之物一曰清二曰医三曰浆四曰酏
　　清谓醴之泲者医内则所谓或以酏为醴也凡醴浊酿酏为之则少清浆旧説亦酒之类汉时名为酨浆或曰梅浆蔗浆之类也内则有黍酏酏饮粥稀者之清也五齐止用醴为饮者取醴恬味不似酒
　　掌其厚薄之齐以共王之四饮三酒之馔及后世子之饮与其酒
　　五齐三酒四饮皆酒人浆人所作酒正惟辨其厚薄之齐馔陈设也后世子不言馔亦不言饮与酒之数者不具设也
　　凡祭祀以灋共五齐三酒以实八尊大祭三贰中祭再贰小祭一贰皆有酌数惟齐酒不贰皆有器量
　　大祭王服大裘衮冕所祭也中祭王服鷩冕毳冕所祭也小祭王服希冕冕所祭也贰副贰也三贰再贰一贰皆谓三酒五齐献神神有定位献有定数无副益之尊酌数献酬之数也三酒虽有贰尊而献酬则有定数八尊及贰尊所容皆有限量
　　共賔客之礼酒共后之致饮于賔客之礼医酏糟皆使其士奉之
　　糟医酏不泲者士谓酒人浆人奄士奉捧持之也
　　凡王之燕饮酒共其计酒正奉之
　　共其计者献酬多少度当足也郑刚中曰不参计于礼饮而奉于燕饮使王知戒
　　凡飨士庶子飨耆老孤子皆共其酒无酌数
　　以醉为度
　　掌酒之赐颁皆有灋以行之
　　法尊卑之差
　　凡有秩酒者以书契授之
　　有秩酒者谓老臣王制九十日有秩○王介甫曰授以书者使知所得之数授以契者使执以取酒
　　酒正之出日入其成月入其要小宰听之
　　谓所出之酒日有成月有要也必小宰聴之者治王宫之政令则自后世子夫人嫔御羣王子皆不得妄取矣○王介甫曰特谨其出异于余物毖酒之意也
　　嵗终则防惟王及后之饮酒不防以酒式诛赏
　　诛赏作酒之美恶者
　　酒人掌为五齐三酒祭祀则共奉之以役世妇
　　独言以役世妇者王之祼献冡宰小宰赞之故用此见后之祼献春官宫卿世妇赞之也知非天官世妇者天官世妇所掌独女宫之具内羞之物而宫卿世妇则比祭祀之具诏王后之礼事也以给世妇庙中之役故酒人用奄
　　共賔客之礼酒饮酒而奉之
　　礼酒飨燕所用饮酒食时酳口者二者酒人自奉之若王不亲飨食而使人以酬币侑币致之则共酒以往与陈酒同
　　凡事共酒而入于酒府
　　凡事谓王之三酒之馔燕饮之酒以及后世子之馔士庶子耆老孤子之飨赐颁之行秩酒之授凡酒正所掌者酒府酒正之府也入于酒府以酒正掌其法或自奉之或使属士或令掌事者及其人自取别于祭祀賔客酒人必自奉之或自共酒以往也
　　凡祭祀共酒以往
　　前曰祭祀则共奉之以役世妇葢王及后所亲之祭祀也此共酒以往而不言奉则王所不亲
　　賔客之陈酒亦如之
　　谓饔饩之酒自有奉之者以酒从往
　　浆人掌共王之六饮水浆醴凉医酏入于酒府
　　醴即四饮之清也凉氷水也暑月用之酒正不辨水凉无厚薄之齐也或曰浆以水和米而煮之去滓存汁医即内则所谓醷梅浆也酏即饴和汤可饮
　　共賔客之稍礼
　　稍礼非飱饔王间以给賔客者
　　共夫人致饮于賔客之礼清醴医酏糟而奉之
　　醴则清医酏则糟也注谓后屈于王故无醴夫人不体王得备之非也王之致于賔客者酒也后之致饮于賔客者医酏之糟也医酏非酒人所掌故特见其文若浆人职共六饮賔客之稍礼且共之则王燕飨后致饮之正礼不必言矣故独载夫人致饮之礼也后致饮独载医酏者酒正属士所奉止此也其四饮皆浆人奉之于夫人之致饮奉之则后不必言矣○疑后六饮皆致夫人止致其三耳葢王致飱牢委积后致笾豆壶浆凡賔客所需之物无不备矣使水浆醴凉不致賔客安从取之掌客职诸侯相为賔夫人致八壶则不止三饮矣况王后乎既有后致饮之礼复设夫人致饮之礼者或后崩而夫人摄内治则宜有賔客之事又或来朝聘者为夫人父母之邦则虽后在彼此亦得致礼也
　　凡饮共之
　　谓凡礼事之饮
　　凌人掌氷正嵗十有二月令斩氷三其凌
　　系十有二月于正嵗者明为夏正之十有二月也凌氷室也三其凌谓三倍其氷为消释度也
　　春始治鉴凡外内饔之膳羞鉴焉凡酒浆之酒醴亦如之
　　鉴如甀大口以盛氷置食物于中以御温气酒浆酒人浆人也
　　祭祀共氷鉴賔客共氷
　　不以鉴往嫌使停膳羞
　　大丧共夷槃氷
　　夷之言尸也实氷于夷槃置尸牀下所以寒尸大丧王及后世子也独言共大丧之氷者賔食皆用氷则宫中之小丧共氷不必言矣颁氷反国之老疾则卿大夫士之丧浴不必言矣经于他事多举下以该上以举上则疑于下之不得用也此独举上以该下不疑也不曰凡丧共氷者曰凡丧共氷不知大丧之用夷槃也曰大丧共夷槃氷则凡丧共氷而不用夷槃具见矣春秋传命夫命妇丧浴用氷及孟献子所称皆侯国之制也天子之士比侯国卿大夫得用氷可知○夷旧説训尸以义测之夷等也丧大记曰自小敛以往用夷衾葢大敛衣物加多衾必更寛大与相等然后可徧覆夷槃疑亦称敛衣之多寡而为之制记曰君设大盘造氷焉大夫设夷盘造氷焉则夷不宜以尸训明矣此统曰夷槃者或以兼后世子或记所称非周制也
　　夏颁氷掌事秋刷
　　刷除氷室
　　笾人掌四笾之实
　　笾竹器如豆其容实皆四升
　　朝事之笾其实防蕡白黑形盐膴鲍鱼鱐
　　戴记建设朝事宗庙荐血腥之事也熬麦曰防蕡枲实也稻曰白黍曰黑形盐筑盐为虎形也春秋传曰盐虎形膴防生鱼为大脔鲍于楅室中糗干者鱐析干之
　　馈食之笾其实枣防桃干防榛实
　　馈食荐熟也今吉礼存者特牲少牢诸侯之大夫士祭礼也不祼不荐血腥而自荐熟始是以皆云馈食之礼干防干梅也榛似栗而小
　　加笾之实蔆芡防脯蔆芡防脯
　　加笾谓尸既食后亚献尸所加之笾重言之者以四物为八笾也蔆芰也芡鸡头也
　　羞笾之实糗饵粉餈
　　按少牢賔长致爵受酢宰夫羞房中之羞于尸天子之礼賔长受酢后亦当设此内羞以笾盛之故曰羞笾糗熬大豆与米也粉豆屑也或曰此二物皆粉稻米黍米所为合蒸曰饵饼之曰餈或曰饵粉饼也説文饵屑米为粉然后水调之餈稻饼也谓炊米烂而捣之粉餈以豆为粉糁餈上也
　　凡祭祀共其笾荐羞之实
　　凡祭祀谓四时禘祫等荐羞皆进也未食未饮曰荐据朝践馈献时未献前所荐之笾豆羞则尸食后酳尸讫所进即加笾之实也
　　丧事及賔客之事共其荐笾羞笾
　　丧事之笾谓殷奠时祭祀曰笾荐羞之实賔丧则曰荐笾羞笾者天官世妇帅女宫而濯摡则祭祀之笾豆掌于世妇笾人独掌其实耳若賔丧则并掌其器也知女宫所濯摡不兼賔丧之器者以下曰及祭之日涖陈女宫之具也葢丧事则世妇有着位焉不暇涖濯摡賔客事纷则有司共之可矣内宗荐加笾豆佐传笾豆兼賔客之飨食何也共荐传而不共濯摡也且春官世妇职惟大賔客之飨食王后乃与则荐传之事亦仅矣
　　为王及后世子共其内羞
　　王及后世子或有私亲燕赐则为共其内羞也注谓共王后世子饮食则经文当曰共王及后世子之内羞临川王氏谓王及后世子以此内羞共礼事而笾人醢人为之共又引世妇职以为此内羞所共为祭事果尔则独为后共而不得曰为王及世子共且祭祀丧纪賔客之事即为后共不应别见此文
　　凡笾事掌之
　　薛氏谓供奉之职官府敬君有素故先王而后祭祀内人朝夕王所故先祭祀而后王非也膳饔所以养生故先言王而后及于祭祀笾豆所以奉鬼神故先言祭祀而后及于王义各有当也且膳夫祭祀彻王之胙俎非以共神也庖人共祭祀之好羞非牺牲之正也内外饔烹人职在掌王后太子朝夕常膳其于祭祀独掌割烹奉牲献血登荐之重礼不与也故先言其本职而后及其兼事至酒之肇本为元祀故先五齐醯盐齐菹并笾豆之实故先祭祀浆非所以共神故六饮皆以奉生人皆于其职事别之而以官府内人为义则不可通矣
　　醢人掌四豆之实
　　有笾人而无豆人者笾实果谷鱼盐脯膴皆易成故统于一官豆实醢物醯物杂而难成非一官所能共而豆实又不尽于醯醢之物也盐亦笾实而别列一职者共百事之盐笾实其一耳
　　朝事之豆其实韭菹醓醢昌本麋臡菁菹鹿臡茆菹麇臡
　　豆木器荐豆节数与四笾同时皆后设之醓肉汁也昌本昌蒲根三臡亦醢也作醢及臡者必先膊干其肉然后莝之杂以梁麴及盐渍以美酒涂置瓶中百日而成有骨为臡无骨为醢凡不言菹者皆韲昌本之类是也菁蔓菁也茆凫葵即荇菜也凡菹醢皆以气味相成其详未闻
　　馈食之豆其实葵菹蠃醢脾析蠯醢蜃蚳醢豚拍鱼醢脾析牛百叶也蜃大蛤拍或曰当为膊豚脇蠃蠯蚳见鼈人职
　　加豆之实芹菹醢深蒲醓醢箈菹雁醢笋菹鱼醢芹楚葵也蒲蒻入水深故曰深蒲箈水中鱼衣笋竹萌或曰深蒲蒲始生衣中子箈箭萌
　　羞豆之实酏食糁食
　　酏也内则曰取稻米举糔溲之小切狼臅膏以与稻米为又曰糁取牛羊豕之肉三如一小切之以稻米二肉一合以为饵煎之
　　凡祭祀共荐羞之豆实賔客丧纪亦如之为王及后世子共其内羞王举则共醢六十罋以五齐七醢七菹三臡实之
　　齐当为韲五韲昌本脾析蜃豚拍深蒲也七醢醓蠃蠯蚳鱼雁醢七菹韭菁茆葵芹菭笋菹三臡麋鹿麇臡也凡醯酱所和细切为韲全物若防为菹菜肉通祭祀不复曰豆荐羞之实賔客丧纪亦不复曰荐豆羞豆者义已具于笾人也此以下与笾人异以王举不共笾实惟有豆实
　　賔客之礼共醢五十罋
　　按掌客上公之礼醯醢百二十罋侯伯百罋子男八十罋此共醢五十罋并醯人所共为百罋乃侯伯饔饩之礼举中言之
　　凡事共醢
　　醯人掌共五齐七菹凡醯物以共祭祀之齐菹凡醯酱之物賔客亦如之
　　连言酱者合醯与酱而成之物则醯人掌之也下云賔客之礼据饔饩此云賔客据飨食及以币致之
　　王举则共齐菹醯物六十罋共后及世子之酱齐菹賔客之礼共醯五十罋凡事共醯
　　曰共齐菹醯物六十罋则知醢人五齐七菹为酱物矣则知醯物之无醢与臡矣
　　盐人掌盐之政令以共百事之盐
　　政令谓敛散收藏之法
　　祭祀共其苦盐散盐
　　苦读为盬谓出于盐池不湅治而可用者散盐煮水为之
　　賔客共其形盐散盐
　　王之膳羞共饴盐后及世子亦如之
　　饴盐盐之恬者
　　凡齐事防盐以待戒令
　　齐事和五味之事煮盐湅治之
　　幂人掌共巾幂
　　祭祀以疏布巾幂八尊
　　八尊即酒正所实八尊注以疏布者天地之神尚质
　　以画布巾幂六彜
　　注布画云气宗庙可以文疏天地亦有秬鬯之彜用疏布宗庙亦有八尊用画布互举以明义俱未知何据
　　凡王巾皆黼
　　凡四饮三酒笾豆俎簋之属巾皆用黼黼者绘以斧形近刃白近銎黑
　　宫人掌王之六寝之修
　　路寝一小寝五路寝以治事小寝以燕息修埽除也
　　为其井匽除其不蠲去其恶
　　井漏井所以受水今之渗坑也匽谓匽猪葢霤下之池受畜水而流之者今之隂沟也蠲犹洁
　　共王之沐浴凡寝中之事埽除执烛共鑪炭凡劳事四方之舍事亦如之
　　从王适四方及会同所舍六寝劳防之事皆以士人共之使王出入起居罔有不钦也
　　掌舍掌王之会同之舍设梐枑再重
　　梐枑谓行马联三木交互树之以为遮列再重者以周卫有内外列也车宫壝宫止宿则设之
　　设车宫辕门
　　王行止宿险阻之处备非常次车以为藩则仰车以辕表门
　　为坛壝宫门
　　王行止宿平地筑坛坛边低垣围绕者曰壝门以防为门
　　为帷宫设旌门
　　王行昼止有所展肄或食息张帷为宫则树旌以表门车宫曰设陈列之也坛壝则筑土起堳埒帷则置防杙系纲故并曰为于帷宫独曰设旌门者恐疑帷宫本具旌门故加设以明异事
　　无宫则共人门
　　王行有所逢遇若住游观陈列周卫则立长大之人以表门
　　凡舍事则掌之
　　幕人掌帷幕幄帟绶之事
　　王出宫则有是事在旁曰帷在上曰幕幕施于帷上皆以布为之四合象宫室曰幄幄设于帷幕之内王所居之帐也帟王在幕若幄中坐上承尘幄帟皆以缯为之绶绦也凡四物者皆以绶连系焉○王氏曰王在宫则幕人掌其事自朝觐防同以下则共之而掌次张焉
　　凡朝觐防同军旅田役祭祀共其帷幕幄帟绶
　　大丧共帷幕帟绶
　　为賔客饰也帷以帷堂或与幕张于庭帟在柩上承尘
　　三公及卿大夫之丧共其帟
　　士无帟王加惠则赐之檀弓君于士有赐帟此举三公不及诸侯与孤下掌次举诸侯与孤不及三公者诸侯再重则三公不必言矣孤卿大夫不重见掌次故幕人职畧焉
　　掌次掌王次之灋以待张事
　　法大小丈尺或曰即下所列设张之物与其数也
　　王大旅上帝则掌氊案设皇邸
　　大旅大宗伯职国有故则旅上帝及四望是也举大旅则圜丘之祭不必言矣氊案设牀于幄内而加氊也邸后版也即屏风染羽象鳯凰色以饰之
　　朝日祀五帝则张大次小次设重帟重案合诸侯亦如之
　　朝日春分拜日于东门之外祀五帝于四郊次谓幄也大幄初往所止居也小幄祭退俟处祭义周人祭日以朝及闇虽有强力孰能支之是以退俟与诸臣代有事焉合诸侯谓殷同为坛于国门外故张次重帟复帟重案牀重席也
　　师田则张幕设重帟重案
　　不张幄者临众王或回顾占察
　　诸侯朝觐防同则张大次小次
　　大次亦初往所止居小次即宫待事之处亦掌次为诸侯张
　　师田则张幕设案
　　谓诸侯从王师田者
　　孤卿有邦事则张幕设案
　　谓以事从王若以王命出也王之孤三人不言公如诸侯礼
　　凡丧王则张帟三重诸侯再重孤卿大夫不重
　　此诸侯谓三公王子母弟若畿外诸侯非掌次所及也
　　凡祭祀张其旅幕张尸次
　　旅众也公卿以下即位于所祭祀之门外以待事为之张大幕尸则有幄居以更衣
　　射则张耦次
　　耦俱升射者次在洗东大射礼遂命三耦取弓矢于次天子射皆六耦
　　掌凡邦之张事
　　大府掌九贡九赋九功之贰以受其货贿之入颁其货于受藏之府颁其贿于受用之府
　　九职之贡曰功者皆民功所成又以别于邦国之九贡也内府都受九贡九赋九功之货贿则受藏受用之府皆内府也葢货若金玉丹铅之类可久藏者贿若布帛皮革之类宜及时以用而久之则朽蠧者故贮之必异所也旧説受用之府为职内或曰外府皆非也职内掌赋入之总辨其用而不受其物外府则所掌惟邦布
　　凡官府都鄙之吏及执事者受财用焉
　　执事谓为官执掌其事有营造合用官物
　　凡颁财以式灋授之关市之赋以待王之膳服邦中之赋以待賔客四郊之赋以待稍秣家削之赋以待匪颁邦甸之赋以待工事邦县之赋以待币帛邦都之赋以待祭祀山泽之赋以待丧纪币余之赋以待赐予待犹给也膳服即羞服也稍秣即刍秣也赐予即好用也大宰九式并言丧荒此独言丧者荒之用出于三十年之所积故也以九赋待九事亦总其大略可以赡给非截然不相通葢材物泉布可以互易盈歉多寡可以酌剂职内所谓叙其财以待移用是也邦中四郊削甸县都之赋皆粟米也古者以粟米易百物故匪颁工事币帛皆用粟米其賔客祭祀稍秣上得转移而用之者不必言矣
　　凡邦国之贡以待吊用凡万民之贡以充府库
　　吊用凶礼之五事也注疏谓九贡之外别有九赋为口出泉据此不知此以邦国之贡而并及之也葢邦国之九贡与畿内九职所贡其物多同彼以待四方之事此则充府库以待畿内之事即上九式之用也
　　凡式贡之余财以共玩好之用
　　必禁王之有玩好势将不行以余财共之则知不可以耗天下之经费矣
　　凡邦之赋用取具焉
　　赋用用赋也凡邦之赋用如军旅田役施惠以及百府有司禄廪之类九式所不载者
　　嵗终则以货贿之入出防之
　　玉府掌王之金玉玩好兵器凡良货贿之藏
　　共王之服玉佩玉珠玉
　　戴记大圭长三尺天子服之玉藻天子佩白玉而组绶诗传佩玉上有葱衡下有双璜冲牙蠙珠以纳其间珠玉玉为珠以贯冕弁王五冕旒数不同而玉皆十有二又有皮弁韦弁冠弁其防玉亦十二
　　王齐则共食玉
　　王齐食玉屑
　　大丧共含玉复衣裳角枕角柶
　　含玉璧形而小以实口复始死招魂也衣裳生时所服角枕以枕尸角柶角也以楔齿令可饭含
　　掌王之燕衣服衽席牀第凡防器
　　燕衣服谓巾絮寝衣袍襗之属笫箦也衽席卧席也防器清器虎子之属王之燕衣服凡防器皆掌于玉府则冢宰小宰得检察虽以良货贿共之而毋敢作淫巧以荡上心矣
　　若合诸侯则共珠槃玉敦
　　敦槃类珠玉以为饰合诸侯割牛耳取其血歃之以盟珠槃以盛牛耳尸盟者执之敦盛血
　　凡王之献金玉兵器文织良货贿之物受而藏之文织画及锦绣或曰凡织而有文者九贡九赋九功及四方币献并入内府故旧説玉府所受乃羣下私献于王者然聘礼私觌亦币献之常未闻别有私献于王之礼葢内府所受百工所成王命献之而以为善则藏于玉府以待王用耳曰物者良货贿所成之物而非货贿也
　　凡王之好赐共其货贿
　　内府掌受九贡九赋九功之货贿良兵良器以待邦之大用
　　受受之大府也大用九式及吊用也九赋亦有货贿者角人羽人掌葛皆征其物以当邦赋则知周官和通上下备法以利民凡有货贿者皆得入以代赋不独山泽之农
　　凡四方之币献之金玉齿革兵器凡良货贿入焉诸侯朝聘所献国珍先入掌货贿入其要于大府乃通于内府○陈及之曰金玉兵器良货贿分掌于二官者玉府所掌乃贡式余材所作及兽人渔人所入之物专以共王玩好及赐予内府则通掌九贡九赋九功之货贿及四方币献以待邦之大用也○九贡九赋九功之货贿不言良者良苦兼受也兵与器独言良者其不良者司兵及用器者受之也币献之货贿独言良者庭实非良不荐也货贿皆良则兵与器不必言矣邦之大用货贿则良苦各有所待若兵与器之锡则必褒有徳劳有功是以非良不用也聘物好赐必以良货贿共奉亦此义也凡邦国之贡以待吊用故聘物好赐亦于币献取之
　　凡适四方使者共其所受之物而奉之
　　王所以遗诸侯者
　　凡王及冢宰之好赐予则共之
　　冢宰待四方賔客之小治或有所善亦赐予之
　　外府掌邦布之入出以共百物而待邦之用凡有灋者布泉也其藏曰泉其行曰布义取于水泉之流布也共百物者或作之或买之百物有赋贡所不及者则以布市焉布之出者赐予市赍也其入者国所鼓铸防人所敛闾师所入及民当出粟米丝麻而或以布代者
　　共王及后世子之衣服之用
　　王后世子衣服用泉布者按典妇功职共王及后之用者惟内嫔妇之功或有所不能备也邦国之嫔贡九职之妇功成于外工者多矣而不以共何也王后世子之衣服非内嫔妇之功则不用其有不备转以布市之亦所以示节制防广侈也
　　凡祭祀賔客丧纪防同军旅共其财用之币赍赐予之财用
　　赍行道之财用也聘礼问几月之币赍币即布也禹庄山金铸币济民不曰共其币赍而曰财用之币赍者量所应用财物而给之币以为赍也曰赐予之财用者若王命赐以宫室衣服而无夙成者亦量其所用财物而给以布
　　凡邦之小用皆受焉
　　皆受皆来受也布权百物而通之故小用皆取给于此
　　嵗终则防惟王及后之服不防
　　司防掌邦之六典八灋八则之贰以逆邦国都鄙官府之治
　　以九贡之灋致邦国之财用以九赋之灋令田野之财用以九功之灋令民职之财用以九式之灋均节邦之财用
　　闾师掌国中四郊之赋而所列皆贡物且农之九谷与诸职之物同曰贡明贡之外别无所谓赋也县师掌邦国都鄙稍甸郊里之贡赋别无任民令贡之法者一同于闾师所掌也注疏谓九赋为口出泉据此既云以九赋之法令田野之财用复云以九功之法令民职之财用似分而为二不知财用之最多者莫如九谷而皆出于田野惟关市币余无九谷国中山泽亦有耕者故举其多而以田野为主皆征其九谷也至于园圃山泽薮牧关市既非谷土虞衡圃牧工商嫔妇臣妾闲民又非农者所执之业既殊所贡之物亦异不得不别而为二非既征其贡又责以赋如汉以后口率出泉之制也
　　掌国之官府郊野县都之百物财用凡在书契版图者之贰以逆羣吏之治而听其防计
　　野甸稍也书记録簿书也契取予敛散所执以为验也版戸籍图土地形象田野广狭
　　以参互攷日成以月要攷月成以嵗防攷嵗成以周知四国之治以诏王及冢宰废置
　　凡事之用财有分用者有总司者并出财者各有簿书所谓参以考之也官有联事彼此互见所谓互以考之也惟日成纷杂易于抵冐参互以得其实则月要嵗防虽大积而无误矣此承上官府郊野县都百物财用而为言也而继以周知四国之治者司防掌六典八法八则之贰以逆邦国都鄙官府之治是邦国各上其计于嵗终也月令每嵗季秋制诸侯来嵗所赋于民轻重之法贡职之数则古者邦国之日成月要嵗防皆达于天子可知矣葢必知其年之丰凶而后可酌其所赋于民轻重之法必知其国用之多寡而后可定其贡职之数也诏王及冢宰废置总上羣吏之治四国之治而言之
　　司书掌邦之六典八灋八则九职九正九事邦中之版土地之图以周知入出百物以叙其财受其币使入于职币
　　九正即九职之赋贡也变文言正以着其惟正之供也九事即九式也以用财言之则曰式以用财所为之事言之则曰事叙比次也受其币谓受録其余币而为之簿书也知九正不兼侯国之贡者以下言邦中之版图及知夫家器械六畜凡掌税敛者受法皆畿内之事也司防所掌有九贡而司书无之者邦国之贡其大经该于六典至于民财器械田野夫家六畜之数则非王朝之吏所能及也山林薮泽之数则具在职方矣司防统财用之计故九贡九赋九功皆防焉其职与司书异矣
　　凡上之用财用必攷于司防
　　凡上之用财用谓九式外若王及冢宰好赐予之类必考于司会者司防以九式均节财用苟其事不当得执奏
　　三嵗则大计羣吏之治以知民之财器械之数以知田野夫家六畜之数以知山林川泽之数以逆羣吏之征令
　　民之财所积粟米丝麻百物也山林川泽童枯则不税凡逆治状则以迎受言逆财用则以钩考言此恐羣吏滥征故知其本数以钩考之
　　凡税敛掌事者受灋焉及事成则入要贰焉
　　税敛掌事者若地官闾师旅师等九赋之外别无九贡着于闾师职者甚明旧説乃谓贡赋之外别有税敛误矣此及小司徒职所谓税敛之事即税敛九赋九贡之事也详见地官
　　凡邦治攷焉
　　考其法于司书
　　职内掌邦之赋入辨其财用之物而执其总以贰官府都鄙之财入之数以逆邦国之赋用
　　掌赋入者九贡九赋九功之入皆掌之赋乃总名下言赋者皆此类也辨财用之物处之使种类相从总谓簿书之种别与大凡官府财入谓内府外府凡入货贿者皆是都鄙财入留于郊里野鄙甸稍县都以待用者其副皆在职内赋入独曰邦者以入于王朝者言之也赋用曰邦国者九赋所待半用之于侯国也前曰以逆邦国之赋用者预计其当用之数也后曰以逆职嵗与官府财用之出者钩考其已用之数也
　　凡受财者受其贰令而书之
　　受财受大府之颁而藏之者若内府外府玉府是也大府以其令之贰下职内故受而书之注谓受于职内以给公用非也凡出财用皆受法于职嵗疏谓职内亦有留货贿之府故得出给益误矣
　　及防以逆职嵗与官府财用之出
　　并钩考职嵗出财之数及各官府所用之数也财入之数并言官府都鄙而财用之出独言官府者以守藏言则官府都鄙异所不可以无别以出用言则都鄙之财亦官府出而用之也
　　而叙其财以待邦之移用
　　九式之用各有所当一嵗中九赋之入有盈歉所待之用有多少则移其有余以济不足故叙以待之注独主余见之财非也葢并本嵗所入之财叙之
　　职嵗掌邦之赋出以贰官府都鄙之财出赐之数以待防计而攷之
　　九贡九赋九功之入或藏于官府以待王朝之用或贮于都鄙以待畿内之用出之数九式有经制者下文凡官府都鄙羣吏之出财用受式法者是也赐之数下文凡上之赐予以叙与职币授之者是也
　　凡官府都鄙羣吏之出财用受式灋于职嵗
　　凡上之赐予以叙与职币授之
　　及防以式灋赞逆防
　　助司防钩考羣吏之计
　　职币掌式灋以敛官府都鄙与凡用邦财者之币所敛之币谓给公用之余
　　振掌事者之余财
　　振收也掌事谓以王命有所作为上敛币者日用经费之余也此振财者有兴作之事而余也
　　皆辨其物而奠其録以书楬之以诏上之小用赐予奠定也録籍也楬标其上也
　　嵗终则防其出凡邦之防事以式灋赞之
　　司裘掌为大裘以共王祀天之服
　　大裘黑羔裘服以祀天示质也大裘之上又有衣与裘同色○李耜卿曰宋元祐时议北郊皆以五月服大裘为难行按司服职祀昊天上帝则服大裘而冕祀五帝亦如之若以五月祀帝不可服大裘则四月祀赤帝六月祀黄帝又可服乎杨氏曰苍璧黄琮以象天地之性者不容不异冕服王之所服以事天地者不容不同但夏至不用大裘耳屦人之屦犹辨四时之宜则冕服可知矣
　　中秋献良裘王乃行羽物
　　良善也中秋鸟兽毛毨因其良时而用之行羽物谓赐羣臣中秋鸠化为鹰中春鹰化为鸠顺其始杀与其将止而大颁羽物故罗氏职中春亦行羽物
　　季秋献功裘以待颁赐
　　功裘人功微觕谓狐青麛裘之属功裘以待颁赐则良裘王所服不待言矣
　　王大射则共虎侯熊侯豹侯设其鹄诸侯则共熊侯豹侯卿大夫则共麋侯皆设其鹄
　　大射谓王将有郊庙之事以射择朝觐诸侯与羣臣及邦国所贡之士以助祭也此经诸侯谓三公及王子弟封于畿内者不言孤孤六命与卿同自大夫以上将祀其先祖亦与其臣射以择之士不大射无臣可择也凡大射各于其射宫侯者其所射也以虎熊豹麋之皮饰其侧又方制之以为准谓之鹄着于侯中王之大射自射虎侯诸侯射熊侯卿大夫以下射豹侯诸侯之大射自射熊侯羣臣射豹侯卿大夫之大射则君臣共麋侯焉谓之侯者以警不宁之诸侯谓之鹄者取小鸟难中用虎熊豹麋之皮示服猛讨迷惑者或曰春秋书多麋害稼之物
　　大丧廞裘饰皮车
　　廞兴也若诗之兴谓象似而作之凡为神之偶衣物必沽而小或曰与廞乐同义陈之也皮车遣车之革路
　　凡邦之皮事掌之嵗终则防惟王之裘与其皮事不防以此知妇人之不裘也
　　掌皮掌秋敛皮冬敛革春献之
　　革需揉治故至冬乃敛皮革逾嵗干久乃可用献之谓献其良者于王以入司裘给王用
　　遂以式灋颁皮革于百工
　　式法作物所用多少故事百工冬官裘氏韦氏函人之类
　　共其毳毛为氊以待邦事
　　毳毛细缛者
　　嵗终则防其财赍
　　财谓所入皮革本数及出给所余赍则出给之数也○赍疑谓泉布也经于掌皮曰防其财赍于典妇功曰授女功之事赍葢练治皮物丝麻所用物琐细故给以布使自备之也外府掌邦布凡祭祀賔客丧纪军旅共其财用之币赍亦用以通百物与
　　内宰掌书版图之灋以治王内之政令均其稍食分其人民以居之
　　人民奄奚之属王内之职惟内小臣奄四人为上士则其余皆人民也在版之奄奚其执事有常在图之宫寝其居处有列所谓版图之法也王之后宫非外臣所得入也故绘其图然后可以分人民之所居郑刚中谓小宰所治之王宫乃王之六寝内宰所治之内宫乃后夫人所居非也凡宫正宫伯所掌者王宫之羣吏士庶子或布周庐或次宫内不与嫔妇相接者也内宰所治者奄奚之属与嫔妇时接者也小宰兼掌之故统之曰王宫内宰分掌之故别之曰王内耳
　　以隂礼教六宫以隂礼教九嫔以妇职之灋教九御使各有属以作二事正其服禁其奇衺展其功绪
　　隂礼妇人之礼后象王立六宫亦正寝一燕寝五教者不敢斥言之谓之六宫九御女御也九九而御于王因以号焉使各有属者自夫人下至女御三三为属二事丝枲之事展録也绪业也三夫人分掌六宫曰教六宫则后夫人兼之矣二十七世妇分属九嫔曰教九嫔则世妇视此矣特出九御之妇职者以世妇以上无丝枲之功事也○内官不列三夫人而浆人掌夫人致饮于賔客之礼则知次于后而居九嫔之上者有夫人矣犹师氏保氏不言教太子而诸子职国有大事帅国子而致于太子惟所用之则知师氏保氏所教国子乃与太子共学者而太子亦在其中矣
　　大祭祀后祼献则赞瑶爵亦如之
　　大祭祀谓祭宗庙王既祼后乃从后祼也祭统曰君执珪瓉祼尸大宗执璋瓉亚祼乃夫人不与而摄耳献谓王荐腥荐熟后从后献瑶爵谓尸卒食王既酳尸后亚献其爵以瑶为饰○郑刚中谓礼三献至九献后皆用瑶爵未知何据
　　正后之服位而诏其礼乐之仪
　　荐彻之礼当与乐相应位谓房中戸内及阼所立处
　　赞九嫔之礼事
　　助九嫔赞后之事九嫔赞后荐玉齍荐彻豆笾
　　凡賔客之祼献瑶爵皆赞
　　谓王同姓及二王后来朝觐为賔客者后亚王而祼以礼賔献谓王飨燕亚王献賔也瑶爵亚王酬賔也坊记曰阳侯杀缪侯而窃其夫人故大飨废夫人之礼
　　致后之賔客之礼
　　賔客谓诸侯来朝觐及畿内同姓诸侯之夫人防见王后者礼如致饮之类
　　凡防事佐后使治外内命妇正其服位
　　内命妇谓九嫔世妇女御外命妇卿大夫之妻或曰士妻亦为命妇丧言凡则王及后世子以下皆是注谓使其属之上士非也葢诏后使春官世妇内宗外宗治之又谓王命其夫后命其妇亦非也记曰夫人之不命于天子自鲁昭公始也凡爵命必统于天子
　　凡建国佐后立市设其次置其叙正其肆陈其货贿出其度量淳制祭之以隂礼
　　王立朝后立市隂阳之义也次谓吏所治思次介次叙市行列也正其肆者物各异肆正之使不杂也淳谓幅广制谓匹长天子巡守礼制币丈八尺纯四咫隂礼妇人之祭礼始立市体地道以后主之既立则无复与其事夫人过市有罚是也
　　中春诏后帅外内命妇始蚕于北郊以为祭服
　　嵗终则防内人之稍食稽其功事
　　内人谓九御
　　佐后而受献功者比其小大与其麤良而赏罚之献功者九御之属典妇功曰及秋献功○王介甫曰小大比其制麤良比其功
　　防内宫之财用
　　据膳夫庖人内饔职所共独王及后世子之饮食膳羞则夫人以下皆各使女奚治之故内宰防其财用均其稍食葢必如此然后事不冗而人皆得其节适先王之政所以即人之心而无微不达也内宫当作内官文误也周语内官不过九御凡内对外而言也无外宫而曰内宫则义无所处矣
　　正嵗均其稍食施其功事宪禁令于王之北宫而紏其守
　　均犹调度也施犹颁也北宫后之六宫谓之北宫者系于王明用王之禁令令之守宿卫者
　　上春诏王后帅六宫之人而生穜稑之种而献之于王上春亦谓正嵗以春事将兴故曰上春夫人以下分居后之六宫每宫九嫔一人世妇三人女御九人其余九嫔三人世妇九人女御二十七人从后惟其所燕息焉从后者五日而沐其次又上十五日而徧云先种后熟谓之穜后种先熟谓之稑王耕借后生种而献之以共郊庙不敢不亲且使知稼穑之艰难也○郑刚中曰穜稑该九谷之先种后熟后种先熟者非谷名也
　　内小臣掌王后之命正其服位
　　命谓使令所为或言王后或言后通耳
　　后出入则前驱若有祭祀賔客丧纪则摈诏后之礼事相九嫔之礼事正内人之礼事彻后之俎
　　摈为后传辞有所求为曰诏曰相曰正异尊卑也俎谓后受尸之爵饮于房中之俎
　　后有好事于四方则使往有好令于卿大夫则亦如之后于其族亲所善者使往问遗之好事以物问遗也好令以言问劳也
　　掌王之隂事隂令
　　隂事羣妃御见之事汉时掖庭令昼漏不尽八刻日録所记推当御见者隂令王所求为于北宫
　　阍人掌守王宫之中门之禁
　　王有五门外曰臯门二曰库门三曰雉门四曰应门五曰路门路门一曰毕门中门于外内为中雉门也序官言每门此言中门者葢举中以例之或曰每门者中门内之三门也其外二门则虎贲及司之属守之郑刚中曰外二门臣民皆得入雉门内则不得妄入故于此有禁
　　丧服凶器不入宫潜服贼器不入宫奇服怪民不入宫凶器明器也潜服若甲者贼器器之可以戕人者怪民狂易
　　凡内人公器賔客无帅则几其出入以时启闭
　　三者出入当须使者符节乃行时谓漏尽
　　凡外内命夫命妇出入则为之辟
　　辟行人使无干也内命夫卿大夫士之在宫中者
　　掌埽门庭大祭祀丧纪之事设门燎跸宫门庙门燎地烛也以百苇布纒之蜡涂其上天子百公五十侯伯子男皆三十
　　凡賔客亦如之
　　賔客飨食在庙燕在寝
　　寺人掌王之内人及女宫之戒令相道其出入之事而紏之
　　内人女御也女宫女奚之属
　　若有丧纪賔客祭祀之事则帅女宫而致于有司佐世妇治礼事掌内人之禁令
　　有司谓春官宫卿世妇佐世妇则二十七世妇也
　　凡内人吊临于外则帅而往立于其前而诏相之从世妇所吊或自哭其亲族立其前者贱也贱而必诏相之者出入于王宫不可阙于礼
　　内竖掌内外之通令凡小事
　　内后六宫外卿大夫所通独小事之令也知然者王之隂事隂令内小臣掌之不曰掌通内外小事之令而曰掌内外之通令凡小事者所掌不独内外小事之令而兼给小事也使童竖者以其无与为礼出入便疾
　　若有祭祀賔客丧纪之事则为内人跸
　　三事为内人跸者皆谓在庙时祭祀在庙禘祫四时之祭也賔客在庙飨食时也丧纪在庙丧朝庙及祖奠遣奠时也
　　王后之丧迁于宫中则前跸及葬执防器以从遣车丧迁者将葬朝于庙防器振饰颒沐之器遣车载遣奠牲体置于椁四隅者
　　九嫔掌妇学之灋以教九御妇德妇言妇容妇功各帅其属而以时御叙于王所
　　妇徳谓贞顺妇容谓婉娩九嫔既习于徳言容功又备于从人之道是以教女御也羣妃御见之法卑者先尊者后女御八十一人当九夕世妇二十七人当三夕九嫔当一夕三夫人当一夕后当一夕十五日而徧自望后反之孔子曰日者天之明月者地之理隂契制故月上属为天使妇从夫放月纪○蜀冈陈氏曰女御职掌御叙于王之燕寝乃当夕也此经以时御叙于王所乃时节以礼见或有庆慰九嫔各帅其属以进见耳曰王所者或于王之燕寝或于后宫无定所也
　　凡祭祀赞玉齍赞后荐彻豆笾
　　玉齍玉敦受黍稷器注谓后进之而不彻非也无彻豆笾而玉齍乃不彻者赞后之文设于赞玉齍之下者如曰赞后玉齍荐彻豆笾则似赞后进玉齍而自荐彻豆笾也
　　若有賔客则从后大丧帅叙哭者亦如之
　　诸侯来朝王亲飨燕后从王帅犹道也后哭众次叙者乃哭
　　世妇掌祭祀賔客丧纪之事帅女宫而濯摡为齍盛摡拭也为犹差择祭祀黍稷舂人舂之人炊之皆不使世妇故知为乃差择也
　　及祭之日涖陈女宫之具凡内羞之物
　　涖临也内羞房中之羞
　　掌吊临于卿大夫之丧
　　王后所不亲吊则使世妇往不言公孤不必言也后与賔客之事而吊事多不亲者入诸臣之家也女巫职若王后吊则与祝前葢若后之父母王之周亲则不容不亲吊也知非掌王后吊临之礼事者女御职从世妇而吊于卿大夫之丧
　　女御掌御叙于王之燕寝
　　于王之燕寝则王不息后宫使女御掌御叙卑者不敢专妬也
　　以嵗时献功事
　　丝枲成功之事
　　凡祭祀赞世妇
　　助其帅涖女宫
　　大丧掌沐浴
　　男子不死于妇人之手王丧之沐浴则止共汤物也
　　后之丧持翣
　　翣棺饰也汉制翣方扇以木为匡广二尺两角髙二尺四寸柄长五尺以布覆之天子八翣后同
　　从世妇而吊于卿大夫之丧
　　女祝掌王后之内祭祀凡内祷祠之事
　　内祭祀宫中灶门戸祷疾病求瘳祠报福
　　掌以时招梗禬禳之事以除疾殃
　　以时者谓随其事时不必要在四时也招谓招取善祥梗捍御恶之未至也禬犹刮也刮去见在之灾禳攘也推却见在之变异鬼神之事妇人信之尤酷圣人因人情之所不能己制为正祀领于礼官则淫祀不禁而自止矣
　　女史掌王后之礼职
　　于后所行之礼命之曰职而女史掌之使朝夕恪勤凛然于职之不易尽则骄肆懈惰之习无自而生矣
　　掌内治之贰以诏后治内政逆内宫书内令
　　内治之法本在内宰书而贰之逆内宫者谓六宫所有功事及所用财物粟米皆钩考之内令后令也内宫亦当作内官
　　凡后之事以礼从
　　亦如太史之从王
　　典妇功掌妇式之灋以授嫔妇及内人女功之事赍妇式妇人事之模范嫔妇九嫔世妇
　　凡授嫔妇功及秋献功辨其苦良比其小大而贾之物书而楬之以共王及后之用颁之于官府
　　作二事者女御授功乃独言嫔妇者内宰以妇职教九御使各有属以作二事九御分属九嫔世妇故授功专责之嫔妇使各监省其属也苦读为盬觕也大小长短广狭也贾估其直也知此职所授受独内嫔妇之功者以独共王与后之用又外嫔妇之功典丝典枲受之也非宫中所缫绩王与后不用而所用兼苦良亦所以劝内职彰女教也疏谓以待王及后之用故藏于内府非也内府都受九贡九赋九功之货贿非王及后之私藏也葢凡丝枲布帛皆藏于内府其成于内人者则以共王及后之用若夫邦国所贡九职所入成于外工者则以共邦之百用耳王之燕衣服玉府掌之葢既成而后以入于玉府
　　典丝掌丝入而辨其物以其贾楬之
　　丝入谓九职嫔妇所入及邦国之嫔贡
　　掌其藏与其出以待兴功之时
　　时者若温暖宜缣帛清凉宜文绣
　　颁丝于外内工皆以物授之
　　以物授之者若缣帛则授以素丝文绣则授以防丝内工注谓女御非也典妇功授嫔妇及内人功则内人即女御可知矣此曰工所以别于内官葢女酒女浆之属及其奚也列于天官职者奚女近千人其无事之时必颁功而授赍可知矣外工黄氏谓诸侯夫人大夫妻亦非也王礼事所用缣帛组文非内工及外命妇所能具必颁于闾阎之嫔妇故谓之外工
　　凡上之赐予亦如之
　　谓赐以丝物
　　及献功则受良功而藏之辨其物而书其数以待有司之政令上之赐予
　　先郑谓良当为苦非也典枲受苦功而藏之当为良耳不惟典丝所共丧祭之物宜用良功即典枲所待颁赐亦不宜用苦功也其苦功不言所颁受者内府掌受九贡九赋九功之货贿而典妇功所楬良苦之功并颁于内府则内府受之不必言矣
　　凡祭祀共黼画组就之物
　　黼画衣服及依巾幂也组就以组为就冕旒也白与黑谓之黼采色一成曰就
　　丧纪共其丝纩组文之物
　　丝以给线缕纩以充衣缛组者士丧礼握手纁里着组繋内则曰屦着綦綦屦繋是用组之事也青与赤谓之文
　　凡饰邦器者受文织丝组焉
　　谓茵席屏风之属
　　嵗终则各以其物防之
　　典枲掌布丝缕纻之麻草之物以待时颁功而授赍缌十五升布抽其半者白而细疏曰纻缕线也草葛防之属典丝职曰掌丝入者以别于内嫔妇之献茧也此职不曰枲入者麻草皆九职所贡不必言也曰掌布缌缕纻之麻草之物者麻草之物不独用于布缌缕纻而典枲所掌惟此也授赍注谓给麻草非也颁功则己给麻草矣葢给以泉布使自具练治麻草之器物兼偿其劳也于颁丝曰内外工则枲可知也于颁枲曰授赍则丝可知也
　　及献功受苦功以其贾楬而藏之以待时颁
　　注谓丝为良功枲为苦功非也果尔则既分二职苐曰受其功可矣
　　颁衣服授之赐予亦如之
　　帛言待有司之政令布言颁衣服互文
　　嵗终则各以其物防之
　　内司服掌王后之六服袆衣揄狄阙狄鞠衣展衣縁衣素沙
　　狄当为翟雉名伊雒而南素质五色皆备成章曰翚江淮而南青质五色皆备成章曰摇王后之服刻缯为之形而采画之缀于衣以为文章袆衣画翚者揄狄画摇者阙狄刻而不画此三者皆祭服从王祭先王则服袆衣祭先公则服揄狄羣小祀则服阙狄鞠衣黄桑服也色如鞠尘象桑叶始生月令季春荐鞠衣于先帝吿桑事展当作襢以礼见王及賔客之服诗曰瑳兮瑳兮其之展也縁当作褖御于王之服亦以燕居袆衣揄狄青阙狄赤展衣白褖衣黑素沙白缚也六服皆袍制以白缚为之里王之吉服九韦弁以下常服三与后鞠衣以下三服同但王之祭服六而后惟三翟以天地山川社稷之祀后夫人不与也玉藻王后袆衣夫人揄狄君命阙翟再命鞠衣一命襢衣士褖衣
　　辨外内命妇之服鞠衣展衣縁衣素沙
　　内命妇之服鞠衣九嫔也展衣世妇也褖衣女御也外命妇其夫孤则鞠衣卿大夫则展衣士则褖衣三夫人及公之妻其阙狄以下乎侯伯之夫人揄狄子男之夫人亦阙狄惟二王后袆衣
　　凡祭祀賔客共后之衣服及九嫔世妇凡命妇共其衣服共丧衰亦如之
　　凡命妇谓女御及外命妇也再命受服则下士之妻不共外命妇唯王祭祀賔客以礼佐后得服此上服于其家则降焉外命妇为王服齐衰于后无服九嫔以下及女御于王服斩衰于后服齐衰○疏外命妇于后无服据仪礼丧服传但义有未安春官司服凡丧为天王斩衰为王后齐衰昬义为后服齐衰服母之义也恐宜通内外命妇言之○注于其家则降焉据特牲少牢礼大夫妻不服展衣
　　后之丧共其衣服凡内具之物
　　后丧所共衣服袭时十二称小敛十九称大敛百二十称内具纷帨线纩鞶袠之属
　　缝人掌王宫之缝线之事以役女御以缝王及后之衣服
　　女御裁缝王及后之衣服则为役助之余则专焉王昭禹谓女御非王宫八十一之数非也王后之衣必内人典司非于八十一女御取之则并谓之女工可矣惟系内人而非女工之比故奄人为之役
　　丧缝棺饰焉
　　丧大记曰饰棺君龙帷三池振容黼荒火三列黻三列素锦楮加帷荒纁纽六齐五采五贝黼翣二黻翣二画翣二皆戴圭鱼跃拂池君纁戴六纁披六此诸侯之礼也礼器曰天子八翣诸侯六翣大夫四翣
　　衣翣栁之材
　　栁即帷荒或曰栁车也翣与栁皆先纒衣其材乃以张饰或曰翣亦以栁木为之
　　掌凡内之缝事
　　不独衣服
　　染人掌染丝帛凡染春暴练夏纁秋染夏冬献功暴练练其素而暴之纁绛也土托位南方赤与黄共为纁纁天地之色以为祭服石染当及盛暑热润始湛研之三月而后可用染纁术见考工记钟氏染无考夏翟羽备五色染以象之
　　掌凡染事
　　追师掌王后之首服为副编次追衡笄为九嫔及外内命妇之首服以待祭祀賔客
　　副之言覆所以覆首为之饰服之以从王祭祀编编列发为之服之以桑次次第发长短为之所谓髲髢服以见王王后燕居亦纚笄总而己追犹治也诗云追琢其章衡维持冠者笄卷发王后之衡笄皆以玉为之唯祭服有衡垂于副之两旁当耳其下以紞悬瑱外内命妇衣鞠衣展衣者服编衣褖衣者服次非祭祀賔客佐后于其家亦降焉据此则诗曰副笄六珈记曰夫人副袆皆周礼之末失也岂二王之后用之而其后列国皆僭如醆斝之及尸君与曰外内命妇者既举九嫔则内命妇世妇以下也不可以先公卿之妻内宰职正丧之服位则曰内外命妇者兼夫人及九嫔也凡并举命夫命妇则曰外内者命夫之贵者多在外也此经不统之曰内外命妇者正服位辨舄屦及出入可统称内命妇若追师之设本以共后夫人九嫔之首服而因及于外内命妇故别言之也○注据少牢馈食礼大夫妻不服编次
　　丧纪共笄绖亦如之
　　屦人掌王及后之服屦为赤舄黑舄赤繶黄繶青句素屦葛屦
　　曰服屦者明服各有屦也复下曰舄襌下曰屦句当为絇着舄屦之头以为行戒繶缝中紃也凡屦舄皆有繶有絇有纯三者同色云赤繶黄繶青絇者杂互言之素屦大祥时所服无絇繶纯葛屦自赤舄以下夏则用葛为之冬则用皮列素屦下者见素屦亦用葛与皮也○凡屦舄各象其裳之色士冠礼端黑屦青絇繶纯素积白屦缁絇繶纯爵弁纁屦黑絇繶纯是也王吉服九舄有三等赤舄为上冕服之舄也下有白舄黑舄王后吉服六唯祭服有舄舄为上袆衣之舄也下有青舄赤舄鞠衣以下皆屦耳凡舄之饰如缋之次赤繶者王黑舄之饰黄繶者王后舄之饰青絇者王白舄之饰王及后之赤舄皆黑饰后之青舄白饰凡屦之饰如绣次黄屦白饰白屦黑饰黑屦青饰天子诸侯吉事皆舄其余唯服冕衣翟着舄士爵弁纁屦黑絇繶纯尊祭服之屦饰从缋也○按诗周公赤舄几几韩侯衮赤舄岂皆王之加赐与
　　辨外内命夫命妇之命屦功屦散屦
　　自大夫以上有命舄独言命屦者举下以包上也命屦与服而俱命者功屦人功细致若掌裘之功裘散屦则常所服用及丧屦也命夫命妇谓再命以上受服者注疏之説于经无考姑阙疑焉○郑志赵商问司服王后六服之制目不解请图之答曰大裘衮衣鷩衣毳衣絺衣衣此六服皆纁裳赤舄韦弁衣以韎皮弁衣以布此二弁皆素裳白舄冠弁服黑衣裳而黑舄冠弁端袆衣舄首服副从王见先王揄狄青舄首服副从王见先公阙翟赤舄首服副从王见羣小祀鞠衣黄屦首服编以吿桑襢衣白屦首服编以礼见王褖衣黑屦首服次以御于王后服三翟则着三舄青赤服鞠衣以下则着三屦黄白黑妇人质不殊裳屦舄皆同裳色也○追师职曰为九嫔及外内命妇之首服此职苐曰辨者命屦初命时官给之其后则与功屦散屦皆自为与衡笄用玉石可服上赐以终身者异故苐辨其法式也
　　凡四时之祭祀以宜服之
　　祭祀而有素屦散屦者惟大祥时王光逺曰夏葛冬皮此随时之宜吉祭用赤舄命屦之等丧祭有素屦散屦此随事之宜
　　夏采掌大丧以冕服复于太祖以乗车建绥复于四郊太祖始祖庙也乗车玉路绥当作緌以旄牛尾为之注于干首于太庙以冕服不出宫也四郊以绥出国门所建也复者各依命数天子则十二人各服朝服祭仆复于小庙仆复于小寝大寝而太祖四郊之复则属夏采者太祖四郊为祭之最尊王涖事赞王者冢宰故特设此职于天官以领复事而他无所掌也○复者人之终也春秋传晋侯有疾秦医和谓赵孟曰国之大臣荣其宠禄任其大节有灾祸兴而无改焉必受其咎今君至于淫以生疾将不能图防社稷祸孰大焉主不能御吾是以云也王之宫寝内外起居饮食无一不关于冢宰必君之身终而后师保之责尽焉此天官之属所以终于夏采也
　　朱子曰冢宰一官兼领王之膳服嫔御此最设官之深意葢天下之事无重于此又曰冢宰一篇周公辅道成王垂法后世用意最深切处欲知三代人主正心诚意之学于此可见其实○李耜卿曰冢宰贰王统百官均四海而诸官所掌不越居处服御财赋丝麻之事呜呼此圣人之议道自己者也葢饮食男女人之大欲存焉自公卿以下至于庶人或有所制而不敢纵或有所求而未必逞若尊为天子富有四海何求而不应哉何惮而不为哉以是大欲而势足以恢其邪心于以治天下国家焉吾不知其可也周公知百官之得其统四海之得其均其要在王身是故先以宫室安其身焉次以饮食理其体焉继以赋式节其用焉终以内宫佐其徳焉析其事则至纤至悉若无关于政治之要而观其用意本末兼修内外交以正君身其至醇至备者乎一之以大宰之权分之以小宰内宰之任一起居一饮食一货用一择采进御多寡丰约用舍去取大臣皆得与闻之而天子不得以自私女子小人不得以窃惑而司是职者必名徳之选是以上知之君就焉而益正中材之主守焉而寡过葢正心诚意之实功而治天下国家之本统也











　　周官集注卷二
<经部,礼类,周礼之属,周官集注>
　　钦定四库全书
　　周官集注卷三
　　翰林院侍讲衔方苞撰
　　地官司徒第二
　　徒众也地载万物司徒任地教扰万民故曰地官
　　惟王建国辨方正位体国经野设官分职以为民极乃立地官司徒使帅其属而掌邦教以佐王安扰邦国扰驯习也以地官掌教者礼官所教秀民而已土地人民皆于地官而亲民之吏属焉必地官掌教乃能尽天下而无一人之不教古之圣人所以务明明徳于天下而非汉唐之治所及也
　　教官之属大司徒卿一人小司徒中大夫二人乡师下大夫四人上士八人中士十有六人旅下士三十有二人府六人史十有二人胥十有二人徒百有二十人乡师每二人分掌三乡之事相左右也
　　乡老二乡则公一人乡大夫每乡卿一人州长每州中大夫一人党正每党下大夫一人族师每族上士一人闾胥每闾中士一人比长五家下士一人
　　老尊称也春秋传刘文公自称天子之老王畿附郭百里内为六乡外为六遂三公与王论道因以道明民故使乡民观徳焉正师胥皆长也正之言政也师之言帅也胥有才知之称自族师以下即其里之贤者民自推择因而秩之所谓使民兴能入使治之也○何氏曰六乡不过七万五千家而官则万九千余何以禄之盖比长即上农夫闾师则受二家之田族师则受四家之田皆自耕以给衣食党正州长以上然后官赋之禄耳
　　封人中士四人下士八人府二人史四人胥六人徒六十人
　　聚土曰封春秋传楚城沂使封人虑事以授司徒此职文凡封国设其社稷之壝封其四疆则宜为地官之属明矣
　　鼓人中士六人府二人史四人徒二十人
　　其职兼掌金而曰鼓人者所掌四金皆以节鼓也
　　舞师下士二人胥四人舞徒四十人
　　鼓舞乃民间通用之乐必属地官于教民乃便
　　牧人下士六人府一人史二人徒六十人
　　掌牧六牲以共祭祀亦地事也
　　牛人中士二人下士四人府二人史四人胥二十人徒二百人
　　司徒物土土爰稼穑故牛人属焉宗伯典礼礼以时行故鸡人属焉司马主兵军行飨餽莫便于羊故羊人属焉司宼掌刑狱有守禁故犬人属焉而祭祀因各共其事○王明斋曰牧人兼六牲而官为下士以职止刍牧故与鸡人羊人犬人同爵牛人虽主一牲然其用不止于牲事所掌财赋为大故官为中士马之用尤重于牛故挍人为下大夫也
　　充人下士二人史二人胥四人徒四十人
　　充博硕肥腯也牧人养牲于田野充人养牲于国中
　　载师上士二人中士四人府二人史四人胥六人徒六十人
　　载之言事也以地事任民而税之
　　闾师中士二人史二人徒二十人
　　乡官有州党族闾比以闾名官者征民之税宜督其亲民者故闾胥征之而闾师掌其征之令也凡贡物入大府糓入仓人
　　县师上士二人中士四人府二人史四人胥八人徒八十人
　　征野赋贡名曰县师者自六乡至邦国县居中也
　　遗人中士二人下士四人府二人史四人胥四人徒四十人
　　均人中士二人下士四人府二人史四人胥四人徒四十人
　　均犹平也主平水土之政令
　　师氏中大夫一人上士二人府二人史二人胥十有二人徒百有二十人
　　保氏下大夫一人中士二人府二人史二人胥六人徒六十人
　　与师氏同教国子而别置官与府史者所掌小学馆舍异所
　　司谏中士二人史二人徒二十人
　　司救中士二人史二人徒二十人
　　调人下士二人史二人徒十人
　　调和合也
　　媒氏下士二人史二人徒十人
　　媒之言谋也谋合异姓使为防婣
　　司市下大夫二人上士四人中士八人下士十有六人府四人史八人胥十有二人徒百有二十人
　　质人中士二人下士四人府二人史四人胥二人徒二十人
　　防人中士二人下士四人府二人史四人胥二人徒二十人
　　民居及市中屋舍通曰防此所掌防在市中者
　　胥师二十肆则一人皆二史贾师二十肆则一人皆二史司虣十肆则一人司稽五肆则一人胥二肆则一人肆长每肆则一人
　　自胥师及司稽皆司市所自辟除胥及肆长市中给繇役者
　　泉府上士四人中士八人下士十有六人府四人史八人贾八人徒八十人
　　故书泉或作钱
　　司门下大夫二人上士四人中士八人下士十有六人府二人史四人胥四人徒四十人每门下士二人府一人史二人徒四人
　　主王城十二门
　　司关上士二人中士四人府二人史四人胥八人徒八十人每关下士二人府一人史二人徒四人
　　王畿面五百里界首面置三关亦十二关
　　掌节上士二人中士四人府二人史四人胥二人徒二十人
　　遂人中大夫二人遂师下大夫四人上士八人中士十有六人旅下士三十有二人府四人史十有二人胥十有二人徒百有二十人
　　注六遂之地自远郊达于畿中有公邑家邑小都大都非也小司徒乡大夫掌六乡之政教禁令遂师遂大夫各掌其遂之政令禁戒而县师职曰掌邦国都鄙稍甸郊里之地域而辨其夫家人民田莱之数及其六畜车辇之稽又曰凡造都邑量其地辨其物而制其域以岁时征野之赋贡则稍县畺公邑私邑乃县师所掌也六遂独百里至二百里地遂人掌造县鄙沟涂形体之灋故曰以达于畿非畿内通为遂地也县师所掌地域人民田莱之数兼甸郊里者为受法于司马以作众庶防卒伍
　　遂大夫每遂中大夫一人县正每县下大夫一人鄙师每鄙上士一人酂长每酂中士一人里宰每里下士一人邻长五家则一人
　　乡大夫遂大夫以下皆无府史胥徒者乡大夫乃六卿不与民治州长遂大夫以下则其属吏转而相承身亲其事无所用之
　　旅师中士四人下士八人府二人史四人胥八人徒八十人
　　孙氏曰先王之民入有保受出有节传岂容浮游旅寄于四方今民以羁为名官以新甿为职岂非自狭徙寛移偏聚之民于广阔之野上之人当劳来安集之乎
　　稍人下士四人史二人徒十有二人
　　委人中士二人下士四人府二人史四人徒四十人土均上士二人中士四人下士八人府二人史四人胥四人徒四十人
　　草人下士四人史二人徒十有二人
　　稻人上士二人中士四人下士八人府二人史四人胥十人徒百人
　　土训中士二人下士四人史二人徒八人
　　诵训中士二人下士四人史二人徒八人
　　山虞每大山中士四人下士八人府二人史四人胥八人徒八十人中山下士六人史二人胥六人徒六十人小山下士二人史一人徒二十人
　　虞度也度知山之大小及所生者
　　林衡每大林麓下士十有二人史四人胥十有二人徒百有二十人中林麓如中山之虞小林麓如小山之虞衡平也竹木生平地曰林山足曰麓
　　川衡每大川下士十有二人史四人胥十有二人徒百有二十人中川下士六人史二人胥六人徒六十人小川下士二人史一人徒二十人
　　川流水也
　　泽虞每大泽大薮中士四人下士八人府二人史四人胥八人徒八十人中泽中薮如中川之衡小泽小薮如小川之衡
　　泽水所钟也水希曰薮于林麓总言之于泽薮分言之者麓多为林而泽薮地各异也
　　迹人中士四人下士八人史二人徒四十人
　　迹之言迹也知禽兽处春秋传迹人来告逢泽有介麋焉
　　卝人中士二人下士四人府二人史二人胥四人徒四十人
　　卝之言矿也金玉未成器曰矿
　　角人下士二人府一人徒八人
　　羽人下士二人府一人徒八人
　　掌葛下士二人府一人史一人胥二人徒二十人掌染草下士二人府一人史二人徒八人
　　掌炭下士二人史二人徒二十人
　　掌荼下士二人府一人史一人徒二十人
　　掌蜃下士二人府一人史一人徒八人
　　囿人中士四人下士八人府二人胥八人徒八十人场人每场下士二人府一人史一人徒二十人
　　春夏为圃以种菜蔬至季秋始筑为场
　　廪人下大夫二人上士四人中士八人下士十有六人府八人史十有六人胥三十人徒三百人
　　藏米曰廪藏谷曰仓
　　舍人上士二人中士四人府二人史四人胥四人徒四十人
　　仓人中士四人下士八人府二人史四人胥四人徒四十人
　　司禄中士四人下士八人府二人史四人徒四十人司稼下士八人史四人徒四十人
　　舂人奄二人女舂抌二人奚五人
　　舂人职领以女奚数甚少盖夫人亲舂以供齍盛故女奚助以终事若牢礼飨食则女奴入舂稾者共之而女奚特差择之耳抌抒臼也
　　饎人奄二人女饎八人奚四十人
　　故书饎作
　　稾人奄八人女稾每奄二人奚五人
　　稾读为犒师之犒主宂食者故谓之犒稾人职领以女奚者妇人主馈且官吏人民给事宫中者必女奚共食乃便而因通给外朝之食也士庶子宿卫王宫故女奚共其食而耆老孤子之飨亦兼焉其事春秋各一举不足特设官也
　　大司徒之职掌建邦之土地之图与其人民之数以佐王安扰邦国
　　必知土地之宜人民之数然后可定民之居制民之产以安其身而教扰之安扰邦国之民即所以安扰邦国也
　　以天下土地之图周知九州之地域广轮之数辨其山林川泽丘陵坟衍原隰之名物
　　周之九州扬荆豫青兖雍幽冀并也东西为广南北为轮积石曰山竹木曰林注渎曰川水钟曰泽土髙曰丘大阜曰陵水崖曰坟下平曰衍髙平曰原下湿曰隰名物者十等之名与所生之物
　　而辨其邦国都鄙之数制其畿疆而沟封之设其社稷之壝而树之田主各以其野之所宜木遂以名其社与其野
　　畿限也疆犹界也沟穿地以为阻固也封起土界也社稷后土及田正之神壝坛与堳埒也田主田神诗人谓之田祖木各有宜若以松为社则名松社之野
　　以土防之灋辨五地之物生一曰山林其动物宜毛物其植物宜皁物其民毛而方二曰川泽其动物宜鳞物其植物宜膏物其民黑而津三曰丘陵其动物宜羽物其植物宜覈物其民专而长四曰坟衍其动物宜介物其植物宜荚物其民晢而瘠五曰原隰其动物宜臝物其植物宜丛物其民丰肉而庳
　　防计也九州之域各有五土故别其类而总计之谓之土防之灋毛物貂狐貒貉之属缛毛者鳞物鱼龙之属津润也羽物翟雉之属覈物梅李之属专圜也介物鼈之属水居陆生者荚物荠荚王棘之属晢白也瘠臞也臝物虎豹□之属浅毛者丛物萑苇之属犹短也一曰皁物柞栗之属膏物杨柳之属理致且白如膏一曰膏当为櫜莲芡之实有櫜韬
　　因此五物者民之常而施十有二教焉一曰以祀礼教敬则民不苟二曰以阳礼教让则民不争三曰以隂礼教亲则民不怨四曰以乐礼教和则民不乖五曰以仪辨等则民不越六曰以俗教安则民不愉七曰以刑教中则民不虣八曰以誓教恤则民不怠九曰以度教节则民知足十曰以世事教能则民不失职十有一曰以贤制爵则民愼徳十有二曰以庸制禄则民兴功五地所生之民形貌旣殊则性质刚柔轻重迟速亦异故必因其常性而施教以变化之阳礼乡射饮酒之礼也内宰以隂礼教六宫家人相怨多起于妇人故以隂礼教亲曰乐礼者乐必依礼而作也仪谓拜跪揖让坐立之仪以俗教安即下经所谓以本俗六安万民也民得生养之乐有戚党之懽然后勤于作业而不偷民畏刑然后能自易其恶以至于中故不暴恤谓灾危相忧即下经党相救州相赒之类誓以忧乐相同彼此共之则民知恤人即所以利已而不怠矣度谓宫室车服之制世事士农工商不迁其业也庸功也○李耜卿曰上言五地此言五物者以形言曰地以地所生言曰物
　　以土宜之灋辨十有二土之名物以相民宅而知其利害以阜人民以蕃鸟兽以毓草木以任土事
　　十有二土谓分野十二邦上系十二次或曰即古十二州也土各有宜相占视也任谓就地所生因民所能
　　辨十有二壤之物而知其种以教稼穑树艺
　　壤亦土也以万物自生焉则言土土犹吐也以人所耕而树艺焉则言壤壤和缓之貌艺犹莳也
　　以土均之灋辨五物九等制天下之地征以作民职以令地贡以敛财赋以均齐天下之政
　　均平也五物五地之物也九等草人所辨骍刚赤缇之属辨五物九等名曰土均之灋者田有一易再易地有五而当一十而当一必辨其等乃可均也制天下之地征以作民职王畿侯国之所同也令地贡者邦国之九贡也敛财赋者畿内九赋九功也以致邦国故曰令以征畿内故曰敛不曰贡赋而曰财赋者曰财然后可以该诸职之贡物与门市之泉布也以均齐天下之政者土均职邦国都鄙之政令刑禁与其施舍礼俗丧纪祭祀皆以地之美恶为轻重而均齐之
　　以土圭之灋测土深正日景以求地中日南则景短多暑日北则景长多寒日东则景夕多风日西则景朝多隂
　　土圭所以致四时日月之景也土深谓地形之髙下旧説周公营洛于阳城置中表四面各置一表距中表皆千里于昼漏半验之景短于中表其地于日为近南景长于中表其地于日为近北中表景得正时东表日已跌是谓景夕西表日尚未中是谓景朝
　　日至之景尺有五寸谓之地中天地之所合也四时之所交也风雨之所防也隂阳之所和也然则百物阜安乃建王国焉制其畿方千里而封树之
　　土圭长尺有五寸以夏至之日立八尺之表其景适与土圭等谓之地中颍川阳城皆然树木沟上所以表助阻固也○河间王氏曰西北多山东南多水惟地中平壤为天地之所合北极下半岁为昼夜赤道下一岁再冬夏惟地中为四时之所交日东近海多风日西连山恒雨惟地中乃风雨之所防日南近日多暑日北逺日多寒惟地中乃隂阳之所和○于王畿曰封树者规方千里包髙山大陵不可以沟限惟起封界树木以表之故造都鄙则曰封沟以室数计亩制地其域狭也篇首总言制邦国都鄙之畿疆曰沟封后分言制都鄙之地域则曰封沟者邦国封疆广狭不齐地势所宜或可沟或止起封界与都鄙计亩制域封必以沟者异也
　　凡建邦国以土圭土其地而制其域诸公之地封疆方五百里其食者半诸侯之地封疆方四百里其食者参之一诸伯之地封疆方三百里其食者参之一诸子之地封疆方二百里其食者四之一诸男之地封疆方百里其食者四之一
　　土其地者度谷土之多少也制其域者兼所包山林川泽也必以土圭土其地者知境内东西南北之髙下然后可以计谷土之多寡定国邑之面势也诗曰揆之以日作于楚室是以土圭定国邑也又曰景山与京是以土圭度四野也○以诗及春秋传所言鲁卫封略计之似周官封国之数为可据覈其实与孟子所言亦不甚相逺盖周官所言者制其域也兼名山大川附庸闲田在其封内者而言也颛臾鲁附庸而孔子曰在邦域之中是也所谓食者则其实封食其土利者也惟诸公土田陪敦诸男不能五十里与孟子不合然见于春秋公惟宋男惟许宿则建国甚稀至于分土惟三以诸侯之地方四百里计之为方百里者十六其食者三之一为方百里者五方十里者三十三方里者三十三山陵林麓川泽沟渎城郭宫室涂巷三分去一余方百里者三方十里者五十五方里者五十四以一易再易之田相减并薮牧疆潦之五而当一十而当一者计之其为谷土亦约百里耳盖孟子言颁禄故止计谷土周官言所食则并其山泽之毛至邦域之数则包名山大川附庸闲田之在其封内者耳如今大州县包络山河动数百里而计亩征赋入籍者不过数十里周官孟子封国异数正类此
　　凡造都鄙制其地域而封沟之以其室数制之不易之地家百亩一易之地家二百亩再易之地家三百亩春秋侵伐及边境则书四鄙传曰都城过百雉又曰邑有先君之庙曰都葢都所居鄙则界也制其地者计谷土也制其域者兼疆潦薮牧也以室数制之者计城邑之室数于野授田王制凡居民量地以制邑度地以居民地邑民居必参相得也不易之地岁种之一易之地休一岁乃复种再易之地休二岁
　　乃分地职奠地守制地贡而颁职事焉以为地灋而待政令
　　注定地守谓衡麓虞候之所守非也山泽薮牧并列九职则衡麓虞候于作民职具之矣按夏官司险设国之五沟五涂而树之林以为阻固皆有守禁掌固颁士庶子之守凡守者受灋焉以通守政若造都鄙则治其固与其守灋乃此经及均人土均职所谓地守也此经所谓分地职制地贡与上经所谓作民职令地贡义异民职九职也地职则其地所当承之职事如当津要则服输将给宾客师旅近川防则共浚筑以所职各异或一事而比邑共承之故曰分也上经令地贡侯国之贡也此则都邑之贡寰内食采者地非所专故不曰令而曰制也颁职事即下经所颁职事十有二也九职己具其中故知地职非九职也分地职奠地守制地贡皆地灋也而复言以为地灋者以待政令言之也都鄙有逺近其地有饶瘠其事有剧易故所以待王朝之政令者灋各有宜而不可以一致也○春秋传曰取于有阎之土以供王职取于相土之东都以防王之东搜东搜亦王事也而别言王职者时康叔入为司寇必其畿内采邑之职事也
　　以荒政十有二聚万民一曰散利二曰薄征三曰缓刑四曰弛力五曰舍禁六曰去几七曰眚礼八曰杀哀九曰蕃乐十曰多昏十有一曰索鬼神十有二曰除盗贼散利贷种食也弛力息繇役也舍禁山泽不禁也去几谓关市去税而几之知然者司关职国凶札无关门之征犹几也眚礼杀吉礼也杀哀杀凶礼也宗伯职以凶礼哀邦国杀哀者节丧吊禬恤之财用以赈凶荒也蕃乐闭藏乐器而不作也多昏使娶者不备礼也索鬼神求废祀而修之诗所谓靡神不举也饥馑则盗贼多不可以缓刑而纵之眚礼蕃乐似无与民事而以聚万民者遇灾而惧以勤恤民则民之心聚矣
　　以保息六养万民一曰慈幼二曰养老三曰振穷四曰恤贫五曰寛疾六曰安富
　　慈幼若产子三人公与之母二人公与之饩十四以下不从征养老谓引年之礼穷谓鳏寡孤独寛疾若废疾非人不养者一人不从政之类民有田里树畜则能自养矣而老者幼者孤独鳏寡者以事故耗败者疾病无依者上更有以保息之管子九惠之教一曰老老二曰慈幼四曰养疾七曰通穷八曰振困葢本于此陆贽曰先王制赋不以殖产厚其征安富之义也
　　以本俗六安万民一曰媺宫室二曰族坟墓三曰聨兄弟四曰聨师儒五曰聨朋友六曰同衣服
　　此六者风俗之根本也媺善也墓大夫职令国民族葬父之党为宗族母与妻党为兄弟同师曰朋同志曰友同衣服谓虽有富者衣服不得独异也媺宫室为本俗之首者有寝有庙民安其居然后乐事劝功而重去其乡终于同衣服者民志定然后礼俗型也
　　正月之吉始和布教于邦国都鄙乃县教象之灋于象魏使万民观教象挟日而敛之乃施教灋于邦国都鄙使之各以教其所治民
　　布教于邦国都鄙布以上诸大纲也施教灋于邦国都鄙施以下诸细目也
　　令五家为比使之相保五比为闾使之相受四闾为族使之相葬五族为党使之相救五党为州使之相赒五州为乡使之相宾
　　五家昵近故奇衺使之相保二十五家则宅舍多矣故有故而寄托者使之相受百家则财力赡矣故葬具丧役使之相共五百家则势众强矣故寇盗使之相救二千五百家则蓄积厚矣故祲札使之相赒万二千五百家则秀民聚矣故使之宾其贤者兴贤国典也而曰相宾者乡饮酒礼主人就先生而谋宾介是使乡人自相推择而宾礼之也所谓使民兴贤出使长之使民兴能入使治之也○相保相受相葬相救相赒相宾及十有二职三物八刑独列于布教于邦国都鄙之后与诸职异者前所列土防土宜土均之灋皆地灋也土圭之灋以制王畿建邦国造都鄙也荒政有十二保息六本俗六以聚万民养万民安万民也惟十有二教主于教民而皆教之大纲故与诸大政并列于前此四者乃教之细目亲民之吏所奉守者故详于施教灋于邦国都鄙使各以教其所治民之后也
　　颁职事十有二于邦国都鄙使以登万民一曰稼穑二曰树艺三曰作材四曰阜蕃五曰饬材六曰通财七曰化材八曰敛材九曰生材十曰学艺十有一曰世事十有二曰服事
　　前九事即九职所任增其三者国用制于冢宰故九职所任皆财赋所从出也司徒颁教则秀民之学艺巫史医卜之世事庶人在官之服事者其职事不可缺矣
　　以乡三物教万民而宾兴之一曰六徳知仁圣义忠和二曰六行孝友睦婣任恤三曰六艺礼乐射御书数物犹事也兴犹举也教成乡大夫举其贤者能者以饮酒之礼宾之圣通而先识五常之徳惟礼不列者该于六行六艺也圣者知之无不通也以浅深别之也忠者信之积于中也和者信之达于外也以体用别之也睦亲于九族婣和于外亲任信于朋友恤振忧贫者五礼吉凶军宾嘉六乐云门大咸大韶大夏大大武五射白矢参连剡注襄尺井仪五御鸣和鸾逐水曲过军表舞交衢逐禽左六书象形防意转注处事假借谐声九数方田粟米差分少广商功均输方程赢不足旁要汉时又有重差夕桀句股白矢者贯侯而见其镞白参连者前放一矢后三矢连中故处诗所谓四矢反也剡注谓羽头髙镞低而去剡剡然襄尺谓臣与君射退一尺而立井仪谓四矢贯侯如井和在式鸾在衡韩诗外传升车则马动马动则鸾鸣鸾鸣则和应逐水曲谓随水势之屈曲而不坠水也谷梁传艾兰以为防置旃以为辕门以葛覆质以为槷流旁握御轚者不得入是谓过军表舞交衢谓行四达之道车旋应于舞节也逐禽左谓御驱逆之车逐禽使趋君之左以待射象形日月之类防意武信之类人言为信止戈为武防合人意也转注考老之类建类一首而文意相授左右相注处事上下之类人在一上为上人在一下为下假借令长之类一字两用谐声江河之类方田以御田畴界域粟米以御质剂变易差分以御贵贱廪税少广以御幂积方圆商功以御功程积实均输以御逺近劳费赢朒以御隐杂互见方程以御错糅正负勾股以御广逺髙深
　　以乡八刑纠万民一曰不孝之刑二曰不睦之刑三曰不婣之刑四曰不弟之刑五曰不任之刑六曰不恤之刑七曰造言之刑八曰乱民之刑
　　乱民乱名改作执左道以乱政者不任不恤亦有刑者背朋友之付托则不义安邻里之危困则不仁此而不惩则民俗日以偷矣易不友曰不弟且退列于不睦不婣之下者曰不友则专于兄弟曰不弟则不逊弟于族婣乡党者该此矣八者所犯小则扑以教之所犯大及不悛则归于士○王东岩曰三物八刑皆言乡者教法始于六乡故也
　　以五礼防万民之僞而教之中以六乐防万民之情而教之和
　　六艺中有礼乐不过秀民习之耳此则通乎万民故复列之礼者称情以立文所以防民之僞而老庄荀氏乃以为化性而起僞葢溺于俗而不达于先王之礼意也
　　凡万民之不服教而有狱讼者与有地治者听而断之其附于刑者归于士
　　有地治谓乡州及治都鄙者附丽也士司寇士师之属
　　祀五帝奉牛牲羞其肆享先王亦如之
　　奉奉承之也羞进也肆腥解骨体所谓豚解也郊先全蒸后豚解宗庙之祭则无全蒸先豚解次爓而熟之谓之体解不言祭地者礼与祭天同
　　大宾客令野修道委积
　　令令遗人少曰委多曰积所以给宾客
　　大丧帅六乡之众庶属其六引而治其政令
　　属合聚也引谓引丧车索也六乡主六引六遂主六绋在棺曰绋言绳体也行道曰引言用力也
　　大军旅大田役以旗致万民而治其徒庶之政令旗画熊虎
　　若国有大故则致万民于王门令无节者不行于天下古者谋及庶人故也大故即小司寇所掌询国危询国迁询立君也王崩苟无他故及寻常寇兵无为致万民于王门注误节小行人所达六节
　　大荒大札则令邦国移民通财舍禁弛力薄征缓刑大札大疫也于荒政十二之中独举其四者贡赋天子所制也故舍禁弛力薄征必待司徒之令刑章天子所定也故缓刑必待司徒之令若有利而自散之以及眚礼杀哀蕃乐多昏索鬼神皆邦国所得自主也不及去几者其政微也不及除盗贼者盗贼承饥凶而作乃非常之变势在必除无可疑也于荒政十二之外增其二者移本国之民与邻国通财其事尤大非天子之命不敢专也故首列之
　　岁终则令教官正治而致事正岁令于教官曰各共尔职修乃事以听王命其有不正则国有常刑
　　小宰所令于百官府者王宫之事也故于职曰修于灋曰考于事曰待而不用命者曰不共司徒所令于教官者教事也故于职曰共于事曰修而不用命者曰不正
　　小司徒之职掌建邦之教灋以稽国中及四郊都鄙之夫家九比之数以辨其贵贱老幼废疾凡征役之施舍与其祭祀饮食丧纪之禁令
　　五官之长佐太宰建五典而教灋独小司徒建者以主六乡而亲民事犹小宰之建宫刑也夫家谓男女旣配耦者以是知周之征役不及单丁女戸余夫处女也九比九职之人数也贵谓卿大夫士贱谓庶人在官即乡大夫职所谓服公事者征谓税之役谓繇役施当作弛或曰征役独力役之征也
　　乃颁比灋于六乡之大夫使各登其乡之众寡六畜车辇辨其物以岁时入其数以施政教行征令及三年则大比大比则受邦国之比要
　　登升而载于册也众寡谓民之多少驾牛马曰车人挽曰辇物谓弓矢甲楯桢榦旗物之属即大比所谓兵器也旗物有度式什器有良苦故辨之注疏并误颁比灋举六乡则甸稍县都邦国视此矣受比要举邦国则乡郊甸稍县都可知矣畿内则岁时入其数侯国则三年入其要内外详略各有宜也
　　乃防万民之卒伍而用之五人为伍五伍为两四两为卒五卒为旅五旅为师五师为军以起军旅以作田役以比追胥以令贡赋
　　先王因农事而定军令欲其恩足相恤义足相救服容相别音声相识追逐寇也胥伺捕盗贼也追胥曰比者卒伍旣定则各以所居逺近相次而追胥也
　　乃均土地以稽其人民而周知其数上地家七人可任也者家三人中地家六人可任也者二家五人下地家五人可任也者家二人凡起徒役毋过家一人以其余为羡惟田与追胥竭作
　　一家男女七人以上则授之以上地所养者众也五人以下则授之以下地所养者寡也可任谓丁壮任力役者羡饶也竭作尽行也田猎尽行更番调发使习于军事也追胥尽行守望相助非逺违其闾井也
　　凡用众庶则掌其政教与其戒禁听其辞讼施其赏罚诛其犯命者凡国之大事致民大故致余子
　　大事戎事也大故意外不测之变也余子羡也
　　乃经土地而井牧其田野九夫为井四井为邑四邑为丘四丘为甸四甸为县四县为都以任地事而令贡赋凡税敛之事
　　方里而井九夫所治之田也四井为邑方二里四邑为丘方四里四丘为甸方八里旁加一里以治沟洫则方十里为一成四甸为县方二十里四县为都方四十里四都方八十里旁加十里乃得方百里为一同井牧其田野者有井则有牧井牧相间然后六畜有所养而不伤稼穑也凡税敛之事如征纳之期收掌之人廪藏之所委输存贮之数皆是也即税敛贡赋之事宜非贡赋外别有税敛上经防卒伍而令贡赋者征役有繁简则贡赋有乘除也此经制井牧而令贡赋凡税敛之事者地邑有冲僻收获有早晚道路输将有逺近则税敛之事必随地而制其宜也小司徒专掌六乡而所载乃井邑丘甸县都之制者比闾族党州乡之灋大司徒职具之矣故独载井灋以示内而六乡外而六遂以及都邑名虽各异其地灋则皆以九夫为井四井为邑积累而区分之也任土比民之灋错见诸职大司徒职载邦国封疆都鄙室数次及比闾族党州乡之法小司徒职载井邑丘甸县都之灋载师职载任土之法闾师职载任民作贡之灋县师职载赋兵之灋遂人职载沟洫之灋其授田则大司徒职载不易一易再易之田所授多寡之数小司徒职载上地中地下地之人所任多寡之数皆各举其一彼此互备也○注谓此造都鄙采地制井田异于乡遂非也井邑丘甸县都以田数计之而出税灋也沟洫浍川以经界言之而通水道也此经曰九夫为井者以出税灋故止计所耕之地也遂人曰十夫有沟者以定经界故并计所占之地也井间之沟沟上之畛以及疆埸之八家之场圃皆取于所加百亩之中且四井为邑量地制邑亦必取于四井之中非每井而加百亩势不能备然则遂人所谓十夫即此经所谓九夫而沟洫浍川之制井邑丘甸县都之灋乃乡遂都鄙之所同也审矣郑氏之误起于谓匠人沟浍之数与遂人不同不知实无二灋特考之未审耳详见匠人为沟洫解○康成为乡遂用贡都鄙用助之説朱子终不敢易者一则以九与十起数之异也然匠人之灋止九夫与遂人十夫异耳其有沟有洫有浍有川同也九夫十夫取数虽异而占地大小相去无几其不可为以十起数之沟浍者亦不可为以九起数之沟浍也且谓乡遂多平旷则最宜于画井矣谓都鄙包陵麓则最不宜于画井矣况建国或在中原或阻山泽即乡遂多平旷都鄙包陵麓之説亦不可通哉一则以四与五起数之异也然四与五之起数各异特以异乡遂都鄙之号名耳必异其号名者以师田旗物易辨耳其实田制未尝异也葢乡遂以五起数计室数也都鄙以四起数计田数也以田之不易一易再易计之一家所占率二百亩是合二井而约八九家积至四甸千一百余家在都鄙则名之曰县在乡遂则合九甸之地约二千五百家而名之曰州名之曰县自是以上都鄙则合四县而名之曰都鄕遂则合十有一县之地约万二千五百余家而名之曰乡名之曰遂室数田数未尝不符何不可通行井灋哉经曰乃经土地而井牧其田野盖通王畿邦国皆用此灋而中举县都以见例耳且制地授田出税赋役稽夫家畜产之灋见于司徒见于小司徒见于乡师及乡遂羣吏之职叠出互备不厌其繁使乡遂用贡都鄙用助经界水道彼此各异是地灋之最大宜特书而详见者乃竟无一语及此则为康成之臆説明矣至孟子所云尤不可以此注证葢遂当为野而乡不可以为国中也○成同之灋注乃以开方计之然画井必因地势非必万夫之地截然齐一而为井春秋传所谓牧臯隰井沃衍管子所谓五而当一十而当一其遗灋也
　　乃分地域而辨其守施其职而平其政
　　分地域谓建邦国造都鄙制乡遂也辨其守辨其城郭沟涂之守灋也职谓九职政当作征税也知此经所谓施职与大司徒分地职异者大司徒旣曰分地职又曰颁职事所颁职事十有二其九即九职之事则分地职不得为九职明矣故曰地职葢以别于民职也此经上言分地域而辨其守下言平其政则为施九职之事明矣
　　凡小祭祀奉牛牲羞其肆小宾客令野修道委积大军旅帅其众庶小军旅巡役治其政令大丧帅邦役治其政教
　　小祭祀王冕所祭小宾客诸侯之使臣大军旅谓天子亲行帅帅而致于大司徒也役谓筑军垒修城堑之役大丧曰帅邦役者对遂师道野役而为言也
　　凡建邦国立其社稷正其畿疆之封
　　畿职方所掌九畿也
　　凡民讼以地比正之地讼以图正之
　　地比田畔邑居相邻接者
　　岁终则考其属官之治成而诛赏令羣吏正要防而致事
　　曰治成者所治职事之状所以别于计簿之成也属官谓官中大夫士及诸职执事王朝者羣吏谓乡遂公邑之吏及家削县都私邑之吏以不尽属于司徒故别言之令羣吏正要防而致事者使达于治官不自考而诛赏之也
　　正岁则帅其属而观教象之灋徇以木铎曰不用灋者国有常刑令羣吏宪禁令修灋纠职以待邦治
　　宪表县之观教象之灋则曰帅其属以教灋县于象魏在外之羣吏不能徧观也宪禁令则曰令羣吏俾各县于所治也县师掌都鄙稍甸郊里之治三年大比以考羣吏诏废置小司徒所令即县师所考
　　及大比六乡四郊之吏平教治正政事攷夫屋及其众寡六畜兵器以待政令
　　四郊者六乡之余地宅田士田贾田官田牛田赏田牧田是也司马灋亩百为夫夫三为屋屋三为井小司徒稽国中四郊都鄙之夫家九比之数而大比独六鄕四郊之吏者家稍县都之吏则考之者县师也颁比灋于乡大夫不及兵器至大比六乡四郊之吏则有兵器者乡大夫州长党正职主于教族师以下始有简兵器之文体有所宜事取其便也古者卒伍兵器皆自具而汉世有禁民挟弓矢者可谓昧于治体矣
　　乡师之职各掌其所治乡之教而听其治
　　乡师每二人共主三乡故曰各掌其所治乡也遂之教治狱讼皆遂大夫掌之而乡则乡师掌之者乡大夫六卿也岂暇听乡之教治狱讼哉其于教则正月颁之乡吏而已其于治则岁终令羣吏防政致事而已至狱讼则一听之乡师而不与者体当然也
　　以国比之灋以时稽其夫家众寡辨其老幼贵贱废疾马牛之物辨其可任者与其施舍者掌其戒令纠禁听其狱讼
　　曰国比之灋者五家为比乃国中属民之灋而因以施于乡邑也稽夫家辨征役施舍小司徒之职也而复列于乡师者小司徒通掌国中及四郊都鄙而乡师分掌六乡遂师分掌六遂县师掌都鄙也马牛之物盖该六畜车辇而言小司徒职旣曰六畜车辇而又曰辨其物故知为旗物及兵器役器也
　　大役则帅民徒而至治其政令旣役则受州里之役要以攷司空之辟以逆其役事
　　至至营作之地也役要所遣民徒之数辟功作章程
　　凡邦事令作秩叙
　　邦事凡有营作征行之事皆是也秩常食也叙功次也凡功作之事其食之多少功之次叙皆令监督者计而作之
　　大祭祀羞牛牲共茅蒩
　　大司徒职奉牛牲羞其肆乡师复羞牛牲者若宗庙之祭大司徒羞豚解则乡师羞体解又大神示之祀大司徒不与或乡师共之也知非佐大司徒者宰夫从太宰视涤濯赞小宰比官府之具皆特文以见也蒩或读为借易曰借用白茅或曰即士虞礼所谓苴刌茅长五寸束之以承隋祭之物者○郑刚中曰甸师所共之茅以缩酒也乡师所共之茅以借也
　　大军旅防同正治其徒役与其輂辇戮其犯命者輂马驾辇人挽所以载任器也军止则以为藩营司马灋曰夏后氏谓辇曰余车殷曰胡奴车周曰辎辇辇一斧一斤一凿一梩一锄周辇加二版二筑又曰夏后氏二十人而辇殷十八人而辇周十五人而辇徒役輂辇稍人帅以至乡师正治之而已
　　大丧用役则帅其民而至遂治之及葬执纛以与匠师御匶而治役及窆执斧以涖匠师
　　匠师事官之属乡师主役匠师主匠共主葬引纛翳也以指麾挽柩之役正其行列进退窆下棺也执斧恐或助匠师
　　凡四时之田前期出田灋于州里简其鼓铎旗物兵器修其卒伍及期以司徒之大旗致众庶而陈之以旗物辨乡邑而治其政令刑禁巡其前后之屯而戮其犯命者断其争禽之讼
　　田灋所起人徒及所具器物也大司马职禁围之地前后有屯百步车徒未列及旣弊后所止也故乡师巡之
　　凡四时之征令有常者以木铎徇于市朝
　　徇于朝使羣吏布于六乡也徇于市戒国中之民也
　　以岁时巡国及野而赒万民之囏阨以王命施惠以王命施惠者其职代王巡行见民囏阨即以王命发仓廪出泉布而无所壅遏不待奏请报可此圣人虑事之详忧民之切也
　　岁终则攷六乡之治以诏废置
　　告王及冢宰○以是知六乡之吏小司徒不自考而诛赏之也六遂则遂大夫主之其余县师主之
　　正岁稽其乡器比共吉凶二服闾共祭器族共丧器党共射器州共宾器乡共吉凶礼乐之器
　　吉祭服凶吊服祭器簠簋鼎俎之属丧器夷槃素俎楬豆輁轴之属射器弓矢楅中之属宾器尊俎笙瑟之属乡大夫备集此四者为州党族闾有故而不共也乡器旁使相共则民无废事上下相补则体行而教成
　　若国大比则攷教察辞稽器展事以诏诛赏
　　此大比羣吏之治攷教乃攷其教之行否如教行于二十五家然后闾胥为得其职若三年大比兴贤能考徳行道艺则乡大夫之职也察辞视吏言事察其情实
　　乡大夫之职各掌其乡之政教禁令正月之吉受教灋于司徒退而颁之于其乡吏使各以教其所治以攷其徳行察其道艺
　　州长党正皆曰教治政令而乡大夫则曰政教禁令者乡大夫六鄕也用其体望以统六乡而不与治民之事故曰受教灋于司徒退而颁之于其乡吏使各以教其所治又曰令羣吏考灋于司徒各宪之于其所治之国盖州长党正始有民治故乡大夫职不言治也非惟不治民亦不听羣吏之治乡师职各掌其所治乡之教而听其治是也遂大夫则兼听治讼以无王朝之事也○魏氏曰乡大夫六卿也而同受司徒之灋葢在朝则冢宰重在乡则大司徒重在军则大司马重○王氏详説曰乡大夫云政教禁令州长云教治政令党正云政令教治族师云戒令政事闾胥云闾之征令比长云比之治命官之意其轻重皆在一字间大司徒之职掌邦教而兼土地之图人民之数小司徒则掌建邦之教灋乡师则各掌其所治乡之教而兼听其治矣若乃六乡之吏闾胥比长则于政教之事不足称也不过掌闾之征令比之治而已乡大夫州长则详于教党正族师则详于政此政教之所以异也禁令为上政令次之戒令又次之征令为下比长则于令亦不足称也
　　以岁时登其夫家之众寡辨其可任者国中自七尺以至六十野自六尺以及六十有五皆征之其舍者国中贵者贤者能者服公事者老者疾者皆舍以岁时入其书
　　征力役之征也舍谓复除不给役事晚征而早免之以国中役事多也早征而晚舍之以野外役事少也入其书谓入于大司徒所舍独言国中者公卿大夫士及庶人在官者皆聚于国中乡遂之吏则当官奉职不在弛舍之列乡遂大夫所属无府史胥徒又升于司徒者始不征于乡则贤能在鄕遂者亦不应舍故止以国中言之至老疾则本无可任之理言国中而野可知矣小司徒颁比灋于乡大夫使简稽而登诸籍故曰入其数乡大夫旣登诸籍故曰入其书
　　三年则大比攷其徳行道艺而兴贤者能者乡老及鄕大夫帅其吏与其众寡以礼礼宾之
　　众寡谓众宾葢乡人来观礼者多少无定数也兴者自是而兴起出其曹也
　　厥明鄕老及乡大夫羣吏献贤能之书于王王再拜受之登于天府内史贰之
　　厥其也天府掌宗庙之宝藏者
　　退而以鄕射之礼五物询众庶一曰和二曰容三曰主皮四曰和容五曰兴舞
　　凡射众耦皆合揖让相先故取其能和胜不胜相形媢嫉易生故取其有容主皮贯革也和容容体比于礼也兴舞节比于乐也于献贤能之书后即以此为询者所以兴起羣士为后举之本也贤能徳行道艺旣成者故谋于乡先生五物材质可造者故询于众庶
　　此谓使民兴贤出使长之使民兴能入使治之
　　出谓进而为王朝之官也入谓退而为乡遂之吏也葢兴其才徳之大者而进于王朝则将为公卿大夫以临长之兴其行能之小者而为乡遂之吏则遂治其比闾族党之民此三王之世所以不患选举之不公而百官得其宜万事得其序也
　　岁终则令六乡之吏皆防政致事
　　防政者上财用之计也致事者各致其一岁所治之职事也曰防政者舍国政无所用财也小司徒岁终令羣吏正要防而致事则兼甸稍县都之吏也小宰岁终令羣吏致事则兼六官之属也不及防政者小宰月终受月要赞冢宰受岁防则防政不必言矣
　　正岁令羣吏攷灋于司徒以退各宪之于其所治之国羣吏州长以下曰所治之国者按朝大夫职于都家亦曰每国凡地有分界者通可谓之国也○李耜卿曰正月所受止教灋此所攷灋则小司徒职所云征役弛舍祭祀饮食丧纪之禁令皆在焉
　　大询于众庶则各帅其乡之众寡而致于朝
　　大询询国危询国迁询立君也曰众寡者所致必耆徳无定数也
　　国有大故则令民各守其闾以待政令
　　皆聚于闾胥所治处
　　以旌节辅令则达之
　　民虽以征令行其将之者无节则不得通○朱子曰古人学挍教养徳行道艺选举爵禄宿卫征伐师旅田猎只是一项事
　　州长各掌其州之教治政令之灋正月之吉各属其州之民而读灋以攷其徳行道艺而劝之以纠其过恶而戒之
　　读灋读教灋也乡大夫掌政教禁令党正掌政令教治而州长独曰掌教治政令之灋何也乡大夫六也其于乡之政教禁令躬为表仪执其总以帅属而已其灋之详则州长掌之下经所列是也考徳行道艺劝戒则有灋祭祀礼射丧纪防民涖事则有灋师田行役戒令赏罚则有灋大考州里废兴则有灋故乡大夫职正月受教灋于司徒退而颁之于其乡吏即颁之州长也盖乡大夫董其成党正以下承其事而掌其灋者则州长耳
　　若以岁时祭祀州社则属其民而读灋亦如之春秋以礼防民而射于州序
　　以礼防民先行乡饮酒之礼也州党之学皆名为序
　　凡州之大祭祀大丧皆涖其事
　　大祭祀谓州社稷及山川因国之在其境内者
　　若国作民而师田行役之事则帅而致之掌其戒令与其赏罚
　　致之于司徒也自党正以下不复言致者皆州长之所帅也掌其戒令赏罚则是于军因为师帅
　　岁终则防其州之政令正岁则读教灋如初
　　党正以下皆防政致事州长独防政而无致事之文者致所治职事废兴诛赏行焉故使羣吏各自致于乡大夫防政则财用之计苟无侵冒赏罚不行于其间故先防而钩考之然后以达于乡大夫曰防其州之政令者凡用财或以政之常经或出于一时之令也
　　三年大比则大攷州里以赞乡大夫废兴
　　兴者或迁其爵命或重其事任也
　　党正各掌其党之政令教治及四时之孟月吉日则属民而读邦灋以纠戒之春秋祭禜亦如之
　　弥亲民者于教亦弥数也于州曰治教政令于党曰政令教治者州长掌读教灋考徳行道艺故先教党正掌读邦灋申戒禁作师田行役故先政也邦灋者乡八刑及师田行役之灋也禜谓雩禜水旱之神
　　国索鬼神而祭祀则以礼属民而饮酒于序以正齿位一命齿于乡里再命齿于父族三命而不齿
　　国索鬼神而祭祀谓大蜡也正齿位乡饮酒义六十者坐五十者立侍六十者三豆七十者四豆八十者五豆九十者六豆是也民三时务农将阙于礼故于农隙而教之尊长养老凡射及饮酒乡民虽为卿大夫必来观礼齿于乡里者以年与众宾相次也齿于父族者异姓虽有老得居其上也不齿者席于尊东所谓僎也乡饮酒国事也故兼尚爵非私居燕饮之礼○朱子曰古人贵贵长长并行不悖虽曰不齿亦不相压故别设一位
　　凡其党之祭祀丧纪昏冠饮酒教其礼事掌其戒禁凡作民而师田行役则以其灋治其政事
　　亦于军因为旅帅
　　岁终则防其党政帅其吏而致事
　　党正以下不曰政令者凡乡大夫有令皆州长布之故曰防其州之政令党正以下则奉令承事而已故第曰防政也然党之所统尚多故曰防其党政谓合计五族之政也闾胥以下无复政之可防故族师职第曰防政致事而不复曰防其族政也
　　正岁属民读法而书其徳行道艺
　　以岁时涖挍比及大比亦如之
　　挍比族师职所谓邦比之灋也族师挍比而党正涖之
　　族师各掌其族之戒令政事月吉则属民而读邦灋书其孝弟睦婣有学者春秋祭酺亦如之
　　酺或曰为人物烖害之神或曰即挍人职所谓祭马步或曰祭社毕而民饮酒也族长无饮酒之礼因祭酺而与其民以长幼相献酬焉族师所掌无教者虽书孝弟睦婣有学者而教事非所能任也观此则党正以上掌教治者必徳行道艺足以表众可知矣记曰能为师然后能为长此古之民所以易于观感兴起而政教无壅也官以师名而曰不足以任教事者凡知其事而相督察皆曰师胥师贾师之类是也
　　以邦比之灋帅四闾之吏以时属民而挍登其族之夫家众寡辨其贵贱老幼废疾可任者及其六畜车辇邦比之灋闾师以下由族师而定党正以上据族师而行故于此详言比灋
　　五家为比十家为聨五人为伍十人为聨四闾为族八闾为聨使之相保相受刑罚庆赏相及相共以受邦职以役国事以相葬埋
　　比长之治有罪奇衺相及者五家而已此合四闾八闾而赏罚相共者葢军政也故旣曰五家为比十家为聨复曰五人为伍十人为聨明后所言乃军政耳四闾为族八闾为聨不复曰百人为卒二百人为聨者省文也惟军灋进退有度左右有局故不死乘伍有刑一夫先登而合军同赏非此不足以致果毅禁冒慢也以受邦职以下则因军政而连及之耳受邦职则共简其游惰役国事则众察其逋逃相葬埋则互纠其避匿非此不足以齐众非如秦灋邻里相坐也以八闾为限者过是则难稽也○刑罚则相及庆赏则相共○王明斋曰苟定于比即为伍家取一人则无居守者葢比闾族党州乡教训其居民之灋伍两卒旅师军乃部署其勇力又自防而用之○小司徒职凡起徒役无过家一人事急役重则然寻常征役必每减可知矣此经聨灋恐即其制也葢聨十家而出五人聨八闾而出百人合羡卒计之乃用其一而存其四使得居守且无废穑事也其必聨以八闾何也军旅之伍必以近而合使与其类相依与其长相习然后以守则固以战则强但役必更番合畿内计之常数十年而后一从征发故八闾之人亦不以同时并调为困耳
　　若作民而师田行役则合其卒伍简其兵器以鼓铎旗物帅而至掌其治令戒禁刑罚
　　亦于军因为卒长
　　岁终则防政致事
　　闾胥各掌其闾之征令以岁时各数其闾之众寡辨其施舍凡春秋之祭祀役政丧纪之数聚众庶旣比则读灋书其敬敏任恤者
　　祭祀谓州社党禜族酺也役田役也政力政也丧纪大丧及四闾相葬也闾胥于民尤切但聚众庶则读灋不及军旅者教民在平时军旅事棘旣征则不必复教之矣二十五家人民寡孝友睦婣有学者未易数觏也故第书其敬敏任恤者比耦而耕同井相友则敬敏任恤者迹可验矣
　　凡事掌其比觵挞罚之事
　　觵用酒挞扑也皆失礼之罚旣举祭祀役政丧纪而又曰凡事掌其比者上该军旅征发下该民间相受相葬相救相赒以及合耦兴耡移民救稼之事也
　　比长各掌其比之治五家相受相和亲有辠奇衺则相及
　　比长即耦耕之民而曰掌其比之治者五家有所欲治于上上有所治于五家比长必与之俱也
　　徙于国中及郊则从而授之若徙于他则为之旌节而行之若无授无节则惟圜土内之
　　徙于他谓出居异乡也圜土狱城也乡中无授出乡无节所过则呵问系之圜土
　　封人掌设王之社壝为畿封而树之
　　大司徒职设其社稷之壝此经于封国亦举社稷又曰令社稷之职而首言王之社壝独不举稷者明祀稷即于社别无坛壝也王国外四面五百里各置畿限畿上有封又树木为阻固○郑刚中曰王自为立社曰王社为民立社曰大社大社与稷配此独设社壝谓王社也
　　凡封国设其社稷之壝封其四疆造都邑之封域者亦如之
　　天子封五色土为社建诸侯则各割其方色土与之使立社焘以黄土苴以白茅
　　令社稷之职
　　诸有职事于祭祀者皆冢宰小宰令之封人所令其诸守社稷之坛壝以及修筑洒扫之职与
　　凡祭祀饰其牛牲设其楅衡置其絼共其水槀
　　饰刷治洁清之也絼着牛鼻绳楅衡所以持牛令不得抵触楅设于角衡设于鼻水槀给杀时洗荐之用也
　　歌舞牲及毛炮之豚
　　君牵牲入庙随而歌舞之以歆神春秋传奉牲以告曰博硕肥腯毛炮豚者爓去其毛而炮之以备八珍
　　凡丧纪宾客军旅大盟则饰其牛牲
　　大盟防同之盟
　　鼓人掌教六鼓四金之音声以节声乐以和军旅以正田役
　　单出曰声杂比曰音记曰鼓无当于五声五声弗得不和故以节声乐
　　教为鼓而辨其声用
　　教为鼓教击鼓者大小之数又别其声所用之事或曰教韗人为之
　　以雷鼓鼓神祀以灵鼓鼓社祭以路鼓鼓鬼享以鼖鼓鼓军事以鼛鼓鼓役事以晋鼓鼓金奏
　　雷鼓八面鼓也神祀祀天神灵鼓六面鼓也社祭祭地示路鼓四面鼓也鬼享享宗庙大鼓谓之鼖长八尺鼛鼓长丈二尺晋鼓长六尺六寸磬师掌教编钟钟师掌钟镈师掌镈皆金奏也○春秋传鲁叔孙豹如晋金奏肆夏之三晋郤至如楚金奏作于下镈师掌金奏之鼓凡祭祀鼓其金奏之乐飨食宾射亦如之飨食宾射皆宾客之事是金奏用于宾客为多也此经于祭祀军事役事外别出金奏亦主宾客之事但祭祀之乐虽用雷鼓灵鼓路鼓至中有金奏则亦以晋鼓鼓之耳
　　以金錞和鼓以金镯节鼓以金铙止鼓以金铎通鼔錞錞于也圜如碓头大上小下乐作鸣之镯钲也形如小钟即春秋传所谓丁宁铙如铃无舌有秉执而鸣之铎大铃也四金皆师田所用地官与司马聨事故鼓人兼掌之
　　凡祭祀百物之神鼓兵舞帗舞者
　　兵谓干戚帗列五采缯为之有秉
　　凡军旅夜鼓鼜军动则鼓其众田役亦如之
　　鼜夜戒守鼓也动行也司马灋曰昏鼓四通为大鼜夜半三通为晨戒明旦五通为昫
　　救日月则诏王鼓
　　王亲鼓者重天变也
　　大丧则诏大仆鼓
　　始崩及窆时也
　　舞师掌教兵舞帅而舞山川之祭祀教帗舞帅而舞社稷之祭祀教羽舞帅而舞四方之祭祀教皇舞帅而舞旱暵之事
　　羽析白羽为之形如帗四方之祭祀四望也早暵之事雩也暵热气皇析五采羽为之象凤凰亦如帗四者之舞乃民间所通用故别设舞师以教之
　　凡野舞则皆教之
　　四十人之外有野人学舞者教之以待选用又以备乡遂州党祭祀之舞
　　凡小祭祀则不兴舞
　　小祭祀王冕所祭者若宫中七祀等则无舞林泽坟衍百物之祭仍有之
　　牧人掌牧六牲而阜蕃其物以共祭祀之牲牷
　　六牲牛马羊豕犬鸡牷体完具也
　　凡阳祀用骍牲毛之隂祀用黝牲毛之望祀各以其方之色牲毛之
　　阳祀南郊及宗庙也隂祀方泽及社稷也望祀五岳四鎭四渎也骍赤也黝黑也色以毛别旣列其色而又曰毛之者色虽纯毛之美善又各有差等必次叙以待大小祀之所用也
　　凡时祀之牲必用牷物
　　时祀四时常祀也总结上阳祀隂祀望祀并四方山川百物牷物谓体完而色纯也凡对牺则牷为体完独言牷则该色纯○李耜卿曰天之时祀日月以下地之时祀五祀五岳以下
　　凡外祭毁事用尨可也
　　外祭谓表貉及王行过用事山川毁谓疈辜候禳毁除殃咎之属尨杂色也
　　凡祭祀共其牺牲以授充人系之凡牲不系者共奉之授充人者殊养之非时而祭祀则牲不系
　　牛人掌养国之公牛以待国之政令
　　公犹官也
　　凡祭祀共其享牛求牛以授职人而刍之
　　享牛正祭之牛求牛绎祭之牛绎曰索祭故其牲谓之求牛也职人谓牧人充人职当系牛而养之者
　　凡宾客之事共其牢礼积膳之牛
　　积所以给宾客之用在途则遗人职候馆有积是也在馆则掌客职上公飱五牢饔饩九牢五积侯伯飱四牢饔饩七牢四积子男飱三牢饔饩五牢三积膳所以间礼宾客公侯伯殷膳皆太牢
　　飨食宾射共其膳羞之牛
　　军事共其犒牛丧事共其奠牛
　　丧所荐馈曰奠以未葬无尸直荐舍于神前也
　　凡防同军旅行役共其兵车之牛与其牵徬以载公任器
　　牵徬在辕外挽牛也居前曰牵居旁曰徬任犹用也四丘出甲凡卒乘之牛民自共之此兵车以载官用器故官共其牛
　　凡祭祀共其牛牲之互与其盆簝以待事
　　互悬肉格盆以盛血簝受肉笼
　　充人掌系祭祀之牲牷祀五帝则系于牢刍之三月牢闲也必有闲者防禽兽触齧凡大祭祀之牲牷皆系养之特不至三月耳周官言祭祀多首五帝葢举四时迎气之祭则圜丘方泽明堂等而上者不必言也
　　享先王亦如之凡散祭祀之牲系于国门使养之散祭祀谓司中司命山川之属不言牷者兼用尨也
　　展牲则告牷
　　展牲当在祭之前夕特牲馈食礼曰宗人视牲告充举兽尾告备○李耜卿曰展牲亦兼祭义所云朔月月半君巡牲谷梁子曰郊牛日展斛角而知伤展道尽矣告牷告完具无伤也
　　硕牲则赞
　　赞助也硕牲谓马牛防其奔骇故助持之按司马职丧祭奉诏马牲挍人职凡将事于四海山川则饰黄驹充人亦当助牵经于六牲皆各指其物而此曰硕牲正以兼马牛二物耳不曰赞王以丧祭并赞司马也
　　载师掌任土之灋以物地事授地职而待其政令任土者任其力势所能生育也物物色之以知其所宜也授地职即司徒所分地职谓其地所承于王朝之职事乡遂公邑都家皆有之知非九职之事者授民以九职闾师所掌也且百工商贾臣妾闲民之所任不得谓地职故经于非九职之事者则以地职别之如郊之日汜埽反道乡为田烛即六乡之地职余可类推○雁门冯氏曰任土谓某田当在某地也
　　以防里任国中之地以场圃任园地以宅田士田贾田任近郊之地以官田牛田赏田牧田任逺郊之地以公邑之田任甸地以家邑之田任稍地以小都之田任县地以大都之田任畺地
　　防市中地里民居也宅田或曰居郭外者之宅地以备民之益多或曰致仕者之家所受田也士田所以养升于太学之士也士庶子宿卫王宫者宫伯行其秩而大司乐乐师大胥无及学士之秩者则别有以养之可知矣贾田在市之贾人其家所受田也官田庶人在官者其家所受田也牛田牧田畜牧者之家所受田也公邑谓六遂余地天子使大夫治之稍县畺采邑外余地亦然五百里甸服故乡遂都家之余田为公邑者通谓之甸王畿千里积百同九百万夫之地也山陵林麓川泽沟渎城郭宫室涂巷三分去一余六百万夫又以田不易一易再易相通定受田者三百万家逺郊之内地居四同三十六万夫之地也三分去一其余二十四万夫六乡之民七万五千家通不易一易再易一家受二夫则十五万夫之地其余九万夫防里也场圃也宅田也士田也贾田也官田也牛田也赏田也牧田也九者亦通受一夫则半农人也定受田共十二万家甸稍县都合居九十六同八百六十四万夫之地城郭宫室差少涂巷又狭于三分所去六而存一以十八分之十三率之余六百二十四万夫之地通上中下六家而受十三夫定受田二百八十八万家其在甸七万五千家为六遂余则公邑
　　凡任地国宅无征园防二十而一近郊十一逺郊二十而三甸稍县都皆无过十二惟漆林之征二十而五上经以防里任国中之地国宅谓列居国中者所谓里也故无征与防之在市者异征税轻近而重逺近者多役故也漆林加重以自然而生不假人力也论者多以周官甸稍县都之十二为疑然孟子言三代皆十一特所出粟米外此尚有力役之征禹贡百里赋纳二百里纳秷三百里纳秸服则外此不输秸服输将者赋必有加可知矣此经所谓近郊十一即公田之入也自逺郊二十而三以及甸稍县都之十二皆量其力役之繁简而以他贡物足之其九谷之贡则不过公田所入春秋传所谓谷出不过借也角人羽人掌葛职凡山泽之农征其齿角骨物羽翮葛材草贡以当邦赋之政令则凡九谷及力役之征皆可以他物充
　　凡宅不毛者有里布凡田不耕者出屋粟凡民无职事者出夫家之征
　　宅不毛不种桑麻也故罚以嫔贡之布屋粟三家之税粟也夫家之征一夫百亩之税及其家所出士徒车辇繇役也周之彻灋亦八家同养公田而有屋粟者亦取公田之入以八计而税其三耳
　　以时征其赋
　　征赋者闾师遂师而以时令征者载师也
　　闾师掌国中及四郊之人民六畜之数以任其力以待其政令以时征其赋
　　掌六畜之数者农事之本也
　　凡任民任农以耕事贡九谷任圃以树事贡草木任工以饬材事贡器物任商以市事贡货贿任牧以畜事贡鸟兽任嫔以女事贡布帛任衡以山事贡其物任虞以泽事贡其物
　　草木谓葵韮果蓏之属曰以时征其赋而所列皆九职之贡物则贡之外别无赋明矣特以地计则曰九赋以职言则曰九贡耳
　　凡无职者出夫布凡庶民不畜者祭无牲不耕者祭无盛不树者无椁不蚕者不帛不绩者不衰
　　载师闾师之罚轻重不同朱子谓前以待士大夫之有土者后乃庶民薛氏谓载师所罚乃都家之长公邑之吏皆非也葢载师凡民无职事者出夫家之征谓医卜巫觋媒妁之类其事不列于九职者也此无职者则闲民虽无常职而未尝无事故罚止于夫布载师凡宅不毛者有里布荒其园圃者也此独不树未尝不毛故罚止于不椁载师凡田不耕者出屋粟受田而不耕者也此不耕者谓工商薮牧之类本未受田故罚止于无盛其事本异故罚亦异耳独举庶民者士大夫有田禄则不在此列
　　县师掌邦国都鄙稍甸郊里之地域而辨其夫家人民田莱之数及其六畜车辇之稽三年大比则以攷羣吏而以诏废置
　　地域田莱之数小司徒掌之乡遂之吏各掌其夫家人民六畜车辇之稽而复使县师通掌之且外及于邦国者以有军旅防同田役之戒则受灋于司马以作众庶防卒伍不可不备知其数也旣掌事则大比因诏废置所以考羣吏者不厌其详也县师虽兼郊里而所专掌则都鄙稍甸故列职先都鄙稍甸而后及郊里犹小司徒虽兼都鄙而所专掌乃国中四郊故列职先国中四郊而后及都鄙也
　　若将有军旅防同田役之戒则受法于司马以作其众庶及马牛车辇防其车人之卒伍使皆备旗鼓兵器以帅而至
　　受灋于司马者知所当徴众寡按左传郑人受兵于大宫楚人授师孑焉以伐随又郑火授兵登陴先儒遂谓甲楯甸丘自具兵器临时授之然考周官乡大夫大比考夫屋及其众寡六畜兵器此职防车人之卒伍使皆备旗鼓兵噐以帅而至族师合卒伍则简兵噐里宰比六畜兵噐而司戈盾军旅防同所授止贰车乘车之戈盾及旅贲虎士之戈盾则卒伍兵噐皆自备可知矣左氏所或春秋时列国之变灋或所谓授兵者亦止授将挍辞未别白耳
　　凡造都邑量其地辨其物而制其域
　　都谓大都小都邑谓公邑家邑也辨其物即司徒职所谓以土均之灋辨五物九等也山林川泽丘陵坟衍原隰其间谷土多寡不均其谷土又有不易一易再易之分故必辨其物然后可以制其域县师通掌天下之兵赋而所制地域独都鄙者六遂之域遂人制之六鄕之域小司徒制之也
　　以岁时征野之赋贡
　　野谓甸稍县都载师闾师县师职事相近而各异载师所掌任土之灋也闾师所掌任民之灋也县师所掌赋兵之灋也三职皆曰时征其赋而载师县师通掌畿内之地事葢掌其征之令非亲征之也里宰职曰以待有司之政令而征其财赋遂师职曰以征财赋则知六遂之财赋里宰征之而遂师执其总矣六乡之财赋必闾胥征之而闾师执其总矣公邑都家之财赋必其二十五家之长征之而公邑之吏都家之宰执其总矣族师酂长职皆曰作民而师田行役则帅而至稍人职曰以县师之灋作其同徒车辇以帅而至则丘乘卒伍之政县师亦不亲也
　　遗人掌邦之委积以待施惠乡里之委积以恤民之囏阨门关之委积以养老孤郊里之委积以待宾客野鄙之委积以待羁旅县都之委积以待凶荒
　　乡里通鄕遂甸稍县都而言民之囏阨无地无之故知通乎畿内也县都之委积最多故以待凶荒且便于内外移用也不言甸稍之委积者委人掌甸稍之聚而军旅共其委积薪刍则甸稍之委积并掌于委人以共师旅可知矣遗人掌待施惠故军旅之委积不列也道路之委积又以师役与宾客防同并列者共之者委人而遗人掌其颁之令也待宾客羁旅旣列遗人职复列委人职者遗人颁委积委人共薪刍也大府邦中四郊甸稍县都之赋各有所待而此职郊野县都之委积委人职甸稍之委积又各有所待何也岁赋不尽输于王朝其存者各贮其地以为委积
　　凡宾客防同师役掌其道路之委积凡国野之道十里有庐庐有饮食三十里有宿宿有路室路室有委五十里有市市有馆馆有积
　　庐可暂止路室可止宿馆则楼可观望者也
　　凡委积之事巡而比之以时颁之
　　巡者所掌非一地也六鄕之赋闾师征之六遂之赋遂师征之县都之赋其邑宰征之甸稍之赋委人敛之则委积各贮于有司以待遗人之比颁可知矣道路之积谷共之者仓人治之者廪人则凡委积可知矣
　　均人掌均地政均地守均地职均人民牛马车辇之力政
　　均地政者均所征财赋也均地守者司险掌固所颁守法凡民皆有任焉而其事有剧易守者有众寡故必通计一国一都应守之人或私助财役或轻重其力政赋贡以相准司险职所谓移甲役财用亦其一端也均地职者所承职事虽有常而亦时有剧易也司徒制地贡奠地守分地职而复设均人以均之葢惟恐情事上壅政有偏而不举也
　　凡均力政以岁上下丰年则公旬用三日焉中年则公旬用二日焉无年则公旬用一日焉
　　丰年人食四鬴之岁也人食三鬴为中岁人食二鬴为无岁谓岁无赢储也注易坤为均葢以冬三月用民二十七日大重为疑然十月纳禾稼日至而土功毕公私可用之期不过一月公旬用三日葢九日也若以旬为均则第曰用三日可矣
　　凶札则无力政无财赋不收地守地职不均地政财赋即上经所谓地政也旣曰无财赋又曰不均地政者有财赋然后可施均灋旣无财赋则灋亦无所施耳地守曰收则守灋中有相助之财赋益明矣地职亦曰收者设所承浚筑输将供积之职事一岁适寡有必别有所入以当之而寛其剧者之赋贡所谓均地职即此类也
　　三年大比则大均





　　周官集注卷三
<经部,礼类,周礼之属,周官集注>
　　钦定四库全书
　　周官集注卷四
　　翰林院侍讲衔方苞撰
　　师氏掌以媺诏王
　　以三徳教国子一曰至徳以为道本二曰敏徳以为行本三曰孝徳以知逆恶教三行一曰孝行以亲父母二曰友行以尊贤良三曰顺行以事师长
　　国子公卿大夫之子弟师氏教之而世子亦齿焉以学君臣父子长幼之道大司徒以六徳六行六艺教万民而师氏保氏分为二职者师氏所教十五二十入大学者也保氏所教八岁十三入小学者也或以六徳六行或以三徳三行而变其名义者司徒以乡三物教万民而宾兴之要其终而言之也自十五入学至四十而仕则成人之事备矣故知仁圣义忠和之徳无不详也孝友睦婣任卹之行无不着也师氏所教乃国子始入学者六徳未可遽求必使知人之所得于天而粹然至善者为道之本而后六徳可驯致也崇髙富贵易于浮惰必使知勤敏为行之本而后六行可渐推也有父兄在睦婣任卹之行不可得而见也第使知亲父母尊贤良事师长而百行有基矣者六艺则小学所必亲故无异教也于孝行之外别教孝徳而曰以知逆恶者非知人之逆恶自知其逆恶也师氏主教太子太子之事父母也师保奉之动必以礼于孝行无由显悖故特教以孝之实得于心者使知于父母之教阳奉而隂违则为逆偷为不义则为恶而太子之逆恶不可纠结也故伸其教于国子犹周公之抗世子法于伯禽也师氏无教太子之文者古者太子入学与胄子齿故以国子该之也国子本宜学于大学以太子故教于虎门之左则教太子不必言矣贤良即同学之秀出者师教以道艺者师氏大乐正小乐正之类是也长司其政令者诸子宫正宫伯之类是也○知仁圣义忠和之徳乃养以道艺而后成者此曰以为道本则知以天命五常之徳粹然至善者言也孝行以敬为先而此独曰以亲父母者王公之子于父母多尊而不亲也○以此经次第观之首曰以三徳教国子似以太子羣王子而言继曰掌国中失之事以教国子弟似兼王之族姓而言继曰凡国之贵游子弟学焉乃言公卿大夫之子弟旧説相承旣久今姑仍之
　　居虎门之左司王朝
　　虎门路寝门也王日视朝于路寝之门外司察也察王之视朝有善道可行则前以诏王
　　掌国中失之事以教国子弟
　　中得礼也失失礼也不曰凡中失之事而曰国中失之事者以先世王太子王子弟善败之迹告之使知鉴戒也
　　凡国之贵游子弟学焉
　　游谓无职司师氏保氏所教皆未冠与太子齿相次以共学者故国之选俊不与若太子旣冠成人则必博选天下孝悌博闻有道术者使与居处出入而不专于贵游子弟矣
　　凡祭祀宾客防同丧纪军旅王举则从
　　举犹行也故书作与读去声○职专于教太子及国子而王举则从者祭祀军旅丧纪国子必从太子而防同宾客诸子亦作羣子以从王故师氏保氏帅之以观于政事亦所以为教也
　　听治亦如之
　　谓王于野外听朝
　　使其属帅四夷之各以其兵服守王之门外且跸门外中门之外东方南方其服布其兵剑西方北方其服旃其兵弓矢王门以夷守之者使王朝夕出入惕于徳失政散则四夷弗宾又使荒裔之人知朝廷礼义之盛以为声教也
　　朝在野外则守内列
　　内列藩营之在内者
　　保氏掌谏王恶
　　未有媺而诏之故曰以媺诏王有恶而后谏故曰掌谏王恶○天子师保有公孤师氏中大夫保氏下大夫盖专为教太子设者而其职首曰以媺诏王谏王恶何也使太子益严于师保也王且以媺诏王之恶且谏则所以诏谏太子者不可玩忽明矣春秋传晋侯问楚子钟仪对曰其为太子也师保奉之以朝于婴齐而夕于侧也则职专于教太子可知
　　而养国子以道乃教之六艺一曰五礼二曰六乐三曰五射四曰五驭五曰六书六曰九数乃教之六仪一曰祭祀之容二曰宾客之容三曰朝廷之容四曰丧纪之容五曰军旅之容六曰车马之容
　　戴记祭祀之容齐齐皇皇宾客之容穆穆皇皇朝廷之容济济翔翔丧纪之容累累颠颠军旅之容曁曁詻詻车马之容匪匪翼翼
　　凡祭祀宾客防同丧纪军旅王举则从听治亦如之使其属守王闱
　　闱宫中之巷门
　　司谏掌纠万民之徳而劝之朋友正其行而强之道艺巡问而观察之以时书其徳行道艺辨其能而可任于国事者
　　兴贤兴能学校之政备矣复设司谏之官以察万民之徳者恐野有遗贤也如农夫之孝弟强果者胥徒之淳实廉榦者幼未知学不得列于庠序而宾兴之故劝之朋友使近学士正其行使知大人之事强之道艺使务学以自广久之而徳修行进道通艺习则可任国事矣惟其未列于庠序故劝之朋友惟所习者小人之事故正其行惟时过而学故道艺必强之而后能此先王所以立贤无方而国无废事也○管仲治齐乡长五属大夫复事公亲问贤才犹用周官遗意然聪明质仁为义好学者与拳勇股肱之力同问则知其时学校之政已废矣故曰王者之迹熄也○以非学士故第以能而可任于国事为言其徳行道艺出众而为贤者未易数觏也
　　以攷乡里之治以诏废置以行赦宥
　　废置以吏言赦宥以民言罢民之出圜土而反于国中者三年不齿其坐嘉石而役诸司空者乡里任之则宥而赦之司谏巡问观察果能改其前行之恶然后行赦宥也
　　司救掌万民之衺恶过失而诛让之以礼防禁而救之衺恶其性质不良而未丽于罪者过失则已形于事者古者重刑且责让之未即罪也
　　凡民之有衺恶者三让而罚三罚而士加明刑耻诸嘉石役诸司空
　　罚谓挞击之也加明刑者去冠饰而书其衺恶之状着之背也嘉石朝士所掌
　　其有过失者三让而罚三罚而归于圜土
　　亦加明刑昼任以事夜收之狱其收教之期视坐嘉石者每加以其罪已着也
　　凡岁时有天患民病则以节巡国中及郊野而以王命施惠
　　郑刚中谓乡师及此职皆以王命施惠欲恩归于王非圣人制灋意也葢列其职曰以王命施惠则遇民囏阨立可赈救无奏请期报之难而所在有司不得阻格耳○郑刚中曰乡师巡国及野以王命施惠岁之常也故不持节此则有天灾人患而特遣巡视故执节以为信
　　调人掌司万民之难而谐和之
　　难相与为仇雠
　　凡过而杀伤人者以民成之鸟兽亦如之
　　过本无意也成平也以乡里之民共和解之
　　凡和难父之雠辟诸海外兄弟之雠辟诸千里之外从父兄弟之雠不同国君之雠眡父师长之雠眡兄弟主友之雠眡从父兄弟
　　和之使辟不得就而雠之主谓大夫君父兄之雠而可和者以过而杀伤也
　　弗辟则与之瑞节而以执之
　　弗辟必怙势而弱其敌者也故官持瑞节执而放诸异国邦国用玉节周制九服外薄四海用瑞节者征信于所放之国也若执而治其罪则无事瑞节
　　凡杀人有反杀者使邦国交雠之
　　反复也复杀之者欲除害弱敌也邦国交雠之诸侯得之即加戮也
　　凡杀人而义者不同国令勿雠雠之则死
　　杀人而义者如夫为寄豭穿窬夜入人室之类令勿雠而仍不使同国者恐相遇而不能忍也虽不同国而仍令勿雠雠之则死者恐其迹之他国也父之雠虽已和尚使辟诸海外亦恐迹而得之
　　凡有鬭怒者成之不可成者则书之先动者诛之媒氏掌万民之判凡男女自成名以上皆书年月日名焉
　　判半也主合其半成夫妇也丧服曰夫妻判合成名谓子生三月父母名之
　　令男三十而娶女二十而嫁凡娶判妻入子者皆书之判妻出妇也入子或媵女旣入夫家未御而夫死改适人者或曰再嫁而携其子入夫家者书之息争端也
　　中春之月令防男女于是时也奔者不禁若无故而不用令者罚之司男女之无夫家者而防之
　　无故而不用令谓非丧祸而娶不以仲春也周之仲春丑月也故诗曰迨冰未泮奔谓听其相从而不必备礼也男女之无夫家者谓鳏寡也若始婚者第可言未嫁娶不可谓无夫家覆出此文明防而不禁其奔者惟鳏寡也始婚者媒妁通之父母主之岂得自相防哉世人多以此病周官然圣人曲成万物而使不纳于邪义即在此单丁女戸无主婚者或因怨旷以致淫逸或相争夺以成狱讼岂若天子之吏以王命防之而听其奔为正大而无弊乎
　　凡嫁子娶妻入币纯帛无过五两
　　纯当作缁庶人纳币用缁帛士大夫乃以纁束帛天子加谷玉诸侯加大璋五两十端也○叶氏曰先王之世详婚姻之礼而薄其物此婚姻所以及时男女所以得正也
　　禁迁葬者与嫁殇者
　　迁葬或出母改适无子而前子欲迁以祔父或曰民徙家而迁旧丧以祔新丧也殇十九以下未嫁而死者生不相接死而合之非礼也
　　凡男女之隂讼听之于胜国之社其附于刑者归之于士
　　隂讼中冓之事
　　此经首言始婚者次言娶判妻入子者次言鳏寡节次甚明但其文恐有错简若移若无故而不用令者罚之于令男子三十而娶女子二十而嫁之下移司男女之无夫家者而防之于令防男女之下则无可疑矣然就本文亦可通
　　司市掌市之治教政刑度量禁令
　　禁物靡亡者使有利者使阜害者使亡靡者使微以及僞饰之禁过市之罚属游饮食之禁皆所以教也治谓在民出入交易之事政谓在官几征敛散之灋度丈尺也量豆区斗斛之属
　　以次叙分地而经市
　　经界也次叙见内宰职
　　以陈肆辨物而平市
　　陈犹列也物同使列肆于一区则美恶相挍易辨而市价自平矣即肆长职所谓名相近者相逺实相近者相尔也
　　以政令禁物靡而均市
　　物靡者易售而无用争取靡者则常货或滞而市不均矣
　　以商贾阜货而行布
　　布谓泉也
　　以度量成贾而征儥
　　儥买也物有定价则买者有所征
　　以质剂结信而止讼
　　以贾民禁僞而除诈
　　贾民胥师贾师之属僞以物言诈以人言
　　以刑罚禁虣而去盗
　　以泉府同货而敛赊
　　民货不售敛而买之民无货赊贳而予之则以货来者同得售而不至于折阅货之积者同得散布而民赖其用故曰同货
　　大市日昃而市百族为主朝市朝时而市商贾为主夕市夕时而市贩夫贩妇为主
　　主言其多者也大市者乡邑之民以百物交易必日昃逺邑乃可至商贾市以朝者商以货来而贾居之或求货于贾成议转物每穷日之力必以朝乃便贩夫贩妇市以夕者所贩乃朝夕所求之物市之者亦近市之人也
　　凡市入则胥执鞭度守门市之羣吏平肆展成奠贾上旌于思次以令市市师涖焉而听大治大讼胥师贾师涖于介次而听小治小讼
　　市入市者入也鞭度一物二用其榦刻丈尺系鞘于上以为鞭展成谓旣成议者则展其物以待判决奠贾谓未售者则定其贾以待求索即贾师所掌也上旌悬之市师司市也
　　凡万民之期于市者辟布者量度者刑戮者各于其地之叙
　　期谓欲卖买期决于市也辟开通也泉府掌以征布敛不售之货于市辟布疑谓民之欲受泉而纳财物者量度者谓处斗斛及丈尺之牙侩
　　凡得货贿六畜者亦如之三日而举之
　　亦如之亦各于地之叙也举之谓登诸册籍使逾时而求者可验也春秋传仲尼使举是礼也以为多文辞管子时简稽马牛之肥瘠其老而死者皆举之
　　凡治市之货贿六畜珍异亡者使有利者使阜害者使亡靡者使微
　　使有使阜起其价以征之也使亡使微抑其价以郤之也害谓竒器异物无当于民用者作无益害有益故使之无靡者尚可用但费财而导侈故使之微周官详于市政即此一节足以消游惰阜百物备天灾厚民俗非细故也
　　凡通货贿以玺节出入之
　　玺节印章也
　　国凶荒札丧则市无征而作布
　　古者作钱币以救凶荒以耕九余三谷粟之积者多也若无谷粟则泉布无权后世兵火水旱贵人富商有抱其金玉锦绣而死者政无常经民非本富故也
　　凡市僞饰之禁在民者十有二在商者十有二在贾者十有二在工者十有二
　　潜谿邓氏曰在民若以水和米麻代丝之类在商若以石为玉冀产为扬产之类在贾若饰今为古饰陈为新之类在工陶中窳铜和锡之类
　　市刑小刑宪罚中刑徇罚大刑扑罚其附于刑者归于士
　　宪罚播其肆也徇徧巡以示众也扑挞也
　　国君过市则刑人赦夫人过市罚一幕世子过市罚一帟命夫过市罚一盖命妇过市罚一帷
　　邓氏曰刑人赦者士师协日刑杀君欲免之则防其期而赦之葢非是无过市也举国君则王可知
　　凡防同师役市司帅贾师而从治其市政掌其卖儥之事
　　市司司市也
　　质人掌成市之货贿人民牛马兵器珍异
　　人民奴婢也平物贾者贾师质人专掌质剂所谓成者两人交易入质剂于质人则一成而不可变其欺僞相负者后得质讼治之各有程期○书曰臣妾逋逃诗曰人有民人女覆夺之即奴婢也古者盗贼之子女始为奴岂罪舂槀之外或以赐羣臣故得相鬻与百里奚自鬻于秦养牲者则鬻身者周时亦间有之但秦汉间始名为奴婢耳
　　凡卖儥者质剂焉大市以质小市以剂掌稽市之书契大市人民牛马之属用长券小市兵器珍异之属用短券民自贸易则曰质剂官取予于市则曰书契贾师掌国之卖儥则官有取予于市可知矣
　　同其度量壹其淳制巡而攷之犯禁者举而罚之犯禁者不独罚之且书其所犯于册籍使惧而不敢再也淳制见内宰职
　　凡治质剂者国中一旬郊二旬野三旬都三月邦国期期内听期外不听
　　野甸稍也
　　防人掌敛市絘布总布质布罚布防布而入于泉府絘布列肆之税总布或曰总当为儳无肆立持者之税也或曰读如租之守斗斛铨衡者之税也质布犯质剂者所罚罚布犯市令者所罚防布诸物邸舍之税○旣有防布絘布不应又为列肆之税絘从次思次介次皆听治讼之所也岂讼于市者必先入布如束矢钧金之类与总布疑即民买赊官物之泉肆长分收而总防于防人故以总名
　　凡屠者敛其皮角筋骨入于玉府
　　以当防布有余则以布敛之
　　凡珍异之有滞者敛而入于膳府
　　珍异四时食物也
　　胥师各掌其次之政令而平其货贿宪刑禁焉
　　察其诈僞饰行儥慝者而诛罚之
　　儥当作卖慝恶物也卖慝而曰饰行者今市中卖僞物多使老弱疾者诈为有急而使人不疑所谓饰行也
　　听其小治小讼而断之
　　贾师各掌其次之货贿之治辨其物而均平之展其成而奠其贾然后令市
　　辨其物之良苦使各有等差良苦相均始得其平
　　凡天患禁贵儥者使有恒贾
　　三代圣王所以恤民惠商其灋曲备而谷物之积所在皆有之故遇天患可禁贵卖者后世救荒则以增价招商为善政时势各有宜也儥当作卖
　　四时之珍异亦如之
　　荐宗庙之物
　　凡国之卖儥各帅其属而嗣掌其月
　　嗣以次更代也
　　凡师役防同亦如之
　　司虣掌宪市之禁令禁其鬭嚣者与其虣乱者出入相陵犯者以属游饮食于市者若不可禁则搏而戮之以属游羣聚而游也
　　司稽掌巡市而察其犯禁者与其不物者而搏之不物衣服视占不与众同及所操物不如品式
　　掌执市之盗贼以徇且刑之
　　徒徇者不必刑若盗贼则必以徇且刑之所谓附于刑者归于士也市之大刑扑罚又曰凡有罪者挞戮而罚之则归于士者惟盗贼可知矣
　　胥各掌其所治之政执鞭度而巡其前掌其坐作出入之禁令袭其不正者
　　市有坐作之禁令者有司稽巡当起立袭掩捕也
　　凡有罪者挞戮而罚之
　　罚使出布
　　肆长各掌其肆之政令陈其货贿名相近者相逺也实相近者相尔也而平正之
　　尔亦近也均是物也而其贾或倍蓰十百千万故必辨其名实
　　敛其总布掌其戒禁
　　贾师职曰凡国之卖儥各帅其属而嗣掌其月贾师之属肆长也买赊官物之布必肆长敛之可知矣其或日终而总计之或旬终而总计之以防于防人故曰总布与
　　泉府掌以市之征布敛市之不售货之滞于民用者以其贾买之物楬而书之以待不时而买者买者各从其抵都鄙从其主国人郊人从其有司然后予之
　　抵故贾也于此见圣人爱民之实而后世平准均输借以浚民者不得假托也买货必从所司者官收滞货本以利民必实有需用然后予之若逺商大贾转货逐利则不予也货之滞者逾时必腾跃故设禁如此
　　凡赊者祭祀无过旬日丧纪无过三月
　　赊贳也
　　凡民之贷者与其有司辨而授之以国服为之息民有急贷于官第归其本而服国事以当其息也禹贡三百里纳秸服周官服公事者他如服劳服役皆以任其力为义而郑氏以王莽之受息释之悮矣○贵与马氏曰赊贷者三代之灋也三代之时非直周公之圣可行虽中主能行之三代之后非直王莽之矫诈介甫之执愎不可行虽贤哲亦不能行其故何也盖三代之时寰宇悉以封建天子所治不过千里公侯则自百里以至五十里卿大夫又各有食邑分土而治上之所以治其民者不啻祖父之于子孙家主之于臧虽诸侯卿大夫不必皆贤然旣世守其地与民则不容不视为一体故奸弊无由生而良法可以世守自封建变为郡县人君宰制六合穹然于上郡守县令更代无常发政施令不过受成于胥吏不独赊贷一事凡琐细繁密之制执而行之必反为民病世儒治周官不能识其大本求其精意而好举其制之琐细繁密者以为疑所谓不通时变也
　　凡国事之财用取具焉岁终则防其出入而纳其余凡国事之财用取具于泉府以在市而通百物也外府泉府为通职外府职曰凡祭祀宾客丧纪防同军旅共其财用之币赍赐予之财用葢九职贡物所无而为邦用所必需者则外府共其布泉府市其物也纳其余入于职币也
　　司门掌授管键以启闭国门
　　管籥也键谓牡用管以启用键以闭
　　几出入不物者正其货贿凡财物犯禁者举之
　　正当读征谓税其物也财物犯禁者如木不中伐布帛不中数量用器不中度之类言举而不言罚者门近于市矣故举之使受罚于质人也○陈及之曰即司市所谓饰僞之禁在民商贾工者各十有二是也
　　以其财养死政之老与其孤
　　谓门关之委积死政死国事者
　　祭祀之牛牲系焉监门养之
　　散祭祀之牲系于门监门门徒也
　　凡岁时之门受其余
　　受祭门之余
　　凡四方之宾客造焉则以告
　　造至也
　　司关掌国货之节以聨门市
　　货节玺节也
　　司货贿之出入者掌其治禁与其征防
　　防人敛防布司关复有征防者或留货于关以待野鄙之交易而不入于门市也
　　凡货不出于关者举其货罚其人
　　暂举其货俟诘问或挞其人或罚以布而仍还其货也司圜职凡圜土之刑人也不亏体其罚人也不亏财司市职有罪者挞戮而罚之凡罚多以财言也若举为悉没其货则财之亏逾量矣而复罚以财必无是灋也○王氏曰出下疑脱入字
　　凡所达货贿者则以节传出之
　　商或取货于山泽野鄙而无司市之玺节至关关为之玺节及以出之其有玺节者亦为之如后世移过文书
　　国凶札则无关门之征犹几
　　凡四方之宾客敂关则为之告
　　敂犹至也
　　有外内之送令则以节传出内之
　　外自侯国都鄙而入者内自王都而出者送令谓奉贡献及赍文书者
　　掌节掌守邦节而辨其用以辅王命
　　邦节即下所列诸节也王有命则别其节以授使者旧説谓珍圭牙璋谷圭琬圭琰圭非也圭璋之用典瑞辨之此职所辨者节也盖圭璋以达王命以节辅之
　　守邦国者用玉节守都鄙者用角节
　　诸侯于其国中公卿大夫王子弟于其采邑有命亦以节辅之
　　凡邦国之使节山国用虎节土国用人节泽国用龙节皆金也以英荡辅之
　　英荡函器盛此节者邦国之使节使邦国者所执也小行人所达谓之天下之节则邦国都鄙使者所执也非王官所掌而式灋亦自掌节出○英荡为函器则不得云辅别本作簜干宝曰英刻书也簜竹箭也刻书所事以助使节之信
　　门关用符节货贿用玺节道路用旌节皆有期以反节道路主治五涂之官谓乡遂大夫也凡由门者司门为之节由关者司关为之节其商则司市为之节以征令及家徙则乡遂大夫为之节变司市言货贿者货贿非必由市也变乡遂言道路者公邑小都大都之吏皆主治五涂各有民也疑符节玺节乃刻竹书所由加印行者自执之旌节则道路之官使人持之以送行者非朝聘及赍贡赋无所用之
　　凡通达于天下者必有节以辅之
　　在境内惟家徙及转货乃有节暂出者不必有也
　　无节者有几则不达
　　诘逋逃及奸宄也
　　遂人掌邦之野
　　郊外曰野遂人所掌惟造县鄙形体之灋及治沟洫兼甸稍县都其他政令惟掌六遂公邑及家稍县都之政令则县师掌之
　　以土地之图经田野造县鄙形体之灋五家为邻五邻为里四里为酂五酂为鄙五鄙为县五县为遂皆有地域沟树之使各掌其政令刑禁以岁时稽其人民而授之田野简其兵器教之稼穑
　　遂之邻里酂鄙县与乡之比闾族党州同灋而异其名者师田行役各以旗物帅其众庶而至异其名乃便识别耳
　　凡治野以下剂致甿以田里安甿以乐昏扰甿以土宜教甿稼穑以兴耡利甿以时器劝甿以疆予任甿以土均平政
　　变民言甿异内外也致犹防也虽受上田中田及防之以下剂为率谓可任者家二人也乐如酺蜡之类昬谓嫁娶之礼兴耡者地有丰凶兴起羣甿使彼此相助则交得其利若移用其民以救其时事及五党相赒之类是也彊当作疆古者疆埸有口众者多予之所以任其力政读为征以土之肥墝均平其税及力役之征
　　辨其野之土上地中地下地以颁田里上地夫一防田百亩莱五十亩余夫亦如之中地夫一防田百亩莱百亩余夫亦如之下地夫一防田百亩莱二百亩余夫亦如之
　　莱谓休不耕者余夫亦如之谓所受之田亦有莱也乡受田无余夫之文以输将服公事者皆近取于乡也乡之上地无莱以近城郭人畜多易粪也
　　凡治野夫间有遂遂上有径十夫有沟沟上有畛百夫有洫洫上有涂千夫有浍浍上有道万夫有川川上有路以达于畿
　　遂沟洫浍深广见匠人径容牛马畛容大车涂容乘车一轨道容二轨路容三轨曰达于畿则家稍公邑县都沟洫之制皆遂人主之○曰治野以作沟洫畛涂言也故计所占之地而曰十夫其实耕者乃一井九夫之地耳匠人所谓方十里为成即此经千夫之地而耕地则九百夫匠人所谓方百里为同即此经万夫之地十而耕地则九万夫诗曰十千维耦盖举其成数犹三十三里少半里而曰终三十里也不足据以破周礼○明斋王氏曰凡疏导之灋挽漕之便皆于是在而封植以息争端设险以限戎马实寓其中矣自遂沟径畛而下民自治之至洫涂浍必上之人创之合众力修治若川与路则非一方之民所能办必损府库之积移用其民乃可成军礼所谓大役任众者也○浚仪王氏曰禹尽力乎沟洫濬畎浍距川遂人五沟五涂之制因乎古也沟洫之成自禹至周非一人之力沟洫之坏自周至秦非一日之积
　　以岁时登其夫家之众寡及其六畜车辇辨其老幼废疾与其施舍者以颁职作事以令贡赋以令师田以起政役
　　老幼废疾不可任者也其可任而施舍者盖贵贱贤能也而不列言之者乡近国中多君子遂逺郊多野人不惟贵者服公事者不若六乡之多即贤能之兴亦甚少故遂大夫及羣吏职皆无稽贵贱贤能之文而于遂人略言之职九职事兼学艺世事服事政役谓土功及输将所用即师田徒旅而事则异故更列之下经所谓凡事致野役而师田作野民是也
　　若起野役则令各帅其所治之民而至以遂之大旗致之其不用命者诛之
　　役谓师田若有功作也遂之大旗熊虎也遂人遂大夫合用鸟隼之旗以致众故得与大司徒同用大旗
　　凡国祭祀共野牲令野职
　　共野牲入于牧人以待事也
　　凡宾客令野修道而委积
　　委积于庐宿市令令遗人也凡宾客兼大司徒小司徒所令
　　大丧帅六遂之役而致之掌其政令及葬帅而属六綍及窆陈役
　　致役致于司徒给墓上事及竁也綍举棺索也大丧之正棺殡启朝及引六乡役之载及窆六遂役之
　　凡事致野役而师田作野民帅而至掌其政治禁令凡事谓力政之事
　　遂师各掌其遂之政令戒禁以时登其夫家之众寡六畜车辇辨其施舍与其可任者经牧其田野辨其可食者周知其数而任之以征财征作役事则听其治讼辨其可食者如牧地则不可食也遂人辨上地中地下地之等而遂师则周知其数遂人令贡赋而遂师征财征遂人起政役而遂师作役事遂人令师田而遂师掌军旅田猎之政令或举其纲或详其目也不曰井牧而曰经者井灋遂人之所掌也○项氏曰可任者又有家三人二家五人家二人之异故辨之以知民力
　　巡其稼穑而移用其民以救其时事
　　四时耕耨敛艾芟地之宜早晚不同而有天期地泽风雨之急故移用其民使转相助以救时急事也后世民自为耕猝有水旱富者尚能自救而贫者则坐视其田之芜没然后知先王设官以移用其民虑事周而兴利博也○读灋兴贤详于乡经野劝农详于遂亦互相备
　　凡国祭祀审其誓戒共其野牲
　　审听冢宰小宰之誓戒以戒其属吏及民也遂人共野牲遂师复共野牲者遂师各共之以致于遂人遂人总之以入于牧人也遂人不审戒誓而遂师审之者遂人掌野灋而不亲民治遂师则各有分地凡国祭祀有当执之事当共之物故也
　　入野职野赋于玉府
　　野职八职中贡物也野赋农田之入也所入盖中玉府之用者农或以物产当邦赋如齿角骨物羽翮草物之类故入于玉府
　　宾客则巡其道修庀其委积
　　巡视其道路修治与否也庀具也
　　大丧使帅其属以幄帟先道野役及窆抱磿共丘笼及蜃车之役
　　使帅其属者太宰或司徒也以幄帟先备张神坐也磿者适歴执綍者名也千人分布六綍疏数有度名为适歴遂师抱持役版以巡察之笼承土器也蜃车或曰柩路也载柳四轮迫地而行有似于蜃因取名焉或曰蜃者掌蜃职所谓闉圹之蜃车乃载蜃者
　　军旅田猎平野民掌其政令比叙其事而赏罚
　　平正其行列部伍也未至师先以军灋部署而行赏罚帅而至则赏罚一听于大司马若大司徒
　　遂大夫各掌其遂之政令以岁时稽其夫家之众寡六畜田野辨其可任者与其可施舍者以教稼穑以稽功事掌其政令戒禁听其治讼
　　功事九职之事民功也
　　令为邑者岁终则防政致事
　　旧説不言其遂之吏而言为邑者容公邑及卿大夫王子弟之采邑政令禁戒遂大夫亦施焉非也小司徒通掌国中及四郊都鄙故所令及羣吏而三年大比所考止六鄕四郊之吏都鄙甸稍之吏尚别使县师考之则非遂大夫所及明矣按遂人掌造县鄙形体之灋岂六乡近国中虽分乡州而无城邑六遂逺各有城邑而因以名其吏与
　　正岁简稼器修稼政
　　三岁大比则帅其吏而兴甿明其有功者属其地治者兴甿兴贤能也因举吏治有功者而聚敕其余以职事稽夫家畜产以及政令征比治讼之事自遂人遂师遂大夫以及县正鄙师酂长每职必列不厌其复而兴甿止于遂大夫职一见之简挍宾兴之灋无一及焉何也政令征比治讼之事自遂大夫以下羣吏所掌与乡有同异故每职备列之兴贤之典一同于六乡覆列之则赘矣故第言帅其吏以兴甿而知一准于六乡也○遂大夫之职与乡大夫异者听治讼也县正与州长异者掌治讼也鄙师与党正异者掌祭祀而不及于丧纪冠昬饮酒也酂长与族师异者治祭祀丧纪也里宰与闾胥异者不掌祭祀丧纪之数也邻长与比长异者赞邑政也乡大夫不听治讼六官之长未遑乡邑之治也故使乡师听之遂大夫遂师皆曰听其治讼者遂师所听独财征役事之讼凡讼并归遂大夫也遂之治讼分听之者烦于乡也乡近王都国中之讼皆归于乡士矣遂大夫曰听治讼县正曰掌治讼者掌达之于遂大夫而不专决也乡之中州长莅大丧党正掌丧纪冠昬闾胥掌丧纪之数遂之丧纪仅一见于酂长职冠昬饮酒则并无其文者乡乃公卿大夫贤士所萃故丧纪冠昬饮酒礼义备焉遂则羣甿聚居分卑礼略不敢以烦有司也丧纪所关尤重其士大夫之家则酂长治之
　　凡为邑者以四达戒其功事而诛赏废兴之
　　四达或曰治民之事大通者有四夫家众寡也六畜车辇也稼穑耕耨也旗鼓兵革也或曰考邑治必旁达四邑以相参而后贤不肖勤惰可见或曰为邑者县正也下达于鄙师酂长里宰邻长凡四等上达于遂大夫遂师遂人大司徒亦四等
　　县正各掌其县之政令征比以颁田里以分职事掌其治讼趋其稼事而赏罚之
　　征征召也比案比也
　　若将用野民师田行役移执事则帅而至治其政令移执事即遂师职所谓移用其民以救其时事也
　　旣役则稽功防事而诛赏
　　稽功者每人而分考其程也防事者合计其功事以为役要也
　　鄙师各掌其鄙之政令祭祀
　　凡作民则掌其戒令以时数其众庶而察其媺恶而诛赏
　　察众庶之媺恶将以助遂大夫兴甿也鄙师所掌独无农事者其大纲则遂大夫县正董之其细目则酂长里宰亲之
　　岁终则防其鄙之政而致事
　　酂长各掌其酂之政令以时挍登其夫家比其众寡以治其丧纪祭祀之事
　　挍差次之也
　　若作其民而用之则以旗鼓兵革帅而至若岁时简器与有司数之
　　有司遂大夫所委属吏也遂大夫简器岂能徧数旧説误
　　凡岁时之戒令皆听之趋其耕耨稽其女功
　　听谓受而行之也○古者王内之政令内宰治之民家之女功酂长稽之所以上下男女各警其职而事无不举教无不行也
　　里宰掌比其邑之众寡与其六畜兵器治其政令以岁时合耦于耡以治稼穑趋其耕耨行其秩叙以待有司之政令而征敛其财赋
　　耜广五寸二耜为耦耕必以耦人之少长老疾死丧不齐故以岁时合之耡者里宰所治处于此合耦使相助因放而为名秩叙受耦相佐助之次第
　　邻长掌相纠相受凡邑中之政相赞徙于他邑则从而授之
　　邻长即耦耕之民故所掌无农事
　　旅师掌聚野之耡粟屋粟闲粟而用之
　　屋粟有田不耕者所罚三夫之税粟闲粟闲民无职事者所出一夫之征粟耡粟民自相助之粟也古者以政成民建设长利不仅恃上之赈恤也易曰君子以劳民劝相春秋传曰务穑劝分盖使民自相助则所济者博故司徒职五党为州使之相赒司稼职均万民之食而赒其急遂人职以兴耡利甿皆使民自相助也此经所谓耡粟即所兴以相助者○耡粟屋粟闲粟皆非公田所入故特设旅师以掌之各贮其乡里以赈贷平民给新甿注疏谓主敛县师所征赋谷误矣
　　以质剂致民平颁其兴积施其惠散其利而均其政令兴积即三者之粟赈者贷者皆平颁之不得偏有多少施其惠者不责以偿也散其利者春颁而秋敛之也贷者则有质剂均其政令者颁敛之期亦不得偏先后也
　　凡用粟春颁而秋敛之
　　凡新甿之治皆听之使无征役以地之媺恶为之等新甿来徙家者治谓有所乞求也以地媺恶为之等计口而授以上中下之田也○李伦曰无征役暂耳以地媺恶为之等者不易之地一年后征役之一易者二年再易者三年○遗人委人所待羁旅以疾病事故滞留者旅师所掌乃新甿来徙家者将治而教之故官以师名
　　稍人掌丘乘之政令
　　丘出马四丘出车一乘故曰丘乘葢掌赋兵之政令也
　　若有防同师田行役之事则以县师之灋作其同徒輂辇帅而以至治其政令以听于司马
　　县师通掌邦国都鄙稍甸郊里将有军旅防同田役之戒则受灋于司马以作其众庶及马牛车辇使皆备其旗鼓兵器以帅而至乡之帅而至者州长也遂之帅而至者县正也家邑则其吏公邑则其长也稍人掌丘乘之政令故以县师之灋作之而因通帅焉曰以至者以州长县正之属至也同犹调也凡起役皆更番以人数调之行役非畿内之士功也如仲山甫城齐召伯城谢之类故不听于司空而听于司马
　　大丧帅蜃车与其役以至掌其政令以听于司徒委人掌敛野之赋敛薪刍凡疏材木材凡畜聚之物旧説委人所掌惟薪刍疏材而无粟米非也果尔则曰掌敛野之薪刍凡疏材木材凡畜聚之物可矣其曰敛野之赋者葢甸稍之米粟亦委人掌之也知然者遗人所掌无甸稍之委积委人兼掌甸稍之聚而军旅共其委积薪刍也薪刍疏材木材独于甸稍敛之者居王畿之中而环郊遂便委输也凡蓄聚之物谓瓠葵芋御冬之具
　　以稍聚待宾客以甸聚待羇旅
　　曰稍聚甸聚者独共其薪刍而无粟米也遗人职郊里之委积以待宾客野鄙之委积以待羁旅而此职宾客共其刍薪军旅共其委积薪刍则宾客无委积可知矣羁旅者宾客之细也举宾客则羁旅可知军旅用广故甸稍之委积并蓄以待共而后不虞其乏匮也
　　凡其余聚以待颁赐
　　余当为余
　　以式法共祭祀之薪蒸木材宾客共其刍薪丧纪共其薪蒸木材军旅共其委积薪刍凡疏材共野委兵器与其野囿财用
　　式灋故事之多少也薪蒸给炊及燎木材给大次小次之张事野委谓委积之分贮四野者有守者故共其兵器野囿之财用谓苑囿藩篱之材
　　凡军旅之宾客馆焉
　　凡军旅之士众惟供其物而将帅之为宾客者则授馆也诗曰敦彼独宿亦在车下则士众不可徧馆明矣凡宾客防同师役遗人掌其道路之委积而委人复掌之者遗人掌其颁之令而委人则供其物也
　　土均掌平土地之政以均地守以均地事以均地贡土地之政邦国都鄙所征于民也地贡所贡于王朝也均人曰均地政乡遂公邑并征其财赋也土均曰均地贡邦国无粟米之征都鄙自委积而外所征亦贡物为多也若九职之事则无所用其均且均侯国之九职亦非王官所能及也此职地事与均人所谓地职略同而变职言事者畿内防同师田力役之事皆承职于王朝故均人曰地职土均兼掌邦国则师田力役宾旅有自为其国事而非王朝之职事者矣故统之曰地事也
　　以和邦国都鄙之政令刑禁与其施舍礼俗丧纪祭祀皆以地媺恶为轻重之灋而行之掌其禁令
　　政令刑禁施舍及民之礼俗丧纪祭祀皆以地媺恶制其轻重之灋则地守地事地贡不必言矣
　　草人掌土化之灋以物地相其宜而为之种
　　化土使媺汉时汜胜之术其遗也物地占其形色也种各有宜详见管子地员篇
　　凡粪种骍刚用牛赤缇用羊坟壤用麋渴泽用鹿咸泻用貆勃壤用狐埴垆用豕彊防用蕡轻爂用犬
　　粪种烧兽骨为灰或捣蕡子以渍其种也骍刚色赤而性刚赤缇縓色也坟壤坟起而解散也渴泽故水处泻卤也貆貒也勃壤粉解者埴垆黏疏者彊防强坚者轻爂轻脆者
　　稻人掌稼下地
　　下地水泽之地也
　　以潴畜水以防止水以沟荡水以遂均水以列舍水以浍写水以涉扬其芟作田
　　偃潴者畜流水之陂也防潴旁隄也遂田首受水小沟也列田之畦防也浍田尾去水大沟也其用水也自防之水门以入于沟自沟以入于遂舍于列而灌漑通焉水过大则以浍泻之于川而毋使害稼也所芟草积田中恐其根附土复生故舍水于列中以涉播扬而反之使其根在上则槁而澌腐可以粪田
　　凡稼泽夏以水殄草而芟荑之
　　此始变泽地为田之灋也泽中草盛根着于土虽芟荑复生甚易惟夏月积水土柔可因水力而絶其本根然后芟荑蕴崇之则草不复生而可稼也
　　泽草所生种之芒种
　　杨愼曰即江湖间葑田也葑菰根繁而纠结上着泥土可耕种郭璞江赋播匪艺之芒种挺自然之嘉蔬葢谓此耳滇南亦有葑田名曰海□芒种稻有芒者
　　旱暵共其雩敛丧纪共其苇事
　　雩敛雩事所发敛也稻急水故稻人共之苇所以闉圹
　　土训掌道地图以诏地事道地慝以辨地物而原其生以诏地求王巡守则夹王车
　　道说也地慝若瘴蛊及所产恶物害人者原其生以诏地求谓物生有时地所无及物未生则不求○王志长曰地事谓形胜阨塞边腹冲僻之类辨地物而原其生如湍水人轻浊水人重幽燕沉劲吴楚剽疾之类而物产亦在其中
　　诵训掌道方志以诏观事掌道方慝以诏辟忌以知地俗王巡守则夹王车
　　方志四方记旧事之书如春秋传所谓不出郑志是也观事省方观民设教之事也方慝其政俗之恶而宜革者辟忌避其语言所忌
　　山虞掌山林之政令物为之厉而为之守禁
　　物为之厉每物有蕃界也为之守禁为守者设禁令也守者即其地之民占伐林木者林自有衡此兼言林者山内之林即山虞兼掌之或曰林衡亦受法于山虞也
　　仲冬斩阳木仲夏斩隂木
　　阳木春夏生者隂木秋冬生者或曰生山南为阳木生山北为隂木冬斩阳夏斩隂则坚濡调
　　凡服耜斩季材以时入之
　　服牝服即车箱有凿孔以轸子贯之故谓之牝服季犹穉也服与耜尚柔刃宜用穉材或曰季木之老者车农器最劳非穉木可任
　　令万民时斩材有期日
　　王制草木零落然后入山林
　　凡邦工入山林而抡材不禁
　　抡犹择也
　　春秋之斩木不入禁
　　万民春秋需材仅可斩四野之木不得入山林厉禁
　　凡窃木者有刑罚
　　闾师职不树者无椁则宅舍无弃地此职窃木有刑罚则原野无耗材古之治天下至纎至悉也故蓄积足恃皆此类也
　　若祭山林则为主而修除且跸
　　为主主辨防之若供时用相礼仪也修除治道路场坛
　　若大田猎则莱山田之野及弊田植虞旗于中致禽而珥焉
　　莱者将田于是则不除其草莱使禽兽得生息也弊田田者止也山虞有旗以主山得画熊虎其仞数则短珥者取禽左耳以效功也
　　林衡掌巡林麓之政令而平其守以时计林麓而赏罚之
　　平其地之民守林麓之部分
　　若斩木材则受法于山虞而掌其政令
　　川衡掌巡川泽之禁令而平其守以时舍其守犯禁者执而诛罚之
　　泽与川连者则川衡兼掌之三时皆可渔惟别孕之时则官舍止其所守之地以伺察其犯禁者林材可时计网罟之入无可稽寻非止于其地不可
　　祭祀宾客共川奠
　　川奠边豆之实鱼鱐蜃蛤之属山林不举奠物者惟田猎以共干豆川泽之奠物则不出于田猎也川衡泽虞不言祭则为主者于山林举之则川泽从可知也田猎则于泽复特举者泽水所钟不特举不知泽野之可以田也
　　泽虞掌国泽之政令为之厉禁使其地之人守其财物以时入之于玉府颁其余于万民
　　独泽言国者稻人掌稼下地则泽可稼者仍颁于民其余乃泽虞之所守耳财物之入于玉府者犀角象齿珠贝之类也金玉生于山而山虞不言入其财物于玉府者卝人取之入于职金而后职金以入于玉府也
　　凡祭祀宾客共泽物之奠
　　亦笾豆之实芹茆菱芡之属
　　丧纪共其苇蒲之事
　　蒲以为席
　　若大田猎则莱泽野及弊田植虞旌以属禽
　　泽鸟所集故注析羽之旌
　　迹人掌邦田之地政为之厉禁而守之凡田猎者受令焉
　　令谓田猎之时与地
　　禁麛卵者与其毒矢射者
　　卝人掌金玉锡石之地而为之厉禁以守之若以时取之则物其地图而授之巡其禁令
　　卝古矿字金未镕玉在璞曰矿物地占其形色也
　　角人掌以时征齿角凡骨物于山泽之农以当邦赋之政令
　　赋十一之税也政令师田力役也观此则九职贡物之外别无九赋益明矣山泽间皆有耕者特其田不井因使散处以守财物
　　以度量受之以共财用
　　骨入漆浣者以量受其余以度度所中
　　羽人掌以时征羽翮之政于山泽之农以当邦赋之政令
　　翮羽本
　　凡受羽十羽为审百羽为抟十抟为防
　　尔雅一羽谓之箴十羽谓之防百羽谓之緷其名音俱相近
　　掌葛掌以时征絺绤之材于山农凡葛征征草贡之材于泽农以当邦赋之政令以权度受之
　　凡葛征谓征其已织者草贡防纻之属可缉绩者古者王畿四面各五百里而骨物羽翮葛材草贡物皆轻细征以当赋乃所以利民后世郡县万里而置均输平准且凡物皆取焉转输出纳吏得为奸而民困于无告矣
　　掌染草掌以春秋敛染草之物以权量受之以待时而颁之
　　染草茅搜槖芦豕首紫茢之属
　　掌炭掌灰物炭物之征令以时入之以权量受之以共邦之用凡炭灰之事
　　凡炭灰蜃灰烟煤之类以共甃砌澣练黝垩之用
　　掌荼掌以时聚荼以共丧事
　　以着物也旣夕礼茵着用荼
　　征野疏材之物以待邦事凡畜聚之物
　　荼疏材之类因使掌焉征于山泽入于委人
　　掌蜃掌敛互物蜃物以共闉圹之蜃
　　互物蚌蛤之属闉犹塞也圹穿中也将井椁先塞下以蜃御湿也春秋传宋文公卒始厚葬用蜃炭
　　祭祀共蜃器之蜃
　　以饰祭器也鬯人职曰凡四方山川用蜃器春秋传天王使石尚来归脤盛以蜃器因名焉
　　共白盛之蜃
　　盛犹成也谓饰墙使白惟宗庙用之
　　囿人掌囿游之兽禁牧百兽祭祀丧纪宾客共其生兽死兽之物
　　以共丧祭宾客则不畜珍禽竒兽可知矣○吴氏曰生兽死兽之物兽人共者田猎所获也囿人共者苑囿所养也
　　场人掌国之场圃而树之果蓏珍异之物以时敛而藏之
　　凡祭祀宾客共其果蓏享亦如之
　　旧説享谓朝事之笾豆或曰每月朔荐非也祭祀已该此二节不宜曰亦如之外饔职于祭祀宾客后继以邦飨耆老孤子士庶子槀人职凡飨耆老孤子士庶子共其食此职所共亦谓是与
　　廪人掌九谷之数以待国之匪颁赒赐稍食
　　匪读为分谓委人所颁诸委积也赒赐王所赐予给好用之式也稍食廪禄
　　以岁之上下数邦用以知足否以诏谷用以治年之凶丰
　　数犹计也○王志长曰以税入之多少制国用之数此成周赋灋之所以善以国用之多少制取民之数此后世赋法之所以不善也
　　凡万民之食食者人四鬴上也人三鬴中也人二鬴下也
　　六斗四升曰鬴皆谓一月所食
　　若食不能人二鬴则令邦移民就谷诏王杀邦用凡邦有防同师役之事则治其粮与其食
　　古者师行无馈饷所谓治粮与食者令道所经有司共之委人职军旅共其委积仓人职凡国之大事共道路之谷积是也注行道曰粮疏引乃裹糇粮以证之恐未安书曰峙乃糗粮非行者所自赍可知矣公刘迁豳之事未可为行师常法食疑谓蔬菜六畜凡食物也
　　大祭祀则共其接盛
　　接读为一扱再扱之扱扱以授舂人舂之大祭祀之谷籍田所收藏于神仓者不以给小用○春秋传曰鲁祭周公何以为盛周公盛鲁公焘羣公廪解者曰焘谓下故上新各半也廪谓全用旧谷少覆以新然则谓之接盛者岂有取于新故之相接续与
　　舍人掌平宫中之政分其财守以法掌其出入
　　政谓用谷之政分其财守谓计当用之数分送宫正内宰使守而颁之出谓出米于廪人入谓还收其空缺者○李耜卿曰财即米也丧大记纳财朝一溢米暮一溢米
　　凡祭祀共簠簋实之陈之宾客亦如之共其礼车米筥米刍禾
　　方曰簠圆曰簋车米筥米刍禾之数见掌客职舂人共祭祀之米人为盛然后舍人实之簠簋而陈之舂人共宾客牢礼之米差择之也舍人则实之筥载之车故曰共其礼
　　丧纪共饭米熬谷
　　饭含饭也熬谷旧说错于棺旁以惑蚍蜉岂诱之出而掘去其窟穴与丧大记熬君四种八筐大夫三种六筐士二种四筐加鱼腊焉士丧礼设熬旁一筐乃涂
　　以岁时县穜稑之种以共王后之春献种
　　县之者欲其风气燥达也
　　掌米粟之出入辨其物
　　九谷中黍稷稻粱苽大豆皆有米麻小豆小麦无米辨其物则知其用所宜
　　岁终则防计其政
　　仓人掌粟入之藏
　　谷不去殻则可久藏
　　辨九谷之物以待邦用若谷不足则止余法用有余则藏之以待凶而颁之
　　余法用谓赒赐之类道路之委积不可止也旧説误
　　凡国之大事共道路之谷积食饮之具
　　委人军旅共其委积此复共谷积者曰凡国之大事则兼大丧大祭不独军旅也仓人通掌畿内粟入道路之委积遗人令之仓人出之廪人治之委人共之故四职为聨事而委人仓人并曰共也
　　司稼掌巡邦野之稼而辨穜稑之种周知其名与其所宜地以为灋而县于邑闾
　　巡野观稼以年之上下出敛灋
　　掌均万民之食而赒其急而平其兴
　　均万民之食而赒其急使民自相赒也丰穰更事彼此相通则交得其利司徒职所谓五党为州使之相赒是也平其兴犹旅师所谓平颁其兴积也先王之于农事始则移用其民以相救终复均调其食以相赒则天患之小者举不足以病民矣
　　舂人掌共米物
　　米物者其质之美恶舂之精粗非一类也
　　祭祀共其齍盛之米宾客共其牢礼之米凡飨食共其食米掌凡米事
　　饎人掌凡祭祀共盛
　　盛炊而共之
　　共王及后之六食凡宾客共其簠簋之实飨食亦如之六食谓六谷之饭
　　槀人掌共外内朝冗食者之食
　　冗食谓留治文书及给事者谓之冗食以其人自有廪禄因给事内外朝不暇自为食而官共之也
　　若飨耆老孤子士庶子共其食
　　掌豢祭祀之犬
　　不豢于饎人者共至尊潘防戋余不可防也
　　李耜卿曰冢宰掌邦治举其要耳其僚属庶尹皆经理王宫之政至于遂生复性以宠绥斯民者未遑也故设司徒之职举天王作君作师之事而致之于民乃顺承天万物资生故曰地官也教始于郊里故自小司徒至比长八职专主六乡而牧田牛田在乡者故封人牧人牛人充人四职次之乡之政有二曰征役施舍曰徳行道艺载师至均人五职详征役施舍之事也师氏至媒氏六职详徳行道艺之教也然则教养之道备矣施之天下何以加兹故曰观于鄕而知王道也王国面朝后市王门十二在六乡之内十二关门则临畿上今次于鄕之下遂之上者市虽在国容五百里疆界中凡五十里之市皆在焉门关则连于市以达货贿者关市有讥用节为多故司市至司关十二职为一类而掌节附焉遂人至里宰专及田野之制稼穑之绪与六乡互见为义旅师如乡之闾师也稍人如乡之县师也委人土均如乡之遗人均人也而乡有封人载师县师遂有稍人土均则通公邑都鄙邦国之政皆举之矣草人稻人详穑事养民之原也土训诵训通土俗教民之本也四职所掌乡遂都鄙邦国皆有焉故次于土均之后也若夫山林川泽赋贡之所出国用赖焉故自山虞至场人十有五职又次之冡宰所列九赋九贡之目尽于此矣宾祭之所取军旅丧纪之所共膳羞禄廪凡为九式用财者将于是乎在故廪人至槀人职终焉司徒敷教而教职惟乡官师保等十数人其间所措理者养民之事居多先儒疑为司空之错简是不然夫先王之世辨物居方秀者为士而朴者为农下及工商各有常居皆有灋守使之父以教其子兄以教其弟习其耳目而定其心思闲其道艺而世其家业无非以道率民岂必东胶西序始名教哉孟子曰无恒产而有恒心者惟士为能故制民之产然后驱而之善若生者不得其情死者不尽其常矍矍然丧其降衷秉彝之心其钝顽无耻者固相率而归于悖戾不可复制即常性未移者亦頽堕委靡消沮而不复振则道之不行从可知矣此司徒一篇所以聨教养为一事也然则司空之职何与周礼为书委曲周详无不备者独至坛兆庙社之灋井田长广之方附庸闲田所余之多寡山林川泽城郭宫室涂巷三分之乘除天时有生耕获何以无失其序地理有宜髙下何以无拂其性山川沮泽民居有度焉兴事任力逺近有量焉宫室之制器皿之宜舟车之用凡数事者虽略见于诸官而未详其规度宜皆列职于司空而春秋战国之世开阡陌尽地力相兼以力相侈以僭司空一篇尤其所深病而急欲去其籍者也其失盖亦久矣后儒窜缀纷纭离散全经区区之心窃病其援周公以从已也
　　周官集注卷四
<经部,礼类,周礼之属,周官集注>
　　钦定四库全书
　　周官集注卷五
　　翰林院侍讲衔方苞撰
　　春官宗伯第三
　　天地中和之气备于春宗伯掌礼以敎民中掌乐以敎民和故曰春官宗尊也伯长也
　　惟王建国辨方正位体国经野设官分职以为民极乃立春官宗伯使帅其属而掌邦礼以佐王和邦国礼谓五礼其别三十有六舜命伯夷典三礼曰汝作秩宗国语曰使名姓之后能知四时之生牺牲之物玉帛之类采服之宜彞器之量次主之度屏摄之位坛之所上下之神只氏姓之所出而率旧典者为之宗
　　礼官之属大宗伯卿一人小宗伯中大夫二人肆师下大夫四人上士八人中士十有六人旅下士三十有二人府六人史十有二人胥十有二人徒百有二十人肆犹陈也肆师佐宗伯陈列祭祀之位及牲器粢盛
　　郁人下士二人府二人史一人徒八人
　　郁郁金香草也以和鬯
　　鬯人下士二人府一人史一人徒八人
　　鬯酿秬为酒芬芳条畅于上下也秬如黒黍一稃二米
　　鸡人下士一人史一人徒四人
　　司尊彞下士二人府四人史二人胥二人徒二十人彞亦尊也实郁鬯者曰彞彞法也言为尊之灋也
　　司几筵下士二人府二人史一人徒八人
　　筵亦席也铺陈曰筵借之曰席尚书敷重底席礼记天子之席三重则筵亦可通谓之席
　　天府上士一人中士二人府四人史二人胥二人徒二十人
　　府以天名尊所藏若天物然
　　典瑞中士二人府二人史二人胥一人徒十人
　　瑞信节也其职曰掌玉瑞玉器之藏事神所用为多故列于礼官
　　典命中士二人府二人史二人胥一人徒十人
　　命谓王命官册书古者命赐羣下必于祖庙故冢宰诏王以爵禄驭羣臣而典命司服则列于礼官
　　司服中士二人府二人史一人胥一人徒十人
　　典祀中士二人下士四人府二人史二人胥四人徒四十人
　　守祧奄八人女祧每庙二人奚四人
　　远庙曰祧藏迁主焉庙祧之辨郑氏王氏説详见礼记王制孔疏守祧用奄与女奚者岂祭祀虽无女尸而先后朝祭服及遗器亦藏于祧与○疏天子七庙通姜嫄庙为八奄每庙一人
　　世妇每宫卿二人下大夫四人中士八人女府二人女史二人奚十有六人
　　此女官设府于内以掌后宫之礼者上自王后下及内外宗皆其所敎以外命妇有齿德者为之所谓女传也内宰自外而治内春官世妇自内而达外必如此法制乃备或以为即天官之世妇误矣
　　内宗凡内女之有爵者
　　内女王同姓之女有爵适大夫及士者曰凡无常数也
　　外宗凡外女之有爵者
　　外女王诸姑姊妹之女九嫔世妇女御为治官之属内外宗为礼官之属皆制礼之精意
　　冢人下大夫二人中士四人府二人史四人胥十有二人徒百有二十人
　　冢封土为邱陇象冢而为之尔雅山顶曰冢
　　墓大夫下大夫二人中士八人府二人史四人胥二十人徒二百人
　　职丧上士二人中士四人下士八人府二人史四人胥四人徒四十人
　　职主也○庄渠魏氏曰孝子荒迷中弗能如礼故特设官相之先王之体羣臣可谓至矣
　　大司乐中大夫二人乐师下大夫四人上士八人下士十有六人府四人史八人胥八人徒八十人
　　大胥中士四人小胥下士八人府二人史四人徒四十人
　　大师下大夫二人小师上士四人瞽蒙上瞽四十人中瞽百人下瞽百有六十人眡了三百人府四人史八人胥十有六人徒百有二十人
　　无目眹谓之瞽有目眹而无见谓之蒙有目无眸子谓之瞍了目明者乐歌必用瞽者以其审于听也
　　典同中士二人府一人史一人胥二人徒二十人同隂律也不以阳律名官者同者同于律也曰典律不足以包同曰典同则律可知矣
　　磬师中士四人下士八人府四人史二人胥四人徒四十人
　　钟师中士四人下士八人府二人史二人胥六人徒六十人
　　笙师中士二人下士四人府二人史二人胥一人徒十人
　　镈师中士二人下士四人府二人史二人胥二人徒二十人
　　镈如编钟而大视大镛则小独在一簴国语曰细钧有钟无镈尚大故也大钧有镈无钟尚细故也
　　韎师下士二人府一人史一人舞者十有六人徒四十人
　　韎东夷之乐防鞻氏掌四夷之乐而特设韎师盖周起岐雍其化先行于南次及于北而东方独阻风教商奄既诛淮夷徐戎尚为鲁患故特设一官肄东夷之乐以志王化之难成职方首扬州亦此义也
　　旄人下士四人舞者众寡无数府二人史二人胥二人徒二十人
　　旄旄牛尾舞者所持以指麾
　　籥师中士四人府二人史二人胥二人徒二十人籥舞者所吹
　　籥章中士二人下士四人府一人史一人胥二人徒二十人
　　吹籥以为诗章
　　防鞻氏下士四人府一人史一人胥二人徒二十人鞻读如屦防鞻四夷舞者之所屝也
　　典庸器下士四人府四人史二人胥八人徒八十人庸功也古者有功多铸器以铭之春秋传季武子以所得于齐之兵作林钟而铭鲁功焉
　　司干下士二人府二人史二人徒二十人
　　干舞者所持谓楯也春秋传万者何干舞也
　　大卜下大夫二人卜师上士二人卜人中士八人下士十有六人府二人史二人胥四人徒四十人
　　问曰卜
　　人中士二人府二人史二人工四人胥四人徒四十人
　　工攻
　　菙氏下士二人史一人徒八人
　　燋焌用荆菙之类即士丧礼所谓楚焞也
　　占人下士八人府一人史二人徒八人
　　占蓍之卦兆吉凶
　　簭人中士二人府一人史二人徒四人
　　问蓍曰簭其占易
　　占梦中士二人史二人徒四人
　　眡祲中士二人史二人徒四人
　　祲隂阳相侵渐成祥者春秋传鲁梓慎曰吾见赤黑之祲
　　大祝下大夫二人上士四人小祝中士八人下士十有六人府二人史四人胥四人徒四十人
　　丧祝上士二人中士四人下士八人府二人史二人胥四人徒四十人
　　甸祝下士二人府一人史一人徒四人
　　诅祝下士二人府一人史一人徒四人
　　司巫中士二人府一人史一人胥一人徒十人
　　古者民之精爽不擕贰者神明降之在男曰觋在女曰巫圣人用之使制神之处位次主
　　男巫无数女巫无数其师中士四人府二人史四人胥四人徒四十人
　　大史下大夫二人上士四人小史中士八人下士十有六人府四人史八人胥四人徒四十人
　　王氏详説曰玉藻曰左史书动右史书言以左传考之左史即大史右史即内史襄二十五年载齐太史书崔杼之事非书动乎僖二十八年载王命内史策命晋侯非书言乎
　　冯相氏中士二人下士四人府二人史四人徒八人冯乘也相视也世登髙台以视天文之次序天文属太史月令曰乃命太史司天日月星辰之行
　　保章氏中士二人下士四人府二人史四人徒八人保守也世守天文之变
　　内史中大夫一人下大夫二人上士四人中士八人下士十有六人府四人史八人胥四人徒四十人
　　孙伟夫曰史官为宗伯之属以宗庙典籍具存非博通之士莫能胜任也
　　外史上士四人中士八人下士十有六人胥二人徒二十人
　　御史中士八人下士十有六人其史百有二十人府四人胥四人徒四十人
　　巾车下大夫二人上士四人中士八人下士十有六人府四人史八人工百人胥五人徒五十人
　　巾犹衣也
　　典路中士二人下士四人府二人史二人胥二人徒二十人
　　路王所乗车
　　车仆中士二人下士四人府二人史二人胥二人徒二十人
　　王志长曰戎仆已列五仆中而春官复设车仆专掌戎路之政意者先王以礼齐天下而师旅之事彊力先发为尚故特以属礼官与
　　司常中士二人下士四人府二人史二人胥四人徒四十人
　　都宗人上士二人中士四人府二人史四人胥四人徒四十人
　　家宗人如都宗人之数
　　凡以神士者无数以其艺为之贵贱之等
　　王氏曰艺即掌三辰之法以犹鬼神示之居辨其名物
　　大宗伯之职掌建邦之天神人鬼地示之礼以佐王建保邦国
　　李耜卿曰邦礼有五独言掌吉礼者礼有五经莫重于祭举首以该终也建立也保安也正伦理则立笃恩义则安上下各得其所而皆安故曰建保邦国也
　　以吉礼事邦国之鬼神示
　　国家无故上下和睦以事天地宗庙百神乃人事之最吉者故曰吉礼丧疾祸乱则祀事不能举矣都家乡邑皆有鬼神示之祀此不言者统于邦国也○邱氏曰上言神鬼示上下也此言鬼神示内外也
　　以禋祀祀昊天上帝以实柴祀日月星辰以槱燎祀司中司命飌师雨师
　　禋之言烟周人尚臭烟气之臭闻者实柴实牛柴上也槱积也诗曰芃芃棫朴薪之槱之司中三能三阶也司命文昌宫星或曰虚宿下有司命星主人寿夭飌师箕也雨师毕也三祀皆积柴实牲体燔燎而升烟各举其一互相备也冢宰司徒所祀事皆首五帝者举五帝则昊天上帝不必言矣此不及五帝者举昊天上帝则五帝可知也司寇职禋祀五帝则戒日○程子曰天与帝一也天言其体帝言其主○朱子曰説上帝是总説帝説五帝是五方帝説昊天上帝只是説天○张氏曰尚书曰明禋国语精意以享曰禋郑氏取义于升烟误矣
　　以血祭祭社稷五祀五岳以貍沉祭山林川泽以疈辜祭四方百物
　　不言祭地此皆地示祭地可知也隂祀自血起贵气臭也社稷土谷之神有德者配食焉共工氏之子曰句龙食于社厉山氏之子曰柱食于稷汤迁之而祀弃五祀者五官之神四时迎五行之气于四郊而祭五德之帝亦食此神焉少昊氏之子曰重为句芒食于木该为蓐收食于金修及熙为元防食于水颛顼氏之子曰黎为祝融食于火句龙为后土食于土五岳东曰岱宗南曰衡山西曰华山北曰恒山中曰嵩高山祭山林曰貍川泽曰沉顺其性之含藏也疈剖牲胸也疈而磔之谓磔攘及蜡祭郊特牲曰八蜡以记四方又曰蜡之祭也主先啬而祭司啬也祭百种以报啬也飨农及邮表畷禽兽仁之至义之尽也○李耜卿曰祀天神祭地示其时其地详见大司乐而此经以苍璧礼天以黄琮礼地典瑞职四圭有邸以祀天旅上帝两圭有邸以祀地旅四望王制天子祭天地诸侯祭社禝则地示之祭自不得以社当之然此经序祭有社无示司徒鼓人职以雷鼓鼓神祀以灵鼓鼓社祭亦言社而不及示典瑞职以圭璧礼诸神祀地之外不着社稷大司乐分乐以祭亦不别着社稷于祭地之后二者又言示而不及社似乎彼此互见而示祭社祭礼无殊也○勉斋黄氏曰社祭土稷祭谷土谷之祭达于上下故方丘与社皆祭地也而宗伯序祭有社无示举社则其礼达于上下举示则天子独用之鼓人职不曰祭示而曰社祭亦以其礼达乎上下也大司乐灵鼓灵鼗以祭地示则示祭社祭其用同矣此説较之贾疏所谓以小该大者尤为长于理而合于经也祭法王有大社又有王社张子曰大社祭天下之地示王社祭京师之地示説本白虎通窃意大社立于王宫乃祭京师之地示京大也师众也京师之社固可称大王者无外社系以王则祭天下之地示也此礼惟王有之诸侯以下则否王社所在书传无文其即泽中之方丘与○王志长曰五祀在社稷之下五岳之上则非门戸等可知但郑氏注五官之神从五帝而祀于四郊则天神之属不宜血祭○祀则首举昊天上帝而不及五帝祭则不言地示而首社稷者五帝之祀已前见矣而昊天上帝未见故举之以见其为天神之首祀地示则上经巳见故独举社稷以下也不及四渎者上举五岳下及山林川泽则四渎从五岳之礼不必言矣在天为四时在地为五行岂四郊迎气祀五帝于上而用禋祀祭五官于下而用血祭与抑别祭而不于迎气之日与
　　以肆献祼享先王以馈食享先王以祠春享先王以禴夏享先王以尝秋享先王以烝冬享先王
　　旧説宗庙之祭有此六享肆献祼馈食在四时之上则是祫也禘也肆者进所解牲体谓荐熟时也献献醴谓荐血腥也祼之言灌灌以郁鬯谓始献尸求神时也祫言肆献禘言馈食互相僃也○四时常祭之外莫重于祫禘莫多于月祭肆献谓祫也祼谓禘也不曰祫而曰肆献者时祭亦有祫惟大祫徧献及毁庙之主也不曰禘而曰祼者献之属莫重于祼周道也求神于隂于极远之祖尤以祼为合莫之主也凡祭皆有祼而独以言禘者犹六宗皆禋而独于昊天上帝言禋祀凡祭皆有血腥爓熟而曰郊血大飨腥也馈食疑即周语所谓月祀戴记所谓月祭也荐新朔奠其礼略故自馈食始而荐血燔膋之节不僃如注疏则当曰以祼肆献馈食享先王不当分而为二矣且小宰赞祼将司徒奉牛牲羞其肆笾人掌馈食之笾皆巳前见无为复举于此以见祭之有此三节也盖举祫则无以别于时祭之祫举月祭则不足以该朔奠与荐新旣以肆献言大祫以馈食言月祭故于禘亦不得独举祭名而称祼耳馈奠之礼所以仁死丧以三虞后即为吉祭故朔奠可入吉礼○肆陈也列也而考尚书灾肆赦春秋肆大韩非子虑事广肆似兼周徧之义大祫徧于列祖故曰肆献大祝肆享亦谓大祫也
　　以凶礼哀邦国之忧以丧礼哀死亡以荒礼哀凶札以吊礼哀旤烖以禬礼哀围败以恤礼哀寇乱
　　丧礼亲者服焉疏者含禭凶岁凶札疫厉旤烖谓水火春秋传宋大水鲁使人吊许不吊烖君子讥之禬者使邻国防合货财以恤之小行人职若国师役则命犒禬之是也寇如春秋传晋栾盈宋鱼石自外入而为贼者乱如鲁庆父齐无知自内而作者恤者与之同忧而匡救之也
　　以賔礼亲邦国春见曰朝夏见曰宗秋见曰觐冬见曰遇时见曰防殷见曰同
　　六服之内以时分来递更而徧来以春则曰朝来以秋则曰觐无四方之别时见无常期王将有征讨之事特召其州方伯连帅为坛于国外而命事焉春秋传有事而会是也殷众也旧説十二岁王如不巡守则六服尽朝四时分来岁终而徧王亦为坛而命政焉所命之政如王廵守辩见秋官掌客职
　　时聘曰问殷頫曰视
　　时聘无常期诸侯或以故不得朝则遣问起居殷頫则王室有故庆喜吊忧而六服皆使人来视也
　　以军礼同邦国大师之礼用众也大均之礼恤众也大田之礼简众也大役之礼任众也大封之礼合众也同谓威其不协僭差者简众稽阅车徒之数也合众者地有定域民有常主所以合其志大均属军礼惟均乃可以作师徒赋马牛车辇也大役属军礼古者城筑即属役于师旅也大封属军礼示侵败王略则六师及之也○春秋传鲁赋于吴八百乗邾赋六百乗若为子男则将半邾以属于吴而如邾以事晋盖不独征兵以车乗为差田役贡赋之数亦如之故大均属军礼平丘之防子产争承曰郑伯男也而使从公侯之贡惧不给也则不均之病众明矣
　　以嘉礼亲万民以饮食之礼亲宗族兄弟以昏冠之礼亲成男女以賔射之礼亲故旧朋友以飨燕之礼亲四方之賔客以脤膰之礼亲兄弟之国以庆贺之礼亲异姓之国
　　嘉善也因人心所善而为之制饮食之礼谓族食也文王世子篇族食世降一等亲谓昏礼成谓冠礼射礼虽王亦立賔主王之故旧为世子时共在学者脤膰社稷宗庙之祭肉也虽主赐兄弟之国二王后及异姓有大勲劳者亦得赐春秋传王使宰孔赐齐侯胙又曰宋先代之后天子有事燔焉大行人云贺庆以赞诸侯之喜则亦兼同姓可知飨燕脤膰贺庆之礼达乎诸侯賔射之礼达乎卿大夫士惟饮食昏冠之礼下逮庶人而统曰以亲万民者诗曰尔之敎矣民胥效矣凡用于朝廷邦国者皆所以使民观感而亲睦也古者君之于臣皆谓之朋友诗曰我有嘉賔又曰朋友攸摄书曰太史友是也
　　以九仪之命正邦国之位壹命受职再命受服三命受位四命受器五命赐则六命赐官七命赐国八命作牧九命作伯
　　每命异仪贵贱之位乃正壹命始命为正吏也列国之士于子男为大夫王之下士亦一命受职治职事也列国之大夫再命于子男为卿卿大夫自冕而下如孤之服王之中士亦再命则爵弁服列国之卿三命始有列位于王为王臣王之上士亦三命公之孤四命始得具祭器礼运曰大夫祭器不假非礼也王之下大夫亦四命则者地未成国之名王之下大夫四命出封为子男加一等五命赐以方百里二百里之地或曰为寰内诸侯赐以八则也王之卿六命得自置其臣治家邑如诸侯王之卿六命出封加一等七命为侯伯方三百里以上为成国侯伯有功德者加命得专征伐为州牧王之三公亦八命上公有功德者加命为二伯得征五侯九伯○李耜卿曰职服位器皆曰受者自下言之则与官国皆曰赐者自上言之牧与伯皆曰作者必有过人之功德乃可作而居此位也○春秋传管仲辞卿礼曰有天子之二守髙国在栾盈之奔曰陪臣盈得罪于王之守臣晋巩朔献捷于周王使诘曰未有职司于王室以是知列国之卿必受命于王然后为有位也
　　以玉作六瑞以等邦国王执镇圭公执桓圭侯执信圭伯执躬圭子执谷璧男执蒲璧
　　瑞信也等差之也镇安也圭长尺有二寸以四镇之山为瑑饰王祭时所执公二王之后及三公防植谓之桓圭长九寸以桓为瑑饰象宫室之有桓楹所以安其上也信当为身信圭躬圭皆长七寸象人形为瑑饰而以屈伸为之别谷所以养人蒲为席所以安人二璧皆径五寸而瑑饰异○李耜卿曰杂记赞大行云博三寸厚半寸剡上左右各寸半圭之形也璧形圜内有孔谓之好孔外谓之肉肉倍好谓之璧
　　以禽作六挚以等诸臣孤执皮帛卿执羔大夫执雁士执雉庶人执鹜工商执鸡
　　摰之言至所执以自致也皮帛者束帛而表以虎豹之皮羔取其羣而不失其类雁取其候时而行雉取其耿介而文明鹜取其不飞迁鸡取其知时曲礼曰饰羔雁者以绘士相见礼卿大夫执摰以布而不言绘盖诸侯之臣与王臣异也然则天子之孤饰摰以虎皮公之孤以豹皮与自雉以下执之无饰爵同则摰同不以命数故士相见礼侯国卿大夫士所摰与此同但饰异耳凡摰无庭实○雁非家禽不时得又不可畜盖舒雁也取其安舒而洁白膳夫受摰以为膳则皆恒用之物可知矣
　　以玉作六器以礼天地四方以苍璧礼天以黄琮礼地以青圭礼东方以赤璋礼南方以白琥礼西方以璜礼北方皆有牲币各放其器之色
　　礼谓始告神时荐于神坐书金縢周公植璧秉珪是也宗庙荐玉与祼同节祭天宜当实柴之节也此圜丘方泽及四郊迎气之祭所用璧圜象天琮八方象地圭鋭象春物始生半圭曰璋象夏物半死琥猛象秋严半璧曰璜象冬闭藏地上无物惟天半见币以从爵若人饮酒有酬币○不曰四郊而曰四方疑五岳四镇四渎礼神之玉及牲币皆然
　　以天产作隂德以中礼防之以地产作阳德以和乐防之
　　天产六牲之属地产九谷之属祭之始荐血燔膋以求神于幽所以作隂德也此近于鬼道故以礼仪为节所以防其过荐黍稷内羞以养神于显所以作阳德也此纯乎人道故以和声合莫所以防其过
　　以礼乐合天地之化百物之产以事鬼神以谐万民以致百物
　　李耜卿曰此推言礼乐之功用也人君建中和之极万民服中和之敎则气之所感天地防合隂阳相得煦妪覆育万物草木茂句萌达羽翼奋角觡生蛰虫昭苏胎生者不防卵生者不殈所谓合天地之化百物之产也致百物谓致物产之祥○以礼乐合天地之化如春禘秋尝春合舞秋合声之类合百物之产如上经所谓以天产作隂德以地产作阳德及菹醢以水草陆产相间之类致百物大司乐六变而诸物皆致是也
　　凡祀大神享大鬼祭大示帅执事而卜日宿眡涤濯涖玉鬯省牲镬奉玉齍诏大号治其大礼诏相王之大礼玉鬯所以灌也玉齍所以盛黍稷也二者惟宗庙社稷用之注以玉为礼神之玉非也知然者大宰职祀五帝赞玉币爵之事祀大神示亦如之则礼神之玉赞奉者大宰也其职于享先王后特言赞玉几玉爵盖惟以人道享之乃有几与玉爵也大宰既赞玉几玉爵故宗伯所掌惟玉鬯玉齍也于玉齍曰奉子玉鬯曰涖者小宰赞祼宗伯惟涖玉鬯而已镬所以烹牲大号六号之大者以诏大祝为祝辞治犹简习也○宿祭之前夕也注训申戒似因大宰视涤濯然不害宗伯与大宰并视也
　　若王不与祭祀则摄位
　　摄代也王不与祭祀谓疾与丧
　　凡大祭祀王后不与则摄而荐豆笾彻
　　外祀后不与曰大祭祀者禘祫及四时之祭也
　　大賔客则摄而载果
　　载为也果宜作祼君无酌臣之礼故王拜送而代王酌献大行人职曰上分之礼再祼而酢则后祼亦摄为之或曰惟后不与则摄也
　　朝觐防同则为上相大丧亦如之王哭诸侯亦如之出接賔曰槟入诏礼曰相相者五人卿为上相或王或嗣王为丧主拜賔宗伯亦为上相哭诸侯谓薨于其国为位而哭之若来朝而薨则王为之缌麻檀弓天子之哭诸侯也爵弁绖防衣
　　王命诸侯则傧
　　傧进之也王将出命假于祖庙立依前南乡傧者进当命者使登内史由王右以策命之降再拜稽首登受策以出诸侯爵禄其臣则于祭焉
　　国有大故则旅上帝及四望
　　故谓凶灾曰上帝该昊天上帝与五方帝也旅陈也陈其祭事以祈焉礼不如祀之备○旅山祭也上帝而曰旅者徧用事于四郊所祭非一帝也春秋传郑子产禳火祈于四鄘盖其遗制
　　王大封则先告后土
　　后土土神也
　　乃颁祀于邦国都家乡邑
　　颁其所当祀及其礼乡邑公邑也乡邑之祀如社禜酺之类先邦国次都家次乡邑举外以及内也宗伯职独无正月之吉始和布礼于邦国都鄙云云者治敎政刑随时损益礼则一定而不可易无事每岁和而布之也礼不下庶人闺门乡党之礼则夫人而习之矣若郊庙朝廷邦国之礼则当官者自肄之无事县于象魏使万民观之也
　　小宗伯之职掌建国之神位右社稷左宗庙
　　库门内雉门外之左右
　　兆五帝于四郊四望四类亦如之
　　兆为坛之营域黄帝亦于南郊类有事而特祭也依四郊四望之礼故曰四类即大宗伯职所谓旅上帝及四望也社稷宗庙非时而祭皆曰类则四郊四望亦可类明矣
　　兆山川丘陵坟衍各因其方
　　山该林川该泽无原隰之兆者原隰平土也社通于上下为土祭之最盛矣
　　掌五礼之禁令与其用等
　　用等牲器尊卑之等
　　辨庙祧之昭穆
　　自始祖之后父曰昭子曰穆
　　辨吉凶之五服车旗宫室之禁
　　丘氏曰九章七章五章三章一章此吉服也斩衰齐衰锡衰缌衰疑衰此凶服也
　　掌三族之别以辨亲疎其正室皆谓之门子掌其政令三族谓父子孙丧服小记曰亲亲以三为五以五为九正室适子也将代父当门故谓之门子政令谓分族属明宗法不得以卑代尊以孽代宗之类
　　毛六牲辨其名物而颁之于五官使共奉之
　　毛择毛也惟大宰不奉牲总赞王牲事
　　辨六齍之名物与其用使六宫之人共奉之
　　六齍即六谷祭有大小则用有多寡
　　辨六彝之名物以待果将辨六尊之名物以待祭祀賔客
　　六彝鸡彝鸟彝斚彝黄彝虎彝蜼彝果读为祼六尊献尊象尊壶尊着尊大尊山尊按司尊彝惟祭祀陈六彝六尊此兼言賔客则飨賔客于庙陈六尊亦依祭礼四时所用若在野外飨则不用祭祀之尊故春秋传云牺象不出门也六彝专以待祭祀賔客之祼故别言之○项氏曰名六者之名物所实之物
　　掌衣服车旗宫室之赏赐
　　掌四时祭祀之序事与其礼
　　序事序六官之属所当执之事也
　　若国大贞则奉玉帛以诏号
　　问事之正曰贞国语贞于阳卜大贞谓卜立君卜大封也玉帛所以礼神诏诏大祝也号神号币号
　　大祭祀省牲眡涤濯祭之日逆齍省镬告时于王告备于王
　　逆齍受饎人之盛以入也省镬视烹腥熟
　　凡祭祀賔客以时将瓒果
　　将送也犹奉也祭祀以时奉而授王賔客以时奉而授宗伯天子圭瓒诸侯璋瓒○小宰赞祼将之事实郁鬯以授王也小宗伯将瓒祼送瓒于小宰使实之以祼也旧説小宗伯以瓒授王王以授尸则无所用小宰之赞矣
　　诏相祭祀之小礼凡大礼佐大宗伯
　　小礼谓王有故不亲而使大宰宗伯摄者或曰大礼交神之大节小礼又其中之节目也未至职末輙言此者以此下皆小宗伯专行事不佐大宗伯故于中言之以结上也
　　赐卿大夫士爵则傧
　　赐犹命也
　　小祭祀掌事如大宗伯之礼大賔客受其将币之赍谓所赍来贡献之财物也凡朝觐礼毕于庙致贡行三享之礼以玉币致享旣讫其庭实之物小宗伯受之○大宰赞王受玉小宰受币其以币将之财物则小宗伯受之财物而使礼官受者庭实旅百皆所以享宗庙礼器所载大飨之礼各以其国之所有而无常货是也此经之赍与赍同义
　　若大师则帅有司而立军社奉主车
　　有司大祝也王出军必先有事于社及迁庙载其主以行春秋传军行祓社衅鼓祝奉以从礼记曾子问篇天子廵守以迁庙主行载于齐车是也社之主用石为之鄢陵之战晋张幕防卜于先君以主车在军故也
　　若军将有事则与祭有司将事于四望
　　若军将有事则与祭句盖军中之祭小宗伯与焉若所征之地近五岳四渎则使有司将事而不亲也非徧祭四望如有事于东方则祭海岱即肆师职祭兵于山川是也
　　若大甸则帅有司而馌兽于郊遂颁禽
　　甸读为田有司甸祝也馌馈也以禽馈四方之神于郊郊有羣神之兆也颁禽谓以予羣臣礼记颁禽隆诸长者诗传禽虽多取三十焉其余以予大夫士以习射于泽宫而分之以礼官与军事者军旅不可以无礼也以礼官与甸事者田猎不可以无礼也大宗伯不行者天地宗庙社稷之事为重也
　　太烖及执事祷祠于上下神示
　　曰有司者专司其事者也曰执事者非一官之属求福曰祷得求曰祠
　　王崩大肆以秬鬯渳
　　大肆大浴也或曰始陈尸伸之渳或读为泯谓浴尸也大祝以肆鬯渳小祝赞渳小宗伯盖察其不如仪
　　及执事涖大敛小敛率异族而佐
　　执事大祝之属涖临也亲敛者当为事官之属异族佐敛同姓当序哭也
　　县衰冠之式于路门之外及执事眡葬献器遂哭之眡葬眡其地也器明器也献素献成皆于殡门外王哭则献器者亦哭
　　卜葬兆甫竁亦如之旣葬诏相丧祭之礼
　　兆墓茔域甫始也竁谓穿圹丧祭虞祔也
　　成葬而祭墓为位
　　祭墓祭其地之土神也位坛位也
　　凡王之防同军旅甸役之祷祠肄仪为位国有旤烖则亦如之
　　肄习也○李耜卿曰祷祠即上文将事四望馌兽于郊之类肄仪为位至此始言之者文相足也旤烖即上文所谓大烖上言祷祠此言肄仪为位亦文相足也
　　凡天地之大烖类社稷宗庙则为位
　　类依其正礼而为之无祭天地之文者与篇首所谓四类互相僃也因天地之烖而类及社禝宗庙则四郊四望之类不必言矣
　　凡国之大礼佐大宗伯凡小礼掌事如大宗伯之仪凡言大礼者王亲之小礼羣臣摄
　　肆师之职掌立国祀之礼以佐大宗伯立大祀用玉帛牲牷立次祀用牲币立小祀用牲
　　此立侯国之祀也王国天神地示人鬼之礼则大宗伯建之矣其曰佐者立之者肆师定而颁之者大宗伯也此三事虽侯国之礼而立之者肆师故首列焉以岁时序其祭祀以下则王朝之祭祀奉宗伯所建之成法而宣布焉耳诸侯不祭天地则无实柴之祀其宗庙之祭无旅币无方之奠未赐珪瓒则不敢为鬯虽赐乐不敢备六代之舞故大祀止于玉帛牲牷若天子则圭璧以祀日月星辰璋邸射以祀山川不得云次祀用牲币矣
　　以岁时序其祭祀及其祈珥
　　易彦祥曰小子职珥于社稷祈于五祀羊人职祈珥共羊牲与此文同至秋官士师职则曰凡刉珥奉犬牲后郑并改祈为刉且以珥当从血为衈引杂记衅羊之説然羊人小子职衅积衅邦器军器皆直谓之衅不应宫兆始成之衅独谓之祈珥刘中义云珥弭字之误也祈谓小祝之祈福祥弭谓小祝之弭兵灾今从之
　　大祭祀展牺牲系于牢颁于职人
　　职人谓充人及监门职当系牲而养之者
　　凡祭祀之卜日宿为期诏相其礼眡涤濯亦如之涤濯漑拭各有节次故亦诏相之
　　祭之日表齍盛告洁展器陈告备及果筑防相治小礼诛其怠慢者
　　簠以盛稻粱簋以盛黍稷有盖不知其实故以徽识表之陈陈列也筑防筑郁金煮之以和鬯○筑与筑防筑城之筑同义
　　掌兆中庙中之禁令凡祭祀礼成则告事毕
　　兆坛茔域
　　大賔客涖几筵筑防赞果将
　　酌郁鬯授大宗伯载祼
　　大朝觐佐傧共设匪罋之礼飨食授祭
　　大朝觐谓大防同时之朝觐也若四时常朝则小行人为承傧公食大夫礼若不亲食使大夫以侑币致之豆实实于罋簋实实于筐匪或筐字之误也肆师不掌饮食盖掌其礼而使掌客等共设之授祭授賔祭肺也大宰职大朝觐与防同并列则为四时常朝者众此不言防同则为大防同时之朝觐也
　　与祝侯禳于畺及郊
　　侯禳小祝职也侯候迎善气
　　大丧大渳以鬯则筑防
　　后世子丧浴皆以鬯
　　令外内命妇序哭禁外内命男女之衰不中灋者且授之杖
　　外命男六乡以出也内命男朝廷卿大夫士也其妻为外命女丧服为夫之君齐衰不杖内命女王之三夫人以下诸侯丧礼三日授子杖五日授大夫杖七日授士杖天子之丧礼未闻
　　凡师甸用牲于社宗则为位
　　社军社也宗迁主也○李耜卿曰甸字疑衍
　　类造上帝封于大神祭兵于山川亦如之
　　造即也为兆以类礼即祭上帝也封谓坛也大神社及方岳也山川盖军之所依止上经用牲于社宗据在军下云师不功据败退后则此经其克胜后告天及社之事与
　　凡师不功则助牵主车
　　助大司马
　　凡四时之大甸猎祭表貉则为位
　　貉师祭也于立表之处祭始造军法者其神盖蚩尤或曰黄帝四时之田猎有曰大者岂王或不亲而使司马即事则为小与王之防同军旅甸役之祷祠小宗伯为位而肆师复为师甸祭祀之位者小宗伯所掌者特有祈请肆师所掌则师甸之常祭也将战而用牲于社宗旣胜而告于上帝大神山川田猎而祭表貉皆常祭也特有祈请则其礼宜简于常祭而乃使小宗伯为位者其事非常则所以斟酌其仪位者非礼官之师不敢专也肆师则遵循故典而已师甸大宗伯不与故小宗伯专其礼
　　尝之日涖卜来岁之芟
　　薙草而预卜之何也月令大雨时行烧薙行水利以杀草稻人职以渉扬其芟作田盖雨行以时则所芟之草可化为粪故预卜之
　　狝之日涖卜来岁之戒
　　问后岁兵寇之备
　　社之日涖卜来岁之稼
　　卜来岁之稼则社宜为秋祭
　　若国有大故则令国人祭岁时之祭祀亦如之
　　大故谓水旱凶荒所令祭者社及禜酺国人乡遂都邑之有司及其民也岁时之祭祀月令仲春命民社之类
　　凡卿大夫之丧相其礼
　　易氏曰非相其家礼相国之丧礼职丧听之者
　　凡国之大事治其礼仪以佐宗伯凡国之小事治其礼仪而掌其事如宗伯之礼
　　统言宗伯者或佐大宗伯或佐小宗伯也国之大事小宗伯旣佐大宗伯而肆师复佐之何也肆师兼治礼仪又或小宗伯有故不得与则摄而佐大宗伯也国之小事小宗伯掌之而肆师复掌之何也亦摄小宗伯也如大师小宗伯一人在行一人在丧与疾则祭祀賔客不得不以肆师摄矣不曰大事佐大宗伯小事佐小宗伯何也设王有疾而大宗伯摄祭则大宗伯之事不得不以小宗伯摄大宗伯有丧与疾亦然设小宗伯各有事故则小宗伯之事亦或以大宗伯摄
　　郁人掌祼器
　　谓彝及舟与瓒
　　凡祭祀賔客之祼事和郁鬯以实彝而陈之
　　凡祼玉濯之陈之以赞祼事诏祼将之仪与其节祼玉谓圭瓒璋瓒
　　凡祼事沃盥
　　上经旣言濯祼玉则此主共祼者沃盥之水与器也
　　大丧之渳共其肆器
　　肆器陈尸之器丧大记君设大盘造氷焉设牀防笫有枕此之谓肆器
　　及葬共其祼器遂貍之
　　遣奠之彝与瓒也貍于祖庙阶间明奠终于此或曰乃明器纳之圹中者
　　大祭祀与量人受举斚之卒爵而饮之
　　斚受福之嘏声误也王酳尸尸嘏王此其卒爵也受饮卒爵必与量人者郁人赞祼时量人制从献之脯防事相成
　　鬯人掌共秬鬯而饰之
　　秬鬯未和郁者饰之谓设巾
　　凡祭祀社壝用大罍禜门用瓢赍庙用脩凡山川四方用蜃凡祼事用槪凡疈事用散
　　罍瓦器春秋传日月星辰之神则雪霜风雨之不时于是乎禜之山川之神则水旱厉疫之灾于是乎禜之门国门也瓢谓瓢蠡也赍读为齐取甘瓢割去抵以齐为尊脩蜃槪散皆漆尊也修或读为卣蜃饰以蜃者槪尊以朱带者无饰曰散○首社壝天地之祀无鬯也灌鬯以求神也天地之神无所不在社有主则可以人道求之矣先儒以大宗伯有涖玉鬯之文遂谓天地亦用鬯非也大宰职祀五帝及大神示赞玉币爵之事故宗伯职特出涖玉鬯奉玉齍以灋所掌玉事独此二者乃宗庙社稷所用不得据此谓天地亦用鬯也其文总承祀大神享大鬼祭大示之后者以卜日宿眡涤濯省镬诏号乃三礼之所同耳凡祼事谓賔客之祼事也不曰賔客用概者王吊临共介鬯则吊临亦用祼也郁人统言祭祀賔客之祼事则凡祼事沃盥谓祭祀賔客也此经旣条列祭祀所用而又曰凡祼事用概则谓賔客吊临之祼可知矣冠礼亦有祼故以凡该之庙疑当作望庙用六彝已见司尊彝职而此经僃列诸祼事不宜遗五岳四渎旧说祼当为埋非也上列四望下列山川则埋祭已具矣○李耜卿曰以疈辜祭四方百物今旣有四方又曰疈事者盖专指百物以用器有异故别言之耳○表记天子亲耕粢盛秬鬯以事上帝或因郊祀以稷配降神用鬯连类而及之尤不足据
　　大丧之大渳设斗共其衅鬯
　　斗所以沃尸也衅鬯衅尸之鬯酒也
　　凡王之齐事共其秬鬯
　　给淬浴
　　凡王吊临共介鬯
　　以尊适卑曰临曲礼摰天子鬯王至尊介为致之檀弓曰临诸侯畛于鬼神曰有天王某甫盖王适四方舎诸侯祖庙祝告其神之辞介于是进鬯
　　鸡人掌共鸡牲辨其物
　　大祭祀夜嘑旦以百官凡国之大賔客防同军旅丧纪亦如之
　　凡国事为期则告之时
　　告其有司主事者不曰告之日而曰告之时者用事有早暮如春朝朝日秋暮夕月之类
　　凡祭祀面禳衅共其鸡牲
　　面禳者侯禳于畺及郊四方皆用事焉衅衅庙之属
　　司尊彝掌六尊六彝之位诏其酌辨其用与其实位所陈之处酌泲之使可酌即下经郁齐献酌等用谓四时祭祀所用各异实郁及醴齐之属
　　春祠夏禴祼用鸡彝鸟彝皆有舟其朝践用两献尊其再献用两象尊皆有罍诸臣之所昨也秋尝冬烝祼用斝彝黄彝皆有舟其朝献用两着尊其馈献用两壶尊皆有罍诸臣之所昨也凡四时之间祀追享朝享祼用虎彝蜼彝皆有舟其朝践用两大尊其再献用两山尊皆有罍诸臣之所昨也
　　朝践谓荐血腥酌醴始行祭事后于是荐朝事之豆笾旣又酌献朝献谓尸卒食王酳之其变朝践为朝献者尊相因也再献者王酳尸之后后酌亚献诸臣为賔又次后酌盎齐备卒食之三献馈献谓荐熟时后荐馈食之豆笾其变再献为馈献亦尊相因也凡此九酌王及后各四诸臣一祭之正也鸡彝鸟彝谓刻画其形舟尊下台献读为牺牺尊饰以翡翠或曰画牺牛形象尊饰以象骨明堂位牺象周尊也昨读为酢尊以献神罍则诸臣献尸后所酌以自酢者尸酢王后即用醴齐盎齐尊故也斝读为稼斝彝画禾稼也黄彝以黄金为目明堂位夏后氏以鸡彝殷以斝周以黄目郊特牲黄目郁气之上尊也着尊着地无足明堂位着殷尊也壶者以壶为尊春秋传尊以鲁壶追享禘祫也朝享月朔之祭春秋传閠月不告月犹朝于庙蜼禺属卬鼻而长尾大尊大古之瓦尊山尊山罍也亦刻画为云山之形彝与尊各用二者郁鬯与齐皆配以明水或曰王与后各酌其一也○追享谓大祫及禘皆追逺之祭即宗伯职所谓肆献祼也朝享谓月朔朝庙之祭即宗伯职所谓馈食也但此经朝享亦有朝践而宗伯职独言馈食似从馈食始岂月朔之祭自馈食以下礼皆备而朝践之礼减略遂独举馈食以为名犹凡祭皆有血腥爓孰而曰郊血大飨腥三献爓一献孰与周官每同事而异词所以互发其义也盖因此经以见宗伯职所谓肆献祼乃大祫与禘追享逺祖之祭所谓馈食乃月朔朝庙之祭又因宗伯职以见大祫异于时祫以徧陈毁庙之主及禘以祼为主月祭以馈食为主之义也五齐以实彝尊则罍之实为三酒可知矣罍为诸臣所自酢则尸酢王与后即用所献之齐诸臣献尸亦得以齐可知矣曰郁齐献酌则郁合鬯而仍和以齐可知矣旧説惟大事于太庙备五齐三酒非也酒正职凡祭祀以法共五齐三酒以实八尊以义推之祼用郁齐朝践馈食所用者其四齐也祼用二彝器异而齐同也朝践馈食各用二尊器同而齐异也每用二者礼器君西酌犠象夫人东酌罍尊夫妇不相袭也三酒亦当用三罍賔礼九献不数祼则祭祀可知疑朝践馈食及酳尸皆王后各一献诸臣各一献也诸臣之三献当以同姓异姓嗣举奠为次故用三酒如旧説王与后各四献诸臣一献则于皆有罍之义不可通矣
　　凡六彝六尊之酌
　　凡如凡其死生鱻薧之凡谓别而次之也下有凡酒而此不言罍者省文也
　　郁齐献酌醴齐缩酌盎齐涗酌凡酒脩酌
　　礼运酒在室醴醆在戸粢醍在堂澄酒在下以五齐次之则醆酒盎齐也献读为摩莎之莎煮郁和秬鬯以盎齐摩莎泲之出其香汁郊特牲所谓汁献涗于醆酒也醴齐尤浊和以明酌泲之以茅缩去滓所谓缩酌用茅也盎齐差清和以清酒泲之所谓醆酒涗于清也其余三齐泛从醴缇沉从盎凡酒谓三酒也脩读如涤濯之涤涤酌以水和而泲之祼用郁齐朝用醴齐馈用盎齐诸臣自酢用凡酒
　　大丧存奠彝大旅亦如之
　　存省也谓大遣时奠者朝设夕乃彻天地至尊不祼此得用彝者亦奠之而已○文义与国子存游倅同盖存而不用也虞而立尸始以神道事焉魄体尚在殡故不忍遽以神道求之四望本宜用祼以与五帝同祀且徧于上下百神故不用祼此礼义之所以深而通也
　　司几筵掌五几五席之名物辨其用与其位
　　凡大朝觐大飨射凡封国命诸侯王位设黼依依前南乡设莞筵纷纯加缫席画纯加次席黼纯左右玉几依制如屏风黼依者以绛帛为质绣斧于依前左右设几优至尊也纷白绣也纯缘也莞细苇也缫读为藻率之藻削蒲蒻展之编以五采画画云气也次席桃枝席有次列成文
　　祀先王昨席亦如之
　　昨读为酢谓祭祀及王受酢之席尸卒食王酳之卒爵祝受之又酌授尸尸酢王于是席王于戸内
　　诸侯祭祀席蒲筵缋纯加莞席纷纯右雕几
　　缋画文也
　　昨席莞筵纷纯加缫席画纯筵国賔于牖前亦如之左彤几
　　别言左彤几于筵国賔之后者示昨席无几也人道尚左鬼神尚右○王昭禹曰分布采色曰缋摹成物体曰画考工记曰青与白相次赤与黑相次所谓缋也又曰山以章水以龙所谓画也○于诸侯言祭席酢席之异则王之祭酢同席可知矣于诸侯言祭席賔筵之异则王之賔祭同席可知矣于诸侯举賔筵于王不言者诸侯之席再重知诸侯相为賔之筵则王之筵诸侯可知矣于王先举朝觐飨射封国命诸侯而后及祭席酢席文当然也若先列祭席而曰酢亦如之朝觐飨射封国命诸侯亦如之则赘矣礼器鬼神单席岂异代之礼与
　　甸役则设熊席右漆几
　　谓有司祭表貉所设席也
　　凡丧事设苇席右素几其柏席用萑黼纯诸侯则纷纯每敦一几
　　丧事谓凡奠也萑如苇而细柏席迫地之席苇加其上或曰载黍稷之席或曰柏椁字之讹椁席藏中神坐之席也敦读为焘焘覆也棺在殡则椁焘周礼虽合葬若同时在殡则异几故曰每敦一几也黼纯兼上三席诸侯则以纷别之
　　凡吉事变几凶事仍几
　　仍因也吉事谓王祭宗庙祼于室馈食于堂绎于祊每事易几凶事谓凡奠朝夕相因
　　天府掌祖庙之守藏与其禁令
　　始祖之庙也禁令谓防守及陈藏之法
　　凡国之玉鎭大宝器藏焉若有大祭大丧则出而陈之旣事藏之
　　大祭禘祫也
　　凡官府乡州及都鄙之治中受而藏之以诏王察羣吏之治
　　治中治职事之簿书谓之中者示合于经制也
　　上春衅宝鎭及宝器
　　凡吉凶之事祖庙之中沃盥执烛季冬陈玉以贞来岁之媺恶
　　陈玉以礼神也
　　若迁宝则奉之
　　若国迁则奉宝以之新庙也
　　若祭天之司民司禄而献民数谷数则受而藏之司民轩辕角也司禄文昌第四星或曰下能也地官献贤能之书秋官计狱弊讼及邦之盟书皆登于天府而不见于本职何也此职载受藏治中以诏王察羣吏之治也载受藏民数谷数以祭天之司民司禄陈玉而与执事也若贤能之书狱讼之计盟约之文其得失当否天府旣不纠察又不与执事是以散见于二官而不详于本职耳○李耜卿曰秋官有司民之职孟冬祀司民司寇献民数于王然则地官有司禄之职献谷数者必司徒也
　　典瑞掌玉瑞玉器之藏辨其名物与其用事设其服饰人执以见曰瑞礼神曰噐瑞符信也服饰谓缫借天府所藏玉先王之遗物典瑞所藏则时王所用
　　王晋大圭执鎭圭缫借五采五就以朝日
　　晋读为搢插于衣带间缫所以借玉也木为中干用韦衣而画之或曰冕缫织丝为之圭缫亦然一帀为一就五就五帀也天子春分朝日秋分夕月圭制俱见玉人职
　　公执桓圭侯执信圭伯执躬圭缫皆三采三就子执谷璧男执蒲璧缫皆二采再就以朝觐宗遇防同于王诸侯相见亦如之
　　三采朱白苍二采朱绿也觐礼曰侯氏入门右坐奠圭再拜稽首于王举朝日则祀天地宗庙不必言矣于诸侯举朝觐宗遇防同则祭祀不必言矣
　　瑑圭璋璧琮缫皆二采一就以頫聘
　　璋以聘后夫人以琮享之瑑有圻鄂瑑起遣臣聘不得执君之圭璧无桓信躬与蒲谷之文直瑑之而巳
　　四圭有邸以祀天旅上帝
　　邸本也于中央为璧圭本着于璧而其末四出一玉俱成祀天圜丘之祭不曰旅五帝而曰旅上帝者四时迎气及国有大故徧祀五帝孟春之郊季秋明堂之享皆用之也
　　两圭有邸以祀地旅四望
　　祀地方泽之祭也○李耜卿曰大宗伯六器与六瑞六摰相次则苍璧黄琮或初致其神奠玉而礼之如执摰以见者故曰礼天礼地此四圭有邸两圭有邸与祼圭有瓒为类则邸当亦瓒属表记曰秬鬯以祀上帝则此邸疑或注秬鬯者虽不以祼而奠以享神故曰祀天祀地推之下文圭璧者是于圭头为器如璧璋邸射者是于璋头为器如邸而射皆挹鬯爵也郑氏见大宗伯有苍璧黄琮之文此官无之而别云四圭有邸两圭有邸遂以苍璧所礼者冬至圜丘之祀四圭则夏正郊天黄琮所礼者昆仑之祭两圭则神州之神又合而一之曰苍璧为邸四圭托焉黄琮为邸两圭托焉更无他据今且阙之
　　祼圭有瓒以肆先王以祼賔客
　　于圭头为器可以挹鬯祼祭谓之瓒于先王言肆于賔客言祼者宗伯职以肆献祼享先王以祼代禘故于此言肆以明凡祭皆有祼也祭之祼灌地以降神故直言祼賔客以示无灌地之礼
　　圭璧以祀日月星辰
　　圭其邸为璧取杀于上帝
　　璋邸射以祀山川以造赠賔客
　　射剡也璋有邸而射取杀于四望造赠賔客谓致稍饩时造馆赠之使还赠贿亦执以将命或以周官每以四望与山川并举疑非五岳四渎非也山林川泽丘陵坟衍皆有兆而五岳四镇四渎尤地示之尊者故别言之小宗伯职有司将事于四望曰于则以地言之而不得泛指他神示明矣
　　土圭以致四时日月封国则以土地
　　珍圭以征守以防凶荒
　　珍故书或为镇以征守者以征召守国诸侯卹者开府库振救之亦谓侯国之有凶荒者○李耜卿曰掌节之节守国行道之用也典瑞之瑞作事之信也先儒或谓瑞即节误矣
　　牙璋以起军旅以治兵守
　　牙璋瑑以为牙齿牙兵象
　　璧羡以起度
　　羡隋圆也此璧本径九寸旁减一寸以益上下故高一尺横径八寸十寸之尺十之则为丈八寸之尺十之则为寻从横皆可为度
　　驵圭璋璧琮琥璜之渠眉疏璧琮以敛尸
　　驵当为组渠眉玉饰之沟瑑也以组穿聨六玉沟瑑之中于大敛加焉圭在左璋在首琥在右璜在足璧在背琮在腹盖取象于方明神之也六玉两头皆有孔又于孔间为沟渠于沟之两畔稍高为眉瑑疏璧琮义未详
　　谷圭以和难以聘女
　　谷善也其饰若粟文然和难如春秋鲁宣公及齐侯平莒及郯晋侯使瑕嘉平戎于王其聘女则以纳征焉
　　琬圭以治德以结好
　　诸侯有德王命赐之大行人职时聘以结诸侯之好○所条列无学校之事则以治德者岂视学养老之所执与
　　琰圭以易行以除慝
　　使易恶行而为善则以此圭责让喻告之大行人职殷頫以除邦国之慝
　　大祭祀大旅凡賔客之事共其玉器而奉之
　　玉噐四圭祼圭之属
　　大丧共饭玉含玉赠玉
　　饭玉碎玉以杂米含玉柱左右齻及在口中者赠玉盖璧也赠用纁束帛天子加以璧
　　凡玉器出则共奉之
　　玉器出谓王所好赐也奉之送以往远则送于使者○祭祀賔客则始终奉之俟事毕而藏焉若王所好赐及聘使所执有司所用丧纪所需则惟出之时共奉之以付其人其应反者则俟其人之事毕而自反之也
　　典命掌诸侯之五仪诸臣之五等之命
　　五仪公侯伯子男之仪五等谓孤以下四命三命再命一命不命也或言仪或言命互文也
　　上公九命为伯其国家宫室车旗衣服礼仪皆以九为节侯伯七命其国家宫室车旗衣服礼仪皆以七为节子男五命其国家宫室车旗衣服礼仪皆以五为节上公谓王之三公加命为二伯与二王之后国家谓城与宫之制公之城方九里宫方九百歩侯伯子男降杀以两余见司服巾车大行人职
　　王之三公八命其卿六命其大夫四命及其出封皆加一等其国家宫室车旗衣服礼仪亦如之
　　四命中下大夫也王之上士三命中士再命下士一命
　　凡诸侯之适子誓于天子摄其君则下其君之礼一等未誓则以皮帛继子男
　　誓命而戒之也誓与未誓皆据父在而言若父卒后得誓者得与诸侯序○明斋王氏曰立适周之达礼然犹兼象贤之意必贤足以继世天子乃命为世子而不得擅易也
　　公之孤四命以皮帛眡小国之君其卿三命其大夫再命其士一命其宫室车旗衣服礼仪各眡其命之数侯伯之卿大夫士亦如之子男之卿再命其大夫一命其士不命其宫室车旗衣服礼仪各眡其命之数
　　视小国之君者列于卿大夫之位而礼如子男也周官公孤不列职而其名散见于他职此曰公之孤则知凡曰孤卿者乃王之三孤矣
　　司服掌王之吉凶衣服辨其名物与其用事
　　王之吉服祀昊天上帝则服大裘而冕祀五帝亦如之享先王则衮冕享先公飨射则鷩冕祀四望山川则毳冕祭社稷五祀则希冕祭羣小祀则冕
　　六服同冕首饰尊也先公谓稷之后太王之先不窋至诸盩羣小祀丘陵坟衍四方百物之属大裘羔裘也衮卷龙衣也古者冕服十二章益稷日月星辰山龙华虫作缋宗彝藻火粉米黼黻絺绣至周以日月星辰画于旌旗春秋传所谓三辰旂旗是也冕服止九章登龙于山登火于宗彝尊其神明也九章初一曰龙次二曰山次三曰华虫次四曰火次五曰宗彝皆画以为缋次六曰藻次七曰粉米次八曰黼次九曰黻皆絺以为绣衮之衣五章裳四章凡九鷩画以雉谓华虫也衣三章裳四章凡七毳画虎蜼衣三章裳二章凡五希刺粉米无画衣一章裳二章凡三者衣无文裳刺黻而巳凡冕服皆衣纁裳希读为絺或作黹字之误也○刘执中曰书称舜曰予欲观古人之象则天子衣裳之章十有二其来远矣且交龙为旂周之衣不去龙熊虎为旗周之裳不去虎蜼何独日月为常而去衣章之日月星辰乎典命上公九命以九为节推而上之天子衮冕十有二章明矣○享先王以衮冕则祀天地之服备十二章可知矣不敢服日月星辰之章以祀先王与不敢以衮祀先公其义一也
　　凡兵事韦弁服
　　以靺韦为弁又以为衣裳
　　眡朝则皮弁服
　　皮弁服十五升白布衣积素以为裳王受诸侯朝觐于庙则衮冕
　　凡甸冠弁服
　　甸田猎也冠弁委貌即冠也其服缁布衣亦积素以为裳诸侯则以视朝
　　凡凶事服弁服
　　服弁丧冠也其服斩衰齐衰
　　凡吊事弁绖服
　　弁绖者如爵弁而素加环绖其服锡衰缌衰疑衰
　　凡丧为天王斩衰为王后齐衰王为三公六卿锡衰为诸侯缌衰为大夫士疑衰其首服皆弁绖
　　君为臣服吊服也锡麻之滑易者十五升去其半有事其布无事其缕缌亦十五升去其半有事其缕无事其布疑衰十四升疑之言拟拟于吉也不见妇人吊服者与夫同丧服大夫吊于命妇锡衰命妇吊于大夫亦锡衰丧服注凡妇人吊服吉笄无首素总○王为士服盖同姓五服内及故旧
　　大札大荒大烖素服
　　公之服自衮冕而下如王之服侯伯之服自鷩冕而下如公之服子男之服自毳冕而下如侯伯之服孤之服自希冕而下如子男之服卿大夫之服自冕而下如孤之服其凶服加以大功小功士之服自皮弁而下如大夫之服其凶服亦如之其齐服有端素端
　　自公之衮冕至卿大夫之冕皆其朝聘天子及助祭之服诸侯非二王后皆冕而祭于已杂记曰大夫冕而祭于公弁而祭于已士弁而祭于公冠而祭于已大夫爵弁自祭家庙惟孤耳其余皆冠与士同冠自祭其庙者其服朝服端诸侯之自相朝聘皆服皮弁乃天子日视朝之服也丧服天子诸侯齐斩而已卿大夫加以大功小功士亦如之又加缌焉齐服自公以下至士同吉则衣凶则素衣皆谓之端言其幅之正也士之衣袂皆二尺二寸而属幅是广袤等也其袪尺二寸大夫以上侈之盖半而益一焉○郑刚中曰子男毳而下如侯伯则上不服鷩可知侯伯自鷩而下如公则上不服衮可知公自衮而下如王则上不服日月星辰可知经文谓自衮而下如王之服则衮冕而上之章非日月星辰而何
　　凡大祭祀大賔客共其衣服而奉之
　　大丧共其复衣服敛衣服奠衣服廞衣服皆掌其陈序奠衣服如后世坐上魂衣廞陈也廞衣服藏于椁中者○周官之文多举下以该上惟丧浴之氷及复敛奠廞之服独举上以该下者不疑于小丧之不共也
　　典祀掌外祀之兆守皆有域掌其禁令
　　外祀即小宗伯所兆四郊已下
　　若以时祭祀则帅其属而修除征役于司而役之及祭帅其属而守其厉禁而跸之
　　守祧掌守先王先公之庙祧其遗衣服藏焉
　　先公之迁主藏于后稷之庙先王之迁主藏于文武之庙遗衣服大敛之余也
　　若将祭祀则各以其服授尸
　　尸当服卒者之上服○程子曰古人祭祀用尸极有意人之魂气旣散必求其类而依之人与人旣为类骨月又为一家之类已与尸各旣心齐洁至诚相通以此求神宜其享之后世直以尊卑之势遂不肯行○朱子曰神主之位东乡尸在神主之北
　　其庙则有司修除之其祧则守祧黝垩之
　　修除黝垩互相备有司恒主修除守祧恒主黝垩黝黑也垩白也尔雅曰地谓之黝墙谓之垩○近庙每祔则新之故止于修除祧远岁久漫漶故黝垩祖庙远宜从祧
　　旣祭则藏其隋与其服
　　隋尸所祭肺脊黍稷之属藏之以依神
　　世妇掌女宫之宿戒及祭祀比其具
　　天官世妇祭之日涖陈女宫之具此职又挍比之
　　诏王后之礼事帅六宫之人共齍盛
　　天官世妇帅女宫濯摡为齍盛所帅女奚也此则帅世妇女御而共之于正祭之日
　　相外内宗之礼事
　　外宗佐后荐彻豆笾内宗佐传豆笾
　　大賔客之飨食亦如之大丧比外内命妇之朝莫哭不敬者而苛罚之
　　苛谴也
　　凡王后有事于妇人则诏相
　　春秋传二王后天子有丧拜焉设其夫人家在畿内值王丧赴吊及后之母王之世母叔母姑姊妹王师傅之妻以礼见后皆当答拜
　　凡内事有达于外官者世妇掌之
　　以是知为公卿大夫士之妻有齿德者备官王宫而非王之妃嫔也
　　内宗掌宗庙之祭祀荐加豆笾及以乐彻则佐传豆笾荐加爵之豆笾也尸旣食后亚献为加爵佐传佐外宗
　　賔客之飨食亦如之王后有事则从
　　大丧序哭者
　　次序内外宗及命妇也
　　哭诸侯亦如之
　　天子虽絶期然王之伯叔兄弟之丧则宫中必为位而哭也疏泛言诸侯来朝而薨未安内宗所序六宫之哭位非王之周亲王哭之而已非内宗职之所及也
　　凡卿大夫之丧掌其吊临
　　注疏卿大夫卑王后不吊临故遣内宗掌之非也若王之尊属周亲后之父母无问爵之尊卑后必吊临其余卿大夫之丧为王之同姓婣亲者则使世妇往吊而内宗掌其礼事以佐之也王后之吊仅一见于女巫职而他无及焉何也内宰正后之服位而诏其礼乐之仪内小臣祭祀賔客丧纪摈诏后之礼事则后之吊事具矣
　　外宗掌宗庙之祭祀佐王后荐玉豆眡豆笾及以乐彻亦如之王后以乐羞齍则赞
　　凡王之豆笾皆玉饰之不言笾文略也眡豆笾者谓在堂东未设时眡其实也齍黍稷也齍不言赞彻者豆笾且赞彻则齍可知矣荐彻豆笾九嫔内外宗三职俱佐后者九嫔始彻内宗受之以传于外宗然后以授有司故内宗职曰佐传豆笾也不曰及彻亦如之而曰及以乐彻不曰王后羞齍则赞而曰王后以乐羞齍则赞者明羣小祀不用乐则荐豆羞齍后或不亲而外宗亦不赞也
　　凡王后之献亦如之王后不与则赞宗伯
　　献献酒于尸
　　小祭祀掌事賔客之事亦如之
　　小祭祀谓宫中门戸灶之类賔客谓女賔客之进见于后宫者若外賔客飨食之事则内宰掌之
　　大丧则叙外内朝莫哭者哭诸侯亦如之
　　内内外宗外外命妇若内命妇则九嫔叙之序内哭者与内宗聨事外则其专职也○注及字乃外字之误
　　冢人掌公墓之地辨其兆域而为之图先王之葬居中以昭穆为左右
　　此昭穆谓继世而王者
　　凡诸侯居左右以前卿大夫士居后各以其族
　　谓王子孙为畿内诸侯王朝卿大夫士者旧説居王墓前后之左右非也王以昭穆序葬于大祖之左右其兆域有定而子孙无穷将无地以容且君臣同域非所以为礼也盖一王之子孙各为兆域虽以昭穆分左右而诸侯之兆则稍前卿大夫士则稍后耳
　　凡死于兵者不入兆域
　　死于兵谓罪在大辟及身为不义而见戕者若执干戈以衞社稷可转絶其兆域乎
　　凡有功者居前
　　前者昭穆之中央
　　以爵等为丘封之度与其树数
　　王公曰丘诸臣曰封
　　大丧旣有日请度甫竁遂为之尸
　　请度请所穿广袤之度也甫始也始起土为竁祭土神则为之尸
　　及竁以度为丘隧共丧之窆噐
　　隧羡道也丘与隧大小广袤各有度窆器所以下棺丰碑之属
　　及葬言鸾车象人
　　遣车亦设鸾旗象人俑也语巾车之官将鸾车及象人向圹
　　及窆执斧以涖遂入藏凶器正墓位跸墓域守墓禁乡师执斧以涖匠师则此亦涖匠师葬事大故二官共临凶器明器也禁所为茔限
　　凡祭墓为尸
　　或始竁或复土后祭墓域之土示皆冢人为尸也先儒以是征古有墓祭误矣凡祭祖考无以异姓为尸者以其气不相属也以冢人为尸则外祀可知矣
　　凡诸侯及诸臣葬于墓者授之兆为之跸均其禁此即王子孙之为诸侯卿大夫者疏谓统同异姓误矣外诸侯则自有冢人畿内异姓卿大夫则彼各有祖宗兆域依昭穆而葬墓大夫之所掌也墓大夫职独言令国民族葬而不及卿大夫者卿大夫之祖宗皆国民也以贵而立庙尚不敢自主其祭而使宗子主之况敢去先人之兆域而别葬哉墓大夫职正其位掌其度数则兼卿大夫士而非独庶人可知矣变卿大夫士而曰诸臣者兼王族之无爵者而言也以葬于王墓之左右故无尊卑皆为之跸
　　墓大夫掌凡邦墓之地域为之图令国民族葬而掌其禁令
　　族葬谓五服之内共葬一所远者别茔春秋传同族于祢庙礼记絶族无移服亲者属也故知以服内为限
　　正其位掌其度数使皆有私地域凡争墓地者听其狱讼
　　私地域者万民墓地同处而分之使各有区域得以族葬也
　　帅其属而廵墓厉居其中之室以守之
　　厉茔限遮列处中之室官寺在墓中者
　　职丧掌诸侯之丧及卿大夫士凡有爵者之丧以国之丧礼涖其禁令序其事
　　丧礼令存者丧服士丧旣夕士虞余亡事谓小敛大敛葬曰国之丧礼者自士以上国皆致礼焉与庶人异也
　　凡国有司以王命有事焉则诏赞主人
　　有事谓含禭赠赗之属国有司谓奉王命以至者
　　凡其丧祭诏其号治其礼凡公有司之所共职丧令之趣其事
　　公有司公家之有司也丧在乡则乡之有司共其物在国则国中之有司共其物各有定制不待王命者则职丧以其制令之趣之
　　大司乐掌成均之灋以治建国之学政而合国之子弟焉
　　董子曰成均五帝之学法谓敎之简之之法曰治建者国之学政如乡三物则司徒所建大司乐特治之而已其诵之时歌舞之节敎学之数则大司乐建之而又治之也曰合国之子弟者王子弟公卿大夫之适子国子之倅国之俊选皆造也国子之敎于虎门国子之倅掌于诸子者春秋合舞合声皆入于成均惟士庶子宿衞者宫正敎之道艺宫伯行其秩序不复大司乐耳窃疑王宫之士庶子即国子与其倅始常入于成均者考其德行道艺上不足任卿大夫而下不至与不帅敎者等故使宿衞于王宫所以因材而任其力也
　　凡有道者有德者使敎焉死则以为乐祖祭于瞽宗必有道德乃使为大司乐以主敎而凡有道德者皆使为之佐也
　　以乐德敎国子中和祗庸孝友
　　兴贤能以进于王要其学之成也故必备六德六行始学乐者自养其德性则以中和为先而知仁圣义不可遽求也以孝友为先而睦姻任防不能徧及也不敬则心不一无恒则业不精故合祗庸以为六德焉
　　以乐语敎国子兴道讽诵言语
　　疏引作诗之义以诂六语非也曰以乐德敎国子者非谓乐有此六德谓以乐敎人所以养其六德也以乐语敎国子者非谓乐之语有此六类谓以乐敎人欲其达此六语也兴者引彼物以兴此事如春秋传赵孟曰吾兄弟比以安尨也可使毋吠穆叔曰小国为蘩大国省穑而用之是也道者述古而道其义如德正应和曰类故能载周以至于今之类是也讽者防吟诵者朗读言者赋诗以自言其情语者赋诗以答人之意也古之人不必亲相与言也以礼乐相示而已观春秋传列国君臣赋诗赠答彼此各喻其意非达于六语何能相应如响耶故曰不学诗无以言
　　以乐舞敎国子舞云门大卷大咸大防大夏大大武云门大卷黄帝乐也大咸咸池尧乐也大防舜乐也大夏禹乐也大汤乐也大武武王乐也独不及文王之乐者六乐皆陈帝王功德故用之于祭祀二南所称多后夫人之事故用之闺门乡党邦国以化天下也盖以驺虞采苹采蘩为射节而诸侯之射也先行燕礼卿大夫士之射也先行乡饮酒之礼其合乐皆终于二南则无地而不用无人而不闻视六乐之用尤切以徧矣
　　以六律六同五声八音六舞大合乐以致鬼神示以和邦国以谐万民以安賔客以説远人以作动物
　　六律合阳声者六同合隂声者十二律以铜为管转而相生黄钟为首其长九寸各因而三分之上生者益一分下生者去一焉国语曰律所以立均出度也古之神瞽考中声而量之以制度律均钟言以中声定律以律立钟之均也动物羽臝之属大合乐乃成均习乐之事其用之则可以格鬼神动民物如下文所列祭祀飨燕之类是也
　　乃分乐而序之以祭以享以祀
　　乃奏黄钟歌大吕舞云门以祀天神
　　以黄钟之钟大吕之声为均者黄钟为阳声之首大吕为之合
　　乃奏大蔟歌应钟舞咸池以祭地示
　　大蔟阳声第二应钟为之合地示谓大社
　　乃奏姑洗歌南吕舞大防以祀四望
　　姑洗阳声第三南吕为之合祀当为祭典瑞职两圭有邸以祀地旅四望尚书望于山川春秋传江汉睢漳楚之望也则不得为天神之祀明矣祀天神之乐一而祭地示之乐三者神之在天者无形不可以分示之在地者异所不容无辨也六乐所致地示五而天神则一义亦如此
　　乃奏蕤賔歌函钟舞大夏以祭山川
　　蕤賔阳声第四函钟为之合函钟一名林钟
　　乃奏夷则歌小吕舞大濩以享先妣
　　夷则阳声第五小吕为之合先妣姜嫄也周特立庙祀姜嫄谓之閟宫盖诸侯不敢祖天子也商颂推契之自出而举有娀义亦如此
　　乃奏无射歌夹钟舞大武以享先祖
　　无射阳声之终夹钟为之合夹钟一名圜钟曰奏者用乐器也曰歌者用人声也
　　凡六乐者文之以五声播之以八音
　　言六者其均皆待五声八音乃成也播被也○清溪李氏曰每二律歌奏则成二调然通谓之一乐者所用同也凡此二律者特为宫耳其余四声盖各以其律从以成一调而为八音之节六乐者调也五声者声也知声调之分则知古人作乐之法矣
　　凡六乐者一变而致羽物及川泽之示再变而致臝物及山林之示三变而致鳞物及邱陵之示四变而致毛物及坟衍之示五变而致介物及土示六变而致象物及天神
　　变犹更也乐成则更奏也象物旧説麟凤龙或曰日月星辰成象于天者或曰风云雷雨之类每变所感各异其义未闻
　　凡乐圜钟为宫黄钟为角大蔟为征姑洗为羽靁鼓靁鼗孤竹之管云和之琴瑟云门之舞冬日至于地上之圜丘奏之若乐六变则天神皆降可得而礼矣凡乐函钟为宫大蔟为角姑洗为征南吕为羽灵鼓灵鼗孙竹之管空桑之琴瑟咸池之舞夏日至于泽中之方丘奏之若乐八变则地示皆出可得而礼矣凡乐黄钟为宫大吕为角大蔟为征应钟为羽路鼓路鼗隂竹之管龙门之琴瑟九德之歌九防之舞于宗庙之中奏之若乐九变则人鬼可得而礼矣
　　先奏是乐以致其神礼之以玉而祼焉然后合乐而祭之孤竹竹特生者孙竹竹枝根之末生者隂竹生于山北者云和空桑龙门皆山名春秋传六府三事谓之九功九功之德皆可歌也谓之九歌朱子曰五音无一则不成乐周礼祭祀非无商音但无商调先儒谓商调是杀声鬼神畏商调○管子曰商声如离羣羊然则其音最悲非祭祀所宜也○天之体动故其感较速地之体静故其感较迟然天地皆见在之气而人鬼则已屈之气故致之为尤难也上言五变而致土示此言八变而地示皆出何也上经列序五地土示者原隰之示耳记曰大旅具矣不足以飨帝则方泽之祭挍之原隰之示其感召必有难易可知矣或谓上分乐而为六用之分祭时此合六而为三用之合祭时非也圜丘方泽专礼天地无合祭众神示之义所谓天神皆降地示皆出者谓和气足以动天地则神示无不来格耳所用乐与上异其义未闻
　　凡乐事大祭祀宿县遂以声展之
　　宿县前夕豫县乐器也以声展者省其完否善恶也独举大祭祀者视了掌大师之县则凡事用乐以声展者皆大师而大司乐弗亲也
　　王出入则令奏王夏尸出入则令奏肆夏牲出入则令奏昭夏
　　三夏皆乐章名独令奏三夏者祭祀之乐大师令奏
　　帅国子而舞
　　当用舞者则帅而往大司乐帅国子而舞非贵游子弟弗用也乐师帅学士而歌彻凡学士皆得与也大胥职凡祭祀之用乐者以鼓征学士则学士盖兼国子与俊选
　　大飨不入牲其他皆如祭祀
　　此賔客之大飨也牲杀于庙门外烹之升鼎乃入故曰不入牲
　　大射王出入令奏王夏及射令奏驺虞诏诸侯以弓矢舞
　　驺虞召南之卒章舞谓执弓挟矢揖让进退之仪此诸侯来朝将助祭预于大射者
　　王大食三侑皆令奏钟鼓王师大献则令奏恺乐大食朔月月半之馈大献献捷于祖恺献功之乐
　　凡日月食四鎭五岳崩大傀异烖诸侯薨令去乐大札大凶大烖大臣死凡国之大忧令弛县
　　四鎭谓扬州之防稽青州之沂山幽州之医无闾冀州之霍山五岳岱在兖州衡在荆州嵩在豫州华在雍州恒在并州傀犹怪也大傀异烖谓天地竒变若星辰奔霣地震裂之类大烖水火也疏去乐据庙中而言弛县据路寝常县之乐而言恐未安去乐者屏而不作其日暂也弛县者日久也知然者诸侯之丧众多去乐不能久也大臣则数少而情戚春秋传知悼子未葬杜蒉谏鼓钟杂记君于卿大夫比卒哭不举乐是以弛县也日月食四鎭五岳崩大傀异烖变虽大一日之事也大札大凶大忧非可一日而弭也则屏乐期有久暂必矣○侯国卿大夫数少故皆以卒哭为期此经所谓大臣乃孤卿以上注疏兼大夫亦未安
　　凡建国禁其淫声过声凶声慢声
　　过谓髙躁之声慢谓懈惰之声凶谓杀伐之声
　　大丧涖廞乐噐及葬藏乐噐亦如之
　　乐器明器也廞兴也笙师镈师籥师司干及眡了各主兴作所掌乐器而大司乐涖之也
　　乐师掌国学之政以敎国子小舞
　　小舞即下帗舞以下是也分敎以一节故谓之小合之即以舞六乐
　　凡舞有帗舞有羽舞有皇舞有旄舞有干舞有人舞帗舞羽舞皇舞见舞师职旄旄牛之尾干兵器皆舞者所执人舞无所执以手袖为仪社稷以帗辟廱以旄四方以羽宗庙以人山川以干旱暵以皇○郑刚中曰旄即旄人所敎之舞也夷乐散乐賔客之燕乐用之辟廱用旄无所考
　　敎乐仪行以肆夏趋以采齐车亦如之环拜以钟鼓为节
　　乐仪凡行趋登车环拜其节应乎乐者皆是也肆夏采齐皆乐名人君行歩以肆夏为节趋疾于歩以采齐为节尔雅曰堂上谓之行门外谓之趋然则王出至堂而肆夏作出路门而采齐作其反入至应门路门亦如之此谓歩迎賔客若车出则登车于大寝西阶之前反降于阼阶之前尚书传曰天子将出撞黄钟之钟右五钟皆应入则撞蕤賔之钟左五钟皆应大师于是奏乐环拜谓羣臣环列而拜也朝位东西及南三面环向天子
　　凡射王以驺虞为节诸侯以貍首为节大夫以采苹为节士以采蘩为节
　　采苹采蘩见召南貍首见射义皆乐章射义曰驺虞者乐官备也貍首者乐防时也采苹者乐循法也采蘩者乐不失职也其节见射人职
　　凡乐掌其序事治其乐政
　　凡国之小事用乐者令奏钟鼓
　　大事则大司乐令奏
　　凡乐成则告备
　　凡奏乐八音皆备一曲终则为一成
　　诏来瞽臯舞及彻帅学士而歌彻令相
　　来瞽诏眡了扶瞽者来入也臯之言号告国子当舞者舞也令相令眡了扶工以退也乐师帅学士而歌彻承上文小事用乐而言也小师歌彻承上文大祭祀而言也曰帅则乐师不自歌也小事故使学士即事以习声容
　　飨食诸侯序其乐事令奏钟鼔令相如祭之仪
　　不曰飨食亦如之而覆举序乐事令奏钟鼓令相者明歌彻则不与也盖小师职之
　　燕射率射夫以弓矢舞乐出入令奏钟鼓
　　总上祭祀飨食燕射凡其乐之出入皆令奏鼔钟
　　凡军大献敎恺歌遂倡之
　　师还未至预敎瞽蒙恺歌入祖庙则倡之
　　凡丧陈乐器则帅乐官及序哭亦如之
　　哭此乐器亦序而帅之
　　凡乐官掌其政令听其治讼



　　周官集注卷五
<经部,礼类,周礼之属,周官集注>
　　钦定四库全书
　　周官集注卷六
　　翰林院侍讲衔方苞撰
　　大胥掌学士之版以待致诸子春入学舎采合舞秋颁学合声
　　学士之版合国子及乡之选俊而言也而所致惟诸子何也盖国子或入太学大司乐敎之或在虎门师氏保氏敎之国子之倅或宿衞于王宫宫伯掌之或修业于乡学诸子掌之国子之在虎门及国子之倅修业于乡学者春合舞秋合声则并入太学与众学士比校而大胥掌致之舍即释也菜苹蘩之属释之以礼先师颁学分示以所当学如春秋以礼乐冬夏以诗书之类
　　以六乐之防正舞位以序出入舞者
　　不曰节而曰防者舞之节必与声防也荀卿曰目不自见耳不自闻也而治俯仰诎伸进退迟速莫不廉制尽筋骨之力以要鼓钟之节而靡有悖逆者此言舞与声防之难也入入于缀兆也出退休也凡奏乐合舞人有定数学士习舞则更代而徧故出入无常
　　比乐官展乐器凡祭祀之用乐者以鼓征学士
　　飨燕之乐则歌舞皆以工
　　序宫中之事
　　清溪李氏曰兼序宫中之事其意深矣商书曰敢有恒舞于宫酣歌于室此所以大为之防也
　　小胥掌学士之征令而比之觵其不敬者廵舞列而挞其怠慢者
　　征则召之使来令则使之有为
　　正乐县之位王宫县诸侯轩县卿大夫判县士特县辨其声
　　乐县谓钟磬之属县于笋虡者宫县四面象宫室轩县去南面如轩判县又空北面特县县于东方或阶间
　　凡县钟磬半为堵全为肆
　　编钟磬十六枚而县一虡谓之堵钟一堵磬一堵谓之肆半之者谓诸侯之卿大夫士也诸侯之卿大夫半天子之卿大夫西县钟东县磬士亦半天子之士县磬而已不言鼓鏄者鼓镈惟县一十二辰之零钟亦惟县一于正乐县之位该之矣编县贵贱有等全半有数故特见之
　　大师掌六律六同以合隂阳之声阳声黄钟大蔟姑洗蕤賔夷则无射阴声大吕应钟南吕函钟小吕夹钟皆文之以五声宫商角征羽皆播之以八音金石土革丝木匏竹
　　以合阴阳之声者声之阴阳各有合黄钟子之气也十一月建焉而辰在星纪大吕丑之气也十二月建焉而辰在枵太蔟寅之气也正月建焉而辰在娵訾应钟亥之气也十月建焉而辰在析木姑洗辰之气也三月建焉而辰在大梁南吕酉之气也八月建焉而辰在寿星蕤賔午之气也五月建焉而辰在鹑首林钟未之气也六月建焉而辰在鹑火夷则申之气也七月建焉而辰在鹑尾中吕已之气也四月建焉而辰在实沈无射戌之气也九月建焉而辰在大火夹钟卯之气也二月建焉而辰在降娄辰与建交错贸处如表里然是其合也其相生则以阴阳六体为之黄钟初九也下生林钟之初六林钟又上生大蔟之九二大蔟又下生南吕之六二南吕又上生姑洗之九三姑洗又下生应钟之六三应钟又上生蕤賔之九四蕤賔又下生大吕之六四大吕又上生夷则之九五夷则又下生夹钟之六五夹钟又上生无射之上九无射又下生中吕之上六同位者象夫妻异位者象子母所谓律娶妻而吕生子也黄钟长九寸其实一籥下生者三分去一上生者三分益一五下六上乃一终矣文之者以调五声使之相次如锦绣之有文章播犹扬也金钟镈也石磬也土埙也革鼓鼗也丝琴瑟也木柷敔也匏笙也竹箫管也○天籁人声本有阴阳而以同律合之也
　　敎六诗曰风曰赋曰比曰兴曰雅曰颂
　　风言上之敎化动于民者雅正也正乐之歌也颂者容也美盛德之形容赋者敷陈其事而直言之比者以彼物比此物兴者先言他物以引其所咏之辞诗之起莫先于风谣有风则有赋比兴之三体由是有雅颂之二部故以为序
　　以六德为之本以六律为之音
　　注疏谓有知仁圣义中和之德始可敎以乐歌非也敎国子以乐德且不备知仁圣义况以求瞽蒙乎盖以中和祗庸孝友为诗敎之本使知凡播于乐歌者皆以兴起人之六德也以六律为诗之音所谓律和声比音而乐之也知此为敎瞽蒙者学士之于诗则小学之敎已成矣
　　大祭祀帅瞽登歌令奏击拊下管播乐器令奏鼓登歌歌者在堂上贵人声也下管吹管者在堂下也特言管者贵人气也拊形如鼓以韦为之着以糠朄小鼓也击拊瞽乃歌鼓朄管乃作故大师帅瞽登歌则令奏击拊及堂下奏管播众乐器时又令奏鼓朄也先儒或谓大师令奏而击拊者乃小师非也与下令奏鼓朄不应同文而异义
　　大飨亦如之
　　疏谓祭飨賔射之钟鼓皆大祝令之非也大祝所令独逆牲逆尸侑尸之钟鼓耳乐事之钟鼓乃大司乐乐师令之
　　大射帅瞽而歌射节
　　大师执同律以听军声而诏吉凶
　　兵书曰王者出军之日授将弓矢士卒振旅将张弓大呼大师吹律合音商则战胜军士强角则军扰多变失士心宫则军和士卒同心征则将急数怒军士劳羽则兵弱少威明
　　大丧帅瞽而廞作匶谥
　　廞兴也兴言王之行或曰陈也陈其生时行迹也曰作谥义已备矣而加柩者记曰卒哭而讳生事毕而鬼事始也疑夏殷以前皆卒哭始讳至周则在柩即作谥而讳名故以柩谥显此义也不曰旣殡作谥而曰作柩谥者大防兼王及后世子在棺曰柩举柩则义足以包其人及为在殡时也
　　凡国之瞽蒙正焉
　　小师掌敎鼓鼗柷敔埙箫管歌
　　出音曰鼓鼗如鼓而小持其柄而摇之旁耳还自击柷如漆筩方二尺四寸深一尺八寸中有椎乐始作橦其底及左右击以起乐敔如伏虎背有七十二刻别有木长尺栎之以止乐埙烧土为之大如雁卵鋭上平底有六孔以发声箫编以竹长尺四寸颂箫尺二寸象鸟翼有吹处大者二十四管小者十六管管如篴而小六孔并两而吹之谓琴瑟歌依咏诗也知鼓非乐器者以六鼓之声音皆鼓人敎之也
　　大祭祀登歌击拊下管击应鼓彻歌
　　应鼙也应与及朔皆小鼓其所用别未闻○小师亦登歌击拊者或大师有故而摄犹国之大事小宗伯旣佐大宗伯而肆师复佐之国之小事小宗伯旣掌事而肆师复掌之皆摄也令奏击拊旣摄则并摄鼓朄不必言矣下管击应鼓则其本职事也周官人数多寡皆量职事以制之师氏保氏各一人事不分也大师二人一以备军事也小师四人虽或摄大师仍有自共其职者故事不缺
　　大飨亦如之大防与廞凡小祭祀小乐事鼓
　　王飨诸侯彻亦歌雍戴记彻以振羽诸侯自相飨也
　　掌六乐声音之节与其和
　　王昭禹曰六乐之作其先后曲直则有节而大小清浊相应而不相陵则和矣国语曰声应相保曰和又曰大昭小鸣和之道也
　　瞽蒙掌播鼗柷敔埙箫管歌
　　瞽蒙所播止此者埙与箫管之空可按有徽可循柷敔一声鼗可执而摇之若他鼓及钟磬击之必于其所非无目者所能任也故眡了掌之
　　讽诵诗世奠系鼓琴瑟
　　讽诵诗盖以讽谏国语瞍赋蒙诵是也世奠系先世所定谱牒国语曰敎之世为之昭明德而废幽昬焉故人君燕闲瞽蒙诵诗并世系以劝戒之又鼓琴瑟以和平其心志也
　　掌九德六诗之歌以役大师
　　眡了掌凡乐事播鼗击颂磬笙磬
　　兼播鼗者或乐节应用鼗而瞽蒙方各奏他音则摄代也磬在东方者曰笙在西方者曰颂颂或作庸大射礼乐人宿县于阼阶东笙磬西面其南笙钟其南鏄皆南陈又曰西阶之西颂磬东面其南钟其南镈皆南陈
　　掌大师之县凡乐事相瞽
　　观此则知凡宿县皆大师涖之而大祭祀则大司乐以声展之也
　　大丧廞乐器大旅亦如之
　　凡瞽蒙所掌者眂了皆代廞之磬师钟师无廞器之文而眂了击笙磬颂磬且掌大师之县则廞之者亦眡了与
　　宾射皆奏其钟鼓鼜恺献亦如之
　　賔射皆奏则祭祀不必言矣
　　典同掌六律六同之和以辨天地四方阴阳之声以为乐噐
　　律述气者也同助阳宣气与之同大师所掌者制律以合声典同所掌者依律辨声以为众器也四方之声如管子及吕氏月令所载
　　凡声高声防正声缓下声肆陂声散险声敛达声赢微声韽回声衍侈声筰弇声郁薄声甄厚声石
　　髙谓钟形上大防读为衮谓声上藏衮然旋如里也正谓上下直下谓钟形下大陂谓偏侈险谓偏弇达谓其形微大赢声有余也微谓其形微小韽声小不成也回谓其形微圜衍声淫衍无鸿杀也侈谓中央约筰声迫筰出去疾也弇中央寛也郁声郁勃不出也甄犹掉也石谓叩之如石○黄氏曰考工记钟人固曰已厚则石已薄则播侈则柞弇则郁然磬人亦曰已上则磨其旁已下则磨其耑岂非谓声之甚髙甚下者乎然则髙正下陂险达微回侈弇薄厚皆言声也防缓肆散敛赢韽衍筰郁甄石皆其声之形容也不然则声之病也不得专以钟言之
　　凡为乐器以十有二律为之数度以十有二声为之齐量
　　数度广长也齐量侈弇之所容齐与食医所和之齐同义谓其分之所际也盖以十有二律之数为众器之度以十有二声之齐为众器之量度必以律之数者记所谓百度得数而有常也中之所容虽同而形之回筰弇侈异则音亦异焉故必以十有二声为之齐
　　凡和乐亦如之
　　和谓调其故器也或曰上所言制器之灋也器成而和众声以为乐仍以十有二律为之数度以十有二声为之齐量
　　磬师掌敎击磬击编钟
　　磬亦编独于钟言之者钟有不编不编者钟师掌之○刘原父曰宫县有特磬十二镈钟十二皆依辰次陈之以应其方之律磬师于磬则兼敎之
　　敎缦乐燕乐之钟磬及祭祀奏缦乐
　　燕乐房中之乐缦乐疑即琴瑟别为缦乐者众音皆合奏以成乐而琴瑟可独奏也若杂声则不宜用之祭祀○或曰歌或曰缦乐岂与诗相和者为歌【如清庙之瑟】有声而无诗者则曰缦乐与
　　钟师掌金奏
　　金奏击金以为奏乐之节也
　　凡乐事以钟鼓奏九夏王夏肆夏昭夏纳夏章夏齐夏族夏祴夏骜夏
　　以钟鼓者九夏之奏惟以钟鼓为节不比以他音也夏大也乐之大歌有九春秋传穆叔如晋晋侯享之金奏肆夏之三穆叔曰三夏天子所以享元侯也国语曰金奏肆夏繁遏渠王夏肆夏昭夏之奏见大司乐职旧説四方宾来奏纳夏臣有功奏章夏夫人祭奏齐夏族人侍奏族夏客醉而出奏祴夏公出入奏骜夏义并无考
　　凡祭祀飨食奏燕乐凡射王奏驺虞诸侯奏貍首卿大夫奏采苹士奏采蘩
　　皆以钟鼓奏之射之歌节已具射人职复见此者若泛云凡射掌金奏则似别有射之金奏而不见其即以为驺虞貍首采苹采繁之歌节矣犹六挚已具宗伯职复见于射人明以射而朝则各有挚也
　　掌鼙鼓缦乐
　　鼓如春秋传庄王鼓之之鼓谓磬师奏缦乐时击鼙以和之鼙之声讙军中所以令鼓也投壶礼命者曰间若一岂射之歌奏以琴瑟节之而又以鼙和此独承上而言射节与
　　笙师掌敎龡竽笙埙籥箫箎篴管舂牍应雅以敎祴乐敎眡了也竽三十六簧宫管在中长四尺二寸笙长四尺十三簧宫管在左籥如笛三孔其中则中声其上下二孔则声之清浊所由生也箎长尺四寸围三寸七孔一孔上出径三分凡八孔横吹之篴长三尺四寸六孔舂牍以竹大五六寸长七尺短者一二尺其端有两空髤画以两手筑地应亦以竹长六尺五寸其中有椎雅状如漆筒而弇口大二围长五尺六寸以羊韦鞔之有两纽疏画祴乐祴夏之乐牍应雅敎其舂者谓以筑地埙箫管小师敎之复列是职者岂祴乐中三器之音节与凡乐异与
　　凡祭祀飨射共其钟笙之乐燕乐亦如之
　　与钟声相应之笙
　　大丧廞其乐器及葬奉而藏之
　　惟笙师镈师籥师司干职有奉葬器之文盖笙师所掌竹匏土木之音备矣镈师掌金奏之鼓金革之音备矣籥师所掌文舞之器备矣司干所掌武舞之器僃矣丝石独无文者眡了兼为瞽蒙廞乐器则磬编钟鼗鼓皆备矣丧事弛县凡廞皆明器也眡了职无奉而藏之之文者眡了卑贱为诸官陈之而奉则非其事也
　　大旅则陈之
　　注疏并释以丧礼非也盖国有故旅上帝及四望则陈所掌敎乐器其不涖县以涖县者大师也
　　镈师掌金奏之鼓凡祭祀鼓其金奏之乐飨食宾射亦如之军大献则鼓其恺乐凡军之夜三鼜皆鼓之守鼜亦如之
　　守鼜常时国中之夜鼓也镈师所掌即鼓人所敎而别为二职何也鼓人所鼓军旅田役以及祭祀百物之神皆地官之事也镈师所鼓祭祀飨食宾射大献皆礼官之事也惟鼔鼜二职并列然镈师鼓恺乐守鼜而鼓人无之则知鏄师所掌皆王朝之事其夜鼜惟王亲在行则然若鼓人则凡军旅通掌其鼓与鼜也○钟师所掌者金奏之节镈师所掌者金奏之鼓节而击之者则眡了眡了职宾射皆奏其鼓钟鼜恺献亦如之是也如二师自奏则宾射鼜恺之鼓旣列职于镈师复列职于眡了不可通矣二师无敎击钟击镈之文者磬师职曰敎击磬击编钟则特县之钟钟师敎之特县之镈镈师敎之不必言矣郊庙朝廷之乐事鼓人不与故金奏之鼓鏄师兼掌之从所便也故金奏掌于钟师镈师而四金师田所用则鼓人兼掌之○或曰眡了所奏者凡乐之鼓钟也钟师所掌独金奏之钟鏄师所掌独金奏之鼓皆自击之镈师职凡祭祀鼓其金奏之乐则非金奏不鼓可知矣但于宾射鼜恺二职并列终不可通
　　大丧廞其乐器奉而藏之
　　韎师掌敎韎乐祭祀则帅其属而舞之大飨亦如之大飨亦如之明小宾客之飨食及燕射皆不用也于大朝觐防同奏之以示王化所被之远致此之难盖君与臣交警之也
　　旄人掌敎舞散乐舞夷乐凡四方之以舞仕者属焉散乐方隅土风所成之乐王朝亦僃之以知民风也四方以舞仕即能舞是乐者以属旄人选舞人或于中取之
　　凡祭祀宾客舞其燕乐
　　作燕乐时乃舞及四方四夷之乐
　　籥师掌敎国子舞羽龡籥
　　文舞有持羽龡籥者所谓籥舞也礼记秋冬学羽籥诗云左手执籥右手秉翟
　　祭祀则鼓羽籥之舞宾客飨食则亦如之大丧廞其乐器奉而藏之
　　鼓无专掌九夏之鼓钟师掌之缦乐之鼙亦属焉金奏恺乐之鼓镈师掌之夜鼜之鼓鼓人镈师分掌之祭祀飨食乐事之鼓大司乐乐师令之籥师所鼓独羽籥之舞耳
　　籥章掌土鼓豳籥
　　土鼓以瓦为匡革被二面豳籥豳人吹籥之声章明堂位曰土鼓蒉桴苇籥伊耆氏之乐也
　　中春昼击土鼓龡豳诗以逆暑中秋夜迎寒亦如之豳诗豳风七月也龡之者以籥为之声七月言寒暑之事故迎气则歌之
　　凡国祈年于田祖龡豳雅击土鼓以乐田畯
　　田祖始耕田者谓神农也豳雅亦七月也其诗有于耜举趾馌彼南亩故祈年则歌之谓之雅者以其言男女之正也田畯古司啬也
　　国祭蜡则龡豳颂击土鼓以息老物
　　郊特牲天子大蜡八伊耆氏始为蜡岁十二月合聚万物而索飨之也万物至是而老故祀以息之而国亦养老焉豳颂亦七月也其诗有获稻作酒跻堂称兕故祭蜡息老物则歌之谓之颂者以其言岁终人功之成也朱子曰一诗不宜析为雅颂雅之甫田大田颂之载芟良耜或其类也豳诗王业之本而不陈于宗庙何也所言乃田家之事不可与六代之乐并又不可与燕乐缦乐夷乐杂陈用以逆暑迎寒索飨万物协天时劝民事其义精而敎溥矣二南女妇之事以为燕乐而用之于祭祀者后夫人即事于宗庙故歌以劝焉
　　鞮鞻氏掌四夷之乐与其声歌祭祀则龡而歌之燕亦如之
　　四夷之乐东方曰韎南方曰任西方曰侏北方曰禁王者用四夷之乐一天下也下言与其声歌则上云乐者主于舞
　　典庸器掌藏乐器庸器及祭祀帅其属而设笋虡陈庸器飨食宾射亦如之大丧廞笋虡
　　庸器伐国所获之器若崇鼎贯鼎之舞衣密须氏之鼓及以其兵物所铸铭也此职设笋虡眡了乃县横者为笋从者为虡礼记明器有钟磬而无笋虡或异代之制或有而不县也
　　司干掌舞器祭祀舞者旣陈则授舞器旣舞则受之宾飨亦如之大丧廞舞器及葬奉而藏之
　　舞器干戚之属凡武舞所用者
　　大卜掌三兆之灋一曰玉兆二曰瓦兆三曰原兆兆者灼发于火其形可占者其象似玉瓦原之璺罅用是名之原田也杜子春云玉兆帝颛顼之兆瓦兆帝尧之兆原兆有周之兆
　　其经兆之体皆百有二十其颂皆千有二百
　　颂谓繇也兆五而其体百有二十者旧説兆别分为二十四分盖以木火土金水与春夏秋冬相乘一岁有二十四气五行运于其间各有死生以此视其衰死王相以决吉凶○清溪李氏曰自五而乘之再倍为二十五又倍为一百二十五其中有五纯体焉体纯则无生克而不占故止于百有二十颂千有二百者每体以十日占之
　　掌三易之灋一曰连山二曰归藏三曰周易
　　易者揲蓍求卦以占也连山首艮归藏首坤杜子春曰连山宓戏归藏黄帝或曰夏殷之易也洪范卜五占用二盖卜以五行筮以阴阳
　　其经卦皆八其别皆六十有四
　　掌三梦之灋一曰致梦二曰觭梦三曰咸陟
　　昼所思为夜则成梦出于有因故曰致角一仰一俯为觭觭梦盖反覆异常者无心感物谓之咸陟升也精神感而上通与鬼神合其吉凶梦之变尽于此三者矣
　　其经运十其别九十
　　占梦之术虽亡但眡祲别为一职所掌十煇与占梦全无交渉注恐误
　　以邦事作之八命一曰征二曰象三曰与四曰谋五曰果六曰至七曰雨八曰瘳
　　命者命之辞也征谓征伐廵狩亦曰征春秋传先王卜征五年而岁习其祥是也象谓灾变云物易曰天垂象春秋传曰天事恒象与所与共事也谋有所谋为也果事成与否也至行者归期也诗曰卜筮偕止防言近止雨因旱而卜也瘳问疾愈否也
　　以八命者赞三兆三易三梦之占以观国家之吉凶以诏救政
　　如孔子赞易之赞盖掌三兆三易三梦者各献其占而大卜则发挥其所以然之理而宣蓍之
　　凡国大贞卜立君卜大封则眡高作
　　大封封国也视髙以骨髙者可灼处示宗伯也卜用之腹骨骨近足者其部髙春灼后左夏灼前左秋灼前右冬灼后右作谓以火灼之凡卜法在祢庙庙门阈外闑西西面有席先陈于庙门外之西塾上次正于阈外席上又有涖卜命视髙作六节尊者宜逸卑者宜劳从下向上差之作视高劳事以大贞故大卜亲之大宗伯涖卜其余贞陈皆小宗伯为之士丧礼宗人受卜人示髙涖卜受视反之又曰卜人坐作
　　大祭祀则眡高命凡小事涖卜
　　命告以所卜之事也士丧礼宗人即席西面坐命小事旣大卜涖卜则陈贞命视髙皆卜师为之其作则卜人也
　　国大迁大师则贞
　　正于卜位士丧礼卜人抱燋先奠西面是也轻于大祭祀故不亲命贞上有涖卜亦大宗伯为之陈亦宜小宗伯也其视髙命卜师作卜人
　　凡旅陈龟
　　陈龟士防礼卜人先奠龟于西塾上南首是也轻于大迁大师故不亲贞龟莅卜仍大宗伯贞龟命龟视髙皆卜师作龟亦卜人
　　凡丧事命龟
　　重丧礼次大祭祀也命龟以上有陈龟贞龟亦小宗伯涖卜仍大宗伯视髙作龟卜人也知小事而外涖卜皆大宗伯者宗伯职凡祀大神享大鬼祭大示帅执事而卜日则防事大师大迁大封立君涖卜不待言矣
　　卜师掌开龟之四兆一曰方兆二曰功兆三曰义兆四曰弓兆
　　名义俱未闻
　　凡卜事眡髙扬火以作龟致其墨
　　大卜不视髙者皆卜师视髙致其墨者爇灼之明其兆○李耜卿曰卜有龟焦者有不食墨者皆不待兆成而知其凶夫墨水也燋契火也火过而阳则焦水过而阴则不食墨
　　凡卜辨龟之上下左右阴阳以授命龟者而诏相之上仰者下俯者左左倪也右右倪也阴后弇也阳前弇也诏相告以其辞及威仪
　　龟人掌六龟之属各有名物天龟曰灵属地龟曰绎属东龟曰果属西龟曰靁属南龟曰猎属北龟曰若属各以其方之色与其体辨之
　　色谓天龟地龟黄东龟青西龟白南龟赤北龟黒龟俯者灵仰者绎前弇果后弇猎左倪靁右倪若是其体也东龟南龟长前后在阳象经也西龟北龟长左右在阴象纬也天龟俯地龟仰东龟前南龟却西龟左北龟右各从其耦也杜子春读果为臝
　　凡取龟用秋时攻龟用春时各以其物入于龟室六龟各异室秋取龟及万物成也攻治也治龟骨以春是时干解不发伤
　　上春衅龟祭祀先卜
　　衅者杀牲以血之世本巫咸作筮卜未闻其人
　　若有祭祀则奉龟以往旅亦如之丧亦如之
　　菙氏掌共燋契以待卜事
　　士丧礼曰楚焞置于燋在龟东楚焞即契所用灼龟也燋炬也
　　凡卜以明火爇燋遂龡其焌契以授卜师遂役之明火以阳燧取火于日焌者契之锐头以契之锐头柱燋火而龡之也役之为卜师共扬火致墨等役
　　占人掌占以八簭占八颂以八卦占簭之八故以眡吉凶
　　古者重卜先筮而后卜故筮人不必知卜而卜人必兼通于筮旣得八事之颂犹恐于龟象未审复以筮义参决其吉凶所谓以八筮占八颂也然筮辞之吉凶各有其故皆原于八卦之象与德其或筮龟从违各异则又恐筮人之占未审故复以八卦之象与德究切其义所谓以八卦占筮之八故也不曰占筮之故而曰八故者八卦之象与德因事而异吉凶于八事各有所迕也
　　凡卜簭君占体大夫占色史占墨卜人占坼
　　体兆之象也色兆气也墨兆广也坼兆璺也体有吉凶色有善恶墨有大小坼有微明尊者视兆象而巳卑者以次详其余也周公卜武王占之曰体王其罔害凡卜象吉色善墨大坼明则逢吉此巳下皆据卜言兼云筮者凡卜皆先筮故连言之体谓兆之墨纵横其形体象似金木水火土也龟之四隅依四时而灼之其兆直上向背者为木兆直下向足者为水兆邪向背者为火兆邪向下者为金兆横者为土兆色兆中气色似有雨及雨止之等墨据兆之正璺处坼就正墨傍有奇璺罅者
　　凡卜簭既事则系币以比其命岁终则计其占之中否旣卜筮史必书其命龟之事及兆于策系其礼神之币而藏焉书曰王与大夫尽弁以启金縢之书乃得周公所自以为功代武王之説正命龟书也
　　簭人掌三易以辨九簭之名一曰连山二曰归藏三曰周易九簭之名一曰巫更二曰巫咸三曰巫式四曰巫目五曰巫易六曰巫比七曰巫祠八曰巫参九曰巫环以辨吉凶
　　此九巫皆当为筮字之误也更谓筮迁都邑也咸犹佥也谓筮众心欢否也式谓筮制作灋式也目犹事众易谓筮所改易比谓筮与民和比祠谓筮牲与日参谓筮御与右环谓筮可致师否也○刘公是曰此乃前世通占者九人其遗灋可传者古者占筮之工通谓之巫更咸式目等皆其名也巫咸见于他书多矣易疑为昜古阳字所谓巫阳也其他虽未闻不害其有○李耜卿曰汉书郊祀志晋巫所祀有巫祠之名亦其一征
　　凡国之大事先簭而后卜上春相簭凡国事共簭相谓更选择其蓍也
　　占梦掌其岁时观天地之防辨阴阳之气
　　天地之防建厌所处之日辰阴阳之气休王前后建谓斗柄所指谓之阳建故左旋于天厌谓日前一次谓之阴建故右旋于天堪舆天老曰假令正月阳建于寅阴建于戌
　　以日月星辰占六梦之吉凶
　　谓日月之行及合辰所在春秋传昭三十一年十二月辛亥朔日有食之是夜也晋赵简子梦童子倮而转以歌旦而日食占诸史墨对曰六年及此月也吴其入郢乎终亦弗克入郢必以庚辰日月在辰尾庚午之日日始有适火胜金故弗克此以日月星辰占梦者史记衞平为宋元君占梦亦然后世术家有八防其遗象也用占梦则亡
　　一曰正梦二曰噩梦三曰思梦四曰寤梦五曰喜梦六曰惧梦
　　正谓无所感动而自梦噩惊愕也思觉时所思念也寤寐觉也谓如觉所见而实梦也如狐突遇申生之类或曰疾而迷及寤而有梦传所秦穆公赵简子之梦是也
　　季冬聘王梦献吉梦于王王拜而受之
　　聘问也平时王有梦或占或不占季冬则数将终岁更始王有梦必发币而占之故曰聘也献羣下之吉梦于王则王梦有凶必因占而诏以修省可知矣诗云牧人乃梦众维鱼矣旐维旟矣乃所献吉梦与
　　乃舎萌于四方以赠恶梦遂令始难敺疫
　　舎萌犹释菜也菜始生曰萌赠送也季冬大难以疫方相氏掌之
　　眡祲掌十煇之灋以观妖祥辨吉凶
　　煇日光炁也
　　一曰祲二曰象三曰镌四曰监五曰闇六曰瞢七曰弥八曰叙九曰隮十曰想
　　祲阴阳气相侵也象春秋传有云如众赤鸟之类镌如童子佩觹之觹谓日旁气刺日也监云气临日或曰冠珥也弥者白虹弥天叙者云有次序如山在日上隮虹也诗曰朝隮于西想者杂气有似可形想
　　掌安宅叙降正岁则行事岁终则弊其事
　　宅居也降下也人见妖祥则不安其居此官安之又次叙凶祸所降之事与其地使早为之备行事谓候气占象也弊断也谓计所占中否多少并稽召谴之浅深以騐挽回补救之力大小迟速也
　　大祝掌六祝之辞以事鬼神示祈福祥求永贞一曰顺祝二曰年祝三曰吉祝四曰化祝五曰瑞祝六曰防祝永长也贞正也谓求多歴年得正命也六祝旧説俱未安以义测之顺祝天地宗庙之常祝也祭统曰备者百顺之名礼噐曰礼时为大顺次之天地之祭宗庙之事顺也年祝祈年之祝也吉祝冠防嘉礼之祝也化祝天地有异烖而祝其消化也瑞祝嘉祥见而告于天地宗庙也防祝册封诸侯而告于祖庙也此六祝皆国政之大者若弭灾兵远辠疾则小祝掌之
　　掌六祈以同鬼神示一曰类二曰造三曰禬四曰禜五曰攻六曰説
　　鬼神不与人同心灾厉乃作故以祈礼同之非时而祭于上帝曰类非时而祭于祖曰造禬都家宗人职所谓以禬国之凶荒民之札丧也攻如救日伐鼓以兵之类説则以辞责如变置社稷则必以辞责之董子救日食祝曰炤炤大明瀸灭无光奈何以阴侵阳以卑侵尊或曰如汤之祷旱以六事自责以説于天也类造禬禜皆有牲攻説用币禜见鬯人职
　　作六辞以通上下亲疎远近一曰祠二曰命三曰诰四曰防五曰祷六曰诔
　　六祝之辞典祀所常用也此六辞因事而特告也上下天神地示也亲疎由祢至祧墠也远近四望五祀之类命诰防皆质神之辞命者命之辞诰者尚书逸祝册惟告周公其后是也防者昭众神而要言春秋传所谓司愼司盟名山名川羣神羣祀先王先公七姓十二国之祖明神殛之是也诔者至于南郊称天而诔之
　　辨六号一曰神号二曰鬼号三曰示号四曰牲号五曰齍号六曰币号
　　神号若昊天上帝鬼号若皇祖伯某示号若后土地示币号若玉曰嘉玉币曰量币牲号若牛曰一元大武之类齍号若黍曰芗合之类
　　辨九祭一曰命祭二曰衍祭三曰炮祭四曰周祭五曰振祭六曰擩祭七曰絶祭八曰缭祭九曰共祭
　　九祭皆食祭也命祭者玉藻君若赐之食而君客之则命之祭然后祭是也衍当为延炮当为包声误也延祭者曲礼主人延客祭是也包犹兼也兼祭者有司彻宰夫赞者取白黑以授尸尸受兼祭于豆间是也周犹徧也徧祭者曲礼殽之序徧祭之是也振祭擩祭本同所以异者尸未食以菹擩于醢祭于豆间是谓擩祭尸将食取肝擩于盐振祭哜之加于肵爼盖振者先擩复振而擩者则不振也絶祭缭祭本同所以异者缭祭以手从肺本循之至于末乃絶以祭絶祭则不循其本直絶肺以祭礼多者缭祭礼略者絶祭共授也王祭食宰夫授祭○李耜卿曰凡此九祭祭祀及生人饮酒皆有焉命祭以祭祀言之特牲所谓尸坐祝命挼祭是也衍祭者尸卒食主人酳而尸祭注云酳犹衍也在生人则养老执爵而酳是也兼祭以生人言之公食大夫礼宾之兼祭庶羞是也徧祭以祭祀言之少牢尸十一饭所举所祭周矣命衍炮周祭食之式其别有四也振擩絶缭祭食之仪亦有四者之别也共祭则凡祭皆有之故终焉
　　辨九一曰防首二曰顿首三曰空首四曰振动五曰吉六曰凶七曰竒八曰襃九曰肃以享右祭祀
　　稽首首至地稽畱然后举也顿首顿地即举空首先以两手拱至地乃头至手以不至地故名空首也振动战栗变动之拜吉拜拜而后稽颡齐衰不杖以下丧拜也此殷之凶拜周以与顿首相近故谓之吉凶拜稽颡而后拜三年丧拜也奇拜一拜也或曰先屈一膝如汉时雅拜襃读为报再拜也肃拜但俯下手类后世揖惟军中有此在妇人为正拜臣拜君稽首敌者顿首君答臣下空首所谓拜手也一拜答臣下再拜拜神与尸享献也谓朝献馈献右读为侑劝尸食也九拜不专为祭祀以祭祀重故举以言
　　凡大禋祀肆享祭示则执明水火而号祝
　　明水火司烜所取于日月者执以号祝明主人圭洁之德
　　隋衅逆牲逆尸令钟鼓右亦如之
　　右亦当读为侑○李耜卿曰逆尸乃逆牲牲杀乃荐血衅荐血也荐血之后乃有膟防隋于主前之礼盖以自下向上为言之序
　　来瞽令臯舞相尸礼旣祭令彻
　　歌与舞必依祭节故大祝告以乐入之节而后乐师诏来瞽大祝告以舞之节而后乐师臯舞也
　　大丧始崩以肆鬯渳尸相饭赞敛彻奠
　　陈鬯以浴尸也不言相含者大宰赞含玉也冬官主敛事大祝赞之奠始死及大小敛之奠
　　言甸人读祷
　　言语也甸人丧事代王受灾大祝为祷辞语之
　　付练祥掌国事
　　付当为祔凡事皆国事也他职皆掌事此独曰掌国事者未葬宗庙之祭不行旣祔主各返庙则时祭皆行特嗣王不亲而大祝掌其事故特称国事以别白之也丧三年不祭惟祭天地社稷越绋而行事则宗庙之祭及羣祀嗣王不亲明矣曾子问五祀旣葬而行祝毕献则祔以后七庙之祭毕举可知矣量人有宰祭之文必宰摄也王亲祭则掌事者冢宰宗伯宰摄则祝掌事示别也五祀祝自献祀卑故无摄主也练祥以后则凡祀王皆亲之祝自共其职事而不得曰掌国事矣
　　国有大故天烖弥祀社稷祷祠
　　大故兵防也弥徧也徧祀社稷及诸所祷旣则祠以报焉
　　大师宜于社造于祖设军社类上帝国将有事于四望及军归献于社则前祝
　　郑刚中曰大师必载社主及迁庙主以行故有宜社造祖之祭此二者国内之礼驻军必设军社于其地以其事类告上帝此二者国外之礼○前四事皆君举而祝从惟至所征之地将有事于四望及军归献社则大祝独前行致告也曰国将有事者君不亲也知然者宗伯职有司将事于四望则君不亲明矣下经过大山川则用事焉君亲之也故异文焉
　　大防同造于庙宜于社过大山川则用事焉反行舍奠反行舍奠凡前所告皆奠也非时而祭曰奠或曰其礼略也
　　建邦国先告后土用牲币
　　禁督逆祀命者颁祭号于邦国都鄙
　　王光远曰非所命而祀则禁之命之祀而不祀则督之
　　小祝掌小祭祀将事侯禳祷祠之祝号以祈福祥顺丰年逆时雨宁风旱弥烖兵远辠疾
　　侯当作候候嘉庆祈福祥之属禳禳郤凶咎宁风旱之属弥读曰敉安也周官于候禳祷祠之事甚详盖人心冥顽惟遇疾病烖危穷而反本易警发其善心故圣人以神道设敎使恐惧修省以思救政则所益多矣
　　大祭祀逆齍盛送逆尸沃尸盥赞隋赞彻赞奠
　　隋尸之祭也奠奠爵也○李耜卿曰论礼之先后则逆齍盛当在沃尸盥之后赞奠当在赞隋之上此或文错至上三者小祝专职下三者则赞为之各以其类不可以后先言矣
　　凡事佐大祝大丧赞渳设熬置铭及葬设道赍之奠分祷五祀
　　铭书死者名于旌士丧礼为铭各以其物亡则以缁长半幅頳末长终幅广三寸书名于末曰某氏某之柩重木置于中庭取铭置于重赍犹送也送道之奠谓遣奠也分其牲体以祷五祀告王去此宫王七祀不及司命大厉者平生出入不以告也
　　大师掌衅祈号祝有宼戎之事则保郊祀于社
　　衅衅鼓也春秋传君以军行祓社衅鼓祝奉以从○王氏曰保郊保神壝之在郊者社不在郊无所事保祀之而已保郊所以防患祀社所以弭兵也
　　凡外内小祭祀小丧纪小防同小军旅掌事焉
　　丧祝掌大丧劝防之事及辟令启及朝御匶乃奠劝防引柩也劝朂勉前引者防僃倾侧辟开殡也令启谓命役人开之朝谓将葬朝于祖考之庙而后行御匶谓发殡宫輴车载至庙执纛居前以御正匶也奠即朝庙之奠侵夜启殡昧爽朝庙
　　及祖饰棺乃载遂御及葬御匶出宫乃代及圹説载除饰小丧亦如之
　　祖谓将葬设祭于庭象生时出则祖也饰棺设柳池纽之属代谓丧祝二人相与更或曰至于外则乡师遂师代之
　　掌丧祭祝号王吊则与巫前
　　丧祭虞也檀弓君临臣丧以巫祝桃茢执戈
　　掌胜国邑之社稷之祝号以祭祀祷祠焉
　　若亳社是也存之者重神也胜国之社稷祷祠行焉且作其祝号则记所称丧国之社屋之不受天阳非礼意也亳社北牖特以别于时王之社乡明焉耳
　　凡卿大夫之丧掌事而敛饰棺焉
　　掌事掌吊临含赠之事也其余惟掌敛与饰棺他不与
　　甸祝掌四时之田表貉之祝号舍奠于祖庙祢亦如之貉或读为百或为祃兵祭也祭于立表之处故曰表貉释奠告将田也七庙皆告故言祖及祢
　　师甸致禽于虞中乃属禽及郊馌兽舎奠于祖祢乃敛禽禂牲禂马皆掌其祝号
　　王大田猎则六师皆作故曰师田以别于小田猎也致禽于虞中使获者各致于所表虞旗之中属禽别其种类馌兽即小宗伯职所谓帅有司而馌兽于郊也入以奠于祖祢荐且告反也敛禽谓取三十入腊人禂祷也禂牲祷田多获禽牲禂马无疾
　　诅祝掌盟诅类造攻説禬禜之祝号
　　大事曰盟小事曰诅皆要誓于神秋官司盟掌盟载之法不掌祝号与辞类造禬禜攻説大祝所掌也复列此职者大祝掌其礼诅祝荐其辞
　　作盟诅之载辞以叙国之信用以质邦国之剂信载辞载书之辞也国王国邦国侯国也信用者示所要之必用也叙者次其事之大小也叙国之信用如鲁盟东门氏叔孙侨如之类质邦国之剂信如成王赐周公太公以盟之类
　　司巫掌羣巫之政令若国大旱则帅巫而舞雩
　　雩旱祭天子于上帝诸侯于上公之神
　　国有大烖则帅巫而造巫恒
　　帅巫官之属防常处以待命也
　　祭祀则共匰主及道布及蒩馆
　　主木主匰承主器也主在庙藏于石室合祭则以匰承而至道布为神所设巾中霤礼以功布为道布属于几是也蒩所以借祭食馆所以承蒩
　　凡祭事守瘗凡丧事掌巫降之礼
　　瘗若祭地示埋牲玉也守者待礼毕然后退降下也巫下神之礼后世旣敛就巫下禓其遗法与
　　男巫掌望祀望衍授号旁招以茅
　　注望祀谓有牲粢盛者衍读为延进也谓但用币致其神疏望祀者类造禬禜遥望而祀之望者攻説之礼遥望延其神以言语责之义并无考授号授奉祭者以神之号使知为某神之至也神来无方故曰旁招
　　冬堂赠无方无算春招弭以除疾病王吊则与祝前赠送也岁终以礼送不祥无方无定向也无算道里无数也招招福也弭如弥兵之弥除凶祸○李耜卿曰方者如兆山川丘陵等各因其方此不祥之气非可以方拘也算者秩祀之神名号有数不祥之气非可以数计也
　　女巫掌岁时祓除衅浴旱暵则舞雩
　　祓除如三月上已如水上之类衅浴谓以香薰草药沐浴使女巫舞旱祭崇阴也
　　若王后吊则与祝前凡邦之大烖歌哭而请
　　与天官女祝前后歌者忧愁之歌若云汉之诗是也
　　大史掌建邦之六典以逆邦国之治掌灋以逆官府之治掌则以逆都鄙之治凡辨灋者攷焉不信者刑之曰建者废兴损益得与大宰共酌定也灋则不言建者该于六典也辨灋以灋争讼者
　　凡邦国都鄙及万民之有约剂者藏焉以贰六官六官之所登
　　约剂要盟之载辞及劵书也六官二字衍
　　若约剂乱则辟灋不信者刑之
　　辟开也谓有抵冒盟誓者则启视约剂征其然否
　　正岁年以序事颁之于官府及都鄙
　　郑刚中曰周建子而四时之事有仍用夏正者用建寅谓之岁用建子谓之年
　　颁告朔于邦国
　　不曰颁朔而曰颁告朔者并每月所行之政令布告于臣民也先儒以告于庙为告朔于侯国言之犹可于颁朔言之则赘矣春秋閠月不告月犹朝于庙旣朝于庙而曰不告月则为以是月之政令告于臣民审矣
　　闰月诏王居门终月
　　门谓路寝门也明堂路寝及宗庙皆五室十二堂四门十二月听朔于十二堂闰月各于时之门故于文王在门为闰
　　大祭祀与执事卜日戒及宿之日与羣执事读礼书而协事
　　执事大卜之属与之者当视墨戒谓散斋七日宿谓致斋三日
　　祭之日执书以次位常
　　位常谓所常居之处
　　辨事者攷焉不信者诛之
　　谓抵冐其职事者
　　大防同朝觐以书协礼事及将币之日执书以诏王大师抱天时与大师同车
　　天时谓时日支干孤虚王相及星辰变动军众用以行止者国语曰吾非瞽史焉知天道大师瞽官之长也
　　大迁国抱灋以前大丧执灋以涖劝防
　　遣之日读诔凡丧事攷焉
　　瞽史知天道故王崩累其行至于南郊称天以诔之而作谥然后于遣奠之时读焉
　　小丧赐谥
　　周官小丧皆主王宫言之卿大夫之丧小史赐谥读诔则此谓赐羣王子谥也
　　凡射事饰中舎算执其礼事
　　中所以盛算舍释也射中则释一算乡射礼曰君国中射则皮竖中于郊则闾中于竟则虎中天子之中未闻
　　小史掌邦国之志奠系世辨昭穆若有事则诏王之忌讳
　　志记也系世帝系诸侯卿大夫世本之属奠定也先王死日为忌名为讳旧説有事专以宗庙言恐未安古者大夫殁君不举其名王时廵舍于诸侯之祖庙亦当有忌讳记所谓以礼籍入正小史之事也○李耜卿曰郑刚中谓外史掌四方之志乃周志郑志之类小史则专志天子诸侯所出之系世又辨其庙祧之昭穆是也诏忌讳如男女辨姓东郭偃所谓君出自丁臣出自桓如此类皆所当诏
　　大祭祀读礼灋史以书叙昭穆之爼簋
　　大史与羣执事旣读礼灋则小史命属史以书叙羣庙之爼簋
　　大丧大宾客大防同大军旅佐大史凡国事之用礼灋者掌其小事卿大夫之丧赐谥读诔
　　冯相氏掌十有二岁十有二月十有二辰十日二十有八星之位辨其叙事以防天位
　　岁谓太岁岁星者东方苍龙之宿在天右行十二岁一周天太岁者岁星之神与岁星相应而行亦十二岁一周于地十有二月谓斗柄月建一辰十二月而周也十有二辰谓子丑寅卯等也十日谓甲乙丙丁等也二十八星谓东方角亢等二十八次也叙事若仲春辨秩东作仲夏辨秩南譌仲秋辨秩西成仲冬辨在朔易天位若星鸟正仲春星火正仲夏星昴正仲秋星虚正仲冬之类其在天各有所居之位必辨其叙事乃能与天位相合也
　　冬夏致日春秋致月以辨四时之叙
　　冬至日在牵牛景丈三尺夏至日在东井景尺五寸此长短之极极则气至春分日在娄秋分日在角而月于牵牛东井亦以其景知气至否春秋冬夏气皆至则四时之叙正
　　保章氏掌天星以志星辰日月之变动以观天下之迁辨其吉凶
　　星谓五星辰谓日月所防五星有赢缩圜角日有薄食晕珥月有盈亏脁侧匿之变七者右行列舎天下祸福变移所在皆见焉○志星辰日月之变动察天象之顺逆也观天下之迁考人事之转移也必参以人事然后吉凶可判如郑不复灾荧惑退度远宋之类先星辰于日月者所掌天星也致日致月者冯相氏掌十煇之灋者眡祲而保章氏兼掌其变动何也凡日月之变动必以所歴分星之度为占
　　以星土辨九州之地所封封域皆有分星以观妖祥星土星所主土也封域皆有分星春秋传参为晋星商主大火国语岁之所在则我有周之分野之属是也以大界言则曰九州而州中诸国之封域于星亦有分焉其书亡矣可言者独十二次之分星纪吴越也枵齐也娵訾衞也降娄鲁也大梁赵也实沈晋也鹑首秦也鹑火周也鹑尾楚也寿星郑也大火宋也析木燕也分野之妖祥主用客星彗孛之气为象○薛氏曰十二次之星丽于九州则为星土诸侯之封域在此州者即为其国分星
　　以十有二岁之相观天下之妖祥
　　岁星与日同次之月斗所建之辰也大岁所在即岁星所居岁星明光润泽赤而角则其国昌赤黄而沉其野大穰故以其色相观妖祥春秋传曰越得嵗而吴伐之必受其凶又曰岁在颛顼之墟居其鹑首而有妖星告邑姜也
　　以五云之物辨吉凶水旱降丰荒之祲象
　　物色也视日旁云气之色降下也以二至二分观云色青为虫白为丧赤为兵荒黒为水黄为丰春秋传曰凡分至启闭必书云物为备故也○辨吉凶断句水旱断句辨吉凶兼天灾人祸人祸之修救则下经所云救政序事具之矣若水旱则必预降丰荒之祲象使吏民得早为之备并降丰象者知何方丰何方凶然后可移用其民而均其食也
　　以十有二风察天地之和命乖别之妖祥
　　十有二辰皆有风吹其律以知和否春秋传师旷曰吾骤歌北风又歌南风南风不竞多死声艮为条风震为明庶风巽为清明风离为景风坤为凉风兑为阊阖风干为不周风坎为广莫风四维之风主两月微异也别相反或全不与时应也○李耜卿曰日月星辰居常而有变动则天下之大异也星土之妖祥占在一国岁之相占在一岁五云之物占在一时十有二风月可占盖以大小久近为序
　　凡此五物者以诏救政访序事
　　春秋传梁山崩晋侯召伯宗伯宗问于重人而得其礼所谓访序事也
　　内史掌王之八枋之灋以诏王治一曰爵二曰禄三曰废四曰置五曰杀六曰生七曰予八曰夺
　　大宰内史所掌八柄其次第各异何也太宰职曰以八柄诏王驭羣臣言所以用此八柄之道也故爵禄之后首曰予以驭其幸示不可假以爵禄也次曰置以驭其行必论定而后官也其当官不职者则或宥以生或夺其禄或废其身或诘其过乃用此八柄之次第也内史职曰掌王之八柄之灋以诏王治则守成灋以待用而已故爵禄之后继以废置用舍明而后天位天禄无旷也废置之后继以生杀予夺赏罚行而后所废所置竞劝也先生杀而后予夺者轻重之伦也此八柄自然之次第也大宰所诏无杀者古者刑不上大夫所以示礼下之诚也然曰生以驭其福则不宥以生者该此矣内史所掌无诔者古所谓诛诘责谴呵而已非灋之所及也
　　执国灋及国令之贰以攷政事以逆防计
　　灋一定之灋也令一时之令也
　　掌叙事之灋受纳访以诏王听治
　　叙大小之事受百官之献纳与王之谘访以诏王听治也
　　凡命诸侯及孤卿大夫则策命之
　　谓以简防书王命春秋传王命内史叔兴父防命晋侯为侯伯不及士者岂士卑且众王不能一一亲命或命而不以防与诗曰韩侯受命王亲命之则命有不亲者矣
　　凡四方之事书内史读之
　　诸侯书奏也或曰若万民之利害为一书礼俗政事治敎刑禁之逆顺为一书悖逆暴乱作慝犹犯令者为一书札丧凶荒厄贫为一书康乐和亲安平为一书小行人献其书而内史于暇日读之使王习察于四方之事也不曰读四方之事书而曰凡四方之事书内史读之者曰读四方之事书则似内史自读之曰凡四方之事书内史读之则知内史之读为王之听之矣
　　王制禄则赞为之以方出之赏赐亦如之
　　赞为之辞也方版也
　　内史掌书王命遂贰之
　　凡王之命皆书且副写藏之也若专言上所书爵禄之命则曰掌贰王命可矣覆举内史见亲其事而非付之属史也小史职大祭祀读礼法史以书叙昭穆之爼簋则其属史也王之命内史亲受而书之且贰之则矫假以为不信者孰敢萌其虑哉汉唐以后中侍口衔天宪以乱国常则内史之职废也
　　外史掌书外令掌四方之志掌三皇五帝之书
　　外令王令下畿外者四方之志若鲁之春秋晋之乘楚之梼杌三皇五帝之书若春秋传所谓三坟五典
　　掌达书名于四方
　　古谓字曰名使四方知书之文字能读之
　　若以书使于四方则书其令
　　凡聘頫之常不皆有书或命以事或有所访诘而后有书故书其令使后有考也不覆举外史此令轻异于王命之必内史亲书也不贰之亦以所令轻也虎贲职奉书以使于四方
　　御史掌邦国都鄙及万民之治令以赞冢宰凡治者受灋令焉
　　治令之出冢宰赞王复设御史以赞冢宰惟恐有偏侧缺失得以补察也令已定则皆于御史受之曰受灋令者凡冢宰所掌一定之灋施于邦国都鄙万民者亦御史布之也
　　掌赞书
　　注赞为辞若尚书作诰文吴氏曰内史书王命外史书外令御史为二官之属则赞二官之书魏氏曰御史所赞冢宰治令书写藏其副
　　凡数从政者
　　凡总计之也数又一一分数之谓计公卿以下至胥徒现在空缺者
　　巾车掌公车之政令辨其用与其旗物而等叙之以治其出入
　　自五路至役车皆典于公而非私车也故谓之公车
　　王之五路一曰玉路钖樊缨十有再就建大常十有二斿以祀
　　王在焉曰路玉路以玉饰诸末钖马面饰当卢额刻金为之诗所谓镂钖也樊读如鞶带之鞶马大带也缨当胸以革为之或曰夹马颈者即鞅也自玉路至象路其樊及缨皆以五采罽饰之而就异焉大常九旗之画日月者正幅为縿斿则属焉
　　金路钩樊缨九就建大旂以宾同姓以封
　　金路以金饰诸末钩娄颔之钩也诗曰钩膺则宜在膺前金路无钖有钩亦以金为之大旂九旗之画交龙者以宾以防宾客
　　象路朱樊缨七就建大赤以朝异姓以封
　　象路以象饰诸末象路无钩以朱饰勒而已大赤九旗之通帛异姓王甥舅
　　革路龙勒条缨五就建大白以即戎以封四衞
　　革路鞔之以革而漆之无他饰龙駹也以白黑饰韦为勒其色杂故曰駹条读为绦其樊及缨皆以绦丝饰之不言樊字脱也以此言绦知上三路饰樊及缨皆不用金玉象矣大白殷之旗四衞蛮服以内庶姓诸侯守衞王室者司马职仲秋治兵王载大常与此异者田猎为祭祀故建祭祀之旗物以表敬非即戎比也
　　木路前樊鹄缨建大麾以田以封蕃国
　　木路不鞔以革漆之而巳前读为缁翦之翦浅黒也以浅黒饰韦为樊鹄色饰韦为缨不言就数饰与革路同大麾不在九旗之列色黒夏后氏所建蕃国谓九州之外夷服镇服蕃服田所建与司马职异者岂出入在途及列阵皆载大常而围禁则建大麾与或曰同姓以封异姓以封或曰以封四衞以封蕃国何也金路不独以封同姓而同姓之封为多象路不独以封异姓而异姓之封为多故不得为必然之辞若革路则惟以封四衞木路则惟以封蕃国也
　　王后之五路重翟钖面朱总厌翟勒面缋总安车雕面鹥总皆有容盖
　　重翟重翟雉之羽为车前蔽也此后从王祭祀所乗厌翟鳞次翟羽使相厌也此从王宾飨诸侯所乘安车朝见于王所乘以在宫中故无前蔽凡妇人车皆坐乘独此名安车者以他车有重翟厌翟等名此无异物可称也勒面谓以如王龙勒之韦为马面饰也雕者画之不龙其韦总着马勒直两耳与两镳以绘为之鹥青黒色容车帷施于旁者一名裳帏一名潼容皆有容盖故知重翟厌翟谓前蔽也诗曰翟茀以朝岂夫人始归得摄盛与
　　翟车贝面组总有握
　　翟车不重不厌以翟饰车之侧尔贝面以贝饰勒之当面也握帷幕也曰有握则无盖矣此车后乘以桑
　　辇车组挽有翣羽盖
　　辇车不言饰后宫中从容所乘但漆之而已组所以挽车也为辁轮人挽之而行有翣以御风尘以羽作小盖翳日也
　　王之丧车五乗木车蒲蔽犬尾櫜疏饰小服皆疏木车不漆者以蒲为蔽以犬皮为覆笭又以其尾为戈防之弢疏饰谓以麤布为二物之缘也小服刀剑短兵之衣此始遭丧所乘
　　素车棼蔽犬素饰小服皆素
　　素车以白土垩车也棼读为薠薠蔴以为蔽其服以素绘为缘此卒哭所乘
　　薻车薻蔽鹿浅革饰
　　薻水草苍色以苍土垩车以苍绘为蔽以鹿夏皮毛浅者为覆笭又以治去其毛者缘之此旣练所乘○明斋王氏曰下駹车始以苇为蔽若用麻布与苍绘则反精矣盖即编薠蔴与水草以为蔽耳
　　駹车萑蔽然防髤饰
　　駹车边侧有漆饰也以萑为蔽者漆则成藩即吉也然果然也猿属髤赤多黑少之韦也此大祥所乘
　　漆车藩蔽豻雀饰
　　漆车黒车也藩漆席也豻胡犬雀黒多赤少之色韦也此禫所乘旧说下经大夫乘墨车即漆车然丧车无等不应士庶人在丧转得乘大夫之车或车虽漆而与大夫之漆车异制或墨车别有谓而非漆之谓也
　　服车五乘孤乘夏篆卿乘夏缦大夫乘墨车士乘栈车庶人乘役车
　　服车服事者之车考工记陈篆必正夏篆五采画毂约也夏缦冒纮具五采也墨车漆而不画栈车不革鞔而漆之役车方箱可载任器以共役后之车别见而孤卿以下不见妇人车者与夫同也○郑刚中曰庶人指府史胥徒非在官者亦徒行耳○王氏曰周官不载三公之车服下同于孤也
　　凡良车散车不在等者其用无常
　　不在等者不在服车五乘之等列也作之有精粗故有良散之名此以给游燕及恩惠之赐
　　凡车之出入岁终则防之凡赐阙之
　　凡授车必防其入赐则其人得私有之故去其籍也
　　毁折入赍于职币
　　赍财也乘官车毁折者入财以偿缮治之直
　　大丧饰遣车遂廞之行之
　　遣车见内竖职饰谓设其纮冒茵防之类旧説以金象革饰之乃造车之事
　　及葬执盖从车持旌
　　蜃车旣设帷荒不得设盖是以执而随之旌铭旌也于从车后别言持旌明旌在车前也
　　及墓嘑启关陈车
　　关墓门也车贰车也
　　小丧共匶路与其饰
　　匶路载匶车饰棺饰注大丧谓王小丧兼后与世子非也春秋传晋荀跞如周葬穆后叔向曰王一嵗而有三年之丧二焉鲁齐归薨叔向曰君有大丧国不废搜则后世子不得为小丧明矣盖谓羣王子三夫人以下路车以赐诸侯则羣王子夫人嫔妇得称匶路明矣
　　岁时更续共其弊车
　　更者易其旧续者虽未经久而破坏以新车续之其弊车以共车人材或有中别用之
　　大祭祀鸣铃以应鸡人
　　典路掌王及后之五路辨其名物与其用説
　　説谓舎车王后之五路巾车掌之此又掌之者专掌驾脱之节陈列之次也
　　若有大祭祀则出路赞驾説大丧大宾客亦如之祭祀出路王当乘之也丧宾则陈之
　　凡防同军旅吊于四方以路从
　　王乘一路余路悉从○易彦祥曰谓因防同军旅而行吊事
　　车仆掌戎路之萃广车之萃阙车之萃苹车之萃轻车之萃
　　萃犹副也五者皆兵车所谓五戎也戎路王在军所乘也广车横阵之车也阙车所用补阙之车也苹犹屏也所用对敌自隐蔽之车也轻车驰敌致师之车也春秋传曰公丧戎路又曰其君之戎分为二广又曰帅斿阙四十乘孙子八阵有苹车又曰驰车千乘五者之制及萃数未尽闻五戎之正不言所掌者巾车所掌革路即戎路也其下四戎之正亦巾车掌之
　　凡师共革车各以其萃防同亦如之
　　廵守及兵车之防王乘戎路乘车之防王虽乘金路犹共以从不失备也
　　大丧廞革车
　　遣备革车则金玉象木不必言矣言廞革车则不徒戎路广阙苹轻皆有焉
　　大射共三乏
　　乏一名容持旌告获者所以自蔽也王大射张三侯侯后一乏革车用皮乏亦用皮故因使共之宾射燕射别无共乏者则车仆兼共之明矣而独举大射何也按司裘王大射则共虎侯熊侯豹侯诸侯则共熊侯豹侯是熊侯诸侯所射豹侯卿大夫士所射也惟大射朝觐之诸侯王朝卿大夫士皆与乃张三侯共三乏若宾射卿大夫不与则惟共虎侯熊侯燕射诸侯不与则惟共虎侯豹侯也司裘共侯所掌皮也车仆共乏所掌革也
　　司常掌九旗之物名各有属以待国事日月为常交龙为旂通帛为旜杂帛为物熊虎为旗鸟隼为旟蛇为旐全羽为旞析羽为旌
　　物名者物异则名异也属旧説谓徽识小旗也或曰各属于其官府师都州里而藏之以待用也通帛谓大赤从周正色无饰杂帛者以帛素饰其侧白殷之正色全羽析羽皆五采系之于旞旌之上所谓注旄于干首也凡旗之帛皆用绛干首皆有旄惟全羽析羽无帛
　　及国之大阅赞司马颁旗物王建大常诸侯建旂孤卿建旜大夫士建物师都建旗州里建旟县鄙建旐道车载旞斿车载旌
　　仲冬敎大阅司马主其礼王之旗画日月象天明也诸侯画交龙一象其升朝一象其下复也孤卿不画言奉王之政敎而巳大夫士杂帛言以先王正道佐职也师都六乡六遂大夫也谓之师都都民所聚也画熊虎者乡遂出军赋象其守猛莫敢犯也州里县鄙乃乡遂之官盖互约言之鸟隼象其勇健也蛇象其扞难辟害也道车象路也王以朝夕燕出入斿车木路也王以田以鄙全羽析羽五色象其文德也大阅王乘戎路建大常而道车斿车并从者如宣王防诸侯于东都而田于甫草必不废视朝所谓视四方之听朝是也道车在朝则建大赤此载旞者朝夕燕出入也斿车正田时建大麾此载旌者小田及廵行县鄙也○郑刚中曰此旗物司常与大司马或颁之或辨之然王与诸侯或建或载不出乎大常与旂至于旜则孤卿建之矣师都又载之物则大夫士建之矣郷遂又载之旗则师都建之矣军吏又载之旟则州里建之矣百官又载之旐则县鄙建之矣郊野又载之何也盖军吏也孤卿也师都也三者不同名考其实则皆孤卿而已平日为孤卿有事则为军将在朝为孤卿食采则在师都故所互建者旗也旜也所迭载者亦旗也旜也乡遂也大夫士也百官也州里也四者不同名考其实皆大夫士而已判而言之则曰大夫曰士合而言之则曰百官郷则有州遂则有里曰乡遂者总名也曰州里者各举其一以名之故所互建者物也旟也所迭载者亦物也旟也郊野也县鄙也二者不同名考其实皆公邑之吏而已郷遂余地与夫封王子弟之余地谓之公邑亦谓之闲田自其地言之名曰郊野自天子使吏治言之名曰县鄙故所互建者旐也所迭载者亦旐也○王氏曰旞旌言载在车故也其余言建不必皆在车觐礼上介皆奉其君之旂置于宫皆就其旂而立是也
　　皆画其象焉官府各象其事州里各象其名家各象其号
　　杜子春云画当为书郑康成曰画云气也○注云三者旌旗之细又云徽识之书则云某某之事某某之名某某之号非也盖官府各有事州里各有名家各有号并书于旌旗之上耳所谓象者即旌旗也如孤卿同建旜大夫士同建物而所书则别之曰某司徒之旜某司空之旜某大夫士之物所谓官府各象其事也州里之吏同建旟则书某州之旟其里之旟所谓州里各象其名也如鲁三家同建旗则书季氏之旗孟氏之旗所谓家各象其号也各象其事者各书其事于象也名号亦然古文简奥多如此观司马职王载大常诸侯载旂军吏载旗师都载旜乡遂载物郊野载旐百官载旟各书其事与号焉则此经之义显然矣○州里乡遂也于乡举大于遂举细也县鄙公邑也知然者司马职中夏教苃舎曰县鄙各以其名而又曰乡以州名野以邑名则县鄙为公邑明矣此不言县鄙者各象其名如州里无疑也
　　凡祭祀各建其旗防同宾客亦如之置旌门
　　项平甫曰各建其旗所以属众诸侯助祭百官执事者各有之此官共旌掌舎设之
　　大丧共铭旌建廞车之旌及葬亦如之
　　铭旌王则大常葬时建之则在途解脱之可知矣
　　凡军事建旌旗及致民置旗弊之甸亦如之
　　始置旗以致民民至仆之诛后至者
　　凡射共获旌
　　获旌告获者所持大射服不氏唱获
　　嵗时共更旌
　　取旧予新
　　都宗人掌都祭祀之礼凡都祭祀致福于国
　　都或有山川及因国无主九皇六十四民之祀及王子弟自祭其祖皆归脤于王旧説王子弟立祖王之庙非也郑祖厉王鲁有文王之庙乃僣礼逆祀耳楚公子围之强横其娶于郑曰告于庄共之庙则周之旧典可征矣
　　正都礼与其服若有寇戎之事则保羣神之壝国有大故则令祷祠旣祭反命于国
　　令令都有司也
　　家宗人掌家祭祀之礼凡祭祀致福
　　大夫采地所祀与都同若王近属则自祭其祖亦归脤于王
　　国有大故则令祷祠反命祭亦如之掌家礼与其衣服宫室车旗之禁令
　　都宗人职令祷祠反命于国而此于反命下特起祭亦如之之文注谓王又命祭非也祷求也祠报也无缘又命祭盖王国有大故而命祷祠于都家者以其域内有羣神之壝也上所谓都宗祀家祭祀之礼祖庙社稷五祀之常祀也都家各以其时用事不复待命于王若羣神之壝则或主分星或主山川或主因国帝王贤圣非都家所得擅祀也故不独有故祷祠即每岁常祭至期必以王命令之祭毕必反命于家乃备言之者于都言之或疑家之礼有异也于家言之则都可知矣犹都曰正都礼与其服而家则条举衣服宫室车旗也有宼戎保神壝则于都言之者不先举羣神之壝则不知其为祷祠于羣神也
　　凡以神仕者掌三辰之灋以犹鬼神示之居辨其名物以冬日至致天神人鬼以夏日至致地示物鬽以禬国之凶荒民之札丧
　　此言以神仕都家者盖都宗人家宗人皆官于王朝以制都家之祀事其私邑必各有巫祝若王朝以神仕者则大祝司巫之属具矣犹鬼神示之居亦都家之鬼神示也若国之神位则小宗伯建之矣都家之地或为分星所在则其神也山川陵麓则其示也因国之无主后者则其鬼也其坛兆所宜必图度而后定所谓犹其居也必掌三辰之法然后可以犹鬼神示之居者如春秋传所载实沈为参神神降于莘曰其至之日亦其物戊子逢公以登而知妖星为告邑姜也王国天神地示人鬼之祭时地各异而此以冬日至致天神人鬼夏日至致地示物鬽则为都家之祭明矣曰禬国之凶荒者示都家之统于王国而异于外诸侯也
　　李耜卿曰宗伯掌邦礼虽兼治神人而事神为重故其设官先后皆以神事次之小宗伯立鬼神示之位肆师掌其玉帛牲牷所以贰大宗伯也祭莫先于祼故首以郁人鬯人司尊彝铺筵设同几为依神也故司几筵次之陈其宗器故天府次之礼之以玉故典瑞又次之祭有尊卑服有等差故次司服先鸡人于司尊彝者明禴祠烝尝欲及时事也先典命于司服者古者于禘发爵赐服所谓祭有十伦此其一也次典祀守祧未祭守之当祭廵之也次世妇至外宗赞王后内事也祭以追远丧以愼终故冢人至职丧次之礼交动乎上乐交应乎下故大司乐至司干二十官次之贞之梦卜以知其情故有大卜八官假于祝巫以荐其信故有祝巫八官然后有大史四官详于天道内史三官谨于人治而莫不有祭祀之聨事祭必乘大路载大常故继以自巾车至司常四职都宗人家宗人祭有赐禽有事命祷故附见焉虽其间名分之严教育之方凶宾军嘉之礼莫不备举而无非推仁孝诚敬之心以及于天下默契天亲之理以顺其秩叙命讨之公此天道之至教圣人之至德也

　　周官集注卷六
<经部,礼类,周礼之属,周官集注>
　　钦定四库全书
　　周官集注卷七
　　翰林院侍讲衔方苞撰
　　夏官司马第四
　　夏于时为火于卦为离离为甲胄为戈兵离上之象曰王用岀征诗曰如火烈烈则莫我敢曷盖非威明之极不能用兵以正天下故司马为夏官主兵而以马名官军政莫重于马也
　　惟王建国辨方正位体国经野设官分职以为民极乃立夏官司马使帅其属而掌邦政以佐王平邦国政正也夏后氏命侯掌六师举政典以示众则邦政之掌于司马旧矣凡国事无非政而独于司马言政者张皇六师然后礼乐征伐自天子出而政行于天下也
　　政官之属大司马卿一人小司马中大夫二人军司马下大夫四人舆司马上士八人行司马中士十有六人旅下士三十有二人府六人史十有六人胥三十有二人徒三百有二十人
　　舆众也行谓军行列晋作六军而有三行取名于此舆司马行司马即用官中之士特在官府则曰上士中士在军则曰舆司马行司马耳司马总六军军事繁重故史胥徒独多○黄文叔曰舆司马掌车行司马掌卒军司马兼掌之
　　凡制军万有二千五百人为军王六军大国三军次国二军小国一军军将皆命卿二千有五百人为师师帅皆中大夫五百人为旅旅帅皆下大夫百人为卒卒长皆上士二十五人为两两司马皆中士五人为伍伍皆有长
　　言军将皆命卿则以下军帅不特置选于六官六乡之吏德任者使兼官焉诗大雅常武整我六师此王六军之见于经也春秋传曰成国不过半天子之军又王命曲沃伯以一军为晋侯又晋作二军此诸侯军制之见于传也
　　一军则二府六史胥十人徒百人
　　在军则置之罢则已
　　司勲上士二人下士四人府二人史四人胥二人徒二十人
　　勲功也军无赏不足以作众故首司勲
　　马质中士二人府一人史二人贾四人徒八人
　　质平也主买马以供军用而平其贾直地官歳时稽乡遂都鄙之牛马辨其可任之物马之在民者无不足之虑矣而公马之缺则官买之马质宜属挍人今列此者挍人兼掌六马而戎马之用尤多其事尤急故先之
　　量人下士二人府一人史四人徒八人
　　小子下士二人史一人徒八人
　　羊人下士二人史一人贾二人徒八人
　　司爟下士二人徒六人
　　爟故书为燋爟者民间理爨之火也
　　掌固上士二人下士八人府二人史四人胥四人徒四十人
　　国曰固野曰险易曰王公设险以守其国
　　司险中士二人下士四人史二人徒四十人
　　掌疆中士八人史四人胥十有六人徒百有六十人候人上士六人下士十有二人史六人徒百有二十人候迎賔客之来者诗曰彼候人兮何戈与祋故列于夏官其灋必每方各上士一人下士二人余六人则掌逹于朝或军行则从也
　　环人下士六人史二人徒十有二人
　　以环名官取廵逻周札之义在军则置之与秋官环人掌迎送之职异
　　挈壶氏下士六人史二人徙十有二人
　　世主挈壶水以为漏军行必载漏故属夏官
　　射人下大夫二人上士四人下士八人府二人史四人胥二人徒二十人
　　服不氏下士一人徒四人
　　服不服之兽
　　射鸟氏下士一人徒四人
　　罗氏下士一人徒八人
　　掌畜下士二人史二人胥二人徒二十人
　　司士下大夫二人中士六人下士十有二人府二人史四人胥四人徒四十人
　　司士夏官以司马论辨官材习察其人然后用之各当也
　　诸子下大夫二人中士四人府二人史二人胥二人徒二十人
　　司右上士二人下士四人府四人史四人胥八人徒八十人
　　虎贲氏下大夫二人中士十有二人府二人史八人胥八十人虎士八百人
　　不言徒而曰虎士盖勇而有志行者
　　旅贲氏中士二人下士十有六人史二人徒八人以旅名者言为王心膂也夹王车而趋其地尤近职尤亲故皆以命士为之且世职焉盖必材武过人忠义素厉而后得与此选后世逆乱多由禁旅使宿卫皆世臣良士奸凶岂能煽哉
　　节服氏下士八人徒四人
　　节服氏夏官以与诸仆聮事凡王有行无不从也
　　方相氏狂夫四人
　　方相犹言放想可畏怖之貌或曰以其相视而攻疫者非一方也故月令于大难曰旁磔
　　大仆下大夫二人小臣上士四人祭仆中士六人御仆下士十有二人府二人史四人胥二人徒二十人仆下士二人府一人史二人胥四人徒四十人弁师下士二人工四人史二人徒四人
　　弁者古冠之大称
　　司甲下大夫二人中士八人府四人史八人胥八人徒八十人
　　司兵中士四人府二人史四人胥二人徒二十人司戈盾下士二人府一人史二人徒四人
　　司弓矢下大夫二人中士八人府四人史八人胥八人徒八十人
　　缮人上士二人下士四人府一人史二人胥二人徒二十人
　　稾人中士四人府二人史四人胥二人徒二十人箭干谓之稾
　　戎右中大夫二人上士二人
　　右者参乘此充戎路之右田猎亦参乗焉戎右以中大夫齐右以下大夫道右以士者右取其武故戎右宜尊賔祭尚严故次之朝夕视朝武非所尚也右以戎兼田以祀兼賔而仆各异者右主捍衞其事可兼賔祀师田车行异节必各有专仆而后事可闲也
　　齐右下大夫二人
　　道右上士二人
　　李子华曰自戎右而下无府史胥徒盖临事取之司右官非特置也
　　大驭中大夫二人戎仆中大夫二人齐仆下大夫二人道仆上士十有二人田仆上士十有二人驭夫中士二十人下士四十人
　　王朝朝暮夕驾税烦故道仆数最多田仆亦多者王田道车斿车并从也据挍人职驭夫当六十三人此疑脱○王志长曰戎车之驭与大驭同为中大夫者重戎也而不得同称驭者重祀也
　　挍人中大夫二人上士四人下士十有六人府四人史八人胥八人徒八十人
　　主马者必挍视之故以名官
　　趣马下士皁一人徒四人
　　趣养马者诗蹶维趣马
　　巫马下士二人医四人府一人史二人贾二人徒二十人
　　巫马知马祖先牧马社马歩之神者马疾若有犯焉则知之
　　牧师下士四人胥四人徒四十人
　　地官牧人掌牧六牲惟马之为牲者则牧焉余皆牧师所掌
　　廋人下士闲二人史二人徒二十人
　　廋之言数
　　圉师乗一人徒二人圉人良马匹一人驽马丽一人养马者曰圉四马为乗丽耦也
　　职方氏中大夫四人下大夫八人中士十有六人府四人史十有六人胥十有六人徒百有六十人
　　主四方之贡
　　土方氏上士五人下士十人府二人史五人胥五人徒五十人
　　懐方氏中士八人府四人史四人胥四人徒四十人懐来也
　　合方氏中士八人府四人史四人胥四人徒四十人训方氏中士四人府四人史四人胥四人徒四十人形方氏中士四人府四人史四人胥四人徒四十人山师中士二人下士四人府二人史四人胥四人徒四十人
　　王制云名山大泽不以封故天子立山川之师以遥掌之使贡故与职方连类在此土方氏形方氏及山师川师邍师所役皆司徒之事而以属司马者示有不禀职方之度而侵败王略者则九伐随之也
　　川师中士二人下士四人府二人史四人胥四人徒四十人
　　邍师中士四人下士八人府四人史八人胥八人徒八十人
　　匡人中士四人史四人徒八人
　　撢人中士四人史四人徒八人
　　主撢序王志以语天下○李泰伯曰天下之情欲上逹故训方氏之职设人主之志欲下通故撢人之职设古者君民一体上下交孚而无壅遏之患如此
　　都司马每都上士二人中士四人下士八人府二人史八人胥八人徒八十人
　　此王臣遥掌都事
　　家司马各使其臣以正于公司马
　　卿大夫之采地王不特置司马各自使其家臣为之主军赋以听政于王之司马公司马即职文所谓国司马也
　　大司马之职掌建邦国之九灋以佐王平邦国制畿封国以正邦国设仪辨位以等邦国进贤兴功以作邦国建牧立监以维邦国制军诘禁以纠邦国施贡分职以任邦国简稽乡民以用邦国均守平则以安邦国比小事大以和邦国
　　独九灋曰邦国者四官所建皆王邦之典而侯国兼用之九灋则专为侯国而设也制畿即下经九畿设仪即司仪所掌九仪进贤谓诸侯有德者加命为牧伯兴功谓诸侯有功者加地进律牧八州之牧监卒正连帅以下相监临者分职谓王廵狩征伐大小之国各有所承之职事春秋传所谓各修旧职是也均守即司徒职所谓均地守掌固职所谓通守政也八则者王国所以治都鄙而侯国亦用焉守均而则平则内和外固而国无不安矣五官之典皆备于九灋而以属司马何也不能四征不庭则五官之典皆不行于天下书曰其克诘尔戎兵以陟禹之迹江汉之诗言召虎南征疆土是彻盖率由周公之典灋也
　　以九伐之灋正邦国冯弱犯寡则眚之贼贤害民则伐之暴内陵外则坛之野荒民散则削之负固不服则侵之贼杀其亲则正之放弑其君则残之犯令陵政则杜之外内乱鸟兽行则灭之
　　眚病之也如贬其爵命薄其恩礼披其附庸之类与削异野荒民散不能自治其国邑故削之冯弱犯寡必雄桀骄蹇之侯也病之使不能张则自戢矣坛谓出其君置之空墠之地而更立贤者暴内即上贼贤害民陵外即上冯弱犯寡兼是二者故夺其位伐者声罪致讨侵者出其不意而扼其要塞诗所谓罙入其阻也要荒之国负恃险阻非夺其所恃终不可服故利用侵正执而治其罪也残杀也犯令陵政则叛上之迹已着杜之者使邻国不得交通环而攻之也残止于诛其身灭则冺其宗社盖舎乱人之类其或先世有元德显功则建置族姓可矣
　　正月之吉始和布政于邦国都鄙乃县政象之灋于象魏使万民观政象挟日而敛之
　　乃以九畿之籍施邦国之政职方千里曰国畿其外方五百里曰侯畿又其外方五百里曰甸畿又其外方五百里曰男畿又其外方五百里曰采畿又其外方五百里曰衞畿又其外方五百里曰蛮畿又其外方五百里曰夷畿又其外方五百里曰镇畿又其外方五百里曰蕃畿
　　籍其礼差之书也政职谓王巡狩征伐所承之职事自蛮服以上乃中国之九州夷服以下则大行人所谓蕃国世一见者○李耜卿曰此经即施贡分职以任邦国也下经即简稽乡民以用邦国也九灋皆经理诸侯惟此二事乃王之所得于诸侯者故特详之
　　凡令赋以地与民制之上地食者参之二其民可用者家三人中地食者半其民可用者二家五人下地食者参之一其民可用者家二人
　　此徴兵邦国之制○朱子曰赋兵也古者以田赋出兵故谓兵为赋覆举遂人职文者必知其可任之人数然后可定征兵之数也侯国制畿施职制地令赋司徒职已具矣而复列于司马者必司马董正之然后疆埸不犯而政令无壅也
　　中春教振旅司马以旗致民平列陈如战之陈
　　兵者凶事不可空设故因搜狩而习之凡师出曰治兵入曰振旅春教振旅入而专于农事也秋教治兵农事将毕可出而用之也
　　辨鼓铎镯铙之用王执路鼓诸侯执贲鼓军将执晋鼓师帅执提旅帅执鼙卒长执铙两司马执铎公司马执镯
　　路鼓贲鼓晋鼓铎镯铙俱见鼓人职鼙见钟师职提谓马上鼓有曲木提持立马髦上者公司马谓伍长鼓人职以贲鼓鼓军事而王执路鼓军将执晋鼓者教战非即戎也诸侯执贲鼓者教以敌王所忾也
　　以教坐作进退疾徐疏数之节
　　见下经大阅
　　遂以搜田有司表貉誓民鼓遂围禁火弊献禽以祭社春田曰搜甸祝掌四时之田表祃之祝号则表貉者甸祝也乡师出田灋致众庶而治其政令则誓民者乡师也故通谓之有司记曰司徒搢扑北面誓之禁者虞衡守禽之厉禁也弊止也春田主用火因焚莱除陈草皆杀而火止献禽众献其所获也貉书亦或为祃
　　中夏敎茇舍如振旅之陈羣吏撰车徒读书契辨号名之用
　　茇野宿而草舍也所戒在夜故辨号名使闻声可别撰择数之也
　　帅以门名县鄙各以其名家以号名乡以州名野以邑名百官各象其事以辨军之夜事其他皆如振旅帅谓军将古者军将为营治于国门如鲁有东门襄仲宋有桐门右师皆上卿为军者县鄙谓公邑大夫也家谓食采地者之臣也六乡以州名六遂以邑名百官各象其事谓各书其职事于旗物而因以为号也夜事夜中守战之事
　　遂以苗田如搜之灋车弊献禽以享礿
　　夏田为苗除禽兽之害稼者主用车皆杀而车止礿宗庙之夏祭也
　　中秋敎治兵如振旅之陈辨旗物之用王载大常诸侯载旂军吏载旗师都载旜乡遂载物郊野载旐百官载旟各书其事与其号焉其他皆如振旅
　　师都孤卿也治兵所载旗物与司常所建互异何也旜与物无事时所建也故王朝孤卿大夫士建之熊虎之旗鸟隼之旟蛇之旐军旅所建也故师都乡遂公邑之吏合卒伍简车辇兵器建之及司马治兵则师都乡遂之吏有涖众而不列阵者故所建异也师都之吏孤卿也军吏亦孤卿也既有军吏复有师都而所载各异何也孤卿之长师都而为军吏者既载旗矣其王子弟及退居采地之孤卿则载旜也乡遂之吏如州长县正各帅其民而致者既列陈而作旗矣其乡师遂师遂大夫党正之属掌政令刑禁而不帅车徒以骤趋于行陈者则载物也惟此经所谓郊野即司常职所谓县鄙而所建所载皆旐盖公邑之吏帅民而致皆身列陈故旗物无异耳知然者县师掌邦国都鄙稍甸郊里之地有防同军旅田役则受灋于司马使各帅其车徒而至乡之帅而至者州长遂之帅而至者县正则公邑之帅而至者必其吏也乡遂之吏有不列陈者故所载异公邑之吏无不列陈者故所载同也然则乡遂之吏列陈者安载载旟也知然者大阅羣吏以旗物各帅其民而致则乡遂之吏必仍载旟与公邑之吏载旐同矣其曰羣吏作旗羣吏弊旗即谓旟旐也惟或载旟或载旐故以旗包之也百官亦载旟何也从王而治军旅故建军旅之旗物以示威也茇舍治兵称名各异何也茇舍乡以州名野以邑名则野为遂明矣故县鄙为公邑治兵乡遂载物则郊野必公邑也其或曰县鄙或曰郊野何也凡公邑皆谓之县掌于县师而其地在四鄙其曰郊野又以见逺郊及六遂之余地亦间设公邑也治兵列师都而不及大夫有采者于百官包之也苃舍则以家包孤卿大夫王子弟也列县鄙于家之前者公邑也先公邑与家而后乡遂者茇舍之礼辨号名以习夜事逺者难辨故先之近者易辨故后之也○经文乡遂载物而谓列陈者仍载旟何也以覈其事实而知之也六卿涖其私邑曰师都监六乡曰乡大夫而治兵则为军吏乡大夫既为军吏则载旗矣州长县正以旗物各帅其民而致则必载平时所建之旟矣其载物者独乡遂之吏不列陈者耳犹司士所掌朝位三公北面孤东面卿大夫西面而周制常以六卿兼公孤则卿之兼公者必北面矣兼孤者必东面矣其西面者独不兼公孤之卿耳乡师于四时之田所治者政令刑禁争讼也遂师所掌者禁令赏罚也遂大夫所掌无军事党正以灋治师田行役之政事此四职者皆涖众而不列陈则所载旗物必别于列陈者可知矣惟乡师职巡前后之屯而戮其犯命者近于军事然曰巡前后之屯则不与围禁明矣盖仍治其徒庶之政令耳
　　遂以狝田如搜田之灋罗弊致禽以祀祊
　　狝杀也罗网也祊当为方秋田主祭四方报成万物诗曰以社以方春夏曰献禽秋冬曰致禽者物成而获多故属而聚之然后取其上杀以献也
　　中冬教大阅前期羣吏戒众庶修战灋
　　春辨鼓铎镯铙夏辨号名秋辨旗物至冬大阅简军实而兼教上三者羣吏乡师以下
　　虞人莱所田之野为表百歩则一为三表又五十歩为一表田之日司马建旗于后表之中羣吏以旗物鼔铎镯铙各帅其民而致质明弊旗诛后至者
　　莱芟除其草莱令车徒可列陈也表所以识行列也四表相去仅三百五十歩盖表太逺则费时多田狩将不及事矣质正也
　　乃陈车徒如战之陈皆坐羣吏听誓于陈前斩牲以左右徇陈曰不用命者斩之
　　皆坐当听誓羣吏诸军帅也车徒当陈于后表之北记曰司徒搢扑北面誓之惟陈于后表之北故誓必北面誓毕然后司马南面令鼔而车徒以次而前也
　　中军以鼙令鼔鼓人皆三鼔司马振铎羣吏作旗车徒皆作鼓行鸣镯车徒皆行及表乃止三鼓摝铎羣吏弊旗车徒皆坐
　　中军中军之将也鼓人师帅旅帅也或曰鼔人职军动则鼓其众田役亦如之中士六人各直一军司马两司马也鸣镯者伍长也摝铎止行息气也以春秋传考之君虽在军中军别有主将搜狩列职于司马则中军宜司马也而太仆职凡军旅田役赞王鼓岂王先鼓之而后司马以鼙令与
　　又三鼓振铎作旗车徒皆作鼓进鸣镯车骤徒趋及表乃止坐作如初乃鼓车驰徒走及表乃止鼓戒三阕车三发徒三刺乃鼓退鸣铙且郤及表乃止坐作如初鼓戒若戒攻敌也鼓一阕车一发徒一刺三而止象敌服铙所以止鼓车徒皆行及表乃止第一表也车骤徒趋及表乃止第二表也车驰徒走及表乃止第三表也盖羣吏致民于后表之中陈而皆坐尚未行也故至第一表曰车徒皆行由第一表至第二表象师之进故曰鼓进由第二表至第三表则极矣象伐国之附其城对敌之薄其陈故车发徒刺而鼓退也注疏并误凡此坐作进退发刺之节四时所同而独于大阅言之者民事至冬而毕然后车徒可详简也○注天子六军三三而居一偏皆中军自阅非也以理推之司马主中军监临羣吏其五军之帅亦各阅其属每军各立四表如中军之式诸侯师都之吏则各帅其属分六军中军不徧阅也盖古者兵车一乗用士七十五人而大阅之表相去仅百歩必单乗如墙而进始能容其骤趋驰走而及表而止乃得截然齐一虽各阅其属分班鳞次犹恐难徧况以中军徧阅六军乎知必分班以进者每军万人若车徒平列逺者当在三数里之外其坐作进退发刺之节虽本军耳目不能尽及也○太阅时疑徧阅六军之士而车不尽阅鲁颂公车千乗公徒三万以灋考之三万人仅充三百余乘之用天子万乘若尽阅之则无地以陈无人以供载鲁人大搜于红自根牟至于商卫革车千乗合鲁东西封畧以为言则知非尽陈于所搜之地矣鲁搜尽陈革车以三桓变旧制分公室各自为军恐数有虚冒故备陈而数之先王之世不料民而知其多寡况车数乎盖乡遂之吏嵗时挍登车辇其灋已悉矣司徒职惟田竭作盖更番而教之虽大阅岂能尽试乡遂都鄙正羡之卒谓之大者惟此备六军之数若三时之田虽六军不必备也
　　遂以狩田以旌为左右和之门羣吏各帅其车徒以叙和出左右陈车徒有司平之旗居卒间以分地前后有屯百歩有司巡其前后险野人为主易野车为主冬田为狩言守取之无所择也和之义当为面为角国防见棺之前和凡物皆得称注军门曰和非也以叙和出以次第出左右两和门也左右陈车徒以下皆列陈之事盖车徒既出军门而趋围禁则左右陈之有司平其行列每百人为卒则植旗其间以分所占之地必广狭如一古者天子不合围故六军分为二阵而驱逆之车当旁禁地之前后各有屯百歩以待田毕屯车徒而后各献其所获也有司谓乡师也其职曰巡前后之屯而戮其犯命者险野人为主谓列阵用徒而以车承其阙也易野车为主谓列阵用车而以徒承其阙也
　　既陈乃设驱逆之车有司表貉于陈前
　　驱驱出禽兽使趋田所逆逆要令不得出围也设此车者田仆
　　中军以鼙令鼓鼓人皆三鼓羣司马振铎车徒皆作遂鼓行徒衘枚而进大兽公之小兽私之获者取左耳羣司马谓两司马也枚如箸衘之有繣结项中军灋以此止语获禽者取左耳以计功
　　及所弊鼓皆駴车徒皆噪
　　及所弊至田所当止之处也鼓噪象克敌而喜疾击鼓曰駴噪讙也
　　徒乃弊致禽馌兽于郊入献禽以享烝
　　徒乃弊徒止也致禽馌兽于郊聚所获禽因以祭四方之神于郊月令季秋天子既田命主祠祭禽于四方是也入又以禽祭宗庙
　　及师大合军以行禁令以救无辜伐有罪
　　师谓司马奉王命以征伐也行禁令因伐有罪而明王禁于羣侯也
　　若大师则掌其戒令涖大卜帅执事涖衅主及军器大师王出征伐也主谓迁庙主及社主军器鼓铎之属
　　及致建大常比军众诛后至者
　　稍人帅众而致于大司马王亲征则邦国亦以师从凡帅众而至者大司马皆以致于王故建大常
　　及战巡陈眡事而赏罚若师有功则左执律右秉钺以先恺乐献于社若师不功则厌而奉主车
　　律军灋之书也易曰师出以律兵事以严终故既胜犹执律秉钺也先犹道也兵乐曰恺厌谓厌冠丧服也主车载迁庙主与社主者
　　王吊劳士庶子则相
　　师败王亲吊士庶子之死者劳其伤者
　　大役与虑事属其植受其要以待攷而赏诛
　　大役筑城邑也虑事者封人而司马亦与焉植桢干之属所用以分地而筑也属谓赋丈尺与所用人数要簿书也
　　大防同则帅士庶子而掌其政令
　　若大射则合诸侯之六耦
　　疏谓賔射亦六耦但不用诸侯恐未安经于诸侯曰大賔客因其朝觐防同而与之射故谓之賔射所以别于王臣之燕射也此经独举大射者明诸侯公孤卿大夫士咸与而司马所合独诸侯之六耦也若賔射惟诸侯与则司马合耦不必言矣射人职王以六耦射三侯曰合诸侯之六耦则公孤卿大夫士耦皆以六可知矣
　　大祭祀飨食羞牲鱼授其祭
　　牲鱼牲及鱼也祭谓尸賔食祭
　　大丧平士大夫丧祭奉诏马牲
　　平者正其职与位王丧以马祭盖遣奠也奉诏者奉其牲以告于神
　　小司马之职掌
　　以下文阙
　　凡小祭祀防同飨射师田丧纪掌其事如大司马之灋军司马【阙】
　　舆司马【阙】
　　行司马【阙】
　　司勲掌六乡赏地之灋以等其功
　　赏田在逺郊属六乡等犹差也
　　王功曰勲国功曰功民功曰庸事功曰劳治功曰力战功曰多
　　王功辅成王业国功保国全家民功灋施于民事功尽瘁勤事治功制灋成治战功克敌制胜
　　凡有功者铭书于王之大常祭于大烝司勲诏之报享之礼冬祭为盛故有功者与焉诏谓诏司常书之及烝则使祝告于庙
　　大功司勲藏其贰
　　贰犹副也覆出司勲明铭书者司常也如曰大功藏其贰则似铭书以归于司常而自藏其贰矣○李耜卿曰既曰凡有功又曰大功则统而观之六功有大小析而言之每功有轻重也
　　掌赏地之政令凡赏无常轻重眡功
　　凡颁赏地参之一食惟加田无国正
　　参之一食归其二于公也春秋传卑而贡重者甸服也盖大府职家稍之赋以待匪颁邦县之赋以待币帛邦都之赋以待祭祀委人职以稍聚待賔客遗人职县都之委积以待凶荒非归其二于公用弗给也故畿内食采者所受之地与外诸侯同而服物官吏则每减焉以所食者参之一也加田加赐之田国正谓税也
　　马质掌质马马量三物一曰戎马二曰田马三曰驽马皆有物贾
　　此三马皆买以给官府之用者其用各有等其材各有宜故以三物量之物异则贾从之故谓之质
　　纲恶马
　　纲谓以縻索絷维而调习之
　　凡受马于有司者书其齿毛与其贾马死则旬之内更旬之外入马耳以其物更其外否
　　更偿也旬之内死如其齿毛及贾而偿其马旬之外则以其物偿物皮筋骨也不及价则附益之过此则归死马于官而已入马耳防抵伪也
　　马及行则以任齐其行若有马讼则听之
　　及行始驾也量其力所能任及行道逺近以类相从而闲习之所谓齐其行也马讼谓买卖之言相负者
　　禁原蚕者
　　原再也天文辰为马蚕书蚕为龙精月值大火则浴其种是蚕与马同气物莫能两大故禁再蚕为伤马与○李耜卿曰惟牧马之地及牧者之家不得再蚕也
　　量人掌建国之灋以分国为九州营国城郭营后宫量市朝道巷门渠造都邑亦如之
　　以分国为九州者周更定九州析冀以为幽并并徐于青而豫州之境西至华山则虞夏以来建国必有旧属于此而新属于彼者故曰分也营国以下専言王国旧说兼侯国非也凡建侯国大司徒制其域封人封其四疆而已城郭后宫市朝道巷门渠之细非王官所能及也其国自有匠人营之封人中士四人下士八人以有出疆之职也量人下士二人兼供丧祭军旅之役岂能徧营六服之国邑哉诗载召伯营申及于寝庙乃宣王特厚元舅非封国常制
　　营军之垒舍量其市朝州涂军社之所里
　　军壁曰垒军有朝者或王亲在行或主兵者三公及诸侯入为卿士者军有州者二千五百人为师其数如一州之众军有涂者部曲区分各有道以相凑也军社社主在军者里所以定分界也量市朝州涂军社之所届也诗瞻卬昊天云如何里亦当训界○国语季氏有内外朝戴记大夫有私朝疑皆僭礼记者习而不察
　　邦国之地与天下之涂数皆书而藏之
　　书地谓方圜山川之广狭书涂谓支凑之逺近
　　凡祭祀飨賔制其从献脯燔之数量
　　祭礼献酒以燔从飨賔献有脯从故总言之数多少也量长短也
　　掌丧祭奠竁之俎实
　　竁之俎实谓所包遣奠
　　凡宰祭与郁人受斚歴而皆饮之
　　冡宰容摄祭斚酒器或曰读如嘏尸之嘏歴与沥通曽子问宗子有故在他国摄主不假不敢受福也宰摄祭故不敢饮福而神惠不可虚故量人郁人饮之分絶远则无嫌也周书顾命大保饮福嗣君在而亚献故不嫌
　　小子掌祭祀羞羊肆羊殽肉豆
　　肆体荐全烝也殽体解节折也豆肉者切肉也
　　而掌珥于社稷祈于五祀
　　凡沈辜侯禳饰其牲
　　沈谓祭川尔雅曰祭川曰浮沉辜磔牲以祭即宗伯职所谓疈辜也
　　衅邦器及军器凡师田斩牲以左右徇陈
　　羊性狠故斩以徇以警不用命者
　　祭祀赞羞受彻焉
　　若司马羞牲鱼之等则赞之及彻则受之
　　羊人掌羊牲凡祭祀饰羔祭祀割羊牲登其首
　　羔稚羊饰之以缋登升也升首于室报阳也未祭之前则饰之祭之时则割之于羔曰饰于羊牲曰割互见也
　　凡祈珥共其羊牲賔客共其灋羊
　　灋羊飱饔积膳灋当共者
　　凡沈辜侯禳衅积共其羊牲
　　积故书为眦读为渍谓衅国器渍军器也或曰积谓积柴之祀
　　若牧人无牲则受布于司马使其贾买牲而共之牧人无牲时或耗败也
　　司爟掌行火之政令四时变国火以救时疾
　　春取榆柳之火夏取枣杏之火季夏取桑柘之火秋取柞梄之火冬取槐檀之火
　　季春出火民咸从之季秋内火民亦如之
　　戴记季春出火为田也左传火未出而作火以铸刑器先儒据此遂谓季春出火以陶冶季秋内之其实不然夏月土润溽暑以烧石则粉解以陶器则燥裂伐薪为炭陶成百物皆宜于冬春且氷以火出而毕赋所以解郁蒸救时疾也而又布火以助盛阳于天时人事俱不相应盖季春始燠野则出火于窰家则出火于室而不用季秋始肃然后内而用之耳雍并幽冀之地民俗卧必以火始季秋春尽乃止此经曰民咸从之民亦如之岂谓此与
　　时则施火令
　　谓防莱之时
　　凡祭祀则祭爟
　　祭爟祭先代出火者礼如祭防
　　凡国失火野焚莱则有刑罚焉
　　野焚莱有罚者春田用火主除陈生新二月后擅放火则有罚也
　　掌固掌修城郭沟池树渠之固颁其士庶子及其众庶之守
　　士庶子家居或宿卫王宫而番代者则与于守政○黄文叔曰霍光谓函谷京师之固武库精兵所聚故以丞相弟为闗都尉子为武库令犹识古以士庶子宿衞王宫及守固之意
　　设其饰器分其财用均其稍食任其万民用其材器饰器谓所树矛防干橹皆有幡饰也士庶子众庶守者别给财用稍食所以厚下而劝忠也财用曰分视地守之剧易而有多寡也稍食曰均计功力之多少以为等差也民之材器谓用以堑筑及为藩落者器民所自具材就其地取之然必以当邦赋
　　凡守者受灋焉以通守政有移甲与其役财用唯是得通与国有司帅之以赞其不足者
　　通守政即均人所谓均地守使易剧相通而得其平此平时之守灋也至移甲役财用则其地猝有警掌固必逹于司马使国中有司持符节以徴之他境故与帅而赞之旧説国有司即掌固或谓司甲役财用者皆非也
　　昼三巡之夜亦如之夜三鼜以号戒
　　此立灋使有地治者巡之非掌固自巡也
　　若造都邑则治其固与其守灋凡国都之竟有沟树之固郊亦如之
　　竟界也王国及三等都邑之界也郊谓近郊逺郊以近国故阻固之设尤数焉
　　民皆有职焉若有山川则因之
　　民皆有职劳逸必均也
　　司险掌九州之图以周知其山林川泽之阻而达其道路
　　达道路者山林之阻则开凿之川泽之阻则桥梁之
　　设国之五沟五涂而树之林以为阻固皆有守禁而达其道路
　　五沟五涂遂人所治也而于司险复曰设者凡井田沟涂之设一以尽地利一以为阻固故必使遂人与司险共议其形势之错连水流之输委道路之支凑犹邦之六典大宰建之而大史亦与共建也不言都邑者曰国之五沟五涂则通乎畿内矣于掌固言都邑者守灋之详皆具于掌固也不言侯国者沟涂之细非王官所能遥制也其国自有司险掌固设而修之○易曰王公设险以守其国山川丘陵之险天作地成非人力所能设也周公设司险掌固之官所恃惟沟树耳每见山泽豪民居阻沟树盗贼即不敢犯井田虽难骤复苟城邑要塞多设沟树则居者有以自固而戎马失其利此为民长虑者所宜先务也
　　国有故则藩塞阻路而止行者以其属守之唯有节者达之
　　有故丧灾及兵也掌固所守城郭沟池树渠之固所在皆有之故必与士庶子众庶同其力司险所守要害之道则以其属足矣
　　掌疆【阙】
　　候人各掌其方之道治与其禁令以设候人
　　道治道路之治也其官上士六人下士十有二人必每方各以上士一人下士二人掌之余六人则掌达于朝或军行则从也所设人即徒百有二十人
　　若有方治则帅而致于朝及归送之于竟
　　方治逺方有事来王国求治者
　　环人掌致师察军慝环四方之故巡邦国搏谍贼讼敌国军旅降围邑
　　致师谓战使勇士犯敌以致其必战之志环四方之故谓环伺四面或有掩袭冲突之变故巡邦国谓从王敌忾之邦国也察军慝察已国之奸人为敌间者搏谍贼执敌人为谍者讼敌国谓徃而喻之以理扬军旅谓扬已国之军威降围邑谓服者则受之诸所列皆临敌时事前五者先为不可胜后三者盖欲不战而屈人之师
　　挈壶氏掌挈壶以令军井挈辔以令舍挈畚以令粮军中穿井成则挈壶县其上将舍则挈辔县其处颁粮则挈畚县其处令众知之壶所以盛饮畚所以盛粮辔解则不行故以为表
　　凡军事县壶以序聚凡丧县壶以代哭者皆以水火守之分以日夜
　　县壶为漏以次集行夜者更易击为守备代亦更也丧礼未大敛官代哭以水守壶者为沃漏也以火守壶者夜则火视刻数也分以日夜者异昼夜漏也漏之箭昼夜共百刻冬夏之间有长短焉
　　及冬则以火爨鼎水而沸之而沃之
　　冬水冻漏不下故以火炊水沸以沃之谓沃漏也
　　射人掌国之三公孤卿大夫之位三公北面孤东面卿大夫西面其摰三公执璧孤执皮帛卿执羔大夫雁位将射始入见君之位也三公北面正答君也孤无职故居西方賔位卿大夫皆有职故在东近君居主位也六摰已见宗伯职复见此者明因射而朝则各有摰也以射而朝则有摰知日朝而听事无摰也不言诸侯之摰者来朝已有币献故射无摰
　　诸侯在朝则皆北面诏相其灋
　　谓诸侯朝觐未归而王与射于朝也大射在学此在路门之外朝旧説以为賔射但谓賔射兼诸侯与王臣恐未安此经曰掌国之三公孤卿大夫之位似谓王与朝臣燕射也记曰朝不坐燕不与故无士位复别言诸侯在朝谓王与诸侯賔射也若賔射兼诸侯与王臣则当曰掌賔射之位三公诸侯皆北面孤卿东面大夫西面矣惟大射三公诸侯孤卿大夫士及诸侯所贡士皆与故司裘共侯军仆共乏皆独举大射以其礼为最盛也曰诸侯在朝以别于大射之在郊也曰在朝皆北面以别于大询之东面又以见大射与王臣列序不皆北面也
　　若有国事则掌其戒令诏相其事掌其治达
　　国事如乡大夫以乡射之礼询众庶诸子春秋合国子之倅于射宫或王以丧疾不得主祭而使诸臣防射以选贤也治者治其仪灋达谓以闻于王也惟王不亲故有治达
　　以射灋治射仪王以六耦射三侯三获三容乐以驺虞九节五正诸侯以四耦射二侯二获二容乐以貍首七节三正孤卿大夫以三耦射一侯一获一容乐以采苹五节二正士以三耦射豻侯一获一容乐以采蘩五节二正
　　治射仪谓肄之也每侯持旌告获者一人故三侯则三获容即乏也据告获者容身于中则曰容据矢至此乏极不过则曰乏三侯虎熊豹也二侯熊豹也一侯麋也豻胡犬也正所射也诗曰终日射侯不出正兮画五正之侯中朱次白次苍次黄居外三正损黄二正去白苍而画以朱緑九节者先歌五节七节者先歌三节五节者先歌一节后四节以为发矢之度旧説燕射三耦非也王以六耦射三侯则凡王射皆六耦可知矣不言三公之耦与侯从诸侯可知也王射三侯者王一侯外诸侯一侯内公孤卿大夫一侯也诸侯射二侯者君一侯卿大夫士一侯也张布谓之侯侯中谓之鹄鹄中谓之正正方二尺正中谓之方六寸或曰谓之质方四寸
　　若王大射则以貍歩张三侯
　　貍歩谓一举足乃半歩也上经既曰王以六耦射三侯而此复独举大射何也明上经着王三侯诸侯二侯卿大夫士一侯之别然惟王之大射三公诸侯孤卿大夫士咸与乃张三侯若王与诸侯賔射则惟张虎侯熊侯与公孤卿大夫燕射则惟张虎侯豹侯也独举张三侯而不及六耦则賔射燕射皆六耦可知也特言貍歩则賔射燕射用全歩可知也惟大射张侯用貍歩者选贤以执祀事专取其容体比于礼其节比于乐而不以及逺为贤也
　　王射则令去侯立于后以矢行告卒令取矢
　　乡射礼司马命获者执旌以负侯盖未射时获者负侯而立故射则令去侯而居于乏以避矢也大射礼正立于公后以矢行告于公下曰留上曰扬左右曰方卒射毕也负侯者服不氏取矢者射鸟氏
　　祭侯则为位
　　祭侯献服不为位为服不受献之位也大射礼服不侯西北三歩北面拜受爵
　　与大史数射中
　　射中射者中侯之算也大史凡射事饰中舍算
　　佐司马治射正
　　射正射之仪灋也
　　祭祀则赞射牲相孤卿大夫之灋仪
　　国语曰郊禘之事天子必自射其牲上古六畜未扰必射以祭故后世亲射其牲以存古者始佃之礼君牵牲卿大夫序从故相其灋仪
　　防同朝觐作大夫介凡有爵者
　　朝觐防同大宗伯为上相故所作惟介凡有爵者谓命士以上也
　　大师令有爵者乗王之倅车
　　王乗戎路副车十二乗皆行祥车旷左故王之所乗不敢虚其位
　　有大賔客则作卿大夫从
　　上所作惟羣介此徧作卿大夫从王者
　　戒大史及大夫介
　　大史协礼事上介佐宗伯故并戒之
　　大丧与仆人迁尸作卿大夫掌事比其庐不敬者苛罚之
　　仆人大仆也仆人与射人俱掌王之朝位故以迁尸苛罚见春官世妇职射人作摈介习察其德器与仪容丧事作卿大夫知其材力所称也
　　服不氏掌养猛兽而教扰之
　　凡祭祀共猛兽
　　共其中膳羞者如狼臅膏熊蹯之类
　　賔客之事则抗皮射则赞张侯以旌居乏而待获抗举也朝聘布皮帛主举而藏之待获谓待射者中举旌以唱获
　　射鸟氏掌射鸟祭祀以弓矢乌鸢凡賔客防同军旅亦如之
　　射鸟谓中膳羞者乌鸢喜钞盗便汚人
　　射则取矢矢在侯髙则以并夹取之
　　并夹鍼箭具矢着侯之髙处手所不及则以并夹取之
　　罗氏掌罗乌鸟蜡则作罗襦
　　乌卑居鹊之属蜡蜡祭也作用也襦读为繻罗之细密者○薛氏曰记曰罗氏致鹿与女以戒诸侯曰好田好女者亡其国非真以鹿致也盖作罗以示之非真以女致也作襦以示之
　　中春罗春鸟献鸠以养国老行羽物
　　中春鹰化为鸠故以养老助生气也行谓颁赐○陈及之曰天子所养之老三献鸠以养者国老也司徒以保息养之者庶民之老也司门以财养之者死政者之老也若外饔酒正槁人所谓耆老则总三者而言之
　　掌畜掌养鸟而阜蕃教扰之
　　祭祀共卵鸟歳时贡鸟物共膳献之鸟
　　卵鸟谓其卵可荐者鹅鹜之属也鸟物其羽毛可备服饰器用者膳王后世子之膳羞也献賔客之禽献也于鸟言共膳献则六畜不必言矣故牛人鸡人羊人犬人职皆不列王后世子之膳羞
　　司士掌羣臣之版以治其政令歳登下其损益之数辨其年歳与其贵贱周知邦国都家县鄙之数卿大夫士庶子之数以诏王治
　　版名籍也损益谓用功过黜陟者县鄙乡遂公邑之属曰周知其数而不曰掌其版者在朝之羣臣则可以详其名籍若邦国之卿大夫士都家县鄙之小吏则废置黜陟各由其长其数可周知而名籍不能徧记也以诏王治者诏王以涖官之法即下以德诏爵等
　　以徳诏爵以功诏禄以能诏事以乆奠食
　　能者先试以事事乆而不废乃定其稍食其功既着然后正授以爵禄教士以司徒而爵与事皆诏于司士者司马辨论官材然后文武各当其任也爵禄事皆言诏食独不言诏者爵禄事必待王命食则因其职事而定之耳○易彦祥曰以能诏事以乆奠食谓府史胥徒
　　惟赐无常
　　因其功能不若禄食有贵贱多少常格
　　正朝仪之位辨其贵贱之等王南乡三公北面东上孤东面北上卿大夫西面北上王族故士虎士在路门之右南面东上大仆大右大仆从者在路门之左南面西上司士摈
　　此王日视朝于路门外之位王族故士故为士晚留宿卫者未尝仕虽同族不得在王宫大右司右也大仆从者小臣祭仆御仆仆也摈谓诏王出揖公卿大夫以下朝者
　　孤卿特揖大夫以其等旅揖士旁三揖王还揖门左揖门右大仆前王入内朝皆退
　　特揖每人而揖之也不言三公不必言也大夫爵同者众揖之羣士东面故旁三揖王还还入路门也门左揖大仆大右羣仆也门右揖王族故士虎士也此数官之位逼介路门左右王始出未揖公卿不得先揖卑者故还入门而后揖之大仆前内朝其所掌也朝者皆退反其官府治处也○易彦祥曰在王门左右者其位皆南向而在王后故还而揖之
　　掌国中之士治凡其戒令
　　曰掌国中之士治者不及乡遂都鄙也于羣臣之版则通掌之于邦国都家县鄙之数卿大夫士庶子之数则周知之而士治则独掌国中也注疏兼卿大夫未安羣吏之治盖冡宰诏而诛赏之
　　掌摈士者膳其挚
　　摈士者告见初为士者于王膳其挚入于膳人也
　　凡祭祀掌士之戒令诏相其灋事
　　祀五帝及大神示享先王百官之戒誓具修皆冢宰掌之凡祭祀之戒具小宰掌之而司士又掌士之戒令者士众且卑冢宰小宰不能徧戒也
　　及赐爵呼昭穆而进之
　　赐爵谓祭末旅酬无算爵也祭统曰凡赐爵昭与昭齿穆与穆齿凡羣有司皆以齿
　　帅其属而割牲羞俎豆
　　内外饔所掌割烹解全牲而烹之也既熟司士割制其体而后诸子载之于俎
　　凡防同作士从賔客亦如之作士适四方使为介大丧作士掌事
　　适四方使者独承使事也春秋传天王使石尚来归胀天子之士也为介介大夫也防同朝觐大賔客大丧作卿大夫者皆射人而士则司士作之者惟司士能周知羣士材性之所宜也于祭祀曰掌戒令于丧曰掌事而防同賔客第作以从者不与执事使之观礼而巳
　　作六军之士执披凡士之有守者令哭无去守
　　披所以持棺防欹侧也以绛帛为之其一端结于栁纁戴之中而出其一端于外使人引之曰六军之士者皆比长以上有爵者天子丧用千人而于六军择之则必作其有爵者可知矣
　　国有故则致士而颁其守
　　国有大事王宫之士庶子则宫伯作之国子则诸子帅而致之太子羣士则司士致而颁其守乡邑之士庶子则掌固颁其守古者国之守政士无不与焉以其识义理而能为民之倡且未仕而已教以与国同忧也
　　凡邦国三歳则稽士任而进退其爵禄
　　侯国之卿命于天子故司士稽其任而进退之其曰士任者侯国卿大夫入天子之国曰某士春秋传曰晋士起归时事于宰旅是也
　　诸子掌国子之倅掌其戒令与其教治辨其等正其位公卿大夫士之适子为国子则倅者其众子也故以诸子名官而燕义又曰庶子也等谓才艺高下正其位谓在朝则以父防高下为列在学则以齿也
　　国有大事则帅国子而致于大子惟所用之
　　李耜卿曰凡大兵大丧当警备非常及王出疆巡守征伐皆当令宿故帅而致于大子惟所用之此所谓守曰监国也
　　若有兵甲之事则授之车甲合其卒伍置其有司以军灋治之司马弗正
　　军灋百人为卒五人为伍国子属大子司马虽有军事不赋之○李耜卿曰此所谓从曰抚军也
　　凡国正弗及
　　上司马弗正谓军赋此谓凡乡遂之中甸徒力征皆不及也
　　大祭祀正六牲之体
　　正谓载之于俎
　　凡乐事正舞位授舞器
　　位谓其缀兆行列
　　大丧正羣子之服位防同賔客作羣子从
　　服者公卿大夫之子为王服斩衰曰羣子兼国子与其倅也知然者师氏保氏大司乐之属别无正国子服位作国子以从之文也
　　凡国之政事国子存游倅使之修德学道春合诸学秋合诸射以攷其艺而进退之
　　凡国之政事谓力役社田追胥之类国子当为诸子文误也曰游倅者以其无职事而优游于庠序以学道艺也学大学也射射宫凡国之政事存游倅者国子则司马弗正国政不及其倅则国政不及而甲兵之事犹听于司马掌固颁士庶子之职与其守是也进退之者进则与国子选俊同升于太学以待辨材授官退则仍归于乡学或于宫正宫伯以宿卫也知国子之倅平时不肄业于大学者诸子职曰春合诸学秋合诸射以考其艺而进退之大胥职曰掌学士之版以待致诸子春入学舍菜合舞秋颁学合声则平时修德学道于家塾乡学可知矣○周官掌士庶子之治教者不一天官则宫正宫伯也地官则师氏保氏也春官则大司乐乐师大胥小胥也夏官则诸子也掌固也其职之分事之聮各有义焉宫正宫伯所掌独宿卫之士庶子也师氏保氏所掌王同姓及公卿之适子也其职曰以教国子弟则王之同姓也曰凡国之贵游子弟学焉则不能徧于大夫士之子明矣大司乐乐师大胥小胥则国子国子之倅及国之选俊皆焉其曰国子者公卿大夫元士之适子也其曰学士者兼国之选俊也其曰以待致诸子者致国子之学于师氏保氏者及其倅也诸子所掌独国子之倅者其适子或学于师氏保氏或入于成均也诸子掌国子之倅而国有大事则帅国子而致于太子有甲兵之事则治以军灋者师氏保氏大司乐乐师所掌者国子之教也使帅而共祀事治甲兵则亵矣故别以属诸子也师氏保氏防同丧纪王举必从而正国子服位作国子以从别属诸子者其职主于诏王美谏王恶则无暇及乎其余矣
　　司右掌羣右之政令
　　李子华曰戎右齐右道右天子乗车之右皆中大夫下大夫非司右之属也司右所掌乃兵车之右故凡国中有勇力者属焉有事则于是乎取之
　　凡军旅防同合其车之卒伍而比其乗属其右
　　属合也系也凡兵车皆有右而乗者有贵贱所当有剧易则右之材力亦宜有差等故必比次其乗以属其右而后用各称其材也
　　凡国之勇力之士能用五兵者属焉掌其政令
　　司马灋曰弓矢围殳矛守戈防助凡五兵长以卫短短以救长或曰车上之五兵二矛无弓矢歩卒之五兵有弓矢而无夷矛
　　虎贲氏掌先后王而趋以卒伍
　　虎士八百人其先后王而趋也以兵灋部署百人为卒五人为伍各有局分而不乱也
　　军旅防同亦如之舍则守王闲王在国则守王宫舍王出所止宿处闲梐互也
　　国有大故则守王门大丧亦如之及葬从遣车而哭大故谓兵灾
　　适四方使则从士大夫若道路不通有徴事则奉书以使于四方
　　道路不通谓逢兵防若水潦也徴事徴师役也
　　旅贲氏掌执戈盾夹王车而趋左八人右八人车止则持轮
　　夹王车者下士十有六人中士帅之
　　凡祭祀防同賔客则服而趋
　　防同賔客王齐服服衮冕则士亦齐服服端或曰谓服其常服也
　　丧纪则衰葛执戈盾军旅则介而趋
　　葛葛绖也武士尚轻
　　节服氏掌祭祀朝觐衮冕六人维王之大常
　　维持也掌祭祀朝觐衮冕句六人维王之大常句盖掌祭祀朝觐之衮冕而以六人持王之大常也
　　诸侯则四人其服亦如之
　　其服亦如之疑注语而误为经文也盖注家误以衮冕六人为句而疑诸侯四人何以不言所服妄缀此语而不知义不可通衮冕惟上公加赐乃有之诸侯不得服也况以诸侯之下士服之乎古者军旅同服或以防奸宄祭祀朝觐无故而乱灋服之常义无所取也
　　郊祀裘冕二人执戈送逆尸从车
　　裘大裘也郊祀以稷配故有尸春秋传曰晋祀夏郊董伯为尸从车从尸车也王祭祀賔客之服大仆正之燕服小臣正之复设节服氏盖朝夕王所而时视衣服之节适者也列职无此文者义已具于其官也独列祭祀朝觐之维大常郊祀之从尸车者见从王而供别役惟此三事其余防同师田视朝巡狩燕飨吊临视学养老诸礼事及燕出入皆不供他事而惟节服是司也
　　方相氏掌蒙熊皮黄金四目衣朱裳执戈扬盾帅百而时难以索室疫
　　时难者以时而难月令季春中秋季冬皆难是也索室疫者索于室中而其疫厉之鬼也
　　大丧先匶及墓入圹以戈击四隅方良
　　方良即罔两木石之怪也







　　周官集注卷七
　　钦定四库全书
　　周官集注卷八
　　翰林院侍讲衔方苞撰
　　大仆掌正王之服位出入王之大命掌诸侯之复逆周官出入王命及掌诸侯公卿吏民之复逆逹穷者与遽令皆以羣仆而又各分其职防壅蔽也凡治皆决于冡宰而耳目喉舌则寄之夏官之属且分职以径逹于王而其长亦不与焉况可得而抑遏乎后世权臣有遏章奏不得上逹者则知圣人之虑逺矣
　　王眡朝则前正位而退入亦如之
　　入亦如之谓王退入路寝听政时亦前正王位而后却立其次也
　　建路鼓于大寝之门外而掌其政
　　大寝路寝也政即下经所列
　　以待逹穷者与遽令闻鼓声则速逆御仆与御庶子穷谓寃穷失职遽也遽令若后世驿马军书当急闻者御仆下士十二人而别言御庶子者其直日御于王所者则曰御仆分守路鼓者则曰御庶子盖大仆与御仆常在大寝之门内而御庶子在门外故大仆闻鼔声则速御仆使迎受御庶子之所逹速御庶子使迎问鼓者所欲逹也肺石所逹穷民不能自直于乡里之吏而朝士以逹于司冦也路鼓所达穷者则不能自直于司冦而大仆以达于王也王制司防以狱之成质于王王命三公参聼之先王任人不疑惟于刑狱则惟恐其有蔽壅而多方以求逹民隠如此曰穷民乃小民之孤穷者曰穷者则庶官羣吏皆在其中○王介甫曰先穷者欲速达甚于遽令
　　祭祀賔客丧纪正王之服位诏灋仪赞王牲事
　　王出入则自左驭而前驱
　　曰前驱则非出入于宫庭也古者无骑自士以上皆乗车而士尚可徒行虎贲旅贲前后左右于王以趋是也大仆不可徒行故乗车以道引以乗王之倅车故不敢旷左以职主于御故居左而自驭也大仆不驭王车者以大驭齐仆道仆戎仆分掌之也注谓不参乗为辟王非也记曰乗君之乗车不敢旷左左必式则自大仆而外乗王之倅车固有不自驭者矣
　　凡军旅田役赞王鼓救日月亦如之
　　军旅田役王执路鼓将居鼓下王自击一面大仆戎右各佐击一面故二官皆言赞王鼓日食隂侵阳当与鼓神祀同用雷鼓月食当用灵鼓
　　大丧始崩戒鼓逹于四方窆亦如之
　　戒鼓击鼓以警众也
　　县丧首服之灋于宫门
　　小宗伯所县男子之衰冠也故县于大寝之门外以示臣民大仆所县妇人之首服也故县于宫门男子之衰冠县其式可也妇人之首服之式县之则亵矣故不曰式而曰灋盖第书其所用之物材与长短广狭之数而不县其式也古者祭设同几而无女尸义亦如此
　　掌三公孤卿之吊劳
　　王有故不亲则使大仆往
　　王燕饮则相其灋
　　凡与诸侯羣臣燕皆是法谓献酬升降之灋
　　王射则赞弓矢
　　赞谓授之受之小臣职曰賔射掌事如大仆之灋则此谓大射也
　　王眡燕朝则正位掌摈相王不眡朝则辞于三公及孤卿
　　小臣掌王之小命诏相王之小灋仪掌三公及孤卿之复逆
　　正王之燕服位王之燕出入则前驱
　　玉藻曰王卒食端而居燕出入若游于苑囿
　　大祭祀朝觐沃王盥小祭祀賔客飨食賔射掌事如大仆之灋
　　飨食小賔客之飨食也賔射与诸侯来朝者射
　　掌士大夫之吊劳凡大事佐大仆
　　祭仆掌受命于王以眡祭祀而警戒祭祀有司纠百官之戒具
　　谓王有故不亲祭也
　　既祭帅羣有司而反命以王命劳之诛其不敬者大丧复于小庙
　　小庙二祧及五庙
　　凡祭祀王之所不与则赐之禽都家亦如之
　　王明斋曰祭祀王所不与谓同姓有服之亲其在都家则古帝王及名山大川之在其地者
　　凡祭祀致福者展而受之
　　御仆掌羣吏之逆及庶民之复与其吊劳
　　诸侯之复逆大仆掌之三公孤卿之复逆小臣掌之则御仆所掌大夫庶士之复逆也经所称羣吏惟小司防外朝之位对羣臣而言谓府史外此皆大夫士也盖非常之变专讯万民故府史亦与焉若平时则府史以下纵有建白亦各达于其长耳周语自公卿至庶人百工皆得达言于王而不及府史胥徒以各有长故也吊劳承庶民而言其或府史胥徒有死国政者则于庶民之吊劳包之矣
　　大祭祀相盥而登大丧持翣
　　相盥谓奉槃授巾登为王登牲体于俎特牲馈食礼主人降盥出举入乃载
　　掌王之燕令以序守路鼓
　　燕令燕居时之令序以次而更代也
　　仆掌五寝之埽除粪洒之事
　　五寝五庙之寝也天子七庙惟二祧无寝前曰庙后曰寝祭在庙荐在寝泛埽曰埽埽席前曰拚洒洒也○黄氏谓五当为王王东岩谓守祧掌寝庙脩除此当为王之小寝皆非也宫人掌王六寝之脩守祧职曰其庙则有司脩除之正谓仆耳
　　祭祀脩寝王行洗乗石掌跸宫中之事大丧复于小寝大寝
　　祭祀王将齐故脩寝乗石王登车所履
　　弁师掌王之五冕皆冕朱里延纽
　　司服载王之六服而冕则五者大裘与衮同冕也下经所载缫玉皆同而别为五者旒数异也先儒多据礼记谓郊亦服衮非也祀天尚质不宜服衮衮裘字形相类被衮以象天盖裘字之误大裘黑象天之色也冕制前低义取于俛故爵弁前后平则别名弁也延者冕之上覆以版为之纽小鼻缀于冕之两傍垂之武傍孔相当以笄贯之
　　五采缫十有二就皆五采玉十有二玉笄朱纮
　　缫杂文之名也合五采丝为绳垂于延前十有二列就成也就皆五采玉十有二乃各据一缫而言每一玉以绳一匝而结之使不相并十有二玉则结之十有二匝也朱纮以朱纽为纮也系于左笄绕颐而上属于右笄余垂之以为饰缫不言皆者惟衮衣之冕缫十有二列鷩衣之冕则九列毳衣之冕则七列希衣之冕则五列衣之冕则三列也其玉天子每列皆十有二余各如其命数
　　诸侯之缫斿九就瑉玉三采其余如王之事缫斿皆就玉瑱玉笄
　　侯当为公瑉故书作璑恶玉也三采朱白苍也其余谓延纽皆覆朱里与王同也玉瑱所以塞耳于王曰五采缫十有二就皆五采玉十有二于诸侯言瑉玉三采而不言其数则所谓缫斿九就者缫以行列言斿以所缀玉数言也既曰缫斿九就又曰缫斿皆就者上所陈独诸公缫斿之数故复出此文明侯伯子男以下缫之列斿之缀皆各以命数为就也不言侯伯七子男五者典命上公以九为节其下降杀以两而此经复总言诸侯及孤卿大夫之冕韦弁皮弁弁绖各以其等为之则其数不必言矣孤卿大夫之缫斿不复陈者举可知也玉之采自三以下无文者以缫斿为等而瑉玉三采无降也于诸侯言玉瑱则王可知矣
　　王之皮弁防五采玉璂象邸玉笄
　　防缝中也璂即綦结也皮弁之缝中每贯结五采玉十二以为饰谓之綦诗曰防弁如星又曰其弁伊綦是也邸下柢也谓弁内上顶辏处以象骨为之王之吉服其弁三眡朝以皮弁兵事以韦弁田猎以冠弁此特言皮弁之制者王日眡朝其用尤数也司服有韦弁冠弁服弁而此职不言者此职所言弁之饰也韦弁冠弁之饰与皮弁同服弁则无饰不必言也
　　王之弁绖弁而加环绖
　　弁如爵弁而素所谓素冠也环绖者大如缌之麻绖纒而不纠
　　诸侯及孤卿大夫之冕韦弁皮弁弁绖各以其等为之而掌其禁令
　　各以其等缫斿玉璂如其命数也弁绖之弁其辟积如缫斿之就一命之大夫冕而无旒士爵弁制如冕不前低故以弁称其韦弁皮弁之防无结饰弁绖之弁不辟积庶人吊者素委貌禁令不得僭逾也
　　司甲【阙】
　　司兵掌五兵五盾各辨其物与其等以待军事
　　五盾干橹之属其名未尽闻等谓材与功之髙下
　　及授兵从司马之灋以颁之及其受兵输亦如之及其用兵亦如之
　　周制甸出革车一乗兵器皆具此所颁乃卿大夫士从军旅防同者兵输谓师还各输所授兵也用兵注谓出给守卫非也其诸弓矢斧钺之赐与
　　祭祀授舞者兵
　　司干所授者羽籥之属也此则朱干玉戚之属
　　大丧廞五兵军事建车之五兵防同亦如之
　　廞明器之五兵也士丧礼有甲胄干笮凡建兵于车上有鐡器屈之在车较及舆以兵柄插之故有出先刃入后刃之制
　　司戈盾掌戈盾之物而颁之祭祀授旅贲殳故士戈盾授舞者兵亦如之
　　故士王族故士也戈殳司兵之所掌也而复列是职者盾所以卫岂击刺之戈殳司兵授之拥卫之戈殳则与盾而并授与司兵授舞者兵则此职亦授之戈盾故曰亦如之
　　军旅防同授贰车戈盾建乗车之戈盾授旅贲及虎士戈盾
　　乗车王所乗车也军旅则革路防同则金路兵车及旅贲虎士之戈皆以为卫也故司戈盾掌之古书每以干戈并称春秋传狄卒皆抽戈盾冒之以入于卫师岂戈之用亦可以捍冒与
　　及舍设藩盾行则敛之
　　藩盾用以藩卫者
　　司弓矢掌六弓四弩八矢之灋辨其名物而掌其守藏与其出入
　　灋曲直长短强弱之数
　　中春献弓弩中秋献矢箙
　　箙盛矢器也以兽皮为之槀人弓弩矢箙皆春献素秋献成此中春始献弓弩何也槀人所掌干材也秋合三材则形制成矣故书其等而入功于司弓矢矢箙既成则工事无所加故遂献之弓之形制虽成而寒奠体冰析灂春被功乃讫故至仲春始献之也槀人职所谓献者工献于槀人也此所谓献者献于王也弓弩之工未讫槀人已试之而行诛赏何也形制既成则可被而试之矣绁檠施漆既试而后终事焉耳
　　及其颁之王弓弧弓以授射甲革椹质者夹弓庾弓以授射豻侯鸟兽者唐弓大弓以授学射者使者劳者六弓异体见考工记弓人甲革革甲也春秋传蹲甲而射之或曰革谓干盾质正也树椹以为射正甲革椹质坚而难入故利用王弧豻侯侯道五十歩及射鸟兽皆近射也故利用夹庾授使者弓使自卫也授劳者以有劳而赐也学射者弓用中然后可强可弱自卫与赐人无取乎偏于强弱故皆以唐大也
　　其矢箙皆从其弓
　　从弓数也每弓一箙百矢
　　凡弩夹庾利攻守唐大利车战野战
　　攻守相廹近故用弱弩利其发之疾也车战野战倏进倏退非强则不及弩无王弧以弩恒服强弓乆不弛则送矢不疾
　　凡矢枉矢絜矢利火射用诸守城车战杀矢鍭矢用诸近射田猎矰矢茀矢用诸弋射恒矢痹矢用诸散射枉矢杀矢矰矢恒矢弓所用也絜矢鍭矢茀矢痹矢弩所用也枉矢取名天星絜矢象焉二矢前重后防轻行疾杀矢言中则死鍭矢象焉二矢前尤重中深而不可逺也结缴于矢谓之矰茀矢象焉二矢前重体防轻行不能低恒矢安居之矢也痹矢象焉二矢前后亭均其行平八矢之制见考工记矢人○王氏详説曰上经四弩用于攻守与战此枉矢絜矢用诸守城车战则二矢用之四弩明矣其余六矢当六弓之用上经曰王弧以射甲革椹质甲革椹质军射也此曰杀矢鍭矢用于田猎军射田射一事也故考工记兵矢田矢亦同其制则此二矢以当王弧明矣上经曰夹庾以射豻侯鸟兽此曰矰矢茀矢用诸弋射则以当夹庾明矣上经曰唐大授学射者使者劳者即散射也此曰恒矢痹矢用诸散射则以当唐大明矣
　　天子之弓合九而成规诸侯合七而成规大夫合五而成规士合三而成规句者谓之弊弓
　　皆谓不被反张合而成圜也
　　凡祭祀共射牲之弓矢泽共射椹质之弓矢
　　泽泽宫也大射以貍歩张三侯不以及逺为贤也此用椹质岂合士于泽宫以考艺则并挍其力之强弱与
　　大射燕射共弓矢如数并夹
　　独言大射燕射者射者多无定数必如数而共弓矢若賔射惟诸侯与耦数有定所共弓矢亦有定故不言也
　　大丧共明弓矢
　　明器之弓矢也
　　凡师役防同颁弓弩各以其物从授兵甲之仪
　　弓矢有利攻守者有利车战野战者有利射豻侯鸟兽者有利射甲革椹质者师则或攻或守或车战或野战役则田猎防同则射豻侯椹质故各以其物颁之司兵授兵从司马之灋故颁弓矢从授兵之仪也
　　田弋充笼箙矢共矰矢
　　笼竹箙也矰矢不在箙者为其相绕乱将用乃共之
　　凡亡矢者不用则更
　　更偿也用而弃之则不偿若不用而亡之则偿也
　　缮人掌王之用弓弩矢箙矰弋抉拾
　　抉引彄也着右手巨指天子以象骨为之拾鞲杆也着左臂里以韦为之
　　掌诏王射赞王弓矢之事凡乗车充其笼箙载其弓弩告王以当射之节也大仆赞弓矢此又赞者缮人掌弓矢预择善者付大仆授王及大仆受弓于王缮人又受而藏之也乗车王所乗之车
　　既射则敛之无防计
　　槀人掌受财于职金以赍其工
　　赍其工者给市材用之直
　　弓六物为三等弩四物亦如之矢八物皆三等箙亦如之
　　三等者上士中士下士各有所宜弓制见弓人弩及矢箙长短之制未闻
　　春献素秋献成书其等以飨工乗其事试其弓弩以下上其食而诛赏乃入功于司弓矢及缮人
　　飨谓以酒肴劳之也乗计也计其事之成功也
　　凡赍财与其出入皆在槀人以待防而攷之亡者阙之皆在槀人者所赍工之财及弓弩矢箙出入其簿书皆槀人掌之也阙除其籍也
　　戎右掌戎车之兵革使诏赞王鼓传王命于陈中革干盾之属使谓使用兵以刺击用革以蔽遮也
　　防同充革车
　　防同王虽乗金路犹以革车从充之者居左也或曰即充革路之右
　　盟则以玉敦辟盟遂役之赞牛耳桃茢
　　辟开也以玉敦奉血告神乃开盟载之书役之者敦血授当插者助尸盟者割牛耳取血及血在敦中以桃茢拂之又助之
　　齐右掌祭祀防同賔客前齐车王乗则持马行则陪乗王未乗则前马方乗则持马既乗而行则陪乗也齐右掌祭祀防同賔客则兼玉路金路之右也然则田右不见于经以戎右兼摄可知矣
　　凡有牲事则前马
　　王见牲则拱而式居马前却行备惊奔也不曰王式而曰凡牲事者齐行不出朝庙宫庭舍牲事无式也于道右曰王式则下前马此不言下者王乗则持马行则陪乗齐右之职也有牲事则王式而车不行右已下持马不必更言下矣
　　道右掌前道车王出入则持马陪乗如齐车之仪道车象路也王朝夕燕出入所乗谓之道车无在而非道也
　　自车上谕命于从车诏王之车仪
　　车仪独道右诏之者朝夕燕出入之仪既习则祭祀防同賔客军旅加谨焉耳
　　王式则下前马王下则以盖从
　　以盖从表尊也○王志援曰戎右畧于仪文主武事也齐右缺于传命则礼法森严之地王其肃穆无言也与
　　大驭掌驭玉路以祀及犯軷王自左驭驭下祝登受辔犯軷遂驱之
　　山行曰軷犯之者封土为山以菩刍棘柏为神主既祭之以车轹之而去喻无险难也春秋传曰跋渉山川诗曰取羝以軷聘礼曰乃舍軷饮酒于其侧盖将出祖道之祭也王由左驭制马使不行也此据祭郊坛故有犯軷之礼
　　及祭酌仆仆左执辔右祭两轵祭轨乃饮
　　轵谓两轊轨当为谓轼前也此既祭而酌仆之礼祭之末煇庖翟阍皆有赐焉则不遗仆可知少仪酌尸之仆如君之仆其在车则左执辔右受爵祭左右轨范乃饮是祭毕君与尸之仆皆授爵也
　　凡驭路行以肆夏趋以采荠
　　凡驭路谓驭五路也行谓大寝至路门趋谓路门至应门此王歩行之节而车行亦用之也
　　凡驭路仪以鸾和为节
　　戎仆掌驭戎车
　　戎车谓王自将所乗革路
　　掌王倅车之政正其服
　　正乗倅车者之服也军事同服盖正其不齐者
　　犯軷如玉路之仪凡巡守及兵车之防亦如之掌凡戎车之仪
　　巡守乗革车与朝觐防同异者王出畿则武卫宜严也兵车之防谓将有讨伐凡戎车之仪谓王在革车之仪也行道按垒祷战誓师鼓进受恺各有仪灋故以凡该之旧説掌众兵车歩伐止齐之仪误矣
　　齐仆掌驭金路以賔朝觐宗遇飨食皆乗金路其灋仪各以其等为车送逆之节
　　节谓王乗车迎賔客及送相去逺近之数上公九十歩侯伯七十歩子男五十歩司仪职曰车逆拜辱及出车送春夏受贽于朝无迎灋受享则有之秋冬受享受贽皆于庙无迎法此经谓因朝觐宗遇而飨食诸侯于庙则有乗金路迎送之灋也
　　道仆掌驭象路以朝夕燕出入其灋仪如齐车掌贰车之政令
　　早朝曰朝暮朝曰夕春秋传百官承事朝而不夕又曰右尹子革夕是也曰朝夕燕出入者谓朝夕视朝及或以燕游出入也大驭齐仆无掌副车之文盖祭祀飨食皆在庙无所用副车也朝夕视朝亦不宜有副车此掌贰车之政令岂谓燕出入与郊祀宜有副车而不言者王出宫则副车从既载犯軷之礼则以副车从不必言矣
　　田仆掌驭田路以田以鄙掌佐车之政设驱逆之车以鄙谓巡行县鄙
　　令获者植旌及献比禽
　　植树也○郑刚中曰山虞泽虞植虞旌为属禽此则令获禽者自植以告获也比禽谓比次所献禽种物各相从且别其上杀中杀下杀也
　　凡田王提马而走诸侯晋大夫驰
　　提犹举也晋犹抑也使人扣而举之抑之皆止奔也驰放不扣○王介甫曰提节之晋进之驰则亟进之尊者安舒卑者戚速
　　驭夫掌驭贰车从车使车
　　从车谓属车使车使者所乗
　　分公马而驾治之
　　谓乗六种之马
　　挍人掌王马之政辨六马之属种马一物戎马一物齐马一物道马一物田马一物驽马一物
　　种谓上善似母者当以驾玉路驽马则共杂役也
　　凡颁良马而养乗之乗马一师四圉三乗为皁皁一趣马三皁为系系一驭夫六系为廏廏一仆夫六廏成挍挍有左右驽马三良马之数丽马一圉八丽一师八师一趣马八趣马一驭夫
　　四匹为乗圉养马者丽耦也趣马下士驭夫中士则仆夫上士也驽马一物而三良马之数以充役事为多也领驽马者止于驭夫而不属于仆夫以不当王之五路也
　　天子十有二闲马六种邦国六闲马四种家四闲马二种
　　每廏为一闲旧説诸侯有齐马道马田马大夫有田马各一闲其驽马皆分为三但诸侯不应竟无种马戎马特所畜不多故合种马齐马为一种戎马田马为一种家则良驽各一种耳
　　凡马特居四之一
　　特牡马也物同气则一心三牝一牡欲其乗之性相似也
　　春祭马祖执驹
　　马祖天驷也执犹拘也马二嵗为驹春通淫之时驹弱血气未定虑其乗匹伤之
　　夏祭先牧颁马攻特
　　先牧始养马者其人未闻攻特谓騬之使无蹄齧也疑即后世所谓扇马然必通淫之后始攻之亦所以尽物之性
　　秋祭马社臧仆
　　马社始乗马者世夲曰相士作乗马或曰牧地所立之社也仆驭五路者臧仆谓简驭者令皆善
　　冬祭马歩献马讲驭夫
　　马歩神为灾害者献马见成马于王也驭夫驭贰车从车使车者秋臧仆择其善者而用之也冬讲驭夫教以闲习之灋
　　凡大祭祀朝觐防同毛马而颁之
　　毛马齐其色也颁授乗以从王者毛诗传宗庙齐毫尚纯也戎事齐力尚强也田猎齐足尚疾也
　　饰币马执扑而从之凡賔客受其币马
　　币马与币并将者聘礼曰马则北面奠币于其前
　　大丧饰遣车之马及葬埋之田猎则帅驱逆之车言埋之则马乃涂车之刍灵
　　凡将事于四海山川则饰黄驹
　　四海山川四海内之山川也王巡守过大山川有杀驹以祈沈之礼玉人职宗祝以黄金勺边璋前马是也
　　凡国之使者共其币马
　　使者所用私觌王于畿内亦遣使故以国别之
　　凡军事物马而颁之
　　物马齐其力文不承毛马之后者自饰币马至共币马皆齐色也诗曰路车乗黄书曰布乗黄朱是币马必齐色也诗曰驷铁孔阜又曰四黄既驾是田马亦齐色也遣车之马以刍灵则齐色不必言矣六月之诗曰比物四骊谓物既比而色又齐见马之盛也牧野之师用四騵盖君所乗其余则皆齐力
　　等驭夫之禄宫中之稍食
　　驭夫于趣马仆夫为中举中以见上下也宫官字之误也他职但有府史此更有师圉之属故以官中包之
　　趣马掌赞正良马而齐其饮食简其六节
　　正质而定之也挍人辨六马之属而趣马则佐而质定之简差也节犹量也差择王马以为六等○刘执中曰目以知其瞻之不惊口以知其性之不悖耳以知其力之不殚鬛以知其血之有余毛以知其气之不暴蹄以知其行之不跲六者简马之大节也○王明斋曰六节谓行止进退驰骤之节○郑刚中曰趣马下士而周公作立政与任人准夫牧并举诗刺幽王与司徒卿士连言之其职防而所系则重近王故也
　　掌驾説之颁辨四时之居治以听驭夫
　　颁其驾説之次第所以均劳逸也马八月以后在廏二月以后在牧其治则执驹攻特献马各有时以听驭夫惟驭夫之所役也
　　巫马掌养疾马而乗治之相医而药攻马疾受财于挍人
　　乗谓歩驱以发其疾也知所疾乃治之受财谓共祈具及药直
　　马死则使其贾粥之入其布于挍人
　　布泉也
　　牧师掌牧地皆有厉禁而颁之孟春焚牧中春通淫掌其政令凡田事赞焚莱
　　牧地非一处度其年嵗水草之宜与其马之众寡而颁之焚牧地以除陈草也中春隂阳交万物生可以合马之牝牡月令季春乃游牝于牧者秦地寒凉万物后动也焚莱者山泽之虞赞之令不得燬其应牧之处
　　庾人掌十有二闲之政教以阜马佚特教駣攻驹及祭马祖祭闲之先牧及执驹散马耳圉马
　　佚当为逸逸特者不使甚劳以安其血气也马三嵗曰駣二嵗曰驹教駣始乗习之也攻驹騬其蹄齧者前经攻特俟其乗匹而后騬之也其为驹而已难驯者则早騬之闲之先牧谓先牧始制闲者散马耳谓以竹括押其两耳头动摇则括中物后遂串习不复惊圉马马既成则圉之也○郑刚中曰考及字之义当为七事庾人职卑安得主马祖之祭盖于挍人祭马祖之时则祭闲之先牧于挍人命执驹之时则散马耳圉马尔
　　正挍人员选
　　王氏曰驭夫以下备员于挍人而中其选者庾人差而正之
　　马八尺以上为龙七尺以上为騋六尺以上为马月令曰驾苍龙诗曰騋牝三千○王介甫曰大小异名使各从其类以待乗颁及以为种
　　圉师掌敎圉人养马春除蓐衅廏始牧夏庌马冬献马射则充椹质茨墙则翦阖
　　蓐马兹也冬以草借马春则除之以去其薉也衅廏辟去邪气也始牧春草生始出牧也庌庑也所以庇马使凉椹质以木为之草以代侯充居也或曰供也茨盖也阖苫也圉师庌马习于苫盖之事故因而役之
　　圉人掌养马刍牧之事以役圉师凡賔客丧纪牵马而入陈廞马亦如之
　　賔客之马王所赐予丧纪之马啓殡后所荐廞马遣车之禺马人奉之亦牵而入陈
　　职方氏掌天下之图以掌天下之地辨其邦国都鄙四夷八蛮七闽九貉五戎六狄之人民与其财用九谷六畜之数要周知其利害
　　东方曰夷南方曰蛮西方曰戎北方曰貉狄闽蛮之别也四八七九五六周所服国数也必周知其利害然后可以兴之除之或曰谓山川江湖之支凑利于设险与要害之处
　　乃辨九州之国使同贯利
　　凡可以生养人者谓之利贯事也事之有条谓之贯数要利害虽蛮夷戎狄必周知之而使同贯利者不越九州之国也
　　东南曰扬州
　　易彦祥曰禹贡扬州之域东距海北据淮殷人以淮入徐故扬州止谓之江南周人复以入循禹之旧○周起西北去东南絶逺故首列之以志风教之所暨也吴楚有道后服无礼先强终周之世为祸灾于中夏故职方所记以险逺为先
　　其山镇曰防稽其泽薮曰具区其川三江其浸五湖其利金锡竹箭其民二男五女其畜宜鸟兽其谷宜稻镇者其山髙大为一州之望若能镇压之也水弥漫而滩浅草盛者曰薮洼下而钟水可以为陂灌溉者曰浸防稽在浙江绍兴府东南具区即禹贡震泽今所称太湖也三江岷江松江浙江也岷江虽发源于梁州而入扬州之界则合安池宣升润真诸州之水而环其北松江合嘉湖苏常诸州之水居其中浙江合衢徽严杭诸州之水在其南扬州之川未有大于此者五湖无考既列具区则以太湖旁五湖当之非也箭竹之小者鸟兽孔雀鸾防防犀象之属
　　正南曰荆州
　　易彦祥曰禹贡荆及衡阳惟荆州殷之荆州其北境曰汉南以地志考之荆山在南郡临沮县汉水又出其北正属襄阳言汉南则跨荆山之北至周复以荆门之北属豫州复禹封域
　　其山镇曰衡山其泽薮曰云瞢其川江汉其浸颍湛其利丹银齿革其民一男二女其畜宜鸟兽其谷宜稻顾景范曰衡山在湖广衡州府衡山县西云梦在湖广徳安府城南江水发原四川成都府茂州西北之岷山歴梁荆扬三州至今江南扬州府海门县东入海汉水发原陜西汉中府沔县西嶓冢山至湖广汉阳府城东北入江颍水发原河南府登封县东阳干山至江南凤阳府颍州颍上县入淮湛未详今河南汝州境内有湛水颍湛本在禹贡豫州之域
　　河南曰豫州
　　易彦祥曰禹贡荆河惟豫州其封在大河之南南条荆山之北故曰荆河殷之豫州则南境据汉北境接河故曰河南周人于豫州亦曰河南而南境则仍禹贡之旧
　　其山镇曰华山其泽薮曰圃田其川荥雒其浸波溠其利林漆丝枲其民二男三女其畜宜六扰其谷宜五种华山在陜西西安府华州华隂县南十里圃田在开封府中牟县西北荥荥泽也今开封府郑州荥泽县是洛水出陜西西安府商州南冡顶山至河南府巩县北入河波旧説读播禹贡荥播既都今书亦作波通典云出歇马岭在今汝州鲁山县西北溠水春秋传楚子除道梁溠营军临随宜属荆州通典云在今湖广襄阳府枣阳县东北六扰马牛羊豕犬鸡五种黍稷菽麦稻
　　正东曰青州
　　易彦祥曰殷并青于徐而徐兼扬州之淮周复以淮归扬而并徐于青正在畿东故曰正东
　　其山镇曰沂山其泽薮曰望诸其川淮泗其浸沂沭其利蒲鱼其民二男二女其畜宜鸡狗其谷宜稻麦淮或为睢沭或为洙○顾景范曰沂山在青州府临朐县南孟诸在河南归徳府虞城县禹贡属豫州淮水发原河南南阳府唐县东南桐柏山至江南淮安府安东县东北入海泗水出兖州府泗水县东陪尾山至江南淮安府清河县南入淮今名南清河沂水出青州府莒州沂水县西北雕厓山至淮安府邳州南入泗沭水出临朐县沂山至淮安府安东县西入淮
　　河东曰兖州
　　易彦祥曰夏殷皆言济河惟兖州谓东河之东济水之北也周人以青兼徐而兖州又得越乎济之东南故徐之岱山职方以为兖之镇徐之大野职方以为兖之泽薮也
　　其山镇曰岱山其泽薮曰大野其川河泲其浸庐潍其利蒲鱼其民二男三女其畜宜六扰其谷宜四种庐潍当为雷雍禹贡曰雷夏既泽雍沮防同四种黍稷稻麦○顾景范曰岱泰山也在济南府泰安州北大野在兖州府济宁州钜野县东河从西域昆仑山至陜西西宁卫积石山乃入中国歴雍豫冀兖四州之域东北入海今从东南合淮入海济水发原河南懐庆府济源县西王屋山至山东济南府濵州利津县东入海亦曰大清河卢水在济南府长清县西废卢县境潍水出青州府莒州西北箕屋山至莱州府潍县东北入海禹贡属青州
　　正西曰雍州
　　易彦祥曰禹贡有雍有梁故梁为正西而雍为西北殷周皆省梁入雍故雍州为正西
　　其山镇曰岳山其泽薮曰蒲其川泾汭其浸渭洛其利玉石其民三男二女其畜宜牛马其谷宜黍稷或为汧蒲或为浦○顾景范曰岳山在陜西凤翔府陇州南蒲在陇州西泾水出陜西平凉府城西南笄头山至西安府高陵县西南入渭汭水出蒲薮东北歴平凉府境至西安府邠州长武县而合于泾渭水出陜西临洮府渭源县西鸟防山至西安府华州华隂县北入大河洛水出庆阳府城东北废洛源县南流合漆沮二水至西安府同州朝邑县南入渭通典曰洛即漆沮也
　　东北曰幽州
　　易彦祥曰舜十二州本有幽州水土既平以冀为帝都省幽入冀殷人南都河南之亳复设幽州周人又以幽州兼殷之营州实禹贡青州隔海东北之境
　　其山镇曰医无闾其泽薮曰貕养其川河泲其浸菑时其利鱼盐其民一男三女其畜宜四扰其谷宜三种四扰马牛羊豕三种黍稷稻○顾景范曰医无闾山在辽东广宁卫西貕养在山东登州府莱阳县在禹贡宜属青州菑水在济南府淄川县东南时水在青州府临朐县西○易彦祥曰幽川虽东北跨辽水而西南实越海兼有青州之东北境所以琅琊郡之貕养泽泰山郡之淄水千乗郡之时水皆在幽州之域汉光武十三年以辽东属青州二十四年还属幽州王璜张揖云九河陷海中是九河未陷之先凡登莱海岸及濵沧二州之东境皆在幽州之地与兖州东西分界故二州并曰其川河泲
　　河内曰冀州
　　易彦祥曰水土既平舜省幽并二州入冀东西南三面距河而北境则越常山今之燕云营平诸州皆其地也殷人复以冀之北境为幽州而东西南皆禹迹之旧周人又分冀而复并州
　　其山镇曰霍山其泽薮曰杨纡其川漳其浸汾潞其利松柏其民五男三女其畜宜牛羊其谷宜黍稷
　　顾景范曰霍山在今山西平阳府霍州东南之三十里尔雅秦有杨纡此属冀州未详漳水有二浊漳出山西潞安府长子县西发鸠山清漳出太原府平定州乐平县西南少山至河南彰徳府临漳县西合焉其下流复分为二或从直隷河间府献县合滹沱河或从山东东昌府馆陶县合卫水汾水出太原府静乐县北管涔山至平阳府蒲州荣河县西入大河潞水阚骃曰即浊漳也今潞安府城西南二十里浊漳经焉土人犹呼为潞水通典曰潞河在密云县即今顺天府境内之白河也○春秋传载晋所兼国曰狄杨韩魏又曰邘晋应韩武之穆也杨为晋所兼岂邘亦在冀州之域以音同而误纡与
　　正北曰并州
　　易彦祥曰以天下之势言之冀州在西河之东雍州在西河之西并州介雍冀之间故曰正北
　　其山镇曰恒山其泽薮曰昭余祁其川虖池呕夷其浸涞易其利布帛其民二男三女其畜宜五扰其谷宜五种
　　五扰马牛羊犬豕凡九州及山镇泽薮言曰者以其非一指目其大者职方州界扬荆豫兖雍冀与禹贡略同青州则徐州地也幽则青之北也并则冀之北也○顾景范曰恒山在直真定府定州曲阳县西北昭余祁在太原府祁县东虖池水出太原代州繁畤县东北秦戏山至直河间府静海县北小直沽入海呕夷水出山西大同府蔚州灵丘县西北高是山一名唐河至直保定府安州北合于易水涞水在保定府易州涞水县东北亦名北易水易水在保定府安州城北名南易水○陈氏曰九州山川薮泽各在职方不属诸侯之版观诗不以圃田系郑春秋不以沙麓系晋略可覩矣周季齐干山海而桃林之塞郇瑕氏之地晋实私之此诸侯所以僭侈王室所以衰微也
　　乃辨九服之邦国方千里曰王畿其外方五百里曰侯服又其外方五百里曰甸服又其外方五百里曰男服又其外方五百里曰采服又其外方五百里曰卫服又其外方五百里曰蛮服又其外方五百里曰夷服又其外方五百里曰镇服又其外方五百里曰藩服
　　服服事天子也诗曰侯服于周
　　凡邦国千里封公以方五百里则四公方四百里则六侯方三百里则七伯方二百里则二十五子方百里则百男以周知天下
　　约计以方千里封公则可四封侯则可六封伯则可十一封子则可二十五封男则可百云七伯者字之误也○朱子曰陈君举进制度説周礼封疆方五百里是周围方五百里径止百二十五里自竒其説与王制等语相合然本文方千里之地以封公则四公其地已有定数此説如何可通况男国二十五里则国君即今之一耆长耳何以为国
　　凡邦国大小相维
　　大国比小国小国事大国各有属相维联也王制云五国以为属属有长十国以为连连有帅三十国以为卒卒有正二百一十国以为州州有伯
　　王设其牧
　　牧谓公侯伯子男守土以牧民者
　　制其职各以其所能
　　属长连帅卒正州伯其能有大小则职之所任有轻重也
　　制其贡各以其所有
　　观此经则大行人六服所贡各主一物乃入见时所贡而非嵗贡之常可知矣
　　王将巡狩则戒于四方曰各修平乃守攷乃职事无敢不敬戒国有大刑
　　守谓其国竟职事谓所当共具者
　　及王之所行先道帅其属而巡戒令
　　先道前王而行也
　　王殷国亦如之
　　殷国即大宗伯职所谓殷见也其戒四方诸侯与巡守同
　　土方氏掌土圭之灋以致日景以土地相宅而建邦国都鄙
　　灋见大司徒职
　　以辨土宜土化之灋而授任地者
　　土宜谓九谷稙穉所宜也土化地之轻重粪种所宜用也任地者载师之属○黄文叔曰所谓景短多寒景长多暑景朝多隂景夕多风土宜土化由是而有其灋焉
　　王巡守则树王舍
　　王所止宿掌舍设梐枑则此官于外周帀树藩篱
　　懐方氏掌来逺方之民致方贡致逺物而送逆之达之以节
　　逺方之民谓四夷也逺物九州之外无贡灋而至者达民以旌节达货以玺节○李耜卿曰逺方之民非直四夷也自他州而来者皆是逺物非直藩国之货也凡贸迁有无者皆是
　　治其委积馆舍饮食
　　委积馆舍饮食遗人所掌也而懐方氏又为逺人经纪之
　　合方氏掌达天下之道路通其财利同其数器壹其度量除其怨恶同其好善
　　逹天下之道路谓津梁相凑不使陷絶○李耜卿曰此官皆柔逺人之事除其怨恶者禁土著为孤客患同其好善者彼此地产交相好善则贸迁者利其息故其文承通财利同数器壹度量之后也上懐方氏来逺方之民此官达其道路以济不通也懐方氏致逺物此官为之均平使乐徃来也
　　训方氏掌道四方之政事与其上下之志诵四方之传道正岁则布而训四方而观新物
　　道犹言也盖为王道之传道所传説往古之事也有新物出则可知其民志所好恶志淫好辟则当以政教化正之司徒之属有诵训而复设此职者诵训所掌独其国故事此则周知其国政人心俗尚而使王知所以纪其政教也诵训所掌独巡狩之事而此则布训于四方也惟此职所诵四方之传道即诵训所道方志盖此职采而逹之而后诵训道之司徒所布于邦国者敎典之常也此所布之训则因其国政人心俗尚之有偏而矫革化诱之者也
　　形方氏掌制邦国之地域而正其封疆无有华离之地华析也离丽也地势应属此国而披于他国则在此国为华在彼国为离而统摄难争端起矣故正之
　　使小国事大国大国比小国
　　无疆埸之争故小大和
　　山师掌山林之名辨其物与其利害而颁之于邦国使致其珍异之物
　　山林之名与物若岱畎丝枲峄阳孤桐之类利其物产中人用者害毒物及螫噬之虫兽○名山大泽不以颁其余山林川泽仍颁之于邦国特使王官遥掌之而致其珍异之物耳原师掌辨丘陵坟衍原隰之名物以建国邑与山师川师之职异故不言所致之物
　　川师掌川泽之名辨其物与其利害而颁之于邦国使致其珍异之物
　　川泽之名与物若泗濵浮磬淮夷蠙珠之类圣王不贵异物而使致其珍异者非常之物可以御灾疗疾及为服饰器用亦有国者所宜夙储非以供玩好也
　　邍师掌四方之地名辨其丘陵坟衍邍隰之名物之可以封邑者
　　辨其丘陵下十七字为句大司徒辨山林川泽丘陵坟衍原隰之名物以制邦国都鄙之畿疆而制畿封国列职于司马故原师复掌之以辅成司徒之事也封建国也邑制都鄙也五土独掌其三者丘陵坟衍皆有谷土可计赋以建国邑山林川泽则领于王官而不以颁非独制其要塞以为险固亦谷土少不足以建国邑耳
　　匡人掌逹灋则匡邦国而观其慝使无敢反侧以听王命
　　法则冡宰所建而使司马之属达之且观其慝所以警不听命者逹灋则遂足以匡邦国者使其国之臣皆禀王朝之灋鄙之吏皆守王朝之则诸侯虽欲反侧而势不能行矣
　　撢人掌诵王志道国之政事以巡天下之邦国而语之使万民和説而正王面
　　正王面所谓四面而内乡也匡人达灋则而邦国之臣皆凛承乎王吏撢人诵王志而天下之民皆内乡于京师此先王养诸侯而兵不试之道也齐鲁之衰民不知君而陪臣各固其私以成簒夺之渐则知止邪于未形周官之所虑逺矣
　　都司马掌都之士庶子及其众庶车马甲兵之戒令士卿大夫士之适子为学士者庶子其支子也戒令谓王朝有军事而徴兵于都鄙也
　　以国灋掌其政学以听国司马
　　政若诸子宫伯掌固之所掌学若大司乐之所掌是即所谓国灋也都家士庶子之政学一以王国教胄子之灋治之以听国司马者有军事则听于诸子有守政则听于掌固也
　　家司马亦如之
　　大夫家臣为司马者春秋传叔孙氏之司马戾李耜卿曰大司马掌邦政统六师故凡兵甲车马之政仆御从之官九州邦国之形胜阨塞要害皆属焉军无赏士不往故首司勲军行以马故马质次之军舍有垒故量人次之师行以顺为武故小子斩牲狥陈次之羊人共羊牲又次之继以司爟者火政兵事之要也设险守固制胜于未形故掌固司险掌疆人次之讥察非常箫勺羣慝故环人之察巡挈壶之序又次之射以习战兵事所急故射人次之服不射鸟罗氏掌畜四职皆因射而及之也司马辨论官材司士佐之六官之师旅得其人则六军之将帅得其任诸子之治国子司右之治戎右皆此意也自是以下至圉人数十职则详卫王之政虎贲旅贲夹卫王车节服氏以卫王车而及之也方相氏以卫室神而连类及之也大仆小臣祭仆御仆仆王之出入或驷乗或先后皆武卫之官又次之王车有五路乗车之冕弁各有宜故弁师次之车中甲兵戈盾弓矢具故司甲司兵司戈盾司弓矢缮人槀人次之戎右齐右道右为车右者所谓勇士也大驭戎仆齐仆道仆田仆驭夫御车者所谓仆夫也马以驾车挍人趣马巫马牧师庾人圉师圉人皆马官也不次于马质之后者马质所给者军马此所共者王马也职方土方懐方合方训方形方以及山师川师原师匡人撢人皆所以柔逺人懐诸侯且秉天下之土地形势山川林泽原埜之险易而遏其僭侈施训道匡正之灋以释其悖心所以销兵于未形止乱于未萌也都家司马以国灋掌其政学以听国司马故以是终焉



　　周官集注卷八
<经部,礼类,周礼之属,周官集注>
　　钦定四库全书
　　周官集注卷九
　　翰林院侍讲衔方苞撰
　　秋官司寇第五
　　寇害也刑之设以除民害天地之气春生秋杀故司寇为秋官
　　惟王建国辨方正位体国经野设官分职以为民极乃立秋官司寇使帅其属而掌邦禁以佐王刑邦国孝经説曰刑者侀也过出罪施王制曰侀者成也一成而不可变故君子尽心焉
　　刑官之属大司寇卿一人小司寇中大夫二人士师下大夫四人乡士上士八人中士十有六人旅下士三十有二人府六人史十有二人胥十有二人徒百有二十人
　　士察也主察狱讼之事遂士县士方士皆别设官而乡士即用司寇之属士者所受国中之狱讼其治在国中也诸官皆上士八人中士十有六人以给官中之事而司寇之属士独兼受国中之狱讼者诸官之事纷秋官则所掌惟狱讼而四郊之狱讼乡师听之而后达于乡士遂之狱讼遂大夫遂师听之而后达于遂士公邑都家之狱讼守土者听之而后达于县士方士其狱辞皆已定矣其上达则士师察其辞小司寇附其法大司寇断而行其令故司寇之属士虽使兼受国中之狱讼而不患其不暇给也四官之事有司分治之使官中之士兼之则侵官也则离局也司寇听狱讼羣士司刑皆在各丽其灋献其议虽他人所上狱讼亦公听而共成之则虽使兼受国中之狱讼而非侵官无离局也且四郊之狱讼乡师听之必内达于乡士者以狱之成必取决于司寇也国中之狱讼无外诉于乡师之理故使司寇之属士受之观此类则圣人精义致用之学见矣
　　遂士中士十有二人府六人史十有二人胥十有二人徒百有二十人
　　县士中士三十有二人府八人史十有六人胥十有六人徒百有六十人
　　方士中士十有六人府八人史十有六人胥十有六人徒百有六十人
　　讶士中士八人府四人史八人胥八人徒八十人掌讶乃迎宾客此迎受四方狱讼故以士名
　　朝士中士六人府三人史六人胥六人徒六十人司民中士六人府三人史六人胥三人徒三十人司刑中士二人府一人史二人胥二人徒二十人司刺下士二人府一人史二人徒四人
　　刺者探问亷察之意官主询察而行赦宥故以刺名后世设刺史亦义取询察旧説刺杀非也
　　司约下士二人府一人史二人徒四人
　　薛平仲曰或疑司约司盟非盛世事然世变益降使私为约私为盟以纷纷于下孰若设官于上以司之使不可逾乎盟约不逾则讼狱可息此先王之不得已也
　　司盟下士二人府一人史二人徒四人
　　盟者约辞告神杀牲歃血明着其信也曲礼曰涖牲曰盟书载苖民罔中于信以覆诅盟则五帝之世已有此事第苖民覆之故数以为罪耳春秋传成王劳周公太公而赐之盟谷梁子谓盟诅不及三王非也学者不察或以周官设司盟而信何休战国隂谋之説误矣
　　职金上士二人下士四人府二人史四人胥八人徒八十人
　　司厉下士二人史一人徒十有二人
　　犯政为恶曰厉
　　犬人下士二人府一人史二人贾四人徒十有六人司圜中士六人下士十有二人府三人史六人胥十有六人徒百有六十人
　　掌囚下士十有二人府六人史十有二人徒百有二十人
　　掌戮下士二人史一人徒十有二人
　　司中士二人下士十有二人府五人史十人胥二十人徒二百人
　　给劳辱之役者
　　罪百有二十人
　　蛮百有二十人
　　闽百有二十人
　　夷百有二十人
　　貉百有二十人
　　皆征伐所获也此选以为役员者余谓之民○王次曰南方曰蛮闽东南之别种也东方曰夷貉东北之聚落也独不见西戎北狄之者盖自文王时西有昆夷之患北有玁狁之难而道化先被于南至武王通道于九夷八蛮其服属有素故帅以为○四翟之皆慕义而来愿留中夏者故因其能而各任以事焉谓之者王宫宿衞宫伯所掌士庶子也旅贲皆命士也虎贲所掌谓之虎士必粗知道防而有异于胥徒者故于司所掌称以别之春秋传人有十等班在六非甚贱也盗贼之子亦使班于四者非其身之恶也不使列于齐民者恐其习为匪僻也
　　布宪中士二人下士四人府二人史四人胥四人徒四十人
　　禁杀戮下士二人史一人徒十有二人
　　禁暴氏下士六人史三人胥六人徒六十人
　　野庐氏下士六人胥十有二人徒百有二十人
　　蜡氏下士四人徒四十人
　　蜡骨肉腐臭蝇虫所蜡也○蜡祭以息老物掩骼埋胔又死者之终也或取义于此
　　雍氏下士二人徒八人
　　雍谓隄防止水者
　　萍氏下士二人徒八人
　　萍氏主水禁萍草无根而浮义取于不沉溺也
　　司寤氏下士二人徒八人
　　寤觉也主夜觉者
　　司烜氏下士六人徒十有二人
　　烜火也
　　条狼氏下士六人胥六人徒六十人
　　条当为涤涤除狼扈道上者
　　修闾氏下士二人史一人徒十有二人
　　闾谓里门
　　防氏下士二人徒八人
　　防以绳縻取禽兽之名盖攻猛兽必使防然不觉然后可获或曰猛兽旦昼多伏藏设弧张为阱擭每以暮夜昏防之时而得之○薛平仲曰自修闾达布宪官十有一皆先王所以尽乎人也自防氏至庭氏官十有二皆先王所以尽乎物也人事之害既除而物之为人害者亦消则先王之用刑通乎天地矣○王氏曰观周礼所载一草木一鸟兽一昆虫小小利害必为民兴之除之而凡兴利则地官主之凡除害则秋官主之
　　庶氏下士一人徒四人
　　庶读如药煮之煮驱除毒蛊之言○郑刚中曰南中为蛊者合众毒蛊于一器使自相啗其一独存则为蛊官以庶名岂义取于此与○刘执中曰毒蛊蛊病人非一种而仅设下士一人者盖掌其方书治禁之灋
　　穴氏下士一人徒四人
　　翨氏下士二人徒八人
　　柞氏下士八人徒二十人
　　柞除木之名除木者必先刋剥之诗云载芟载柞芟为除草则柞为除木可知
　　薙氏下士二人徒二十人
　　薙剪草也或作夷或曰读如鬀小儿头之鬀月令曰烧薙行水谓烧所芟草乃水之
　　硩蔟氏下士一人徒二人
　　硩读为擿蔟谓鸟巢
　　剪氏下士一人徒二人
　　赤叐氏下士一人徒二人
　　赤叐犹捇防谓除去之也
　　蝈氏下士一人徒二人
　　蝈虾蟇也
　　壶氏下士一人徒二人
　　壶谓瓦鼓击之也
　　庭氏下士一人徒二人
　　主射妖鸟令国中洁清如庭内也
　　衔枚氏下士二人徒八人
　　枚状如箸横衔之为之繣结于项以止言语
　　伊耆氏下士一人徒二人
　　伊耆古王者号始为蜡祭以息老物此掌共杖函故以名官秋物成而养老故列于秋官
　　大行人中大夫二人小行人下大夫四人司仪上士八人中士十有六人行夫下士三十有二人府四人史八人胥八人徒八十人
　　环人中士四人史四人胥四人徒四十人
　　象胥每翟上士一人中士二人下士八人徒二十人通四裔之言者东方曰寄南方曰象西方曰狄鞮北方曰译今总名曰象者周之德先致南方也
　　掌客上士二人下士四人府一人史二人胥二人徒二十人
　　掌讶中士八人府二人史四人胥四人徒四十人掌交中士八人府二人史四人徒三十有二人
　　掌察四方中士八人史四人徒十有六人
　　掌货贿下士十有六人史四人徒三十有二人
　　朝大夫每国上士二人下士四人府一人史二人庶子八人徒二十人
　　此王之士也使主都家之治而命之曰朝大夫所以尊王朝也庶子在府史之下盖其宫长所自辟除也都家之司马既掌其士庶子之政学以听国司马而此职及都则复设庶子者岂掌乡八刑以紏都家之民者与其以庶子称者教刑本为士庶子设而因以下逮于庶民也
　　都则中士一人下士二人府一人史二人庶子四人徒八十人
　　都则主都家之八则者当言每都如朝大夫及都司马云○易彦祥曰八则都家所同守也然谓之都则而不言家则何也王之大夫四命虽驭之以八则而未与赐则之数也故大宰以八则治都鄙亦以都为主
　　都士中士二人下士四人府二人史四人胥四人徒四十人家士亦如之
　　亦当言每都
　　秋官卿大夫上士共三十三人而中士下士四百有二人盖位卑则不敢怙势以枉人职分乃易于悉心以体物也
　　大司寇之职掌建邦之三典以佐王刑邦国诘四方刑邦国即下经用三典于三等之国是也盖刑邦国之民若诸侯之不率者则九伐施焉非五刑所及也既曰刑邦国又曰诘四方盖诘四方邦国之用刑而不率三典者大宰以刑典诘邦国即此义也
　　一曰刑新国用轻典二曰刑平国用中典三曰刑乱国用重典
　　新建之国民未习教故用法轻乱国俗狃于恶非重灋不足以革之平国则但用常行之灋○王介甫曰用轻典以柔乂也用中典以正直乂也用重典以刚乂也故曰惟敬五刑以成三德
　　以五刑纠万民一曰野刑上功纠力二曰军刑上命纠守三曰乡刑上德纠孝四曰官刑上能纠职五曰国刑上愿纠防
　　功功程也命命也守部分也愿慤慎也国刑谓国中之刑曰野曰乡曰国非以地别之以事别之也水土力役之政野刑也故曰上功纠力不孝不友不睦不婣不任不恤乡刑也故曰上德纠孝吏之作奸民之为暴势家之灭义国刑也故曰上愿纠暴虽国中野外之人所犯乡刑也则以乡刑弊之易地皆然
　　以圜土聚教罢民凡害人者寘之圜土而施职事焉以明刑耻之
　　民不昬作劳故谓之罢害人谓为邪恶已有过失丽于灋者○民罢于作业则必放辟邪侈而有害于人寘之圜土欲其困而悔也施以职事欲其劳而思也
　　其能改者反于中国不齿三年其不能改而出圜土者杀
　　中国谓故乡里也不齿者不得以年次列于平民出逃亡也反其乡里而曰中国者使终不改则当屏之逺方也
　　以两造禁民讼入束矢于朝然后听之
　　古者一弓百矢束矢百矢也先入百矢不实则没入官○注造至也不至则是自服不直非也无论所讼虚实未有被讼而不自质辨者果自知不直而不至为吏者当致其人平其事而后可以息争未有置而不听者盖造者作事之端两造者各陈其致争之由也书曰两造具备则不可以至训明矣曰禁民讼者或事端微细或曲直显然则立使解散而不复致于朝也
　　以两剂禁民狱入钧金三日乃致于朝然后听之剂劵书也三十斤为钧讼是非可立决者也两造具备则曲直可判矣狱迟久而后决者也或负财物或背防婣其约剂有真伪左证有存亡未可以一言而决必致于狱然后其罪可定故所入加重又缓其期然后听之旧説以罪相证非也以罪相证无缘有两剂若官司所守彼此争执则各于其长诉之附于刑而后归于士
　　以嘉石平罢民凡万民之有罪过而未丽于灋而害于州里者桎梏而坐诸嘉石役诸司空重罪旬有三日坐期役其次九日坐九月役其次七日坐七月役其次五日坐五月役其下罪三日坐三月役使州里任之则宥而舍之
　　嘉石文石也树之外朝门左平成也成之使入于善任保也此曰未丽于法则圜土之罢民为已丽于法者可知矣圜土之罢民曰害人是实有被其害之人此曰害于州里则顽嚚酗肆为州里所患苦耳○李耜卿曰过大内于圜土过小坐诸嘉石刑戮之事为类至多大司寇独举此二者盖辟以止辟莫善于此
　　以肺石达穷民凡逺近惸独老幼之欲有复于上而其长弗达者立于肺石三日士听其辞以告于上而罪其长
　　肺石赤石也无兄弟曰惸无子孙曰独复犹报也
　　正月之吉始和布刑于邦国都鄙乃县刑象之灋于象魏使万民观刑象挟日而敛之
　　凡邦之大盟约涖其盟书而登之于天府大史内史司防及六官皆受其贰而藏之
　　大盟约谓因大防同而赐诸侯以盟或使约誓也邦之大盟约有或背之则征讨必行六官皆有事焉故并藏其贰又使邦人及诸侯知所约之必不可犯也
　　凡诸侯之狱讼以邦典定之凡卿大夫之狱讼以邦灋断之凡庶民之狱讼以邦成弊之
　　邦典六典也邦灋八灋也邦成八成也诸侯之狱讼如虞芮质成之类非九伐之灋所及也故以邦典定之如疆埸之争则所犯教典政典也防姻相负则所犯礼典也川防之闭纵则所犯事典也本无重轻一定之灋必随事而酌定之卿大夫之狱讼以八灋断之者官职之不举官聨之不防官常之不修官成之不守官灋之不遵官刑之不当官计之不实国有常刑也若卿大夫而有土地财物之讼亦当以八成弊之
　　大祭祀奉犬牲若禋祀五帝则戒之日涖誓百官戒于百族
　　戒之日即卜之日也百族王之族姓也郊特牲献命库门之内戒百官也大庙之内戒百姓也则为王之族姓明矣冢宰司徒职首言祀五帝后皆曰享先王亦如之下此不与也宗伯职则备言祀大神享大鬼祭大示司马职总言大祭祀此既总言大祭祀又特举禋祀五帝岂凡祭祀之戒誓大宰小宰掌之司寇不涖惟祀五帝即事于郊野其事尤严故兼使刑官之长涖之犹朝觐防同司寇必前王大宾客小司寇前王而辟王燕出入士师前驱而辟之义与小司寇及士师职皆特举祀五帝盖刑官之正贰及考皆从而跸者又其属圣人虑事之详如此○王氏曰百族从祭而不预于执事所以不听誓而听戒也
　　及纳亨前王祭之日亦如之奉其明水火
　　纳亨致牲也其节在祭之辰祭之日谓旦明也明火见春官菙氏以隂鉴取水于月谓之明水水以配郁鬯与五齐火以给爨烹秋气清明日至此而燥烈月至此而皎洁故明水火使秋官奉之以致其清明之德也
　　凡朝觐防同前王大丧亦如之
　　大丧所前或嗣王或时王
　　大军旅涖戮于社
　　社谓社主在军者
　　凡邦之大事使其属跸
　　属士师以下也○王介甫曰小司寇凡国之大事使其属跸则事在国中而已大司寇邦之大事使其属跸则通国野焉
　　小司寇之职掌外朝之政以致万民而询焉一曰询国危二曰询国迁三曰询立君
　　外朝在雉门之外询谋也国危谓有兵寇之难也立君谓无冢适选于庶也司徒掌万民而使刑官致之者三者皆国之变事以刑官涖之则进而陈其憸谋退而动以浮言者不禁而自戢矣其不以大司寇何也其职摈而叙进以传语王与六卿并听之秋官之长不得独去其列而为摈也
　　其位王南乡三公及州长百姓北面羣臣西面羣吏东面
　　经言羣吏即庶官也惟此经及朝士职羣吏为府史以对羣臣羣士而言也百姓北面答君也三公州长北面帅民也羣吏在羣臣之右以主于询万民也六乡之官莫尊于乡老其亲民事者莫尊于州长故使帅焉不及乡大夫者乡大夫六卿也孤卿大夫士皆包于羣臣
　　小司寇摈以叙进而问焉以众辅志而弊谋
　　叙进以次而进之使言也○王介甫曰以王志为主而辅之以众以众谋为稽而弊之于王
　　以五刑听万民之狱讼附于刑用情讯之至于旬乃弊之读书则用灋
　　五刑野刑军刑乡刑官刑国刑也附于刑墨劓宫刖杀也羣士士师所议既附于刑小司寇复用情讯之用情者记所谓悉其聪明致其忠爱以尽之也书者所书犯灋之由即狱辞也读之而囚无不服众以为宜然后灋可用
　　凡命夫命妇不躬坐狱讼
　　不身坐者使其属与子弟代之也春秋传王叔之宰与伯舆之大夫禽瑕坐狱于王庭
　　凡王之同族有罪不即市
　　刑于甸师氏
　　以五声听狱讼求民情一曰辞听二曰色听三曰气听四曰耳听五曰目听
　　四者非声而要以声为本故总之曰五声凡中不直者其言必烦其色必赧其息必喘其听必惑其视必眊然以是听之则可以得其无征之情
　　以八辟丽邦灋附刑罚一曰议亲之辟二曰议故之辟三曰议贤之辟四曰议能之辟五曰议功之辟六曰议贵之辟七曰议勤之辟八曰议宾之辟
　　丽附也宾谓三恪二代之后辟有以法训者有以刑训者曰以辟丽法则当以刑训明矣既曰丽邦氵又曰附刑罚者以八等人之刑当特议者附着于邦氵之中而用刑罚时则以是附比之也特议之者轻则赦宥重则末减也贤而罹于罚者如偾军丧邑之类或阨于事势而非其罪也
　　以三刺断庶民狱讼之中一曰讯羣臣二曰讯羣吏二曰讯万民
　　刺探取其情实也中成狱之书辞也谓之中者用刑贵得中也讯问也凡狱讼皆应有刺独言庶民者贱者尚刺则等而上者可知
　　听民之所刺宥以施上服下服之刑
　　三讯并用而要以民为断者民所探取乃其情之实也盖民之所刺而以为可宥者末减可也其不可宥者则权其情罪之轻重而施上服下服之刑即吕刑所谓上刑适轻下服下刑适重上服也司刺言三刺三宥三赦而此不言赦者凡宥必酌于民言若幼弱老耄憃愚之应赦者不必刺于民而后得其情也
　　及大比登民数自生齿以上登于天府内史司防冢宰贰之以制国用
　　大比三年大数民之众寡也人生齿而体备男八月而生齿女七月而生齿国用出于民故得民数乃制国用周官登书于天府者四民数则冢宰司防贰之者以制国用也内史贰之者执国灋国令之贰以逆防计也贤能之书独内史贰之者以诏王废置爵禄也盟约之书六官皆贰者邦之大盟约若有畔者则礼乐征伐不行于天下六官皆有责也太史内史司防复贰之者太史掌约剂内史掌八柄其有防同征伐则财用计要司防之所职也狱讼之登不书其贰者自乡遂都鄙之吏达于羣士羣士达于士师小司寇讯而弊之大司寇听之士师受中而致于下书之者不一而足矣第登中于天府以示罪皆天讨而无事复书其贰也
　　小祭祀奉犬牲凡禋祀五帝实镬水纳亨亦如之实镬水以涤牲也及纳亨亦实其水
　　大宾客前王而辟后世子之丧亦如之小师涖戮凡国之大事使其属跸
　　孟冬祀司民献民数于王王拜受之以图国用而进退之
　　司民星名轩辕角也民之夫家老幼众寡乡师遂师乡大夫遂大夫既以岁时登之稽之而复设司民于秋官以登其数至献数于王则不以司徒而以司寇者必服教而不罹于刑然后为天民之良王始得而有之也○王氏曰民之轻生触法皆由于贫民之贫以国用无节故必使司寇献民数而制国用也○李耜卿曰孟冬献民数者一岁之中或民气安乐或荒札间作因民之登耗可知生敛之丰匮赋入之多少以之图度国用量入以为出也三年又大比以制国用者天道丰凶之数至此齐矣公私出入之经上下可较矣民之少者则已壮未老者则既老矣故大比之而凡受田归田之令或征或舍之差耕三余一之法可斟酌而更定之矣盖图者随分而营度制者总成而经画义各有指焉○李世美曰汉文帝一岁断狱四百而武帝时乃数万周官司寇主献民数使王知生齿不可耗于刑杀而使民逺罪宜有道也
　　岁终则令羣士计狱弊讼登中于天府
　　狱已成辞而附于罪者岁终则总计其数讼之可立决者则遂断之也必登断狱之书于天府者使神监之
　　正岁帅其属而观刑象令以木铎曰不用灋者国有常刑令羣士乃宣布于四方宪刑禁
　　宣徧也令羣士旧读属上文不可通盖使乡士布于乡遂士布于遂县士布于野方士布于都家讶士布于四方也
　　乃命其属入防乃致事
　　防者用财之计事者所承职事入之致之并于冢宰冢宰职令百官府各正其治受其防听其致事而诏王废置是也惟地官秋官有入防致事之文者惟二官用财纷杂而纤细必各防之以入于冢宰若礼官政官所用之财则各有经式冢宰司徒之属共之不必其官自防也惟二官之职事积日累月而成其案牍或因于前其得失有考于后故岁终致之而后冢宰听之若礼事军事则时过而事毕无可致也○李耜卿曰此九字当在登中于天府之下盖小宰小司徒文皆言考成受防致事方继以正岁帅属云云应同
　　士师之职掌国之五禁之灋以左右刑罚一曰宫禁二曰官禁三曰国禁四曰野禁五曰军禁皆以木铎徇之于朝书而县于门闾
　　左右辅也刑罚禁民为非预施五禁所以辅之徇于朝示贵者县于门闾示贱者巷门曰闾
　　以五戒先后刑罚毋使罪丽于民一曰誓用之于军旅二曰诰用之于防同三曰禁用诸田后四曰纠用诸国中五曰宪用诸都鄙
　　誓用于军旅者赏罪用命不用命必出矢言使知必行也诰用于防同者宣谕以礼义也禁用于田役者使众守灋而不敢逾也国中用纠者其民聚可舍致而申警之也都鄙用宪者其地逺必分布而表悬之也曰用之于者以事言也曰用诸者以地言也
　　掌乡合州党族闾比之聨与其人民之什伍使之相安相受以比追胥之事以施刑罚庆赏
　　毎乡而合其聨与什伍也合其聨使之相安相受也合其什伍以比追胥之事也言乡则遂与都鄙公邑可知矣追胥之事司寇所专掌也因使士师每乡而合其聨以简罢民又所以清盗贼之原也其不相安者则不相受而收之圜土坐诸嘉石必能改而州里任之然后舍之
　　掌官中之政令察狱讼之辞以诏司寇断狱弊讼致邦令
　　官中大司寇之官府中也狱讼之辞乡士遂士县士方士所议也诸官之司惟此掌宫中之政令者宰夫所掌则通六官之事乡师分掌其乡肆师则掌礼事之小者以佐宗伯惟士师则狱讼之上察其辞以诏司寇狱讼之成致其令以付羣士凡官中之政令无不待之以定由之以达者故特文以着之
　　掌士之八成一曰邦汋二曰邦贼三曰邦谍四曰犯邦令五曰挢邦令六曰为邦盗七曰为邦朋八曰为邦诬士之八成狱官断事之成式有此八品也邦贼为逆乱者邦谍异国人来反间者如衞礼至仕邢晋杀秦谍之类挢邦令诈称以有为者为邦朋朋党以乱政者为邦诬诬上以行私者○三代盛时列国分土君臣同体无所为刺探国事者尔雅井一有水一无水曰瀱汋集韵汋挹取也其诸聚敛掊克之臣浚民之生以亏邦本者与故列于邦贼邦谍之上也
　　若邦凶荒则以荒辩之灋治之
　　其岁之祲有差等其地之民有众寡其民之困有浅深其财之用有多寡其事之施有缓急故曰荒辩之灋
　　令移民通财纠守缓刑
　　纠守备盗贼也移民通财地官所掌而又使刑官令之者移民则虑有颠越不恭暂遇奸宄者通财而使刑官董之则富者知必偿而无匿财矣后世救荒有使富民出贷而官为之责者法古之善也
　　凡以财狱讼者正之以傅别约剂
　　若祭胜国之社稷则为之尸
　　易彦祥曰亳社以隂为主故隂讼于是乎听焉祭祀以刑官为尸从其类也
　　王燕出入则前驱而辟
　　燕出入偶以游燕出入也恐侍御仆从或以邪僻导王故使刑官纠之且示王不当数游燕也若宫中燕出入必从则无暇理邦之刑禁矣
　　祀五帝则沃尸及王盥洎镬水
　　洎谓增其沃汁按特牲少牢尸盥不就洗入门北面盥以盘匜则王将献尸宜就洗以盥镬水小司寇实之故士师増之小祝职大祭祀沃尸盥小臣职大祭祀沃王盥郁人职凡祼事沃盥而祀五帝之沃盥独以士师共之凡祭祀亨人实镬水而祀五帝独小司寇实之士师増之岂以即事于郊野刑官之正贰及司皆前后左右于王以致其严而因使共近王之职事与○张子曰节服氏郊祀有尸不害为稷尸用此推之凡有尸者皆人鬼也此经祀五帝有尸五人帝之尸也社稷有尸柱与稷之尸也春秋传晋祀夏郊董伯为尸鲧之尸也虞夏传舜入唐郊丹朱为尸喾之尸也仪礼周公祭泰山以太公为尸古者岳渎配公侯国语山川之灵足以纪纲天下其守为神汪芒氏之君守封隅之山者也春秋传台骀汾神也则亦为人鬼之尸明矣五祀有尸行神则世传为黄帝之子中霤门井戸灶必始为是者也若迎猫迎虎则或以木禺刍灵记亦未言以人为尸由是言之非人鬼无尸决矣
　　凡刉珥则奉犬牲
　　郑刚中曰刉当为刲衅礼也珥当为弭即小祝之弭兵灾注曰羽者为衈此奉犬牲不宜言羽
　　诸侯为宾则帅其属而跸于王宫大丧亦如之
　　大师帅其属而禁逆军旅者与犯师禁者而戮之逆军旅如春秋传荀吴之嬖人不肯即卒晋侯之弟扬干乱行于曲梁之类犯师禁尚书费誓寇攘逾垣墙窃马牛诱臣妾之类
　　岁终则令正要防正岁帅其属而宪禁令于国及郊野士师先令正要防然后小司寇命入防小司寇令羣士宪刑禁则士师帅而宪之易刑禁为禁令者悬刑禁并小司寇之令也正要防在岁终宪禁令在正岁则小司寇职乃命其属入防乃致事宜在登中于天府之下益明矣
　　乡士掌国中各掌其乡之民数而纠戒之
　　掌国中者其治所在国中也四郊之狱讼乡师听之而后达于乡士国中之狱讼则乡士自受之国中四郊之民数则并掌而纠戒之○注乡士八人言各者四人而各主三乡恐未安岂二人主国中而六人各主一乡中士则四人主国中而十二人分主六乡与
　　听其狱讼察其辞辨其狱讼异其死刑之罪而要之旬而职听于朝
　　要之取其狱辞之要者为断也既曰听其狱讼又曰辨其狱讼者听之以探其情辨之以附于灋也凡争讼之附于刑者归于士则不附于刑者乡师遂大夫之属已听断使解散矣其附于刑者士又听之察之辨之三日而后致于司寇公听于朝其死刑则又别异其要加审慎也职听于朝者司寇弊讼断狱羣士皆在各丽其法献其议而主六乡之狱讼者则乡士也遂士以下皆然○春秋传使王叔之宰与伯舆合要王叔氏不能举其契
　　司寇听之断其狱弊其讼于朝羣士司刑皆在各丽其灋以议狱讼
　　丽附也恐专或有滥故公听之使各以所见附其灋献其议而后司寇酌度之
　　狱讼成士师受中汁日刑杀肆之三日
　　受中谓受狱讼之成也古者司寇行戮君为不举故必累犯灋者同日而刑杀也肆陈其尸也据死者而言其生刑即释之
　　若欲免之则王防其期
　　所欲免亲故之等在八议者防其期谓司寇听狱之日王亲往议之也必王就议于外朝者刑人于市与众弃之非王所得专也
　　大祭祀大丧纪大军旅大宾客则各掌其乡之禁令帅其属夹道而跸三公若有邦事则为之前驱而辟其丧亦如之
　　大祭祀若祀天四时迎气于四郊丧纪军旅宾客所经殊方故各掌其乡之禁令
　　凡国有大事则戮其犯命者
　　大事即上大祭祀大丧纪大军旅大宾客也戮有以刑杀言者秋官掌戮是也有以辱言者司市凡有罪者挞戮而罚之是也此戮犯命者重轻皆有之旧説误
　　遂士掌四郊各掌其遂之民数而纠其戒令
　　遂士掌遂之狱讼而治所则在四郊也逺郊乃六乡之地而遂士居之者近于遂则民隐可闻不逺于国中则狱讼易达也乡士各掌其乡之民数而纠戒之者乡大夫不与民治故乡士自纠戒也遂士县士则各掌其民数而纠其戒令盖戒令其民遂大夫公邑吏之职也遂士县士特纠之耳
　　听其狱讼察其辞辨其狱讼异其死刑之罪而要之二旬而职听于朝
　　去王城渐逺恐多枉滥故至二旬容其反覆也
　　司寇听之断其狱弊其讼于朝羣士司刑皆在各丽其灋以议狱讼狱讼成士师受中汁日就郊而刑杀各于其遂肆之三日
　　刑杀于郊者就遂士之治所也肆各于其遂者与众弃之以惩其未也
　　若欲免之则王令三公防其期
　　若邦有大事聚众庶则各掌其遂之禁令帅其属而跸黄文叔曰大事即大祭祀大丧纪大军旅大宾客乡详其目遂举其凡也邦之大事遂未必尽与政令及之而聚其众庶则掌其禁令
　　六卿若有邦事则为之前驱而辟其丧亦如之
　　六乡近则使三公六遂差逺则使六乡
　　凡郊有大事则戮其犯命者
　　遂狱在郊故也
　　县士掌野各掌其县之民数纠其戒令
　　距王城二百里以外至三百里曰野县士通掌五百里内公邑而言掌野者包内外而言之也县士三十二人岂每方三等公邑各以八人分主之与
　　而听其狱讼察其辞辨其狱讼异其死刑之罪而要之三旬而职听于朝司寇听之断其狱弊其讼于朝羣士司刑皆在各丽其灋以议狱讼狱讼成士师受中汁日刑杀各就其县肆之三日若欲免之则王命六卿防其期
　　若邦有大役聚众庶则各掌其县之禁令若大夫有邦事则为之前驱而辟其丧亦如之凡野有大事则戮其犯命者
　　方士掌都家
　　不言掌其民数者其数自有都士家士掌之
　　听其狱讼之辞辨其死刑之罪而要之三月而上狱讼于国
　　乡士遂士县士皆听其狱讼察其辞者乡遂公邑之吏虽以狱辞上而未成议附法也故亲听其狱讼而察其所上之辞都家之狱讼则已成议附灋矣故第听其狱讼之辞而不复亲听其狱讼也死刑之罪独曰辨者以未尝亲听其狱讼辨之尤不可以不审也
　　司寇听其成于朝羣士司刑皆在各丽其灋以议狱讼狱讼成士师受中书其刑杀之成与其听狱讼者不曰听狱讼而曰听其成者乡师遂大夫遂师职皆曰听其治讼盖以狱情上达于士而不自附其灋也都家各有士以掌狱讼必与其君定议附灋而后上于国故变文言成所以别于乡遂公邑之未成者书其狱讼之成与其听之者以议成于下倘失实而有反覆则罪其人也疑都家之狱讼质其成而犯者不与之俱故方士第听其辞司寇第听其成书其成而已盖民讼以地比正之虑牵连佐证者因此失业也
　　凡都家之大事聚众庶则各掌其方之禁令
　　方士十有六人言各掌其方者四人而主一方也
　　以时修其县灋若岁终则省之而诛赏焉
　　县灋县师之灋也县师掌邦国都鄙稍甸郊里之地域而辨其夫家人民田莱之数及其六畜车辇之稽方士以四时修此灋岁终又省之方士每岁行其诛赏三年大比则县师以考羣吏而诏废置焉
　　凡都家之士所上治则主之
　　所上治谓狱讼之小事不附罪者主之方士自主听断注谓告于司寇听平之非也既曰三月而上其狱讼于国司寇听其成而复设此文何义哉盖乡师遂师遂大夫皆王官也故狱讼之小者俾得自决都邑小狱讼虽其君与士共成之而必取决于王官然后政有本统也或谓上治犹上计主之谓据所上治廉察都家士之能否益误矣羣吏之治上于冢宰考之者宰夫与方士无与也
　　讶士掌四方之狱讼谕罪刑于邦国
　　告晓以丽罪及制刑之本意也
　　凡四方之有治于士者造焉
　　士士师也谓谳疑辨事先诣讶士乃达于士师也
　　四方有乱狱则往而成之
　　乱狱若君臣宣淫亲戚相贼必往而成之者就其地然后可以刺羣言得情实也
　　邦有宾客则与行人送逆之入于国则为之前驱而辟野亦如之居馆则率其属而为之跸诛戮暴客者客出入则道之有治则赞之
　　凡邦之大事聚众庶则读其誓禁
　　誓禁不及宾客恐其徒有犯者故使讶士读而为之备
　　朝士掌建邦外朝之灋左九棘孤卿大夫位焉羣士在其后右九棘公侯伯子男位焉羣吏在其后面三槐三公位焉州长众庶在其后左嘉石平罢民焉右肺石达穷民焉
　　视小司寇职所列増公侯伯子男者诸侯适来朝则与也
　　帅其属而以鞭呼趋且辟禁慢朝错立族谈者
　　呼趋呼朝者各趋其位也错立违其位也族谈羣聚而谈也
　　凡得获货贿人民六畜者委于朝告于士旬而举之大者公之小者庶民私之
　　人民谓刑人奴逃亡者大者公之官收之以待求索也若鸡豚劒带之细过时而不索则失者已弃置矣故使得者私之曰庶民私之者设士大夫得获亦不私而贮于官也
　　凡士之治有期日国中一旬郊二旬野三旬都三月邦国期期内之治听期外不听
　　王志长曰期外不听者谓乡士遂士等不能决及弊而不服赴愬于士者非乡士遂士等所上之狱成也逾期而狱成不上则宜诛责有司而速听之岂得漫付之不听哉
　　凡有责者有判书以治则听
　　判书分半而合者即傅别也
　　凡民同货财者令以国灋行之犯令者刑罚之
　　同货财即士师职所谓凶荒令民通财也天灾流行令民通货财以相济而以国法行之为责其偿与其息则富者乐于出财而民常不困矣犯令谓多取息与能偿而过期不偿者士师令之朝士又令之犯者加刑罚焉所以使出者无顾惜而贷者不敢背也郑司农谓司市为节以遣之凡商贾皆以节行不必同货财也康成谓富人蓄积乏时出之价不得过腾跃平市禁贵儥者司市之职也二説并误
　　凡属责者以其地傅而听其辞
　　谓身亡而亲属执傅别以责者盖或妻子软弱或族属疎逺欺其不知故抵冒也若转责使人归之则必别有契约证者而无从抵冒矣地傅谓别有土人佐证者小司徒听民讼所该者广独以其地附近之人正之不必有傅别故曰地比
　　凡盗贼军乡邑及家人杀之无罪
　　军攻也春秋传郑祭足原繁泄驾以三军军其前使曼伯与子元潜军军其后又罗与卢戎两军之又郑子罕宵军之盖盗贼攻剽乡邑及家人御而杀之者无罪也不曰剽掠而曰军者聚徒有兵异于刼请之盗也
　　凡报仇雠者书于士杀之无罪
　　若仇在本国既书于士则有司者当治之不宜听其私杀矣盖仇在异国将往报之先言其情于本国之士士覈得其实而书之他日杀仇于异国而自首其情则异国之士得讯于本国而释其罪此王禁也通天下而统于王故有此法
　　若邦凶荒札丧寇戎之故则令邦国都家县鄙虑刑贬虑谋也贬犹减也○刘迎曰凶荒札丧寇戎之际灋不寛减则民滋不安而盗贼之变起先儒以为减用则非朝士所当虑也
　　司民掌登万民之数自生齿以上皆书于版辨其国中与其都鄙及其郊野异其男女岁登下其死生
　　登上也下去也
　　及三年大比以万民之数诏司寇司寇及孟冬祀司民之日献其数于王王拜受之登于天府内史司防冢宰贰之以赞王治
　　小司寇职曰内史司防冢宰贰之以制国用者以民数之登耗而制国用之多少也此职曰以赞王治者以民数之登耗而考政治之得失也
　　司刑掌五刑之灋以丽万民之罪墨罪五百劓罪五百宫罪五百刖罪五百杀罪五百
　　墨黥也先刻其面以墨窒之劓截其鼻也宫者丈夫则割其势女子闭于宫中刖断足也周改膑作刖杀死刑也书传曰决闗梁逾城郭而略盗者其刑膑男女不以义交者其刑宫触易君命革舆服制度奸宄盗攘伤人者其刑劓非事而事之出入不以道义而诵不详之辞者其刑墨降畔寇贼刼略夺攘矫防者其罪死此二千五百罪之目畧也其刑书则亡夏刑大辟二百膑辟三百宫辟五百劓墨各千周则变焉至穆王作吕刑其数又变汉文帝除墨劓刖三刑宫刑至隋乃除
　　若司寇断狱弊讼则以五刑之灋诏刑罚而以辨罪之轻重
　　司刺掌三刺三宥三赦之灋以赞司寇听狱讼
　　宥少寛之也赦全舍之也
　　壹刺曰讯羣臣再刺曰讯羣吏三刺曰讯万民
　　必疑狱将行赦宥而后讯于众也三讯而后决者非惟虑其失入亦虑其失出也
　　壹宥曰不识再宥曰过失三宥曰遗忘
　　李耜曰不识谓僻陋之人未识国灋非下文生而憃愚之比也过失谓无心遗忘谓疎狂之夫健忘者○凡赦宥乃误公事失官物及失误而遗害于人者注引杀人以证之非也凡过而杀伤人物者乃调人之所掌
　　壹赦曰幼弱再赦曰老耄三赦曰憃愚
　　王介甫曰幼而不弱老而不耄愚而非憃则不在所赦
　　以此三灋求民情断民中而施上服下服之刑然后刑杀
　　三刺所以求民情也三宥三赦亦曰以求民情者求其情而不在可宥可赦之列然后罪无所疑而中可断刑可施
　　司约掌邦国及万民之约剂治神之约为上治民之约次之治地之约次之治功之约次之治器之约次之治挚之约次之
　　挚当作贽六约据注疏皆典灋则之所颁也不宜有约剂约剂者两相争而质成于上者也故书于宗彜丹图而有讼则辟藏神民地邦国之约也治神之约如山川为两国之望而巡狩柴望所供牺牲玉帛之赋不齐治民之约如两国接壤而相要毋受逋亡毋掠边鄙故达其约于王室也治地之约如春秋传郑宋之间有隙地为成而虚之或江河移徙壤地或进或蹙而定其疆植者功器贽万民之约也功功役也春秋传城成周宋仲几不受功如洫浍畛涂比邑共之而功役不齐地所产器比邑皆上供而为数不齐故达其约于官府也治贽之约如昬姻既入币以死丧迁徙易期恐后有变而预闻于官六者皆事之变也若典灋则之常则何约剂之有不分邦国万民而统言之者治神之小者万民或有之治功之大者邦国或有之
　　凡大约剂书于宗彜小约剂书于丹图
　　此经所谓宗彜与尚书异盖宗庙之典册也约剂至众非六彜所能备载且有讼者则辟藏数啓宗庙而视祭器非义所安也其义与鼎之有铭异铭祖考之功德于祭器宜也邦国万民之约剂而书于天子祭器何义乎况祭器有定数而约剂日増将因约剂而别増祭器乎其不可通明矣丹图如春秋传着于丹书之类亦册籍也
　　若有讼者则珥而辟藏其不信者服墨刑
　　讼谓讼所约如春秋传宋仲几薛宰之争是也辟藏开府视约书珥读为衈谓杀鸡取血衅其户
　　若大乱则六官辟藏其不信者杀
　　大乱谓僭约凡邦之大盟约六官皆受其贰故皆辟藏
　　司盟掌盟载之灋
　　载盟辞也盟者载其所要之事于策谓之载书加于牲上而埋之
　　凡邦国有疑防同则掌其盟约之载及其礼仪北面诏明神既盟则贰之
　　有疑不协也明神谓其无不鉴照也诏读载书以告之也贰之者写副当以授六官○觐礼设方明之木着六玉以依日月山川之神
　　盟万民之犯命者诅其不信者亦如之
　　犯命犯君之教令也不信违约也春秋传臧纥犯门斩闗以出乃盟臧氏又郑伯使卒出豭行出犬鸡以诅射颍考叔者
　　凡民之有约剂者其贰在司盟有狱讼者则使之盟诅约剂之贰乃司约以入于司盟司约辟藏不信者服墨刑而此复使之盟诅何也司约所谓不信者所讼与约剂不符者也或约剂符而歴年久逺别有诈伪则使要言于神以惧之
　　凡盟诅各以其地域之众庶共其牲而致焉既盟则为司盟共祈酒脯
　　祈者司盟为之祈明神使不信者必凶使其地域之人共牲与酒脯则或有知其实而相质证者且使为变诈者惧不见直于乡里而他日不相保受也○李耜卿曰邦国之间或有谗人交搆小将相恶大将相暴欲以王灋正之则彼此各有其是欲和之则终怀猜忌使诏于明神则虽有大疑亦两释矣若夫万民之狱讼或情事暧昧无佐证可成其罪欲赦之则受害者不甘欲罚之则为恶者不服计惟有盟诅对明神而生愧惧且降祥降殃理实不爽乃所以佐王灋之穷而养民心之直也
　　职金掌凡金玉锡石丹青之戒令
　　青空青也此数者同出于山地官丱人掌之此又掌之者彼主取此主受也
　　受其入征者辩其物之媺恶与其数量楬而玺之入其金锡于为兵器之府入其玉石丹青于守藏之府入其要
　　入征谓采金玉锡石丹青者之租税也兵戈剑之属器钟量之属守藏者玉府内府要凡数也入之于大府○郑刚中曰受其入则取诸地而官所自入者受其征则取诸民而官所税赋者
　　掌受士之金罚货罚入于司兵
　　货泉贝也金罚即入钧金而理曲遂罚之者货罚或以泉贝代金也入于司兵给治兵及工直
　　旅于上帝则共其金版飨诸侯亦如之
　　鉼金谓之版所施未闻
　　凡国有大故而用金石则掌其令
　　主其取之令也大故寇戎也盖用为枪雷椎椁之属
　　司厉掌盗贼之任器货贿辨其物皆有数量贾而楬之入于司兵其奴男子入于罪女子入于舂稾
　　盗贼之妻子没为奴者以充罪共舂稾也古者罪人不孥谓凡有罪者盗贼极恶罪及其男女所以重累其心且惩其未也
　　凡有爵者与七十者与未龀者皆不为奴
　　盗贼之亲戚惟三者免为奴
　　犬人掌犬牲凡祭祀共犬牲用牷物伏瘗亦如之伏伏犬以王车轹之即軷祭也聘礼云其牲用犬羊瘗谓埋祭也尔雅祭地曰瘗埋
　　凡几珥沈辜用駹可也
　　几读为刉珥读为衈大宗伯职以埋沈祭山川林泽以疈辜祭四方百物
　　凡相犬牵犬者属焉掌其政治
　　司圜掌收教罢民凡害人者弗使冠饰而加明刑焉任之以事而收教之能改者上罪三年而舍中罪二年而舍下罪一年而舍其不能改而出圜土者杀虽出三年不齿
　　不使冠饰着墨幪
　　凡圜土之刑人也不亏体其罚人也不亏财
　　不亏体疑即掌戮职所谓髠谓既改而发仍可蓄也惟髠故无冠饰若但加明刑不得曰刑人
　　掌囚掌守盗贼凡囚者上罪梏拲而桎中罪桎梏下罪桎王之同族拲有爵者桎以待弊罪
　　凡囚者谓非盗贼以他罪拘者也在手曰梏在足曰桎拲者两手共一木也或曰梏者校也在首犹牛之有梏
　　及刑杀告刑于王奉而适朝士加明梏以适市而刑杀之
　　士羣士也加明梏谓书其姓名及罪于梏也自遂以外已各着刑杀之所惟六乡无文故特着其适市也
　　凡有爵者与王之同族奉而适甸师氏以待刑杀掌戮掌斩杀贼谍而搏之
　　斩以鈇钺要斩也杀以刀刃断首领也搏当为膊谓去其衣也春秋传杀而膊诸城上言贼则盗可知矣
　　凡杀其亲者焚之杀王之亲者辜之
　　亲有服者辜谓磔之
　　凡杀人者踣诸市肆之三日刑盗于市
　　踣僵尸也○李耜卿曰杀罪就市其余四刑宫就蚕室余刑就屛处所云五服三就也若盗则刑亦于市异于平人之犯罪者
　　凡罪之丽于灋者亦如之惟王之同族与有爵者杀之于甸师氏
　　李耜卿曰亦如之者死者亦踣之刑者亦各就其处也杀之于甸师氏者谓不踣也踣者使众见之也既刑于隐故不踣而肆之
　　凡军旅田役斩杀刑戮亦如之
　　黄文叔曰注以戮为膊焚辜肆非也即下所谓髠者全其体而戮辱之耳
　　墨者使守门劓者使守闗宫者使守内刖者使守囿髠者使守积
　　五刑无髠或曰公族以髠首代宫刑但宫降为髠而劓刖者不获减非所安也或曰髠当为完盖居作三年不亏体者观此经则公家未尝不畜刑人但君子不近耳
　　司隶掌五隶之灋辨其物而掌其政令
　　物衣服兵器之属
　　帅其民而搏盗贼役国中之辱事为百官积任器凡囚执人之事
　　曰民者五隶皆百二十员员外则民也任犹用也除兵器外家具之器皆是积为之聚也
　　邦有祭祀宾客丧纪之事则役其烦辱之事
　　士丧礼下篇曰人湼厠
　　掌帅四翟之使之皆服其邦之服执其邦之兵守王宫与野舍之厉禁
　　野舍王行所止舍也厉遮列也翟守禁司正掌其事师氏又使其属董之
　　罪掌役百官府与凡有守者掌使令之小事
　　凡封国若家牛助为牵徬
　　牛助谓国以牛助转徙也车辕内一牛前亦一牛用二前牵而徬御之
　　其守王宫与其厉禁者如蛮之事
　　王明斋曰十四字宜属闽以文义详之不应未言蛮而曰如蛮之事
　　蛮掌役校人养马其在王宫者执其国之兵以守王宫在野外则守厉禁
　　校人职有师圉而不见者盖给其杂役
　　闽掌役畜养鸟而阜蕃教扰之
　　李耜卿曰役畜谓为掌畜之役也○闽所养非畜鸟也貉所养非常兽也珍禽竒兽不育于国乃列职以养之何也一切禁之则侧媚之臣转得居为竒货以啗其上故列于六职以示其物为无竒掌于裔以示其役为甚贱正所以止邪于未形也
　　掌子则取焉
　　旧説俱不可通文有阙误也三皆有守王宫与厉禁如蛮之文而此独无则阙误可知
　　夷掌役牧人养牛马与鸟言其守王宫与其守厉禁者如蛮之事
　　春秋传曰介葛卢闻牛鸣曰是生三牺皆用之矣其音云
　　貉掌役服不氏而养兽而教扰之掌与兽言其守王宫者与其守厉禁者如蛮之事
　　与禽兽言即所谓教扰之也能言之鸟必人与之言而调习之猛兽媚养已者命以起伏动跃则应焉盖久而习于人言耳












　　周官集注卷九
　　钦定四库全书
　　周官集注卷十
　　翰林院侍讲衔方苞撰
　　布宪掌宪邦之刑禁正月之吉执旌节以宣布于四方而宪邦之刑禁以诘四方邦国及其都鄙达于四海刑司寇五刑禁士师五禁也再言宪邦之刑禁者上所言悬于畿内下所言悬于四方也曰及其都鄙谓侯国之都鄙
　　凡邦之大事合众庶则以刑禁号令
　　大事合众庶者谓征伐巡狩田猎
　　禁杀戮掌司斩杀戮者凡伤人见血而不以告者攘狱者遏讼者以告而诛之
　　掌司斩杀戮者谓伺察行刑者使不得为奸恶以取利也近世杀绞缢行刑者能迟速其死以要贿主梏朴者亦能轻重其伤圣人知周万物必早虑及此矣若吏民相杀不得云斩戮攘犹拒也谓灋当狱而攘拒不受捕遏讼遏止欲讼者使不得达也
　　禁暴氏掌禁庶民之乱暴力正者挢诬犯禁者作言语而不信者以告而诛之
　　正者使人慴伏而从已也乱暴之民以力求正而不依于理灋战国秦汉任侠奸人是也
　　凡国聚众庶则戮其犯禁者以狥凡奚聚而出入者则司牧之戮其犯禁者
　　男女以国事聚于一所则必伺察而驯扰之
　　野庐氏掌达国道路至于四畿比国郊及野之道路宿息井树
　　国郊谓近郊逺郊野谓百里外至畿宿息谓止宿及暂息之地井共饮食树为蕃蔽
　　若有宾客则令守涂地之人聚之有相翔者则诛之掌固修城郭沟池树渠之固颁其士庶子及其众庶之守所谓守涂地之人也聚之聚击以衞之也相翔犹昌翔谓观伺也
　　凡道路之舟车轚互者叙而行之
　　轚者相值而碍也互者交互而不行也
　　凡有节者及有爵者至则为之辟
　　亦使守涂地者
　　禁野之横行径逾者
　　横行妄由田中径逾射邪趋疾越隄渠也
　　凡国之大事比修除道路者掌凡道禁
　　道禁若汉时絶防布巾持兵杖之类
　　邦之大师则令扫道路且以几禁行作不时者不物者国之大事既修除道路复特言大师扫道路者修除特平治之扫则凡余粮之栖亩刍薪之露积鸡豚之布路者一切扫清之以絶寇攘争夺之端也
　　蜡氏掌除骴
　　骴死人骨也月令曰掩骼埋胔胔骨之尚有肉者人兽同
　　凡国之大祭祀令州里除不蠲禁刑者任人及凶服者以及郊野大师大宾客亦如之
　　蠲洁也任人司圜所收教罢民任之以事者言郊及野者天地坛兆在郊师宾则至畿郊外曰野总言之也○李耜卿曰此掌其除之事
　　若有死于道路者则令埋而置楬焉书其日月焉县其衣服任器于有地之官以待其人掌凡国之骴禁有地之官主此地之吏也骴禁若孟春掩骼埋胔之属○李耜卿曰此掌其骴之事
　　雍氏掌沟渎浍池之禁凡害于国稼者春令为阱擭沟渎之利于民者秋令塞阱杜擭
　　渎水之窦也池陂障之水道也凡旱而壅水以溉潦则筑隄自固皆害于他人之稼故禁之曰国稼者沟渎浍池本以利通国之稼也阱穿地为以御禽兽擭柞鄂也地坚阱浅则设柞鄂于其中春为阱擭防禽兽之害稼也故秋则塞之杜之
　　禁山之为苑泽之沈者
　　苑囿也泽地水至则陷未至既过皆可耕种若规为洿池则其地永沉没矣故同于山之为苑而禁之以作无益害有益也
　　萍氏掌国之水禁几酒谨酒禁川游者
　　水禁谓水中害人之处及入水捕鱼鼈不时周制乡饮蜡酺皆有司及时量造所谓公酒是也则民间祭祀冠防必及时量造可知矣老疾则官给之所谓秩酒及颁赐之酒是也几酒谓苛察无事作酒及市沽者谨酒谓戒毖其因事而多作者浮水曰游浅水可浮川则波洋卒至恐至沉溺也
　　司寤氏掌夜时以星分夜以诏夜士夜禁
　　星见为夜没则为昼夜士主行夜徼候者
　　御晨行者禁宵行者夜游者
　　晨先明也宵定昬也晨则门闗已啓故见行者而御之宵则遮闭以禁遏而已
　　司烜氏掌以夫遂取明火于日以鉴取明水于月以共祭祀之明齍明烛共明水
　　夫遂阳遂也鉴镜属世谓之方诸明齍以明水修涤粢盛黍稷明烛以照陈馔明水以配郁鬯五齐与酒别酒井水也以配三酒然以明水与酒对举则有异散文通谓之酒
　　凡邦之大事共坟烛庭燎
　　坟读为蕡麻也或曰大也树于门外曰大烛于门内曰庭燎
　　中春以木铎修火禁于国中军旅修火禁邦若屋诛则为明竁焉
　　屋诛不杀于市而以适甸师氏者凡杀人皆肆之三日明暴其罪因不肆诸市而圹埋之故楬其罪于竁上或曰宫刑以下不可以风故于屋中诛之即胜国之社屋也屋中幽暗恐行刑者难见故穿屋以霤光谓之明竁○南方火位也故司爟通掌四时改火出纳火之令职主于布火之利而不掌火禁其曰国失火野焚莱则有刑罚焉盖因布令而及之使民知避其害非火禁也火禁如用火之地救火之灋以及夏毋烧灰昆虫未蛰不以火田之类以刑官之属掌之使民不敢犯也军旅之火禁以刑官修之者非军刑所及也司烜掌明火故并共坟烛庭燎以为刑官之属故并为屋诛之竁焉
　　条狼氏掌执鞭以趋辟王出入则八人夹道公则六人侯伯则四人子男则二人
　　趋辟趋而辟行人序官下士六人岂文误与
　　凡誓执鞭以趋于前且命之誓仆右曰杀誓驭曰车轘誓大夫曰敢不闗鞭五百誓师曰三百誓邦之大史曰杀誓小史曰墨
　　前谓所誓众之前行也命之者有司读誓辞则大言其刑以警所誓也士师五戒一曰誓用之于军旅注兼祭祀非也祭祀之誓戒无所用杀轘之刑且大宰掌之大司徒涖之非条狼氏所及也仆右不用命则败绩故其灋重既曰仆右又曰驭盖制驭一军者即军帅也发命不衷出谋不审则以国予敌故其刑更重于仆右大夫则舆帅也事有当闗白而不闗者则鞭之鞭作官刑故也师族师以下众士也有当闗而不闗者灋末减于大夫太史小史不掌军事而其刑杀墨者古者行军重天时觇风云物色以卜胜败故其责亦重也曰邦之太史小史者恐疑礼官不宜在军军行别有太史小史如辟司徒公司马之类故特文出之以见即邦之太史小史也○王介甫以杀与车轘之刑过重又鞭不宜加于大夫遂谓此皆誓其属不知军事威克春秋传田于孟诸楚申无畏抶宋公之仆戎仆大夫也晋侯之弟扬干乱行于曲梁魏绛戮其仆辞于晋侯曰至于用钺则古者军刑之重可知矣
　　脩闾氏掌比国中宿互者与其国粥而比其追胥者而赏罚之
　　国中城中也宿宿衞也互谓行马所以障禁止人也凡吏士皆有常饩而宿衞守互击者中夜巡徼闵其劳故官行糜粥以食之追胥者则但比其事行其赏罚而已行夜者饭之则非时饮之以酒则虑其号呶使自为粥则扰矣故官行之先王之政所以即人之心而尽物之理也
　　禁径逾者与以兵革趋行者与驰骋于国中者
　　邦有故则令守其闾互惟执节者不几
　　令闾胥里宰之属闾亦有互王政之周于守御如此
　　冥氏掌设弧张为阱擭以攻猛兽以灵鼓敺之
　　弧张罿罦之属所以扄绢禽兽或曰机弩也敺之使惊趋阱擭
　　若得其兽则献其皮革齿须备
　　须谓颐下须备谓搔也
　　庶氏掌除毒蛊以攻説禬之嘉草攻之
　　攻説祈诸神以求去之也禬除也或曰宜读为溃嘉草药物其状未闻或曰柳宗元白蘘荷诗庶氏有嘉草攻説事久泯岂嘉草即蘘荷与
　　凡敺蛊则令之比之
　　此官仅下士一人故人有能敺蛊者则令之而比次其术之高下
　　穴氏掌攻蛰兽各以其物火之
　　蛰兽熊罴之属穴居者也攻之必先烧其所食之物以诱出之穴伏而必诱取之者恐其时出而乗人之隙也
　　以时献其珍异皮革
　　珍异可备膳羞者如熊掌之类
　　翨氏掌攻猛鸟各以其物为媒而掎之以时献其羽翮猛鸟鹰隼之属置其所食之物于绢中鸟下来则掎其脚或曰以其类为招也蛰兽猛鸟各设官以攻之者非独虑其害于人亦所以安众鸟兽而使之生息蕃滋也
　　柞氏掌攻草木及林麓
　　草字疑衍或曰草之与木丛生者则并除之祚氏攻木薙氏攻草皆主苑囿之官若畿内林麓欲化为谷土或以奠民居则第掌其政令下经凡攻木者掌其政令是也
　　夏日至令刋阳木而火之冬日至令剥隂木而水之刋剥皆谓斫去次地之皮火之水之则其肄不生○既斩去其木而后以水火焚渍其根株也
　　若欲其化也则春秋变其水火凡攻木者掌其政令化犹生也谓时以种谷也所水则火之所火则水之则其土和美○王介甫曰先王之于林麓欲用其材则为之厉禁以养之欲用其地以居民兴穯则刋剥而化之此虞衡柞氏之职所以并设也○郝京山曰谓化木而为土也
　　薙氏掌杀草春始生而萌之夏日至而夷之秋绳而芟之冬日至而耜之
　　春草始萌以镃基絶之夏草盛聚其族而刈之故曰夷秋百谷皆熟恐以薙草伤頴实故引绳以遮列而后芟其甽中之草冬则以耜反其土草根在上则春不复生
　　若欲其化也则以水火变之掌凡杀草之政令
　　谓以火烧其所芟之草已而水之则其土和美月令烧薙行水利以杀草可以粪田畴美土疆○王明斋曰掌杀草者主公家之草薙氏自为之掌凡杀草之政令者主场圃田畴之草教民为之
　　硩蔟氏掌覆夭鸟之巢以方书十日之号十有二辰之号十有二月之号十有二岁之号二十有八星之号县其巢上则去之
　　夭鸟恶鸣之鸟若鸮鵩方版也○郑刚中曰鹊忌庚燕避戊巳防逢申日则过街鹊作巢则避太岁狐潜上伏不越度阡陌虎豹知冲破然则夭鸟避此五者必实有是理也○唐子西云圣惠方言有鸟夜飞谓之无辜小儿衣服遭之輙成疾欧阳永叔鬼车诗言其血汚人家其家必破然则圣人设官以驱夭鸟岂可谓不急之务与
　　翦氏掌除蠧物以攻禜攻之以莽草薰之
　　蠧物穿食人器物者攻禜六祈之二
　　凡庶蛊之事
　　庶氏掌除毒蛊蛊之病人者也此职庶蛊蛊之病物者也
　　赤叐氏掌除墙屋以蜃炭攻之以灰洒毒之
　　除墙屋隙罅间之虫豸也捣其炭坋之则走淳之以洒之则死
　　凡隙屋除其貍虫
　　隙屋人所不居埋藏之虫尤易伏故特言之貍虫防肌蛷之属
　　蝈氏掌去鼃黾焚牡蘜以灰洒之则死以其烟被之则凡水虫无声
　　牡蘜蘜不华者齐鲁之间谓鼃为蝈黾耿黾也以烟被者顺风而扬之也或以灰洒或以烟被者郊庙朝廷学校严閟之地乃絶其类若防同师田所暂止则使之无声可矣曰凡水虫不独鼃黾也
　　壶氏掌除氷虫以炮土之鼓敺之以焚石投之水虫狐蜮之属炮土之鼓瓦鼓也焚石得水作声则惊而避去○王振声曰鼋鼍之属穿穴堤防以焚石投之则死
　　若欲杀其神则以牡橭午贯象齿而沈之则其神死渊为陵
　　水之神龙防象橭榆木名午贯者十字为之渊有神而欲杀之必变见震惊于民者
　　庭氏掌射国中之夭鸟若不见其鸟兽则以救日之弓与救月之矢射之
　　救日之弓救月之矢谓日月食所用弓矢专言国中者若山林田野则不必御也曰鸟兽者既不见其形则不辨其为鸟与兽也
　　若神也则以大隂之弓与枉矢射之
　　神谓非鸟兽之声若春秋传或呌于宋大庙譆譆出出者大隂之弓即救月之弓枉矢即救日之矢互言也救日用枉矢则救月以恒矢可知
　　衔枚氏掌司嚣国之大祭祀令禁无嚣军旅田役令衔枚
　　嚣讙也
　　禁呼叹呜于国中者行歌哭于国中之道者
　　野外则不必禁且不能徧也○刘氏曰声大而急曰声高而缓曰呼声嗟而怨曰叹声悲而伤曰呜
　　伊耆氏掌国之大祭祀共其杖咸
　　咸读为函老臣虽杖于朝祭祀则去杖有司函藏之既事乃授焉
　　军旅授有爵者杖
　　军杖钺羣帅皆执兵其有事于军中而不亲甲兵者如小宗伯肆帅大师大史小史师氏之类则不论其年齿皆授以杖用以别于即戎者军中自主将至公司马皆各有所统之人所司之局故不任军事则别之曰有爵者
　　共王之齿杖
　　王赐老者之杖也
　　大行人掌大宾之礼及大客之仪以亲诸侯
　　大宾要服以内诸侯大客其孤卿也礼必有仪互言之且以别尊卑也
　　春朝诸侯而图天下之事秋觐以比邦国之功夏宗以陈天下之谟冬遇以协诸侯之虑时防以发四方之禁殷同以施天下之政
　　六者皆诸侯入见之礼谟谋也时防即时见也禁谓九伐之灋殷同即殷见也政谓邦国之九灋图事比功陈谟协虑不宜有一定之期而分四时以制灋者亦举其大略非截然不相通也春者事之方始秋则功可以成夏则事既始而功未成故使陈其谋猷冬则此岁既终而来岁更始百事皆宜计虑协诸侯之虑非使诸侯协其虑谓诸侯所虑王与之协也如诸侯虑凶祲则王为之议赈发诸侯虑寇戎则王为之计备御也
　　时聘以结诸侯之好殷覜以除邦国之慝
　　此二者诸侯使其臣入聘之礼邦国有交相恶者当众聘其国卿皆在故谕使解除先儒或谓大宗伯职时聘殷覜乃诸侯所以事天子此则天子所以答诸侯非也行人掌大宾之礼及大客之仪若此为王臣出聘覜则无所为大客之仪矣
　　间问以谕诸侯之志归脤以交诸侯之福贺庆以赞诸侯之喜致禬以补诸侯之烖
　　此四者王臣出使之礼也间问者间岁一问诸侯谓存省之属谕诸侯之志使皆晓然于天子之意也交者上下同之天子赐诸侯以脤而诸侯亦得以致福于天子也赞助也致禬凶礼之吊礼禬礼也补其烖谓归以货财
　　以九仪辨诸侯之命等诸臣之爵以同邦国之礼而待其宾客
　　于诸侯言命其命尊也于诸臣言爵其命微也诸臣之爵曰等者有卿大夫士之等又以大国次国小国为之等使各有所当而后待之之礼可同也
　　上公之礼执桓圭九寸缫借九寸冕服九章建常九斿樊缨九就贰车九乗介九人礼九牢其朝位宾主之间九十步立当车轵摈者五人庙中币三享王礼再祼而酢飨礼九献食礼九举出入五积三问三劳诸侯之礼执信圭七寸缫借七寸冕服七章建常七斿樊缨七就贰车七乗介七人礼七牢朝位宾主之间七十步立当前疾摈者四人庙中币三享王礼壹祼而酢飨礼七献食礼七举出入四积再问再劳诸伯执躬圭其它皆如诸侯之礼诸子执谷璧五寸缫借五寸冕服五章建常五斿樊缨五就贰车五乗介五人礼五牢朝位宾主之间五十步立当车衡摈者三人庙中币三享王礼壹祼不酢飨礼五献食礼五举出入三积壹问壹劳诸男执蒲璧其它皆如诸子之礼
　　常旌旗也斿其属縿垂者贰副也三牲备为一牢礼谓饔饩也朝位谓大门外宾下车及王车出迎所立之处也王始立大门内交摈三辞乃乗车出迎轵毂末也疾谓车辕曲中在轵之前衡之后衡在辀下当服之领更前于疾以诸侯所立推之则王立其当轸与庙受命祖之庙也三享三献也皆束帛加璧庭实惟国所有朝先享不言朝者朝礼无等不必言也王礼王以鬰鬯礼宾也王使宗伯摄酌圭瓒而祼王拜送爵又摄酌璋瓒而祼后拜送爵是谓再祼再祼宾乃酢王一祼后不祼也飨设盛礼以饮宾也以饮为主故以献为节九举举牲体九饭也以食为主故以举为节出入谓从来讫去也毎积有牢礼米禾刍薪问问不恙也劳苦倦之也按觐礼记偏驾不入王门偏驾者诸侯所受上车同姓金路异姓象路四衞革路蕃国木路皆舍于馆而乗墨车以朝盖觐礼天子不下堂而见诸侯故诸侯不敢乗上车春夏受贽在朝亦无迎灋惟朝后行三享在庙天子乗车出迎故诸侯并得乗上车所以有繁缨九就之等也○服物采章诸侯之所服也牢礼飨食王所以礼宾也非各用其命数不可惟摈者之数则用其半以示在天子所则有所屈也
　　凡大国之孤执皮帛以继小国之君出入三积不问壹劳朝位当车前不交摈庙中无相以酒礼之其它皆眡小国之君
　　此以君命来聘也孤尊既聘享更自以其贽见执束帛表以豹皮继小国之君言次之也朝聘之礼每一国毕乃前不交摈者不使介传辞交于王之摈而亲自对摈也庙中无相介皆入门西上而立不前相礼酒齐酒也以酒礼之谓不和郁鬯以祼也其他谓贰车及介牢礼宾主之间摈者币飨食之数知此为更以贽见者若正聘则执瑑圭璋八寸不得执皮帛也孤眡小国之君以五为节而公之卿乃七介者卿奉君命故七介孤自特见故五介也孤出入三积一劳与小国同而特文见之者卿亦三积一劳故不得以视小国该之也
　　凡诸侯之卿其礼各下其君二等以下及其大夫士皆如之
　　此亦以君命来聘者所下其君之礼介与朝位宾主之间也其余则自以其爵聘义曰上公七介侯伯五介子男三介谓使卿聘之数也然则朝位亦以七十步五十步三十步为节与及其大夫士皆如之者大夫又各自下其卿二等也聘礼曰小聘使大夫其礼如为介士无聘之介数而曰如之者士虽无介与步数至于牢礼之等又降杀大夫
　　邦畿方千里其外方五百里谓之侯服岁壹见其贡祀物又其外方五百里谓之甸服二岁壹见其贡嫔物又其外方五百里谓之男服三岁壹见其贡器物又其外方五百里谓之采服四岁壹见其贡服物又其外方五百里谓之衞服五岁壹见其贡材物又其外方五百里谓之要服六岁壹见其贡货物
　　要服即蛮服也大司徒职岁之常贡不宜有成器此职器物则或兼尊彛之属材物亦宜兼齿角羽毛之属也旧説虞夏之制天子巡狩之明年诸侯各以其方岁见四载而徧此经注其朝贡之岁四方各四分趋四时而来皆非也果尔则或一岁而空一方之诸侯或一岁而空一服之诸侯其国或大丧大札水旱寇戎弃而不理乎窃意周制侯服最近故毎岁一见而徧甸服地较逺分国较多两岁中各以其时其事一见而徧男采衞要地愈逺分国愈多则期愈寛所以顺人情便国事也虞夏之制亦大槩类此成王之崩事在旬日而康王之立太保率西方诸侯入应门左毕公率东方诸侯入应门右则六服皆有朝者可知矣舜典日觐四岳羣牧班瑞于羣后则非一方之诸侯可知矣○尚书六年五服一朝言六年中五服皆朝以徧非谓仅一朝也其不言六服者以徧朝为言故侯服每岁一朝者不数也与周礼本可通春秋传叔向所言乃杂举古制及文襄之宪令耳
　　九州之外谓之蕃国世壹见各以其所贵寳为贽九州之外夷服镇服蕃服也世一见谓父死子立及嗣王即位乃一来朝
　　王之所以抚邦国诸侯者岁徧存三岁徧覜五岁徧省七岁属象胥谕言语协辞命九岁属瞽史谕书名听声音十有一岁达瑞节同度量成牢礼同数器脩灋则十有二岁王巡守殷国
　　抚犹安也曰抚邦国诸侯者抚诸侯乃所以抚邦国也存问其安否也覜视其治效也省察其风化也三者皆所谓间问也岁者巡守之明岁以为始也属犹聚也召其象胥瞽史聚于王朝而教习之也辞命者畛于鬼及邦交之礼辞也数器铨衡也灋八灋也则八则也达同修皆谓赍其灋式行至则齐等之也成平也盖平其僭逾者小行人职适四方达六节成六瑞则十有一岁前王而巡者其小行人与
　　凡诸侯之王事辨其位正其等协其礼宾而见之若有大丧则诏相诸侯之礼
　　若有四方之大事则受其币听其辞
　　四方之大事谓国有兵寇来告急也亦有贽币以崇敬也聘礼曰若有言则以束帛如享礼
　　凡诸侯之邦交岁相问也殷相聘也世相朝也
　　小聘曰问殷中也中间久无事则大聘诸侯同方岳则有相朝之礼皆所以考礼一德以尊天子也大国聘于小国小国朝于大国敌国则两君相朝故司仪于诸公诸侯皆言相为宾是也
　　小行人掌邦国宾客之礼籍以待四方之使者
　　通掌其礼籍而所待独使臣也
　　令诸侯春入贡秋献功王亲受之各以其国之籍礼之职贡虽有常而必时其岁之丰凶以为赢缩故往岁之贡至春而后入之月令制诸侯职贡之数以季秋盖农收备入而后数可定也功谓治国家之状至秋则岁功成刑狱决凡治之状可按验矣故献之
　　凡诸侯入王则逆劳于畿及郊劳眡馆币为承而摈入王朝于王也春秋传曰宋公不王又曰诸侯有王王有巡守眡馆致馆也承犹丞也三者皆为丞而摈之賔币大宗伯为上摈郊劳旧説使大行人眡馆使卿大夫
　　凡四方之使者大客则摈小客则受其币而听其辞摈者摈而见之王受其币而听其辞则代之入告也大客要服以内使臣小客蕃国使臣或曰孤卿为大客大夫为小客或曰以国之大小为别也
　　使适四方协九仪宾客之礼朝觐宗遇防同君之礼也存覜省聘问臣之礼也
　　适之也协合也○黄文叔曰朝觐宗遇防同诸侯所以尊天子也而通乎两君之相朝亦君礼也存覜省聘问天子所以抚诸侯也而邦交之岁相问殷相聘亦臣礼也
　　达天下之六节山国用虎节土国用人节泽国用龙节皆以金为之道路用旌节门闗用符节都鄙用管节皆以竹为之
　　此谓邦国之节也达之者亦赍式灋以齐等之虎人龙三者诸侯使臣出聘所执旌符管三者在国所用都鄙者公之子弟及卿大夫之采地也凡邦国之民出至他邦他邦之民来入门闗为之节其以征令及家徙者乡遂大夫及采地之吏为之节皆使人执节以之有期以反节此与掌节有异同者天子使于诸侯诸侯使于天子其为节异则不合门闗道路节异则不通此五节所以同也天子之都鄙与诸侯之都鄙守之者爵等悬殊此管节角节所以异也无玉节者行人所达惟使节邦国所守非所及也无货贿之玺节者国中所用亦非行人所及也疏引司闗职谓货贿同用符节非也司闗掌国货之节以聨门市即玺节也果同用符节则玺节何所用乎
　　成六瑞王用瑱圭公用桓圭侯用信圭伯用躬圭子用谷璧男用蒲璧
　　成平也此适四方之事而首举王用镇圭者典瑞职镇圭以征守则亦应使邦国知其形制也
　　合六币圭以马璋以皮璧以帛琮以锦琥以绣璜以黼此六物者以和诸侯之好故
　　合者两相配也五等诸侯享天子并用璧享后用琮其大各如其瑞皆有庭实惟二王后用圭璋其于诸侯则用琮璧子男之于诸侯则用琥璜凡二王后诸侯相享之玉大小各降其瑞一等其使卿大夫覜聘亦如之马皮非币而总云六币者谓用之以当币也○王光逺曰以其通情而来则谓之好以其因事而来则谓之故
　　若国札丧则令赙补之若国凶荒则令赒委之若国师役则令槁禬之若国有福事则令庆贺之若国有祸烖则令哀吊之凡此五物者治其事故
　　此五者其四大宗伯所掌凶礼其一嘉礼也复列于此者设所至之国有此则令邻国供具而后以复于王故其文次于使适四方之后也盖凶荒之赒委师役之槁禬必待奏请则缓不及事即适遇其国札丧祸烖福事亦必于常礼有加礼意乃洽且札丧祸烖福事之小者或不敢以闻于王朝而王使适遇之则不得为弗闻也者而过之也治其事故者酌财用多少之宜施行缓急之节以及兴发调移之灋也不见恤礼盖于师役中兼之○王光逺曰所作谓之事所遭谓之故
　　及其万民之利害为一书其礼俗政事教治刑禁之逆顺为一书其悖逆暴乱作慝犹犯令者为一书其札丧凶荒厄贫为一书其康乐和亲安平为一书凡此五物者每国辨异之以反命于王以周知天下之故
　　慝恶也犹图也康乐谓民气安乐和亲谓邻国交欢安平谓上下宁辑
　　司仪掌九仪之宾客摈相之礼以诏仪容辞令揖让之节
　　出接宾曰摈入赞礼曰相以诏者以礼告王
　　合诸侯则令为坛三成宫旁一门
　　合诸侯谓有事而防也为坛于国外以命事三成三重也此宫壝土以为墙所谓坛壝宫也天子春帅诸侯拜日于东郊则为坛于国东夏礼日于南郊则为坛于国南秋礼山川丘陵于西郊则为坛于国西冬礼月四渎于北郊则为坛于国北既拜礼而还加方明于坛上而祀焉所以教尊尊也觐礼曰诸侯觐于天子为宫方三百步四门坛十有二寻深四尺王巡守殷国为宫应亦如此令令封人也
　　诏王仪南乡见诸侯土揖庶姓时揖异姓天揖同姓王既祀方明诸侯上介皆奉其君之旂置于宫乃诏王升坛诸侯皆就其旂而立诸公中阶之前北面东上诸侯东阶之东西面北上诸伯西阶之西东面北上诸子门东北面东上诸男门西北面东上王揖之者定其位也庶姓无亲者异姓昏姻之国也土揖者不举手即向下揖时揖则略举手而后向下天揖则高揭手而后向下也
　　及其摈之各以其礼公于上等侯伯于中等子男于下等
　　谓执玉而前见于王也摈之各以其礼者谓摈公者五人侯伯四人子男三人也上等中等下等谓奠玉处也坛三成深四尺则每等一尺也坛十有二寻方九十六尺则堂上二丈四尺每等丈二尺与诸侯各于其等奠玉降拜升成拜明臣礼也既乃升堂授王玉下云币据三享故知此摈之为执玉见王
　　其币亦如之其礼亦如之
　　礼谓以郁鬯祼之亦如之者皆于其等之上
　　王燕则诸侯毛
　　毛谓不问爵之尊卑以年齿相先后也朝事尊尊尚爵燕则亲亲尚齿
　　凡诸公相为宾主国五积三问皆三辞拜受皆旅摈再劳三辞三揖登拜受拜送
　　相为宾谓相朝也宾所停止则积间阔则问行道则劳其礼皆使卿大夫致之从来至去数如此也积问不言登受之于庭也旅读如鸿胪之胪谓陈之也宾之介九人使者七人皆陈摈位不传辞宾之上介出请使者则前对拜送送使者据下经主君郊劳则逺郊及劳于境当使卿聘礼宰夫朝服设飱致飱于国客之礼也此诸侯相宾则飱当使卿飱积同礼则积亦当使卿惟问为小礼使卿与大夫无考
　　主君郊劳交摈三辞车逆拜辱三揖三辞拜受车送三还再拜
　　交摈者各陈九介使传辞也前三辞辞主君之亲出也后三辞辞郊劳之币物也大夫聘及郊主君使以束帛劳夫人使大夫以枣栗劳则国君相为宾郊劳必有币玉笾豆之属故曰三辞拜受也三还主君还辞宾再拜宾拜送也
　　致馆亦如之致飱如致积之礼
　　馆舍也使大夫授之君又以礼亲致焉凡云致者皆有币以致之
　　及将币交摈三辞车逆拜辱宾车进答拜三揖三让每门止一相及庙惟上相入宾三揖三让登再拜授币宾拜送币每事如初宾亦如之及出车送三请三进再拜宾三还三辞告辟
　　三揖者朝位相去九十步揖之使前也至而三让让入门也每门止一相弥相亲也宾三揖三让让升也宾亦如之当为傧谓以郁鬯礼宾也上于下曰礼敌者曰傧三请三进请宾就车也每一请车一进欲逺送也三还三辞者主君一请宾亦一还一辞至三请宾三辞则主君再拜以送宾而宾告已辟去也注授币当为受币非也未有置宾之送币而先言主君之受币者盖再拜句断宾三揖三让而升堂则主君拜其至也授币宾拜送币言授币时宾拜而送之也授币非国君所亲必上相授之而君拜送以致敬耳每事如初谓享及有言主宾皆交拜也
　　致饔饩还圭飨食致赠郊送皆如将币之仪
　　六礼皆主君所亲故两君相见之礼同也惟飨食速宾其余主君亲往
　　宾之拜礼拜饔饩拜飨食宾继主君皆如主国之礼拜礼者拜郊劳之礼也主君郊劳以礼于宾次日宾入将币所以答主君之礼也其致饔饩及飨食之次日宾亦入拜盖主君既亲之则宾无不答也所谓宾继主君即此谓随而答其礼也不言拜还圭者还圭与致饔饩同时也不言拜致赠郊送者宾入辞而主君出赠送则遂行矣
　　诸侯诸伯诸子诸男之相为宾也各以其礼相待也如诸公之仪
　　宾主相待之仪与诸公同其饔饩飨食之礼则有降杀
　　诸公之臣相为国客则三积皆三辞拜受
　　不言登受者受之于庭也注谓侯伯之臣不致积据聘礼无致积之文然此经曰凡侯伯子男之臣相为客而相礼其仪亦如之则不应无积可知矣岂道路共积无以束帛致积之礼而记者遂略之与
　　及大夫郊劳旅摈三辞拜辱三让登听命下拜登受宾使者如初之仪及退拜送
　　登听命宾登堂以听主君之命也宾使者亦当为傧盖主国以束帛劳而宾以束锦傧使者也如初之仪使者亦三辞而后拜受也按聘礼侯伯之臣受劳于庭致馆亦于庭此并登听命公之臣尊也
　　致馆如初之仪
　　如郊劳也按聘礼致馆无束帛宾亦无傧不言致飱者君于聘大夫不致飱也聘礼曰飱不致宾不拜
　　及币旅摈三辞拜逆客辟三揖每门止一相及庙惟君相入三让客登拜客三辟授币下出毎事如初之仪三辞辞主君以大客礼当巳也客辟不敢答礼也惟君相入客相不敢入也拜主君拜客至也客三辟三退负序也三让客登与上经宾三揖三让登同拜与上经再拜同客三辟而后授币则未授币不宜预设受币之文益明矣不敢拜送者奉君命以事非已所专也故私面私献皆再拜稽首
　　及礼私面私献皆再拜稽首君答拜
　　礼以醴礼客也私面私觌也既觌则或有私献者此三者皆于聘之日行之故并言之春秋传楚公弃疾见郑伯以其乗马私面
　　出及中门之外问君客再拜对君拜客辟而对君问大夫客对君劳客客再拜稽首君答拜客趋辟
　　中门之外即大门之内也问君曰君不恙乎对曰使臣之来寡君命臣于庭问大夫曰二三子不恙乎对曰寡君命使臣于庭二三子皆在劳客曰道路悠逺客甚劳劳介则曰二三子甚劳既曰再拜对又曰辟而对者前对问不恙后对或别问君之所为也后曰君答拜前第曰君拜者非答客也闻其君之起居不恙则如亲见而拜以致敬也必出中门而后问者诸侯相为宾则主君郊劳今郊劳不亲故出庙而后问示不敢即安若欲就客而问之也或谓庙中礼敬不可及其余非也私面私献皆于庙而反不可问君大夫乎
　　致饔饩如劳之礼飨食还圭如币之仪
　　注谓飨食亦君不亲而使大夫以币致者非也所以如币之仪而异于郊劳者正谓君亲飨食故与币见君之仪同耳若大夫致之则当如郊劳之礼矣还圭主君弗亲而亦如币之仪者币以圭则还圭者两国相答之正礼也虽大夫致之若主君之临而以不敢答礼焉故据聘礼迎于门外而不拜犹币时主君拜至客辟而不敢答拜异于郊劳之拜辱也听命受圭负右房而立犹授币不拜而下异于郊劳之听命下拜登受也其仪与币不同而曰如币之仪谓不敢答礼如亲见主君而受命耳郊劳曰礼者有傧使者之币故兼仪与物而言之
　　君馆客客辟介受命遂送客从拜辱于朝
　　君馆客者客去就省之也遂送君拜以送客也
　　明日客拜礼赐遂行如入之积
　　客行总拜主君之礼赐也如入之积亦三积也
　　凡侯伯子男之臣以其国之爵相为客而相礼其仪亦如之
　　不曰以其爵而曰以其国之爵者记曰次国之上卿位当大国之中中当其下下当其上大夫小国之上卿位当大国之下卿中当其上大夫下当其下大夫
　　凡四方之宾客礼仪辞命饩牢赐献以二等从其爵而上下之
　　二等谓降杀以两即大行人职所谓诸侯之卿各下其君二等大夫士亦如之也上言爵等同者相为宾客之礼此则言爵等不同者相为宾客之礼
　　凡宾客送逆同礼凡诸侯之交各称其邦而为之币以其币为之礼
　　币享币也大国则丰小国则杀主国如其丰杀而礼之
　　凡行人之仪不朝不夕不正其主面亦不背客
　　谓摈相传辞时也不正东乡不正西乡常视宾主之前却得两乡之司仪掌摈相之礼以诏仪容辞令揖让之节故行人受仪灋焉
　　行夫掌邦国传遽之小事媺恶而无礼者凡其使也必以旌节虽道有难而不时必达
　　遽若后世驰驿而使者媺吉事也恶凶事也无礼礼籍所不载也道有难谓遭疾病他故也其大事有礼者有故则介命不嫌不达○不曰吉凶而曰美恶者如王小有问劳虽美而不得谓之吉小有诘让虽恶而不得谓之凶也
　　居于其国则掌行人之劳辱事焉使则介之
　　先儒谓使必大小行人非也大行人二人小行人四人掌宾客之礼事岂能供聘覜存省问丧荒吊禬恤以及脤膰庆贺之役哉司士职曰作士适四方为介者凡国使之介也此曰使则介之者惟十有一年小行人使适四方以协礼事则行夫为之介也居于其国谓介行人而居所适之国也不先言介者文当然也如曰行人使则介之居于其国掌行人之劳辱事则赘矣
　　环人掌送逆邦国之通宾客以路节达诸四方舍则授馆令聚有任器则令环之凡门闗无几送逆及疆路节旌节也四方圻上也逆宾于疆及宿令归送亦如之掌讶之职也而又设环人所以待过宾于王畿而之列国者故曰通宾客又曰以路节达诸四方又曰门闗无几送逆及疆则非止而有事者明矣曰环人者环四境而待过宾以达之于四方也
　　象胥掌蛮夷闽貉戎狄之国使掌王之言而谕説焉以和亲之若以时入宾则协其礼与其辞言传之凡其出入送逆之礼节币帛辞令而宾相之
　　币帛王所赐予也辞令告谕之辞也宾相为摈而相侑其礼仪也
　　凡国之大丧诏相国客之礼仪而正其位凡军旅防同受国客币而宾礼之凡作事王之大事诸侯次事卿次事大夫次事上士下事庶子
　　凡国之大丧以下乃掌客职错简盖象胥之职前所列已备矣而掌客未及大丧诏相国客仪位军旅防同受币宾礼国客则职事有缺也卿大夫士庶子谓从诸侯而来宾者丧纪军旅防同之大事使诸侯次事小事并及诸侯之卿大夫士庶子使观礼且周事也诸子职防同宾客士庶子必从春秋传同盟于戏六卿及大夫门子皆从郑伯则于王事可知矣若王朝之卿大夫士则赞王命而戒之者冢宰王朝之士庶子则作之者诸子非掌客所及也既曰凡作事又曰王之大事者正以见所作卿大夫士皆侯国之人而事则王朝之事耳○惟诸侯之从者故所任止上士若王臣则中下士与事者多矣
　　掌客掌四方宾客之牢礼饩献饮食之等数与其政治政治邦新杀礼之属
　　王合诸侯而飨礼则具十有二牢庶具百物备诸侯长十有再献
　　大合诸侯则其长必二王之后也故备天子仪物示宾而不臣
　　王巡守殷国则国君膳以牲犊令百官百牲皆具从者三公眡上公之礼卿眡侯伯之礼大夫眡子男之礼士眡诸侯之卿礼庶子壹眡其大夫之礼
　　犊角茧栗者牲孕则天子不食令者掌客令主国也大行人职曰十有二岁王巡守殷国此职又曰王巡守殷国而下载诸侯膳王之礼则殷同即巡守而防诸侯于方岳所谓施天下之政者即尚书王制所载巡守诸大政旧説王不巡守而六服尽朝非也春秋传曰先王卜征五年而岁其祥祥习则行不习则增修德而改卜设王当巡守之岁以丧疾不行自可于疾已丧毕之后行之不宜更旷其期至十有二年之久且王果丧疾又不应日觐四方之诸侯也况巡守者巡所守也岂可以诸侯之朝代哉六服之君无岁不朝以图事比功而又一岁而徧召之义无所取当以经文正之不曰诸侯膳以牲犊而曰国君者惟所至之国然也
　　凡诸侯之礼上公五积皆眡飱牵三问皆脩羣介行人宰史皆有牢飱五牢食四十簠十豆四十铏四十有二壶四十鼎簋十有二牲三十有六皆陈饔饩九牢其死牢如飱之陈牵四牢米百有二十筥醯醢百有二十罋车皆陈车米眡生牢牢十车车秉有五防车禾眡死牢牢十车车三秅刍薪倍禾皆陈乗禽日九十双殷膳大牢以及归三飨三食三燕若弗酌则以币致之凡介行人宰史皆有飱饔饩以其爵等为之牢礼之陈数唯上介有禽献夫人致礼八壶八豆八笾膳大牢致飨大牢食大牢卿皆见以羔膳大牢侯伯四积皆眡飱牵再问皆脩飱四牢食三十有二簠八豆三十有二铏二十有八壶三十有二鼎簋十有二腥二十有七皆陈饔饩七牢其死牢如飱之陈牵三牢米百筥醯醢百罋皆陈米三十车禾四十车刍薪倍皆陈乗禽日七十双殷膳大牢三飨再食再燕凡介行人宰史皆有飱饔饩以其爵等为之礼唯上介有禽献夫人致礼八壶八豆八笾膳大牢致飨大牢卿皆见以羔膳特牛子男三积皆眡飱牵壹问以脩飱三牢食二十有四簠六豆二十有四铏十有八壶二十有四鼎簋十有二牲十有八皆陈饔饩五牢其死牢如飱之陈牵二牢米八十筥醯醢八十罋皆东米二十车三十车刍薪倍禾皆陈乗禽日五十双壹飨壹食壹燕凡介行人宰史皆有飱饔饩以其爵等为之礼唯上介有禽献夫人致礼六壶六豆六笾膳眡致飨亲见卿皆膳特牛
　　积皆视飱牵谓所共如飱而牵牲以往不杀也生而致之以一夕迁次不尽用也不杀则无铏鼎簠簋之实其米实于筐豆实实于罋壶之有无未闻脩脯也飱客始至致小礼也公侯伯子男飱皆饪一牢其余牢则腥食谓庶羞美可食者簠稻粱器也豆菹醢器也铏羮器也礼之大数铏少于豆公铏宜三十八侯伯二十八子男十八壶酒器也鼎牲器也簋黍稷器也合言鼎簋者牲与黍稷乃食之主也故公侯伯子男其数皆十有二无加损焉牲当作腥谓腥鼎也于侯伯云腥二十有七乃本字也诸侯礼盛腥鼎有鲜鱼鲜腊每牢皆九为列公腥鼎三十六腥四牢也侯伯二十七腥三牢也子男十八腥二牢也皆陈皆陈列也凡此皆飱门内之实也其车米禾刍薪则陈于门外饔饩既相见致大礼也死牢如飱之陈亦饪一牢余腥牵生牢也车皆陈车字衍米车载米之车也聘礼曰十斗曰斛十六斗曰防十防曰秉毎车秉有五防则二十四斛也禾稾实并刈者聘礼曰四秉曰筥十筥曰稯十稯曰秅毎车三秅则三十稯也稯犹束也米禾之秉筥字同数异禾之秉手把耳筥读为栋梠之梠谓一穧也乗禽乗行羣处之禽谓雉雁之属于礼以双为数殷中也中又致膳亦念宾也若弗酌谓君有故不亲飨食燕也不飨则以酬币致之不食则以侑币致之凡介行人宰史众臣从宾者也以其爵等为其牢礼之陈数大行人职所谓诸侯之卿各下其君二等及其大夫士亦如之也夫人致礼助君养宾也致之皆使下大夫于子男曰膳视致飨则是不复飨也卿皆见者见于宾也既见之又膳之亦助君养宾也于子男曰亲见卿皆膳特牛见卿于小国之君有不特造馆见者其造见者乃致膳也此经独言诸侯相朝主国待宾之礼者天子待诸侯之礼亦然故举下以包上也飱礼不言米禾刍薪者以积视飱牵则飱有米禾刍薪不必言矣○疏谓君用脩臣用牢非礼疑有误非也羣介行人宰史皆有牢致积之牢也其文系于三问皆脩之下者问君以脩则不疑于牢为臣之问也不曰皆有积何也曰有牢则致积可知曰有积则嫌于君之积有牢而臣之积无牢也曰羣介行人宰史皆有飱饔饩又曰各以其爵等为牢礼之陈数亦此义也注谓诸臣牢礼之数惟以爵不以命数亦非也果尔则子男之卿陈数与君同矣注牢礼陈设之位与数皆约聘礼言之他无所见
　　凡诸侯之卿大夫士为国客则如其介之礼以待之谓特来聘问待之如为介之礼也
　　凡礼宾客国新杀礼凶荒杀礼札丧杀礼祸烖杀礼在野在外杀礼
　　环人职凡国之大丧节应次此节下
　　凡宾客死致礼以丧用宾客有丧惟刍稍之受
　　死则主人为之具而殡矣丧用者馈奠之物宾客有丧谓父母或君死也刍给马牛稍人廪也
　　遭主国之丧不受飨食受牲礼
　　牲礼腥致者飨食则全不受飱饔饩亦止受腥牢有丧不忍煎烹也礼不当受则主人不以熟致非致而不受
　　掌讶掌邦国之等籍以待宾客
　　若有国宾客至则戒官脩委积与士逆宾于疆为前驱而入
　　士讶士也
　　及宿则令聚及委则致积至于国宾入馆次于舍门外待事于客及币为前驱至于朝诏其位入复及退亦如之
　　入复入告王以客至也退亦如之仍为前驱也
　　凡宾客之治令讶讶治之
　　注谓宾客之治为正贡赋理国事非也邦国之贡冢宰制之其典冢宰施之地灋司徒颁之礼事宗伯令之狱讼司寇定之而又使司马兼董焉非讶士所得治明矣讶士掌四方之狱讼邦有宾客则诛戮暴客者客出入则导之有治则赞之盖或宾客之仆厮舆与邦人有争或宾客之属自犯灋禁其在王朝皆不敢自治而以归于掌讶掌讶使讶士治之讶士职曰有治则赞之者即赞掌讶也晋人执宋仲几于京师春秋以为非常而志之则周之旧典可知矣
　　凡从者出则使人道之及归送亦如之
　　从者凡介以下也人其属胥徒也送至于境如其前驱聚待事之属
　　凡宾客诸侯有卿讶卿有大夫讶大夫有士讶士皆有讶
　　此谓朝觐聘问之日王所使迎宾客于馆之讶也不曰则而曰有者大国之君有卿讶而小国之君则大夫讶大国之卿有大夫讶而小国之卿则士讶若小国之大夫及列国之士则虽有讶者而非命士矣知然者列国之士天子无使命士往讶之义也司士职防同宾客作士从诸子职防同宾客作羣子从则讶列国之士者其诸王朝未授职之士与庶子与
　　凡讶者宾客至而往诏相其事而掌其治令
　　凡讶者谓上所云卿大夫士皆待宾客至馆而后往非若掌讶之逆于疆也掌讶惟至于朝诏其位而巳此讶者则诏相其礼事掌讶及退为之前驱而已若宾有治王有令于宾则此讶者通掌之
　　掌交掌以节与币巡邦国之诸侯及其万民之所聚者道王之德意志虑使咸知王之好恶辟行之
　　万民之所聚者谓大都防也辟读如辟忌之辟谓使知王之所好者而为之知王之所恶者辟而不为列职八人而能徧巡邦国者各主其方而不限以程期也
　　使和诸侯之好达万民之説
　　説所喜也达者达之于王若其国君
　　掌邦国之通事而结其交好
　　注通事谓朝觐聘问非也朝觐聘问礼有常经无为别设官以掌之盖非朝聘之期而邻国有事欲相通则因王官之巡行而达其意也其事如通防交籴聨婚婣诘逋逃之类
　　以谕九税之利九礼之亲九牧之维九禁之难九戎之威
　　九税司徒所掌也九礼宗伯所颁也九牧冢宰所建也九禁九戎司马所专也而使刑官之属谕之者盖邦国不能率由典常则刑禁及之刑禁不能施则兵戎诘之与司马九灋兼备五官之职其义略同独无冬官之灋者居四民时地利惟始立国用之建国之后未有无故而变冬官之灋者故不之及也
　　掌察【阙】
　　掌货贿【阙】
　　朝大夫掌都家之国治日朝以听国事故以告其君长序官曰每国上士二人下士二人则国治即都家之治也
　　国有政令则令其朝大夫
　　李耜卿曰上文国事故乃天子日所施为者听之以告其君长使知王之所好恶而辟行之也此政令乃当施于都家者
　　凡都家之治于国者必因其朝大夫然后听之惟大事弗因
　　都家所有治事上王国必因朝大夫以通然后受而听之若大事如寇戎荒丧之类则直达
　　凡都家之治有不及者则诛其朝大夫在军旅则诛其有司
　　不及谓有稽滞有司都司马家司马也
　　都则【阙】
　　都士【阙】
　　家士【阙】
　　李耜卿曰自大司寇小司寇士师而下乡士主国狱遂士主郊县士主野方士主都家畿内也讶士主四方畿外也次以朝士者断狱弊讼皆于外朝也次以司民者见民者天之所司王之所敬刑罚不可以不中也狱讼既弊有五刑以丽其辟故次司刑有刺宥以议其轻重故次司刺有大乱狱则故府之藏可覆视故次司约有疑狱不决则明神可鉴故次司盟于是罪轻而赎刑者则职金受其入罪重而拏戮者则司厉执其灋稍重而未丽于灋者则司圜主收教之已在刑者则囚而刑杀故掌囚掌戮又次之从坐者恕其死因任以事故司罪又次之征伐四夷所得蛮闽夷貉四又次之继犬人于司厉者司厉治盗犬能逐盗者也虽然刑非得已也禁于未发则民安而上不烦故布宪禁于天下禁杀戮禁暴氏禁于国中野庐氏蜡氏雍氏萍氏司寤氏所以使行者无害死者有主陆走者无险阻水浮者不没溺时其宵昼行止以节皆道路之禁也司烜氏条狼氏脩闾氏皆祭祀军旅之禁也自冥氏至庭氏十二职草木鸟兽为民害者驱而除之义之尽也继以衔枚氏司嚣者无端歌哭杂气妖声不祥也于是刑事毕矣次以伊耆氏者秋养耆老故也次以大行人小行人诸职者宾位于西北天地之义气也又仪礼凡诸侯朝觐防同礼毕则降而肉袒请刑故以属刑官宾客见王则有仪故司仪次之而行夫掌小事环人掌送逆象胥掌四夷国使以类属焉宾客朝见既毕有饔飱牢礼之归故掌客次之宾客自来至去皆有讶故掌讶次之掌交所以喻王志于天下之邦国也朝大夫所以达王事于畿内之都家也故以是终焉其掌察掌货贿都则都士家士文阙义无所考











　　周官集注卷十
<经部,礼类,周礼之属,周官集注>
　　钦定四库全书
　　周官集注卷十一
　　翰林院侍讲衔方苞撰
　　周官司空之篇亡汉兴购之千金不得河间献王以考工记续之不知作者何代何人然大抵秦以前书也司空名冬官者四时之有冬积于空虚不用之地而度地居民立城邑治沟洫川梁于农事既毕为宜司空者盖主于空虚不用之时而使民有兴事任力之实用也冬日之闭冻也不固则春夏之长草木也不荗此天道之以虚为实也事典不行则三时之利不能尽四民之业无所基此圣人之以虚为实也故官以司空名而其职则曰以富邦国以养万民以生百物○司空之职居四民时地利工事其末耳今其大经大灋无一存者而所记惟工事何也盖诸侯恶其害已也而皆去其籍惟工事则民生所习用百工世守之故犹可述耳匠人营国为沟洫仅具髙濶广袤之度而所以建立城邑分处四民因山川形势以辨井牧别疆潦规偃猪町原防者无一及焉盖记者仅得之工师之述而未见故府之典籍故也○李广卿曰考工记虽言治器粗迹而毎有尽性至命之文
　　国有六职百工与居一焉
　　司空掌营城郭都邑立宗庙社稷造宫室车服器械故百工属焉六职即下所列
　　或坐而论道或作而行之或审曲面埶以五材以辨民器或通四方之珍异以资之或力以长地财或治丝麻以成之
　　作起也辨犹具也或曰辨其所宜也资以资民用也审曲面埶者审察五材曲直方面形埶之宜及隂阳之背面也五材五方之材也
　　坐而论道谓之王公作而行之谓之士大夫审曲面埶以饬五材以辨民器谓之百工通四方之珍异以资之谓之商旅饬力以长地财谓之农夫治丝麻以成之谓之妇功
　　粤无鏄燕无函秦无庐胡无弓车
　　此四地者不置是工也鏄田器诗云痔乃钱鏄又曰其鏄斯赵函铠也庐谓矛戟柄
　　粤之无鏄也非无鏄也夫人而能为鏄也燕之无函也非无函也夫人而能为函也秦之无庐也非无庐也夫人而能为庐也胡之无弓车也非无弓车也夫人而能为弓车也
　　粤地涂泥多草薉而山出金锡铸冶之业田器尤多燕近强胡习作甲胄秦多细木善作矜柲胡无屋宅田猎畜牧逐水草而居皆知为弓车
　　知者创物巧者述之守之世谓之工
　　父子世以相教
　　百工之事皆圣人之作也烁金以为刃凝土以为器作车以行陆作舟以行水此皆圣人之所作也
　　天有时地有气材有美工有巧合此四者然后可以为良
　　时寒温也气刚柔也良善也
　　材美工巧然而不良则不时不得地气也
　　刘执中曰不言不得天时地气而曰不时不得地气者东西南北地气不均故器有迁乎其地而不能为良者以于地气有得有不得也若天时则四方所同非有不能得于天而为之不以其时人之过也
　　橘逾淮而北为枳鸜鹆不逾济貉逾汶则死此地气然也
　　春秋传昭二十五年有鸜鹆来巢曰书所无也貉或为猨汶水在鲁北
　　郑之刀宋之斤鲁之削吴粤之剑迁乎其地而弗能为良地气然也
　　去此地而作之虽用其材与工不能使良
　　燕之角荆之干妢胡之笴吴粤之金锡此材之美者也荆荆州也干柘也可以为弓弩之干妢胡胡子之国在楚旁笴矢干也禹贡荆州贡杶榦栝柏及箘簵楛
　　天有时以生有时以杀草木有时以生有时以死石有时以泐氷有时以凝有时以泽此天时也
　　石有时以泐谓盛夏易解散不可烧为灰若久而剥落则非天时使然也泽润泽也氷将解必先见润泽然后化而为水
　　凡攻木之工七攻金之工六攻皮之工五设色之工五刮摩之工五埴之工二
　　攻犹治也之言拍也埴黏土也故书七为十刮作捖
　　攻木之工轮舆弓庐匠车梓攻金之工筑冶鳬防段桃攻皮之工函鲍韗韦裘设色之工画缋钟筐防刮摩之工玉楖雕矢磬埴之工陶旊
　　梓榎属也鲍书或为鞄苍颉篇有鞄凡工曰某人者若匠人梓人韗人鲍人之类以其事名也曰某氏者义有二或官有世功为氏若韦氏裘氏冶氏之类或族有世业以氏名官若鳬氏防氏之类
　　有虞氏上陶夏后氏上匠殷人上梓周人上舆
　　虞氏至质故贵陶器甒泰瓦棺是也夏后氏始治沟洫故上匠殷敬鬼神重礼乐之器故上梓周贵贵尚文以车辨爵等礼仪故上舆
　　故一器而工聚焉者车为多
　　易氏曰攻木之工七弓庐梓匠各居其一而轮人舆人车人乃居其三又有辀人为辀此一器而工多惟车为最○陈君举曰车制用在轮故察车自轮始轮之外輮为围围之中直指凑毂者为辐辐之所蓄而利转者谓之毂毂里之大穿谓之贤毂外之小穿谓之轵毂中空处谓之薮毂上横通通载者谓之轴轴末以防轮而固谓之舝轴上横伏而纳辀者谓之轐轐上所载三面材谓之任正任正之上谓之轸舆前掩軓版谓之隂舆深谓之隧植于舆两旁谓之輢蔽风尘谓之茀横于两輢而为人所凭者谓之式中系骖马内辔处谓之輢式下之植从者谓之轛两輢之上出于式者谓之较较之下从者谓之轵以革挽式以皮覆式谓之韈以簟衣式谓之车軓纳辔之环谓之韈着车之众环谓之指有曲轐而出从前稍曲而上谓之辀辀前持衡者谓之颈颈下衡者谓之冲冲下两马谓之服服外两马谓之骖两服之四辔两骖之四辔谓之八辔两骖之内辔系于式其在手者外辔与服马之四辔谓之六辔前系于衡后系于轸以防骖马之入者谓之胁驱骖马之系车四条谓之靷内两条纳于隂者谓之隂靷外系于轴者谓之外靷拘二靷以绊其背者谓之韅背为环以管外内辔谓之游环削革三就当胸谓之繁缨缕金以当卢谓之着铃于两镳谓之鸾置铃于式谓之和两骖内辔谓之勒车上之履则有葢盖之斗谓之部盖上撩谓之弓盖之小柄谓之达常大扛长八尺谓之桯此车之通制也
　　车有六等之数
　　车有天地之象人在其中六等之数灋易之三才六画
　　车轸四尺谓之一等戈柲六尺有六寸既建而迤崇于轸四尺谓之二等人长八尺崇于戈四尺谓之三等殳长寻有四尺崇于人四尺谓之四等车防常崇于殳四尺谓之五等酋矛常有四尺崇于防四尺谓之六等此所谓兵车也轸舆后横木崇髙也八尺曰寻倍寻曰常建树也戈殳防矛皆插车輢迤谓邪倚也矛有二一曰酋一曰夷○杨谨仲曰此以轸为舆后横木注以轸为舆故学者惑焉轸正是舆之名盖四畔各以木加于舆上以闲其所载诗所谓俴收也其四方则象地故曰轸方象地车广六尺六寸六分其广以一为轸围则是舆后横木围一尺一寸径三寸三分寸之二轵髙三尺三寸并后轸与轐七寸共髙四尺故指后横木为髙之度轸之义不止后横木也
　　车谓之六等之数
　　上文曰车有六等之数似车之制有六等故申明之见后五等虽非车之数而人在车中戈殳防矛建于车上故并谓之车之等数也
　　凡察车之道必自载于地者始也是故察车自轮始李耜卿曰凡车材皆载于轮上惟轮载于地
　　凡察车之道欲其朴属而微至不朴属无以为完久也不微至无以为戚速也
　　朴属附着坚固貌戚疾也齐人语也微至谓至地者少轮圜甚则着地者微而易转故不微至无以为戚速○属附着无间也凡功粗必待胶漆涂饰而后无间方其为朴而已无间则固可知行山之轮侔则至地者不能少盖言其功之细致也功细致则行戚速矣
　　轮已崇则人不能登也轮已庳则于马终古登阤也已太也甚也卑也齐人言终古犹言常阤阪也轮卑则难引
　　故兵车之轮六尺有六寸田车之轮六尺有三寸乘车之轮六尺有六寸
　　此以马大小为节也兵车革路也田车木路也乘车玉路金路象路也兵车乘车驾国马田车驾田马
　　六尺有六寸之轮轵崇三尺有三寸也加轸与轐焉四尺也人长八尺登下以为节
　　轵毂末也轸舆也轐伏也伏于轴上以纳辀而承轸轸与轐共七寸田车宜减焉
　　轮人为轮斩三材必以其时
　　三材所以为毂辐牙也毂宜榆辐宜檀牙宜橿其木在阳则于仲冬斩之在隂则于仲夏斩之
　　三材既具巧者和之
　　毂也者以为利转也辐也者以为直指也牙也者以为固抱也
　　牙读为讶谓轮之周遭輮木也俗谓之罔
　　轮敝三材不失职谓之完
　　敝尽而毂辐牙不动
　　望而眡其轮欲其幎尔而下迆也进而眡之欲其微至也无所取之取诸圜也
　　轮谓牙也幎均致貌望远视也进迫近也曰望而眡者稍远而视之所以别于甚远也○以幎覆物必中穹四周迆而下轮之中央近毂处向内其四周近牙处向外亦如幎之覆物中穹四周迆而下也曰下迆者辐之菑近毂常在上爪近牙常在下也
　　望其辐欲其揱尔而纤也进而眡之欲其肉称也无所取之取诸易直也
　　揱纤杀小貌肉谓干材之丰杀称丰杀之度如一也易治之熟而滑易也辐与毂第曰望者蒙上省文
　　望其毂欲其眼也进而眡之欲其帱之亷也无所取之取诸急也
　　眼突出貌就牙轮侧视毂须略见突出或曰毂中虚而容轴以转动有似于眼也帱幔毂之革也革之裹木急则亷隅见
　　眡其绠欲其蚤之正也察其菑蚤不齵则轮虽敝不匡今时车牙外以铁叶裹之绠之制疑类此谓之绠者形若绳也蚤读为爪谓辐入牙中者蚤之正以绠视者按今辐爪毎间一凿而穿牙施绠则疏数左右之度均齐与否不能掩矣菑谓辐入毂中者齿牙参差谓之齵匡矫而正之也菑与爪不相佹则轮虽敝不至于偏挺而无所用其匡
　　凡斩毂之道必矩其隂阳
　　矩谓刻识之也木之向日者为阳背日者为隂木之体圜中分其隂阳以绳墨引之则方而如矩
　　阳也者稹理而坚隂也者疏理而柔是故以火养其隂而齐诸其阳则轮虽敝不藃
　　稹密致也理谓木之文理火养其隂炙而坚之也藃当作耗或曰藃暴也疏理而柔者不以火养之久之必削减而帱革暴起
　　毂小而长则柞大而短则摰
　　柞读为迫唶之唶谓辐间柞狭也摰读为槷谓辐危槷也或曰小而长则菑中弱大而短则毂末不坚或曰柞窄通摰揑机也○车人云行泽欲短毂行山欲长毂大车毂长半柯其围一柯有半是毂短则围必小也柏车毂长一柯其围二柯是毂长则围必大也若毂长而围小毂短而围大则制不称而不利于行
　　是故六分其轮崇以其一为之牙围
　　六尺六寸之轮牙围尺一寸
　　参分其牙围而漆其二椁其漆内而中诎之以为之毂长以其长为之围
　　不漆其践地者也漆者七寸三分寸之一不漆者三寸三分寸之二令牙厚一寸三分寸之二则内外面不漆者各一寸也椁者度两漆之内相距之尺寸也六尺六寸之轮不漆者两畔共减去二寸则漆内止六尺四寸中屈而得半则毂长三尺二寸围三径一则围径一尺三分寸之二也○史记平凖书更铸五铢钱周郭其下令不可磨取镕盖古语以周遭为郭而郭椁义并同
　　以其围之阞捎其薮
　　阞与王制祭用数之仂同盖十分之一也捎除也薮者众辐入毂三十孔丛聚处也注疏谓毂径一尺三分寸之二三分取一以为薮得三寸九分寸之五果尔是以径之阞计不当曰围之阞矣盖围三尺二寸其阞三寸二分围径一尺三分寸之二除三寸二分为薮之深其中为内穿
　　五分其毂之长去一以为贤去三以为轵
　　此毂长谓径也毂长有以围径言者车人毂长半柯其围一柯有半是也贤内穿轵外穿去一当为去二去二则得六寸五分寸之二凡内穿外穿皆用金为之设金厚一寸则内穿内径当四寸五分寸之二外穿内径二寸十五分寸之四如是乃与薮相称外穿小于内穿者内穿不大则轴之承轸而运毂也无力外穿不小则轴之末必突而出
　　容毂必直陈必正施胶必厚施筋必数帱必负干容毂者辐菑齐入相抱而毂居其中央也必直者众辐左右正相对也毂约也陈设也帱负干者革毂相应无赢不足
　　既摩革色青白谓之毂之善
　　郑刚中曰以革缦毂讫以骨丸之既干以石摩之然后漆焉青者东方之阳白者西方之隂革色青白则刚柔适中所以善
　　参分其毂长二在外一在内以置其辐
　　毂长三尺二寸者令辐广三寸半则辐内九寸半辐外一尺九寸
　　凡辐量其凿深以为辐广辐广而凿浅则是以大扤虽有良工莫之能固凿深而辐小则是固有余而强不足也
　　扤摇动也凡柄之广狭未有不与凿相得者而辐之广狭亦必与凿之浅深相称凿有浅深以毂之围有大小也大车之毂其围一柯有半柏车之毂其围二柯使围小凿浅而辐广则凿之衔辐不固围大凿深而辐小则辐之支毂不强大车任重而毂短围小何也牛驾行平地无驰骋顿撼也
　　故竑共辐广以为之弱则虽有重任毂不折
　　竑谓度之蒲本在水中者为弱此弱谓菑之入毂深处以渐而杀者度其辐广以杀其菑之端则毂中肉好相称而完固否则凿内受菑处磷薄加重任必折矣折当作坼毂不应有折也
　　参分其辐之长而杀其一则虽有深泥亦弗之溓也杀其向牙者溓读为黏谓泥不黏着辐也
　　参分其股围去一以为骹围
　　谓杀辐之数也股谓近毂者骹谓近牙者人胫近足者细于股谓之骹羊胫亦然
　　揉辐必齐平沈必均
　　旧説以火揉其曲非也辐长不及三尺不宜有曲亦谓以火养其隂而齐诸其阳也盖木之隂阳有偏久之其力不齐故揉而齐之平沈试辐材也已为辐则骹股异围必不能平矣或曰已合为轮而沉之也下文水之以视其平沉之均又合两轮而试之也
　　直以指牙牙得则无槷而固不得则有槷必足见也集韵槷木楔也辐与牙之凿枘不相得虽加楔久之楔之端必突而出曰足见者以槷施于爪之下而言也
　　六尺有六寸之轮绠参分寸之二谓之轮之固
　　三分寸之二绠之广也轮有杼有侔而绠皆不及寸者牙侔而绠狭于行无不利也绠广则于杼者不可施矣或谓三分六寸之二知不然者大车之绠寸则凡车必较狭可知矣曰绠三分寸之二谓之轮之固足矣而冠以六尺有六寸之轮者前言六分其轮崇以其一为之牙围而未着轮崇之度故因绠而及之且知径崇则知其围三之而绠长竟围故于绠言广而不言长也又大车之绠寸田车之轮六尺有三寸其绠必较狭绠三分寸之二者惟六尺有六寸之轮耳
　　凡为轮行泽者欲杼行山者欲侔
　　杼谓削薄其践地者侔上下等
　　杼以行泽则是刀以割涂也是故涂不附侔以行山则是以行石也是故轮虽敝不甐于凿
　　附着也圜厚也甐亦敝也牙不下迆则近地处厚虽为石所齧仅甐其两旁而不能甐中央之凿
　　凡揉牙外不亷而内不挫旁不肿谓之用火之善古之车辋屈一木为之凡屈木多外亷絶理内挫折中旁肿负起无此三疾是用火之善也○李广卿曰轮所以固者在揉牙之工使外不失理笋簴相入而不挫旁无负起逐段相接皆资火力谓以全木为轮无是理也
　　是故规之以眡其圜也萭之以眡其匡也
　　以规合之固可以求圜而运矩于轮中其四方四角有不圜处亦可因矩以騐之而矫正其偏挺处也或曰既设轴两轮相对用矩以度其四面相去之分稍偏挺则分不均必矫而正之
　　县之以眡其辐之直也
　　三十辐上下相直中绳则凿正辐直
　　水之以眡其平沉之均也量其薮以黍以眡其同也权之以眡其轻重之侔也
　　故可规可萭可水可县可量可权也谓之国工
　　轮人为盖
　　轮辐三十盖弓二十有八器类相似故因使轮人造盖
　　达常围三寸桯围倍之六寸
　　达常斗柄下入杠中者桯杠也围倍故足以含达常○王光远曰葢之制上为部中为达常下为桯旁为弓达常小于桯桯小于部故非部无以纳弓于其旁非桯无以含达常于其中
　　信其桯围以为部广部广六寸
　　部盖斗也四面凿孔以纳弓广谓径也
　　部长二尺
　　此部即达常以入部中遂名部○部长当作达常文误也
　　桯长倍之四尺者二
　　杠长八尺谓达常以下也加达常二尺则盖髙一丈立乘也
　　十分寸之一谓之枚部尊一枚
　　尊髙也盖斗上隆髙高一分
　　弓凿广四枚凿上二枚凿下四枚
　　弓伞骨也汉世名为盖橑广当以凿之上下相去言部髙一寸故凿之上下相去可容四枚部周围二十八弓若左右相去四枚则好广而肉薄不能固矣广为横而曰以上下言者部之体圜周回而凿之则上下似横也
　　凿深二寸有半下直二枚凿端一枚
　　部径六寸凿深二面相对共五寸是以不伤达常也凿上二枚凿下四枚不均下直二枚则近上内畔二枚不凿而凿上亦四枚矣盖必如此而后上下之固同也端内题也凿端一枚者部之体圜弓凿非以渐而狭不能容也
　　弓长六尺谓之庇轵五尺谓之庇轮四尺谓之庇轸庇覆也轵毂末也舆广六尺六寸两毂并六尺四寸旁减轨内七寸则两轵之广凡丈一尺六寸也六尺之弓倍之加部广凡丈二尺六寸有宇曲之减可覆轵
　　参分弓长而揉其一
　　其穹者二尺下者二尺揉而曲者自髙趋下之二尺也
　　参分其股围去一以为蚤围
　　蚤当为爪近部者谓之股宇曲之末谓之爪弓凿广四枚设以方围计之四四十六则股围一寸六分也三分去一则爪围一寸十五分之一
　　参分弓长以其一为之尊
　　六尺之弓则以二尺近部为髙
　　上欲尊而宇欲卑上尊而宇卑则吐水疾而霤远上近部平者隤下曰宇盖主为雨设乘车无盖礼所谓潦车其盖车与○郑刚中曰道右掌前道车王下车以盖従似不専为雨巾车不言盖者岂所辨者旗物当建旗之时无所用盖故不言与
　　盖已崇则难为门也盖已卑是蔽目也是故盖崇十尺盖十尺宇二尺而人长八尺卑于此则蔽人目
　　良盖弗冐弗纮殷亩而驰不队谓之国工
　　队落也弗冐以衣弗系以纮中亩横驰而弓不落则其入凿者固也
　　舆人为车轮崇车庆衡长参如一谓之参称
　　车舆也指舆为车者舆乃车之正体轴毂轮辀皆为舆而设也衡两服所驾
　　参分车广去一以为隧参分其隧一在前二在后以揉其式
　　隧谓舆之縦也兵车之隧四尺四寸植于舆之两旁者为輢横于輢间当车前而为人所凭者为式矫揉所以檠木材也輢陷于隧间式闗于輢间而不可动摇故亦曰揉
　　以其广之半为之式崇以其隧之半为之较崇
　　兵车之式髙三尺三寸较两輢上出式者兵车自较以下凡五尺五寸○林鬳斋曰吕和叔解诗重较云车箱长四尺四寸以三分之前一后二横设一木下云车床三尺三寸谓之式又于式上二尺二寸横设一木谓之较古人立乘平常凭较敬则落手下凭式而头得俯较出式上故云重较较崇自式以上计之式崇自车床以上计之也
　　六分其广以一为之轸围参分轸围去一以为式围参分式围去一以为较围参分较围去一以为轵围参分轵围去一以为轛围
　　此轵谓较下直防者及较下衡者非毂末也轛式之植者衡者也兵车轸围尺一寸式围七寸三分寸之一较围四寸九分寸之八轵围三寸二十七分寸之七轛围二寸八十一分寸之十四○两輢者较式之所托也不宜详言舆制而独遗輢又不宜较间之木与毂末同名疑轵即輢字剥蚀而误也疏谓较式之下别有植木横木未知何据较式宜贯于輢或陷置輢间不宜别有植木较式之下亦不宜别有横木也疑轛即輢之末上出于较而相对者毛氏谓辀人所谓任正即轸其围尺有四寸与此不同此言田车之轸非也无为舍乘车兵车而独言田车又不明着其为田车也郑康成谓轸为舆后木任正为舆下三面材盖轸之围杀于前及左右三面材凡三寸且轸去人立处远不用力非任正三面材之比也
　　圜者中规方者中矩立者中县衡者中水直者如生焉继者如附焉
　　如生如水従地生如附如附枝之杀也
　　凡居材大与小无并大倚小则摧引之则絶
　　上言治材此乃言居材也居积也生木初斩不可用其置之也必大小各従其类若合并之而以大倚小则小者必摧而曲及材干欲引而直之其理必絶
　　栈车欲弇饰车欲侈
　　士乘栈车无革鞔易坼坏故车箱微向内为之所谓弇也大夫以上加饰以革鞔故向外所谓侈也舆六尺有六寸縦横深广一定不移惟箱版当旁者可微向内外耳
　　辀人为辀
　　辀车辕也于三十工无辀人之官但车事是难故车官别主此职也
　　辀有三度轴有三理
　　轴待辀而后运辀待轴而后行其势相资故兼掌之
　　国马之辀深四尺有七寸田马之辀深四尺驽马之辀深三尺有三寸
　　深谓辕曲中辀之形自軓以前稍曲而上至衡又下其颈以持衡其形穹隆如屋之梁故诗曰五楘梁辀国马谓种马戎马齐马道马也国马髙八尺兵车乘车轵崇三尺有三寸加轸与轐七寸又并此辀深衡髙八尺七寸也除马之髙则余七寸为衡颈之间田车轵崇三尺一寸半加轸与轐五寸半并此辀深衡髙七尺七寸田马髙七尺则衡颈之间亦七寸轮轵与轸轐大小之减率寸半驽马之车轵崇三尺加轸与轐四寸并此辀深衡髙六尺七寸驽马髙六尺则衡颈之间亦七寸
　　轴有三理一者以为媺也二者以为久也三者以为利也
　　无节目则美坚刃则久滑密则利
　　軓前十尺而防半之
　　軓谓式前也书或作防所以驭也○赵氏曰据下文軓中有灂则舆上置隧处乃是軓正在隧之下式之前盖辀身一丈四尺四寸入舆隧下隧以前只十尺
　　凡任木任正者十分其辀之长以其一为之围衡任者五分其长以其一为之围小于度谓之无任
　　凡任木统下任正与衡任也任者用力持载人在车立凭式故舆下前及左右三面材为任正以力持舆之正载处也曰衡任者负辀而引车衡之力也辀长丈四尺四寸则任正之围尺四寸五分寸之二五分其长谓衡之长也兵车乘车衡长六尺有六寸则衡围尺三寸五分寸之一无任言不胜也
　　五分其轸间以其一为之轴围
　　轸间即舆广则轴围一尺三寸五分寸之一也
　　十分其辀之长以其一为之当兔之围
　　辀当伏兔者亦围尺四寸五分寸之二
　　参分其兔围去一以为颈围五分其颈围去一以为踵围
　　颈前下持衡者其围九寸十五分寸之九踵后承轸者其围七寸七十五分寸之五十一
　　凡揉辀欲其孙而无弧深
　　孙顺木之理也辀之曲不得如弓之深如弓则太曲矣
　　今夫大车之辕摰其登又难既克其登其覆车也必易此无故惟辕直且无桡也
　　大车牛车也摰亦当作直以音近而误也登上阪也克能也既曰辕直又曰且无桡者直言其无穹而上者也无桡言其无曲而下以持衡者也
　　是故大车平地既节轩摰之任及其登阤不伏其辕必缢其牛此无故惟辕直且无桡也
　　轩言其髙而上干摰言其轾而下至既节轩摰之任者所载前后适相称则髙下适中也阤阪也上经言大车不利于登此言大车虽行平地时多而亦有不能不登阤之时故必使人抑制而伏其辕如不伏其辕则车后仰而牛之吭膺间束绊者必若绞缢矣
　　故登阤者倍任者也犹能以登及其下阤也不援其邸必緧其牛后此无故惟辕直且无桡也
　　倍任谓视行平地所任如加倍也此言下阤尤难必手援舆底之向前者以轻其任然后无崩奔之患若不援其底则任重势猛其下若崩而緧其牛后矣知旧説不可通者倘人不可辅则制必有宜而不当任其辕之直矣
　　是故辀欲颀典辀深则折浅则负辀注则利凖利凖则久和则安
　　此以下仍言四马车辕颀典坚刃貌驷马之辕率尺所一颀典似谓此也辀太深则易折浅则若负于马背而前引无刀惟形如注星则利注张星也○注水之管中穹而两端微下辀之不浅不深似之则马之引之也利而车行如凖之平久者言辀之难敝也安者言车之无倾也和即利凖之谓
　　辀欲弧而无折经而无絶
　　上言凡揉辀欲其孙而无弧深此申明之言其形亦近于弧但不可太深而折欲其孙必循木之经而毋絶其理也
　　进则与马谋退则与人谋
　　谋谓与人马之意相应也车之进以马行为主故曰与马谋车之退则人驭之而使然故曰与人谋
　　终日驰骋左不楗行数千里马不契需终嵗御衣衽不敝此唯辀之和也
　　楗读为蹇辀调善则马不蹇或曰书或作劵今倦字也乘车尊者居左辀和则久驰骋而居左者不罢倦契谓蹄不伤也需谓行道濡滞也衽谓裳也辀和则乘者安于舆马安于驾仆安于驭故无是数者之病○郑刚中曰契者停而相合也需者迟而相待也辀若不和则马必拘阂而相契或前后而相需
　　劝登马力马力既竭辀犹能一取焉
　　登进也马止辀犹能一前取道所谓劝登也
　　良辀环灂自伏兔不至軓七寸軓中有灂谓之国辀环灂周遭皆漆也凡物之漆者中必被以筋胶故以环灂为良伏兔至軓盖如式深式深尺四寸三分寸之二灂下至軓七寸则是軓中亦有灂也此下应有脱文不应以此一节而谓之国辀
　　轸之方也以象地也盖之圜也以象天也轮辐三十以象日月也盖弓二十有八以象星也
　　轮象日月者以其运行也日月三十日而合宿
　　龙旂九斿以象大火也
　　交龙为旂诸侯之所建也大火苍龙宿之心其属有尾尾九星车上皆建旌旂故并陈其义
　　鸟旟七斿以象鹑火也
　　鸟隼为旟州里所建鹑火朱鸟宿之栁其属有星星七星
　　熊旗六斿以象伐也
　　熊虎为旗师都所建伐属白虎宿与参连体而六星
　　蛇四斿以象营室也
　　蛇为旐县鄙所建营室元武宿与东壁连体而四星
　　弧旌枉矢以象弧也
　　觐礼曰侯氏载龙旂弧韣则旌旗之属皆有弧也弧以张縿之幅有衣谓之韣又画枉矢焉象弧星之有矢也枉矢妖星蛇行有尾
　　攻金之工筑氏执下齐冶氏执上齐鳬氏为声防氏为量段氏为鏄器桃氏为刄
　　多锡为下齐少锡为上齐鏄器田器钱鏄之属据下文六等言之四分以上为上齐三分以下为下齐则鳬氏宜入上齐桃氏入下齐其防氏段氏亦当入上齐中
　　金有六齐六分其金而锡居一谓之钟鼎之齐五分其金而锡居一谓之斧斤之齐四分其金而锡居一谓之戈防之齐参分其金而锡居一谓之大刃之齐五分其金而锡居二谓之削杀矢之齐金锡半谓之鉴燧之齐大刃刀剑之属所以别于削也鉴燧即司烜职所谓夫遂及鉴也凡金多锡则刃白且明○郑刚中曰攻金之工独无为鼎为斧斤为鉴燧者鼎亦钟之属可附于鳬氏斧斤亦上齐可附于戈防鉴燧无可附意者自有其官而记者亡之耳○钟量戈防皆有度数惟鼎与斧斤大小轻重无常故不见其制鉴燧则其用至少为官府之守器一成之则不复更造故无其官
　　筑氏为削长尺博寸合六而成规
　　削书刀也秦时蒙恬造笔汉时蔡伦造纸古者未有纸笔以削刻字至汉则兼用刀书削之体偃曲若弓之反张故合六而成规也
　　欲新而无穷敝尽而无恶
　　常如新而无穷已谓其利也其金如一虽至锋锷敝尽无瑕恶
　　冶氏为杀矢刃长寸围寸铤十之重三垸
　　杀矢与戈防异齐而同其工似脱误在此铤箭足入槀中者垸量名五矢独举杀矢者杀矢尚用下齐则余不必言矣○李耜卿曰杀矢一十三字当属上筑氏敝尽无恶之下盖削杀矢皆下齐筑氏所执观上序可见○李广卿曰杀矢一十三字当在筑氏为削合六而成规下欲新而无穷谓杀矢也刃常如新而不绣涩则利而能入敝尽而无恶谓削也锋锷敝尽而无恶败则其用可久冶氏为三字当移置戈广二寸戈字上○削时砥淬无事以常新言矢刃又不宜以敝尽言广卿此説不可易也
　　戈广二寸内倍之胡三之援四之
　　戈汉时谓之句孑防胡谓矛之旁出者援直上尖头刺刃也内谓胡以内下接柲处盖铁筒纳木柄者戈广二寸总内与援与胡三者皆径广二寸也内倍之其长四寸胡三之长六寸援四之长八寸
　　已倨则不入已句则不决长内则折前短内则不疾戈之制进则用其锋以刺退则用其斜势以句胡太直则其体横而刺难入胡太曲则其锋直前无斜势而以句则不决句必穿所敌之衣甲而后固锋直前而以句则不能决穿其衣甲矣胡之句用力与援分内长则胡之折处太近前与援同向而句无力胡之刺贵与援并入内短则胡之去援远其入缓而人易避矣
　　是故倨句外博重三锊
　　倨谓胡之上句谓胡之下胡上下近本处皆增之使博自然合于磬折而无四者之病也锊量名説文云锾也锾重六两○倨句谓其形微倨微句而不过也胡之下为内则外谓其上近援处胡本近援处加广则无折伤
　　防广寸有半寸内三之胡四之援五之倨句中矩与刺重三锊
　　防三锋并直前胡之横贯者与直前者同度其形正方故中矩也既中矩而又曰倨句者援长于胡循胡之末至援之末之则倨句也郑司农谓刺即援非也既曰援五之不应复曰与援康成谓着柲直前如鐏者亦非也防三锋直前不应又有物直前如鐏盖防句兵也如图所载三锋直前则可刺而不可句岂锋刃旁有横而句物者其名为刺而后世失其制与
　　桃氏为剑腊广二寸有半寸两従半之
　　腊谓两刃两从半之谓自脊分防一边广一寸四分寸之一也脊之广必半于刃而特设此文者明脊之居中而无偏倚也脊直上至剑末故曰从
　　以其腊广为之茎围长倍之
　　茎谓剑之铤入夹中者人所把握谓之夹者穿其中以夹铤也
　　中其茎设其后
　　中其茎者外包以革木也设其后者于后设镡也
　　参分其腊广去一以为首广而围之
　　剑把接刃处有盘形隋圜疑剑首即谓此围之谓环于剑外也周遭距剑身皆一寸三分寸之二
　　身长五其茎长重九锊谓之上制上士服之身长四其茎长重七锊谓之中制中士服之身长三其茎长重五锊谓之下制下士服之
　　服佩之也
　　凫氏为钟两栾谓之铣
　　铣钟口两角也古者应律之钟不圜状如后世之铃故有两角
　　铣间谓之于于上谓之鼔鼔上谓之钲钲上谓之舞此四名者钟之正体也于钟口两间之中央也鼓所击处
　　舞上谓之甬甬上谓之衡
　　此二者钟柄之名也
　　钟县谓之旋旋虫谓之干
　　旋繋钟柄以县者旋虫旋上作虫形为饰也○若旋上为虫形不宜别名为干疑旋虫乃着于簴以为固者旋则下系钟柄而上结于旋虫
　　钟带谓之间谓之枚枚谓之景
　　钟有铣有于有鼓有钲有舞其名不可辨乃为之带以介之凡四名之曰毎处有乳各九名之曰枚枚景一物而二名犹栾铣也
　　于上之攠谓之隧
　　攠所击之处隧在鼓中窐而生光有似夫燧
　　十分其铣去二以为钲以其钲为之铣间去二分以为之鼓间以其鼓间为之舞脩去二分以为舞广
　　此言钲之径居铣径之八而铣间与钲之径相应鼓间又居铣径之六与舞脩相应舞脩舞径也舞上下促以横为脩従为广钟之大数以律为度广长与围径假设之耳铣间与上铣间谓之于异止谓两铣之中央此谓铣与鼓相去之分也鼓间鼓与钲相去之分也舞广舞与钲相去之分也铣间鼓间舞广皆以従度上下相去言惟舞脩以横度左右相去言独无鼓径者介于钲铣间不必言也○李耜卿曰钟有三层铣至鼓为一层鼓至钲为一层钲至舞为一层假如铣径一尺则钲径八寸舞径六寸钟弇上侈下故其分如此
　　以其钲之长为之甬长
　　并衡之数言之
　　以其甬长为之围参分其围去一以为衡围
　　甬之围乃环其外而计之非除其内空而计三方之围也去一以为衡围亦环其外而计之也若除内空而计三方之围则衡围小于左右甬围视甬体必挍薄于下文三分甬长二在上一在下以设其旋不可通矣甬中设旋向衡处得三分之二不宜反薄于左右二方
　　参分其甬长二在上一在下以设其旋
　　钟之县以甬而用力尤在衡一在下甬之附于钟者虽少薄无虞也二在上乃衡之横于甬上者非倍其厚则力不强而易至崩折矣
　　薄厚之所震动清浊之所由出侈弇之所由兴有説説即下文已厚已薄侈弇之説也厚薄言其体侈弇言其形清浊言其声谓体之厚薄所震动乃声之清浊所由出而声之清浊又或兴于形之侈弇故必厚薄侈弇适其宜而后清浊得其分也下文言薄厚侈弇而不及清浊以此
　　钟已厚则石已薄则播侈则柞弇则郁长甬则震大厚则声不大薄则声散柞读为咋声外大也郁声不舒扬也震掉也言其动摇不定也○李耜卿曰大钟宜厚小钟宜薄上宜狭下宜寛但过则为病不言清浊者不外于此也
　　是故大钟十分其鼓间以其一为之厚小钟十分其钲间以其一为之厚
　　据上文鼓间钲间分数同岂鼓间乃铣间之误与
　　钟大而短则其声疾而短闻钟小而长则其声舒而远闻
　　浅则躁躁易竭深则安安难息上文自铣至衡长短详矣故惟言其不合者以为戒
　　为遂六分其厚以其一为之深而圜之
　　厚钟厚也深谓窐之也其窐圜或曰隧燧通钟受击处为圜形微起光明似镜深髙也犹觐礼为坛深四尺之深
　　防氏为量改煎金锡则不耗
　　防古文或作歴改煎者煎而又煎也消涷之精故不复减量当与钟鼎同齐而异工者大器也
　　不耗然后权之权之然后凖之凖之然后量之
　　凖击平正之又当齐大小量谓铸之于法中也○凖之谓定其厚薄之分也金锡既不耗然后权取一钧按鬴身及臋耳之尺度形制计其厚薄则厚薄之制有凖矣量之谓为模范也厚薄有凖然后可为模范
　　量之以为鬴深尺内方尺而圜其外其实一鬴
　　四升为豆四豆曰区四区曰鬴受六斗四升其内四方每方一尺而其外则为圜形也方尺积千寸汉书律歴志自龠而斛皆以十计之殆倍半于周量之数未可与防氏同论也
　　其臋一寸其实一豆其耳一寸其实一升重一钧其声中黄钟之宫
　　臋一寸谓覆之其底深一寸也耳在旁所用以举也不曰中黄钟之声而曰之宫者黄钟之管本具宫商角徴羽五声所中者特宫声耳
　　槩而不税
　　官铸鬴使为量者槩取则焉又禁取税俾典司者不得借以牟利也
　　其铭曰时文思索允臻其极嘉量既成以观四国永启厥后兹器维则
　　铭刻之也时是也允信也臻至也极中也观示也则法也言是文徳之君思求可以为民立法者而作此量信至于道之中故以观示四国永为后世所取则也防氏所铸鬴必藏于王府颁之邦国而副在司市使凡为量者皆取则焉为升者以耳为则为斗者以臋为则非以给市肆之用也古人既知以木为鼓穹则民间通用之量亦或以木为之若必以金锡则鬴重一钧而实六斗四升难为运矣
　　凡铸金之状金与锡黑浊之气竭黄白次之黄白之气竭青白次之青白之气竭青气次之然后可铸也铸金之状不列于鳬氏而列于防氏者金石之乐皆天子所赐而量民间所通用故使众着于铸之之状也
　　段氏【阙】
　　函人为甲犀甲七属兕甲六属合甲五属
　　合甲削革之里而合其表也不言其物即合犀兕而为之也七属六属五属谓札叶相续之数
　　犀甲寿百年兕甲寿二百年合甲寿三百年
　　凡为甲必先为容然后制革
　　凡造衣甲必先称服者形容长短丰瘠而为之然后制札之广袤
　　权其上旅与其下旅而重若一
　　上旅谓衣下旅谓裳春秋传得其甲裳谓之旅者以札叶众多也重若一者长短广狭不能一也
　　以其长为之围
　　注围谓札要广厚盖以一札叶言之然文承权其上旅下旅之后必通计上旅下旅之长也甲裳之下尚有胫缴则甲裳当下被于膝自肩及膝之长围之正与腰身相称郑刚中谓取一旅之长以为之围误矣
　　凡甲鍜不摰则不坚已敝则桡
　　锻锻革也摰谓熟之极至也已敝谓熟之过而伤其质也桡柔而易曲也
　　凡察革之道眡其钻空欲其惌也眡其里欲其易也眡其朕欲其直也櫜之欲其约也举而眡之欲其丰也衣之欲其无齘也
　　惌小孔貌易者治之精而无败薉也朕谓革制即线缝处也櫜甲衣也櫜之谓卷置櫜中齘人齿差参貌故以喻札叶
　　眡其钻空而惌则革坚也眡其里而易则材更也眡其朕而直则制善也櫜之而约则周也举之而丰则明也衣之无齘则变也
　　更变化也治革功粗则坚强变而熟易则其材化矣制裁制也周密致也明有光耀或曰札叶相续处分明可观也变随人身便利
　　鲍人之事望而眡之欲其荼白也进而握之欲其柔而滑也卷而抟之欲其无迆也眡其着欲其浅也察其线欲其藏也
　　荼茅莠也白色握以手烦撋之也谓迫卷之也迆斜也若革有厚薄则迫卷之必斜迆而不正着谓革内皴起如絮者着浅则治之熟而筋膜尽矣故曰则革信也线谓革缝之缕
　　革欲其荼白而疾澣之则坚
　　革不宜久居水中○赵氏曰甲用生皮鲍人乃熟皮当是为毂约矢箙韠舄之类必柔白皮方可用韦氏似主穿皮条及为韦弁等物
　　欲其柔滑而腛脂之则需
　　腛读如沾渥之渥需如薄其帤则需之需谓柔缓也厚脂之则革柔缓
　　引而信之欲其直也信之而直则取材正也信之而枉则是一方缓一方急也若苟一方缓一方急则及其用之也必自其急者先裂若苟自急者先裂则是以博为帴也
　　帴狭也覆释上文而别出此节者水澣脂柔之后正当引而信之也取材正而无缓急则用之无先裂之患而卷而之亦不迆矣
　　卷而之而不迆则厚薄序也眡其着而浅则革信也察其线而藏则虽敝不甐
　　序舒也谓厚薄均也信无缩缓也甐读为磨而不磷之磷谓缝缕藏于韦革之中则革虽敝而缕不伤
　　韗人为臯陶长六尺有六寸左右端广六寸中尺厚三寸
　　韗书或为臯陶鼓木也版中广两端狭为穹隆也
　　穹者三之一
　　鼓腹穹隆者居鼓面三分之一则其鼓四尺者版穹一尺三寸三分寸之一也倍之为二尺六寸三分寸之二加鼓四尺则穹之径六尺六寸三分寸之二也此鼓言版之广狭下二鼓言面径互见也合版之广狭与面径计之此鼓应二十版
　　上三正
　　此鼓版长六尺六寸中央穹者二尺二寸两端各二尺二寸其长短无偏所谓三正也上谓穹而上者举中以该两端也
　　鼓长八尺鼓四尺中围加三之一谓之鼖鼓
　　面径四尺其围十二尺加以三分之一四尺则中围十六尺径五尺三寸三分寸之一也此鼓亦合二十版一相版穹六寸三分寸之二耳大鼓谓之鼖以鼖鼓鼓军事上穹者三之一据一相之穹此则于面四尺总加三分之一也
　　为臯鼓长寻有四尺鼓四尺倨句磬折
　　以臯鼓鼓役事磬折者觕处近上中曲之不三正也○赵氏曰凡磬之折股为二则在上者大而短鼓为三则在下者小而长此鼓丈有二尺则自四尺而上曲而大自八尺而下直而小○旧説长六尺有六寸者乃晋鼓以鼓人六鼓四面六面八面者乃祀神之鼓非凡事所通用故不载其制此记下列鼖鼓鼛鼓之制则首所言必晋鼓也但考工不皆周制或六尺六寸者为上下通用之鼓故于后独举鼖鼛以明异制耳于鼛鼓曰倨句磬折则上三正兼上二鼓可知矣于鼖鼓曰中围加三之一则鼛鼓视此矣穹者三之一知为一相者所言鼓木之版也必合二相乃与中尺之围合也曰中围加三之一则计围之共数可知矣厚三寸乃三鼓之所同故鼖鼛不复言厚也
　　凡冐鼓必以启蛰之日
　　启蛰孟春之中也蛰虫始闻雷声而动鼓所以取象也冐蒙鼓以革也
　　良鼓瑕如积环
　　瑕者漆之文理也冐鼓之革苟调而急则漆之也其瑕如累积玉环然○瑕隙纹也谓鼓木合缝处鼓二十版两端狭而中穹取材正直则缝之左右相值者合而视之如环如积环谓众版之辐辏也惟良鼓为然若材偏斜而工拙则左右缝不相值而望之不如环矣
　　鼓大而短则其声疾而短闻鼓小而长则其声舒而远闻
　　大小长短得宜如上三鼓之制则无此病
　　韦氏【阙】
　　裘氏【阙】
　　画缋之事杂五色
　　下有六色而此第云五色者元与墨类也画缋见司几筵
　　东方谓之青南方谓之赤西方谓之白北方谓之黑天谓之地谓之黄青与白相次也赤与黑相次也与黄相次也
　　此言画缋六色所象及布采之次第○赵氏曰注谓此缋于衣者其説恐拘盖木者金之配故青与白相次火者水之配故赤与黑相次地者天之配故元与黄相次凡布采时必以此二色相对耳
　　青与赤谓之文赤与白谓之章白与黑谓之黼黒与青谓之黻五采备谓之绣
　　此言刺绣采所用绣以为裳凡绣亦须画乃刺之故画绣二工共职上言六采之相对者此又以四时相续之义次之○易彦祥曰书言六章之裳宗彜藻火粉米黼黻絺绣言藻而继之以火青与赤之文也言火而继之以粉米赤与白之章也言粉米而继之以黼白与黑之黼也言黼而继之以黻青与黑之黻也惟黄之色无所见而宗彜绣以虎蜼则亦以黄为色兹实五采备之证
　　土以黄其象方天时变
　　上言天谓之元地谓之黄此独言黄且变地而言土者明黄为中央之色也不言元者元与黑类也其象方天时变为句方与方物出谋发虑之方同盖承上文言青赤白黑为四方之色而黄为中央之色其象则依仿天时而变如月令四时各服其方色而中央土服黄是也
　　火以圜山以章水以龙鸟兽蛇
　　火以其象水以其物惟山则明章其本质而已盖即画为山也鸟兽蛇其毛鳞有文采者所谓华虫也火在裳余皆在衣
　　杂四时五色之位以章之谓之巧
　　章明也四时所用车服旗章色各有主而以他时之色间杂成文所谓杂四时五色之位以章之也礼记五色六章十二衣还相为质即谓此盖如春三月虽衣青衣而其绣缋则杂四采耳
　　凡画缋之事后素功
　　素白采也后布之为其易渍汚也不言绣绣以丝也
　　钟氏染羽以朱湛丹秫三月而炽之
　　湛渍也朱硃砂也丹秫赤粟也炽炊也染羽以饰旌旗及王后之车
　　淳而渍之三入为纁五入为緅七入为缁
　　淳沃也汤沃所炽之秫烝之以渍羽也纁赤黄色也緅爵头色赤多黑少与绀相类尔雅曰一染谓之縓再染谓之竀三染谓之纁凡元色在緅缁之间其六入者与独言纁緅缁者岂羽可染者独此三色与○郑刚中曰设色之工五画缋钟筐防今以天官染人考之春暴练者其防氏与夏纁元者其钟氏与若夫染夏虽不见于考工而经有五采备之文其筐人之职乎
　　筐人【阙】
　　防氏湅丝以涚水沤其丝七日去地尺暴之
　　涚水灰所泲水也沤渐之也楚人曰沤齐人曰涹
　　昼暴诸日夜宿诸井七日七夜是谓水湅
　　宿诸井谓县井中
　　湅帛以栏为灰渥淳其帛实诸泽器滛之以蜃
　　栏木名似白槿而细黄华渥渍之厚也泽器谓滑泽之器蜃谓灰也滛当为湼书亦或为湛
　　清其灰而盝之而挥之
　　清澄也盝晞之也晞而挥去蜃灰
　　而沃之而盝之而涂之而宿之
　　沃之沃以清水也涂之更涂以蜃灰也宿谓经宿
　　明日沃而盝之昼暴诸日夜宿诸井七日七夜是谓水涷

　　周官集注卷十一
<经部,礼类,周礼之属,周官集注>
　　钦定四库全书
　　周官集注卷十二
　　翰林院侍讲衔方苞撰
　　玉人之事
　　王氏详説曰玉人一职与典瑞同典瑞言其名以及其用玉人言其名及所制之尺寸然文多缺误不若典瑞之文有伦理也
　　镇圭尺有二寸天子守之命圭九寸谓之桓圭公守之命圭七寸谓之信圭侯守之命圭七寸谓之躬圭伯守之
　　命圭者王所命之圭也朝觐执焉居则守之子守谷璧男守蒲璧不言者阙文也故书或云命圭五寸谓之躬圭杜子春云当为七寸康成谓五寸者璧文之阙乱存焉
　　天子执冐四寸以朝诸侯
　　赵氏曰冐所以冐诸侯圭以齐信瑞方四寸其形方正而邪刻其下诸侯来朝则辑而合之故诸侯瑞圭邪鋭其首以合天子之冐也
　　天子用全上公用龙侯用瓒伯用将
　　郑刚中曰凡祼器前有龙口以流注中有瓒如盘以盛鬯后有柄以执持用圭为之谓之将天子则三者用一玉成之故谓之全上公之祼器惟龙得如天子用玉其瓒其将皆石之似玉者侯之祼器惟瓒得如天子用玉其龙其将皆石之似玉者伯之祼器惟将得如天子用玉其龙其瓒皆石之似玉者
　　继子男执皮帛
　　郑刚中曰有天子之有公之大宗伯曰执皮帛天子之也典命曰公之四命以皮帛视小国之君二者皆执皮帛但天子之饰以虎皮公之饰以豹皮耳天子之不当继子男之后故注谓此公之然典命又有诸侯适子未誓则以皮帛继子男之文此文独立上无所承意其断简失次也
　　天子圭中必
　　必读如鹿车縪之縪谓以组约其中央也聘礼记五等诸侯及聘使所执圭璋皆有缫借及绚组绚组所以约圭中央以备失坠若然圭之中必尊卑皆有此独言天子举上以明下也盖羣下皆执圭以将事而天子端拱于上举诸侯以下则疑于天子之不必然天子且用縪则执以将事者不必言矣
　　四圭尺有二寸以祀天
　　赵氏曰典瑞疏谓用一大玉琢出中央为璧形亦肉倍好四面琢出四圭各尺二寸与镇圭同其璧为邸径六寸总三尺与大圭三尺等皆一玉俱成两圭祀地者亦然防此则四圭是就璧平出非植起者邸则于璧中琢成寓穴
　　大圭长三尺杼上终葵首天子服之
　　王所搢大圭也或谓之珽服之者搢于衣带间也杼杀也终葵椎也圭首六寸方正如椎六寸下则两畔各减杀以下复方正○以文义推之似大圭三尺自下而上渐杀而所杀至葵首而终葵首谓上端不杀之六寸也据注疏终葵为椎则文义俱不可通
　　土圭尺有五寸以致日以土地
　　祼圭尺有二寸有瓒以祀庙
　　惟人道用祼故独云祀庙
　　琬圭九寸而缫以象徳
　　琰圭九寸判规以除慝以易行
　　赵氏曰琰之为言剡也规圜也半其圜而剡之故曰判规
　　璧羡度尺好三寸以为度
　　好璧孔也尔雅曰肉倍好谓之璧好倍肉谓之瑗肉好若一谓之环余见典瑞职
　　圭璧五寸以祀日月星辰
　　璧琮九寸诸侯以享天子
　　聘礼享君以璧享夫人以琮此不言后者统于尊也此据上公九命若侯伯当七寸子男当五寸
　　谷圭七寸天子以聘女
　　大璋中璋九寸边璋七寸射四寸厚寸黄金勺青金外朱中鼻寸衡四寸有缫天子以巡狩宗祝以前马祼圭之盛鬯者谓之瓒璋之盛鬯者谓之勺其形略同射四寸剡之以贯勺也边所雕饰惟边旁也鼻以前注如瓒之龙口朱中谓鼻内通流处以朱漆饰之也衡横也勺如盘横于中央故谓之衡天子巡狩过大山川用事则以大璋灌焉中山川用中璋小山川用边璋其牲用马宗祝执勺以先之校人职曰将事于四海山川则饰黄驹
　　大璋亦如之诸侯以聘女
　　陈用之曰以文考之当继天子以聘女之后亦如之者如谷圭之七寸也盖聘女天子以圭诸侯以璋以是为降杀之等若以继边璋之后则边璋有勺用酌以灌以加于聘女之束帛何义哉
　　瑑圭璋八寸璧琮八寸以頫聘
　　以瑑圭聘于王而享用璧以瑑璋聘后而享用琮制八寸者上公之臣所执也其自相聘亦然侯伯之臣宜用六寸子男之臣宜用四寸或曰既以瑑异其制不嫌于皆以八寸也天子之下聘诸侯之上交同用之
　　牙璋中璋七寸射二寸厚寸以起军旅以治兵守二璋皆有鉏牙之饰于剡侧但牙璋文饰多故得牙名典瑞文无中璋以大小等故不见也军多用牙璋军少用中璋
　　驵琮五寸宗后以为权
　　驵读为组以组系之因名焉权称锤也
　　大琮十有二寸射四寸厚寸是谓内镇宗后守之如王之镇圭也琮本八寸两旁各射二寸故十有二寸宗尊也天子继世故尊无与并若后则有尊有卑惟祭祀宾客夫妇亲之必时王之后若宫中内治王之母若祖母在焉则卑者不敢専也故内镇必宗后守之而驵琮以为权亦称宗后焉
　　驵琮七寸鼻寸有半寸天子以为权
　　以为权故有鼻也后权不言鼻者见于此则彼可知也琮或五寸或七寸皆可以为权者以斤两分寸决于衡也
　　两圭五寸有邸以祀地以旅四望
　　瑑琮八寸诸侯以享夫人
　　献于所朝聘君之夫人也不言瑑璧以享君文畧可知也诸侯享后以琮九寸则享夫人降用八寸而瑑焉宜也此亦据上公侯伯当六寸子男则用琥璜四寸若其臣聘瑑圭璋璧琮亦皆降一等而寸数则与君同○浆人职主之夫人有致饮于宾客之礼则诸侯亦宜有享夫人之礼三夫人视三公其亦用瑑琮享与
　　案十有二寸防十有二列诸侯纯九大夫纯五夫人以劳诸侯
　　案以玉饰案也十有二寸髙广之数也枣防十有二列总该果实之数每列用一案非一案之上具十二列亦非十二案皆列枣防也纯皆也夫人诸侯之夫人举下以该上也曰后以劳诸侯则似夫人之礼异举夫人则后可知矣知后无异礼者上物不过十二无以加也王合诸侯具十有二牢诸侯之长十有再献盖二王之后不敢以臣礼待也凡劳以宾客之爵命为等故诸侯之相劳其数同于王夫人之劳诸侯其数同于后三夫人之劳诸侯亦然
　　璋邸射素功以祀山川以致稍饩
　　素功无瑑饰也
　　楖人【阙】
　　雕人【阙】
　　磬氏为磬倨句一矩有半
　　必先度一矩为句一矩为股而求其既而以一矩有半触其则磬之倨句也磬之大小各以律制此假矩以定倨句非用其度也○俞氏曰上曲者为句下直者为倨句即股也倨即鼓也股在上广而短鼓在下狭而长以长掩短则鼓长于股者半矩是倨得一矩有半也以广掩长则股广于鼓者亦半矩是句得一矩有半也
　　其博为一股为二鼓为三
　　博谓股之广也其长则倍于广故曰股为二鼓之长又加一焉
　　参分其股博去一以为鼓博参分其鼓博以其一为之厚
　　已上则摩其旁已下则摩其耑
　　太上声清也摩其旁则渐薄而就浊太下声浊也摩其耑则渐短而就清
　　矢人为矢鍭矢参分茀矢参分一在前二在后
　　参订之而平者前有铁重也据司弓矢职茀当为杀○易彦祥曰三分其槀之三尺则一尺在前二尺在后后二尺之重与前一尺等则槀前之铁极重故其迟而近射用焉
　　兵矢田矢五分二在前三在后
　　铁差短小也兵矢谓枉矢絜矢也此二矢亦可以田田矢谓矰矢○易彦祥曰槀前之铁比杀矢短小故其远而火射用焉
　　閷矢七分三在前四在后
　　铁又差短小也司弓矢职杀当为茀不言矰矢者与茀矢同制也○易彦祥曰槀前之铁比兵矢又短小故其髙而弋射用焉不言恒矢矢者亦与茀矢同也镞之轻至茀矢而极矣
　　参分其长而閷其一五分其长而羽其一
　　矢槀长三尺杀其前一尺令趣镞也
　　以其笴厚为之羽深
　　笴读为槀谓矢干古文假借字厚之数未闻
　　水之以辨其隂阳夹其隂阳以设其比夹其比以设其羽
　　辨正也隂沉阳浮就其浮沉而刻记之比谓括也盖箭受处就隂阳之中间设比则两畔各有隂阳而其分均否则隂阳各居一偏而矢行不直矣弓矢比在槀两旁弩矢比在上下其设羽于四角同
　　参分其羽以设其刃则虽有疾风亦弗之能惮矣羽六寸则刃二寸矢之轻重及羽刃皆相称则其不可御弗之能惮言不畏风之震撼也
　　刃长寸围寸铤十之重三垸
　　赵氏曰上文三分其羽以设其刃当二寸意者一寸刃也二寸则并铤之出于槀外者言之
　　前弱则俛后弱则翔中弱则纡中强则扬羽丰则迟羽杀则趮
　　俛低也翔回旋也纡曲也扬髙飘也趮旁掉也上言其灋此又言其不中灋之状
　　是故夹而摇之以眂其丰杀之节也桡之以眂其鸿杀之称也
　　赵氏曰以指夹而摇之则羽丰杀之节可见桡其干而屈之则强弱之称可知羽欲有节故于丰杀言节笴体欲相称故于鸿杀言称
　　凡相笴欲生而同欲重同重节欲疏同疏欲防相犹择也如黍之谓圜也生而其圜出于自然也欲重者贵其材之实也节欲疏者密则轻重不等也防谓缜密而坚也
　　陶人为甗实二鬴厚半寸唇寸
　　甗无底甑也唇寸口边加厚也
　　盆实二鬴厚半寸唇寸
　　毛氏曰盆以盛物亦以为量荀子曰亩数盆
　　甑实二鬴厚半寸唇寸七穿
　　穿其底使气上蒸以熟物也然则甗亦必以他物为底如今竹箄之类与
　　鬲实五觳厚半寸唇寸庾实二觳厚半寸唇寸
　　鬲盛水于下甑加于上炊以熟物觳读为斛受三斗或曰豆实三而成觳受斗二升十六斗曰庾
　　旊人为簋实一觳崇尺厚半寸唇寸豆实三而成觳崇尺
　　崇髙也豆实四升祭宗庙皆用木簋此瓦簋盖祭天地尚质器用陶匏或外小祀亦用之也
　　凡陶旊之事髺垦薜暴不入市
　　为其不任用也髺读为刮或读为跀谓器不正欹邪也垦有伤也薜破裂也暴坟起不坚致也
　　器中豆中县崇四尺方四寸
　　读如车辁之辁既拊泥而转其均尌其侧以拟度端其器也县县绳以正豆之柄崇四尺以正其髙也方四寸谓垺拊四畔各一寸以正其厚也凡器髙于此则垺不能胜厚于此则火起不交因取式焉此言髙与厚之所极其卑者薄者分有减杀皆可就此以拟度也
　　梓人为笋虡
　　乐器所县横曰笋植曰虡
　　天下之大兽五脂者膏者臝者羽者鳞者
　　脂牛羊属膏豕属臝虎豹貔浅毛者之属羽鸟属鳞龙蛇之属凝者为脂释者为膏
　　宗庙之事脂者膏者以为牲臝者羽者鳞者以为笋虡外骨内骨郤行仄行连行纡行以脰鸣者以注鸣者以旁鸣者以翼鸣者以股鸣者以胸鸣者谓之小虫之属以为雕琢
　　刻画祭器博庶物也外骨属内骨蟞属郤行螾衍之属仄行蠏属连行鱼属纡行虵属脰鸣鼃黾属注鸣精列属旁鸣蜩蜺属翼鸣皇属股鸣蚣蝑动股属胸鸣荣原属注当作咮虫喙也
　　厚唇弇口出目短耳大胸燿后大体短脰若是者谓之臝属恒有力而不能走其声大而宏有力而不能走则于任重宜大声而宏则于钟宜若是者以为钟虡是故击其所县而由其虡鸣
　　燿读为哨颀小也哨亦细小之义凡猛兽有力者皆前麄后细由自也
　　鋭喙决吻数目顅脰小体骞腹若是者谓之羽属恒无力而轻其声清阳而远闻无力而轻则于任轻宜其声清阳而远闻于磬宜若是者以为磬虡故击其所县而由其虡鸣
　　吻口腃也鸟喙长食物时则以近喙本决之故云决吻数目目数开闭也顅长脰貌庄子曰其脰肩肩小体股胫细也骞腾而上也凡羽物胸腹多向上
　　小首而长身而鸿若是者谓之鳞属以为笋
　　言身圜且钜也
　　凡攫閷援簭之类必深其爪出其目作其鳞之而攫閷者攫着则杀之援簭者援揽则噬之也之而颊也作犹起也
　　深其爪出其目作其鳞之而则于眡必拨尔而怒苟拨尔而怒则于任重宜且其匪色必似鸣矣
　　匪采貌与斐通
　　爪不深目不出鳞之而不作则必穨尔如委矣苟穨尔如委则加任焉则必如将废措其匪色必似不鸣矣措顿也
　　梓人为饮器勺一升爵一升觚三升献以爵而酬以觚一献而三酬则一豆矣
　　勺所以酌酒也觚当为觯豆当为斗刘氏曰一献而三酬者献以一升酬以三升也并而计之则四升为豆豆虽非饮器其计数则然
　　食一豆肉饮一豆酒中人之食也
　　一豆酒亦当为斗
　　凡试梓饮器乡衡而实不尽梓师罪之
　　衡平也谓平爵乡口而酒不尽也
　　梓人为侯广与崇方参分其广而鹄居一焉
　　崇髙也方犹等也髙广等者谓侯中也天子射礼以九为节侯道九十弓弓二寸以为侯中则丈八尺诸侯于其国亦然鹄以皮为之居侯中三分之一则侯中丈八尺者鹄方六尺余仿此
　　上两个与其身三下两个半之
　　个读若齐人搚干之干上个下个皆为舌也身躬也乡射礼记曰倍中以为躬倍躬以为左右舌下舌半上舌然则九节之侯身三丈六尺上个七丈二尺下个五丈四尺其制身夹中个夹身中上下各一幅函之身与个齐焉个或谓之舌者取其出而左右也侯制上广下狭盖取象于人也张臂八尺张足六尺是取象率焉
　　上纲与下纲出舌寻縜寸焉
　　纲持侯绳所以系于植也縜所以聨侯而系于纲也
　　张皮侯而栖鹄则春以功
　　皮侯以皮饰者司裘职曰王大射则共虎侯熊侯豹侯设其鹄盖各以其皮为鹄也诗曰射夫既同献尔功曰春以功者春祭择士用此则夏秋冬不必言矣
　　张五采之侯则远国属
　　五采之侯谓以五采画正射人所谓五正之侯也远国属者若诸侯朝会王与之射则张此侯所谓宾射也正之方外如鹄内二尺五采者内朱白次之苍次之黄次之黑次之此九十弓之侯若七十弓者则三正五十弓者则二正远国对畿内诸侯为远也
　　张兽侯则王以息燕
　　兽侯画兽之侯也乡射记曰凡侯天子熊侯白质诸侯麋侯赤质大夫布侯画以虎豹士布侯画以鹿豕凡画者丹质息者休农息老物也燕谓劳使臣若与羣臣饮酒而射
　　祭侯之礼以酒脯醢
　　谓司马实爵而献获者于侯荐脯醢折俎获者执以祭侯三等射皆同
　　其辞曰惟若宁侯母或若女不宁侯不属于王所故抗而射女强饮强食诒女曽孙诸侯百福
　　宁安也若如也属系也抗举而张之也诒遗也此假祭侯以警诸侯也祭侯祭先有功徳之侯若射侯则射不宁侯故两言之
　　庐人为庐器戈柲六尺有六寸殳长寻有四尺车防常酋矛常有四尺夷矛三寻
　　柲犹柄也酋矛差短夷矛极长故异名以别之五兵长短皆通柄与刃为尺数于防独曰车者歩卒所用止戈殳为便自防以上长用于车上为多也
　　凡兵无过三其身过三其身弗能用也而无已又以害人
　　人长八尺故兵之长极于三寻无已不但已也害人害于用之者
　　故攻国之兵欲短守国之兵欲长攻国之人众行地远食饮饥且涉山林之阻是故兵欲短守国之人寡食饮饱行地不远且不渉山林之阻是故兵欲长
　　按司马法云弓矢围殳矛守戈防助
　　凡兵句兵欲无弹刺兵欲无蜎是故句兵椑刺兵句兵戈防属刺兵矛属或曰句兵谓矛刺兵谓戈防也弹谓掉也蜎谓桡也齐人谓斧柄为椑则椑为隋圜也○弹丸圜而滑易诗曰蜎蜎者蠋盖蠕动之貌皆以物喻也句兵握之固然后傅人无转移故以弹为病椑则不虑其弹矣刺兵则体圜而力强不虑其蜎矣
　　兵同强举围欲细细则校刺兵同强举围欲重重欲傅人傅人则密是故侵之
　　同强上下同也举手所操也校疾也傅近也密审也正也操细以击则运之便而势疾操重以刺则审而正侵之义如隂阳之道侵谓其分偏胜也举围欲重则必増其分使偏强
　　凡为殳五分其长以其一为之被而围之参分其围去一以为晋围五分其晋围去一以为首围凡为酋矛参分其长二在前一在后而围之五分其围去一以为晋围参分其晋围去一以为刺围
　　被把中也围之圜之也殳柲八棱惟把中则圜晋谓柲下铜鐏所以插地及建车上者首殳上鐏也刺矛刃胸也○为之被者以物裹之也凡兵把中必圜而以物裹之乃与手相得所握不过数寸而被围五分之一者以渐而杀乃坚固而无折伤也殳之举围在下端而矛之举围在一分二分之间者殳兵也执其下端乃便于矛句兵也其长二丈举围必近中乃便于运矛不言被围之长短必与殳同也柲身则短者必粗长者必细盖柲围与刃广必相称戈柲六尺有六寸刃广二寸则短者必粗可知矣防常刃广寸有半寸则长者必细可知矣殳长于戈则柲必细于戈矛长于防则柲必细于防然后人力可胜经不明着其围径者上士中士下士力各有所胜故柲之长短可制而粗细不可制也不言举围之径亦以人所握为度也殳去三分之一以为晋围者其柲围较粗也矛去五分之一以为晋围者其柲围本细也更细则过弱而不可建矣
　　凡试庐事置而摇之以眡其蜎也炙诸墙以眡其桡之均也横而摇之以眡其劲也
　　置犹树也防于地上以手摇之以视其蜎蜎然均否炙犹柱也以柱两墙之间挽而内之本末胜负可知也横而摇之谓横置于上以手握其两端而摇之以视其坚劲与否○句兵欲无蜎而此又视其蜎者彼言用以直刺此言树而摇之也用以直刺则虑其太弱而桡横摇之而蜎则知其材坚忍而上下强弱之分均矣
　　六建既备车不反覆谓之国工
　　六建五兵与人也车不反覆谓兵之建于车上者驰骋动摇而其柄无偏挺曲桡也
　　匠人建国水地以县
　　欲造国城必先以器贮水平置地上然后于四角立四柱县绳以正柱以水遥望其髙下定其则以平地地既平乃可施视景正方之事○毛氏曰谓环地之四边为沟而注水髙下以水为平依水县绳以为凖水虽干绳可正也
　　置以县眡以景
　　置立表也于所平之地中央立八尺之表县绳以正之视以景者视东西南北方位皆以此表之景也
　　为规识日出之景与日入之景
　　河间王氏曰为规画圜于表周也自日出以至日入记景端于圜周其两端则东西正分中作线以指表则南北亦正
　　昼参诸日中之景夜攷之极星以正朝夕
　　河间王氏曰日中之景最短者也按景作线即南北之正极北辰也北辰无星测近极之星以得北辰之位则南北亦可正司仪凡行人之仪不朝不夕朝夕即东西也不曰东西而曰朝夕者示不独东西方位可正即日之出入昼夜之永短皆可正也○易彦祥曰以日出入之景与日中之景三者相参故曰参复以日中之景与极星之度两者相考故曰考
　　匠人营国方九里旁三门
　　每方九里而四旁各有三门也旧説此公之城制非也下经内有九室九嫔居之外有九室九卿朝焉又曰宫隅之制以为诸侯之城制环涂以为诸侯经涂则言王城之制明矣方九里者以径言其周遭则三十六里○王氏曰匠人既曰建国又曰营国葢作而立之谓之建言其始也周围而治之以定其宫室涂巷之制而兴造焉谓之营言其终也
　　国中九经九纬经涂九轨
　　经纬谓涂也轨谓辙广乘车六尺六寸两旁各加七寸凡八尺是谓辙广九轨积七十二尺则此涂十二步也不言纬涂者与经同也下经经涂九轨环涂七轨野涂五轨而不及纬涂则与经同可知矣
　　左祖右社面朝后市
　　王宫所居也祖宗庙面犹向也王宫当中经之涂
　　市朝一夫
　　方各百歩○或疑一夫地隘不足以容市朝之众然市有三市者各有所主易期而入则无壅矣大朝虽曰诸侯万民咸在然不过适来朝之诸侯万民必耆徳为乡邑之望者然后致而询之非必徧致万民也惟大合诸侯朝庙不足以容然后为坛三成则四时朝觐宗遇无不能容之患明矣
　　夏后氏世室堂修二七广四修一
　　世室宗庙也修南北之深也夏度以歩如堂修十四歩其广益以四分修之一则堂广十七歩半
　　五室三四歩四三尺
　　堂上为五室象五行也三四歩室方也四三尺以益广也木室于东北火室于东南金室于西南水室于西北其方皆三歩其广益三尺土室于中央方四歩其广益四尺此五室居堂南北六丈东西七丈倒其文曰四三尺者接上三四歩明四歩者广益四尺三歩者广益三尺也脩余四歩为堂之前后檐阶广余五歩六分歩之五为堂之东西屋翼堂之广过于脩故室所余广亦过于脩
　　九阶四旁两夹窻白盛
　　九阶南面三三面各二明堂位三公中阶之前北面东上诸侯之位阼阶之东西面北上诸伯之国西阶之西东面北上故知南面三阶也窻助户为明每室四户八窻白盛蜃灰也盛之言成也以蜃灰垩墙所以饰成宫室
　　门堂三之二室三之一
　　门堂门侧之堂正堂如上制则门堂南北九歩二尺东西十一歩四尺室三之一者两室与门各居一分尔雅门侧之堂谓之塾○门堂得正堂三之二而门之左右各隔其半以为室厰其半以为堂则室所占与门与堂校又居三之一也
　　殷人重屋堂修七寻堂崇三尺四阿重屋
　　重屋者王宫正堂若大寝也四阿四面皆注霤也重屋重檐也或曰四面皆重檐不言广者凖夏制之广四修一也周制南北七筵东西九筵则不止于四之一矣故特着之
　　周人明堂度九尺之筵东西九筵南北七筵堂崇一筵五室凡室二筵
　　明堂者明政教之堂于三代或举宗庙或举王寝或举明堂明一代三者皆同制也曰凡室二筵者夏制三四歩四三尺中央室较深广周则五室皆同也不言东西广者凖以堂之广也旧説四室在四隅按月令四时中月皆居大庙而余月居左右个则四室当在四面之中今堂深七筵而南北中央三室已占六筵所余一筵为前后檐阶尚苦其狭岂同之五室竟连接为之而中央室之四面即用四室之户牖与殷周制加备而堂室修广转约于夏未审何故
　　室中度以几堂上度以筵宫中度以寻野度以歩涂度以轨
　　此记据周而作故详于周以下皆周制也室中坐时凭几堂上行礼用筵宫中合院之内无几无筵故用手之寻也在野论里数皆以歩故用歩涂有三道车従中央故用车之轨
　　庙门容大扄七个闱门容小扄参个路门不容乘车之五个应门二彻参个
　　大扄牛鼎之扄长三尺庙中之门曰闱门小扄膷鼎之扄长二尺乘车广六尺六寸言不容者两门乃容之五个三丈三尺此门半之丈六尺五寸也或曰曰不容五个则自四个以上之数惟所取之但其数大广理不宜然岂五字乃三之误与二彻之内八尺参个二丈四尺二门以乘车为度者王乘五路所出入也于庙门度以鼎扄于朝门度以乗车皆因物宜而为之数也
　　内有九室九嫔居之外有九室九卿朝焉
　　内路寝之里也外路门之表也外九室为朝堂治事处则内九室亦九嫔治事处也六卿三为九卿
　　九分其国以为九分九卿治之
　　以九职任万民各为一类故曰九分三孤佐三公论道六卿治六官之属
　　王宫门阿之制五雉宫隅之制七雉城隅之制九雉雉长三丈髙一丈阿谓门之屋脊隅者浮思谓小楼也浮思盖刻画云气并虫兽者城隅及阙皆有之五雉七雉九雉皆言髙也兼广则不可通
　　经涂九轨环涂七轨野涂五轨
　　环涂谓环城之道国外谓之野
　　门阿之制以为都城之制宫隅之制以为诸侯之城制环涂以为诸侯经涂野涂以为都经涂
　　古周礼説天子城髙七雉隅髙九雉公之城髙五雉隅髙七雉侯伯之城髙三雉隅髙五雉都城之髙皆如子男之城髙据此经都城之制与侯伯等则子男之城不应降于都亦宜与侯伯等然则此经所言独上公之城制也
　　匠人为沟洫耜广五寸二耜为耦一耦之伐广尺深尺谓之田首倍之广二尺深二尺谓之隧
　　古者耜一金两人并发之其垄中曰上曰伐伐之言发也畎也田中水所流也后世之耜岐头两金象古之耦也田首一夫百亩之畔
　　九夫为井井间广四尺深四尺谓之沟方十里为成成间广八尺深八尺谓之洫方百里为同同间广二寻深二仞谓之浍専达于川各载其名
　　载其名者识水所従出先儒谓遂人匠人之法不同盖以遂人百夫有洫而匠人成间谓之洫乃九百夫之地也遂人千夫有浍而匠人同间谓之浍乃九万夫之地也不知百夫有洫而九百夫之地不过为洫者八其外始有浍环之千夫有浍而九千夫之地不过为浍者八其外始有川环之积至于九万夫之地亦不过为浍者七十有二环浍之川九而已其环于百里之外者即环于三十里外之川也同间之浍积数虽多而其实即千夫之浍同间之浍所达之川即千夫之浍所达之川然则遂人匠人之法实一而已曰専达于川者沟洫必由浍以达浍则直达于川而无或旁行侧注于沟洫也
　　凡天下之地埶两山之间必有川焉大川之上必有涂焉
　　遂人万夫有川人力所为之川也此经两山之间必有川天作地成之川也天作地成之川或数百里而后有之以人为之川通焉然后尺寸之流皆距四海而无壅涨之患矣
　　凡沟逆地阞谓之不行水属不理孙谓之不行
　　阞谓脉理属读为注孙顺也既曰逆地阞又曰水属不理孙者或强障遏使水注焉而非理之所顺终必决溢也曰凡沟凡造沟渎以引水者皆是也
　　梢沟三十里而广倍
　　梢谓水潄齧之沟水行潄齧下流必广
　　凡行奠水磬折以参五
　　奠定也磬折以参五谓沟形当如磬直行三折行五也凡行水欲其行又欲其定太疾则易冲决故必纡曲使少停以定其势也
　　欲为渊则句于矩
　　大曲则流转流转则其下成渊
　　凡沟必因水埶防必因地埶善沟者水潄之善防者水滛之
　　潄犹齧也淫谓侵淫使泥沙淤积助防之厚也
　　凡为防广与崇方其閷参分去一大防外閷
　　崇髙也方犹等也杀者薄其上外杀谓三分去一之外更去也或曰非更杀其上乃益厚其下也下愈厚则上愈杀矣
　　凡沟防必一日先深之以为式
　　欲造沟筑防先按一日所作尺数后则以此程功赋其丈尺步数防言髙而亦曰深之者自上以视下也与聘礼坛十二寻深四尺义同
　　里为式然后可以傅众力
　　傅附合也既以一日所作为式而又以一里为式者人力有强弱功作有久暂以一里为式则所用非一人所积非一日可以度众力所能任附合以就功役也
　　凡任索约大汲其版谓之无任
　　任用也索绳也约缩也汲引也筑防若墙者用绳缩其版引之大急则版挠而鼓土不坚矣诗曰缩版以载又曰约之阁阁
　　葺屋参分瓦屋四分
　　葺屋草屋也三分屋之南北深以其一为屋脊髙四分亦然草之去水迟瓦之去水疾故其峻之势宜有差也
　　囷窌仓城逆墙六分
　　囷圜仓穿地曰窌逆郤也筑此四者六分其厚郤一分以为杀窌入地中亦为此杀者虽入地口宜寛则牢固也
　　堂涂十有二分
　　堂涂堂前砖甃之道也尔雅曰堂涂谓之陈于两旁之广十分取二以为中央之峻则水旁泻
　　窦其崇三尺
　　宫中水道
　　墙厚三尺崇三之
　　髙厚以是为率足以相胜
　　车人之事半矩谓之宣一宣有半谓之欘一欘有半谓之柯一柯有半谓之磬折
　　矩法也所法者人也人长八尺而大节三头也腹也胫也以三通率之则矩二尺六寸三分寸之二头髪皓落曰宣尺三寸三分寸之一人头之长也欘斵斤柄长二尺伐木之柯柄长三尺人带以下四尺五寸磬折立则上俛以下造耒云磬折故先列其名
　　车人为耒庛长尺有一寸中直者三尺有三寸上句者二尺有二寸
　　庛谓耒下前曲接耜者句谓人手所执处庛上句下为中直以金刺土者曰耨耜前接于耨易曰斵木为耜岂上古以木为之后世乃接以金而谓之耨与
　　自其庛缘其外以至于首以其内六尺有六寸与歩相中也
　　縁外六尺有六寸而内则六尺应一歩之尺数其内谓据庛面至句下直量之耕者以田器为度耜异材故不在数中
　　坚地欲直庛柔地欲句庛直庛则利推句庛则利发倨句磬折谓之中地
　　推者推而前也发者举而起也中地之耒其庛与直者如磬折则调矣调则六尺
　　车人为车柯长三尺博三寸厚一寸有半五分其长以其一为之首
　　首谓金刃柯其柄也凡造作用斧因以量物故先论斧柄长短及其刃之大小
　　毂长半柯其围一柯有半辐长一柯有半其博三寸厚三之一渠三柯者三
　　大车毂径尺五寸渠车罔也其径九尺渠二丈七尺辐长一柯有半亦大概言之毂径九尺尚有毂空壶中辐不应有四尺五寸也
　　行泽者欲短毂行山者欲长毂短毂则利长毂则安泽泥苦其迟重山险虑其倾摇
　　行泽者反輮行山者仄輮反輮则易仄輮则完
　　反輮使木心在外也行泽者杼轥地处薄必用木心乃坚久行山者侔可顺面执之所向而为之矣曰仄者轮材必用曲木因其斜仄之势而輮之也
　　六分其轮崇以其一为之牙围
　　轮崇轮径也此大车之轮宜在渠三柯者三之下
　　柏车毂长一柯其围二柯其辐一柯其渠二柯者三五分其轮崇以其一为之牙围
　　柏车山车也两辐相对六尺渠围丈八尺亦通毂空壶中并数而言不言柏车轮崇之度者大车辐长一柯有半而柏车长一柯大车之渠三柯者三而柏车二柯者三则轮崇六尺不待言矣
　　大车崇三柯绠寸牝服二柯有参分柯之二
　　大车平地任载之车毂长半柯者也牝服见山虞职乘车崇六尺有六寸绠三分寸之二大车轮加崇故绠加广也羊车柏车不言绠度者凡车之绠皆三分寸之二独大车较广耳乘车之轸六尺有六寸又三分去一以为隧者御与左右并乘必衡广乃能容而従不必长也大车彻广六尺而牝服则八尺者衡狭而従长然后载物多而车行安也
　　羊车二柯有参分柯之一柏车二柯
　　羊善也羊车汉时谓之定张车宫中所用较长七尺羊车不言轮者与柏车无异也
　　凡为辕三其轮崇参分其长二在前一在后以凿其钩钩辕之钩心也就其中而凿之以钩车箱也
　　彻广六尺鬲长六尺
　　鬲谓辕端厌牛领者牛车两辕一牛在辕内故鬲狭也不言四马车之彻轭者轮崇车广衡长参如一已见于舆人职也
　　人为弓取六材必以其时六材既聚巧者和之取干以冬取角以秋丝漆以夏筋胶未闻
　　干也者以为远也角也者以为疾也筋也者以为深也胶也者以为和也丝也者以为固也漆也者以为受霜露也
　　王光远曰弓所以及远者其力在干所以疾发者其势在角角干资筋以为坚忍以射则中深三者得胶然后相合结而固之在丝饰而坚之在漆
　　凡取干之道七柘为上檍次之檿桑次之橘次之木次之荆次之竹为下
　　尔雅曰杻檍又曰檿桑山桑国语曰檿弧箕箙○李耜卿曰檍梓属叶似杏而尖木状如柰
　　凡相干欲赤黑而阳声赤黑则乡心阳声则远根阳声清声也
　　凡析干射远者用埶射深者用直
　　埶谓用木之曲埶反之以为弓也曲埶则宜薄薄则力少直则可厚厚则力多
　　居干之道菑栗不迤则弓不发
　　菑栗谓以锯副析干也迆谓邪行絶理者发起也有发起处则损动○居居积也菑当作椔木之立死者栗坚栗也冬析干而秋合之待其槁也木有生而心不直文理皆邪者初析不觉久槁则必偏挺居干之道必待槁燥如立枯之木坚栗而不邪迆然后合之永不发动正与下苟有贱工必因干之湿以为柔善于外而动于内反对如旧説乃析干必伦之义非居干之道也
　　凡相角秋閷者厚春閷者薄穉牛之角直而泽老牛之角紾而昔
　　泽润气也紾绞纒之纹也昔读为错谓其纹绞纒而交错也
　　疢疾险中瘠牛之角无泽
　　险伤也中角里
　　角欲青白而丰末夫角之本蹙于而休于气是故柔柔故欲其埶也白也者埶之徴也
　　蹙近也休读为煦欲其埶者欲其形之自曲可反以为弓也○春秋传而或噢休之盖煦养之义不必易读
　　夫角之中恒当弓之畏畏也者必桡桡故欲其坚也青也者坚之徴也
　　畏读为隈弓渊也
　　夫角之末远于而不休于气是故脃脃故欲其柔也丰末也者柔之徴也
　　末之大者必脑气及煦之
　　角长二尺有五寸三色不失理谓之牛戴牛
　　三色本白中青末丰也牛戴牛谓角直一牛
　　凡相胶欲朱色而昔昔也者深瑕而泽紾而抟亷郝仲舆曰色欲其朱文欲其错其纹瑕深透光泽其质紾密结亷隅坚利此胶之善也
　　鹿胶青白马胶赤白牛胶火赤鼠胶黑鱼胶饵犀胶黄凡昵之类不能方
　　皆煑其皮为之或用角饵粉饼也説文言其坚洁若玉珥鱼胶近之昵粘也方比也凡昵之类虽或可用以粘而不能比方六者
　　凡相筋欲小简而长大结而泽小简而长大结而泽则其为兽必剽以为弓则岂异于其兽
　　竹简一条为一札谓筋条之直相似也结谓细聚而不散筋之小者贵乎条直而长筋之大者贵乎稹密而润剽疾也
　　筋欲敝之敝
　　嚼之当熟
　　漆欲测
　　测测度也漆有真伪测之者挹而下注其细如丝而不断乃无滓秽之杂
　　丝欲沈
　　如在水中时色
　　得此六材之全然后可以为良
　　凡为弓冬析干而春液角夏治筋秋合三材寒奠体冰析灂
　　液渍也三材谓胶丝漆奠定也至冬胶坚内之檠中定往来体冰凝之时下弓于檠辨析其漆之坚完与否而复内之
　　冬析干则易春液角则合夏治筋则不烦秋合三材则合寒奠体则张不流冰析灂则审环春被则一年之事
　　易理滑致也以春和之时液角则其气浃洽夏则筋缓散故治之不烦流犹移也体既定则张之不至流移审环义未详旧説审定也其漆之灂环则定后不鼓动或曰囘环而审定之也
　　析干必伦析角无邪斵目必荼
　　伦谓木之理也荼读为舒徐也目干之节目荼之义犹庄子所谓斵轮徐也盖木之节目强斵之使其分少寛乃不与筋相摩
　　斵木不荼则及其大修也筋代之受病夫目也者必强强者在内而摩其筋夫筋之所由幨恒由此作
　　修犹久也幨絶起也
　　故角三液而干再液
　　凡木材先以水渍而后干之则调适而不偏挺先儒多谓以火出其液非也盖液之再三所以伸其材达其性也将合之而微有偏挺然后以火挢之下经挢角挢干之法是也
　　厚其帤则木坚薄其帤则需
　　帤谓弓中裨干虽用整木仍以木片细副之故厚薄有节
　　是故厚其液而节其帤约之不皆约疏数必侔
　　厚犹多也节适中也约谓以丝横纒之不皆约谓有间也疏数必侔其相间之分必均也
　　斵摰必中胶之必均
　　摰之言致也中谓上下如一均谓厚薄无偏
　　斵摰不中胶之不均则及其大脩也角代之受病夫怀胶于内而摩其角夫角之所由挫恒由此作
　　挫蹵折也前以不中不均并列而后独言怀胶者明斵干虽中而施胶不均亦能摩角而使之挫也
　　凡居角长者以次需
　　注疏弓隈谓之需长者当弓之隈短者居箫非也角介于柎而上不达于箫两畔各一角无所谓长者短者所谓居角亦以居积言盖弓有上中下三制故居角取其长者以次排列而待用也
　　恒角而短是谓逆桡引之则纵释之则不校
　　恒读为防竟也竟其角而短于渊干引之角纵不用力若欲反桡然释放也校疾也○桡曲也柎角长短强弱得宜然后引之以渐而曲其体如环顺也角短则柎必长柎太长则中央强直而畏之曲也如折是谓逆桡惟畏过曲而如折是以引之则纵释之则不校也
　　恒角而达譬如终绁非弓之利也
　　注疏谓达于箫头非也箫与干异材而逆倳角虽长无上达于箫之理盖谓直通挺臂也弓之制柎强畏弱两端微强然后张如流水若角长直通挺臂则中弱挽之则中央先曲而畏与未反直挺而不应如绁于防近世有通角弓试之良然
　　今夫茭解中有变焉故校于挺臂中有柎焉故剽恒角而达引如终绁非弓之利
　　茭解谓隈与箫相接之处变谓箫臂用力异也引之则臂中用力放矢则箫用力用力异故校挺直也直臂谓人所把握处柎侧骨也把处两畔有侧骨助为力故剽疾○校言其势之疾剽言其力之劲举是二者正释恒角而达引如终绁之义也盖角之用两端不达于箫中央不达于柎乃调顺而能助干以为疾若角达于箫而茭解中无变则送矢不疾角通于敝而挺臂中无柎则负干无力转为不利于弓矣再言角长之不利者角短不足用凡工能辨之其或贪角材之长而用之不得其节尤可惜也○旧説中有变谓箫与臂用力异果尔则辞不足以指事矣盖抗送矢全力在箫所谓末应也弹弓无箫故引之常纵弓干尽处忽以箫逆插干间勾而向前其形制有变故抗有力而送矢疾也茭从交弓干之端析为两岐而以箫剚入故曰茭箫别一木虽以筋胶合于弓干而体本两判故曰解
　　挢干欲孰于火而无赢挢角欲孰于火而无燂引筋欲尽而无伤其力防胶欲角而水火相得然则居旱亦不动居湿亦不动
　　赢过孰也燂炙烂也
　　苟有贱工必因角干之湿以为之柔善者在外动者在内虽善于外必动于内虽善亦弗可以为良矣
　　湿生用之也
　　凡为弓方其峻而髙其柎长其畏而薄其敝宛之无已应
　　峻谓箫也敝即把握处宛引之也无已应谓引之不休止常应不罢需也○峻疑当箫隈之中而拄者以其隆起故谓之峻箫狭而长不得云方也髙其柎谓于挺臂中置骨穹而隆起也宛疑当作挽以音同而误也无已应谓引之过度而其体能应不至于折伤也○赵氏曰柎与敝人往往不能分别尝见造弓把处稍细把处上下皆堆起稍髙接着角面盖敝即把处稍细者柎乃把处两头两侧畔稍髙接角隈者敝以正面言故云薄柎则置于两侧侧目视之故不言厚而言髙
　　下柎之弓末应将兴
　　末即箫也兴谓把握中摇撼也柎下力弱则箫应而动把握中必摇撼
　　为柎而发必动于閷弓而羽閷末应将发
　　閷即接中羽读为扈缓也接中动则缓箫末应之角干必至发伤○发即兴也兴者动于内发则暴裂于外也閷当为角之接柎者旧説以为茭解茭解发动则末已发动不应又云末应将发矣盖柎既摇撼则角之接柎者必发动角之接柎者既发动则偏斜而箫必应之而反脱也羽閷者角之两旁甚薄其暴起有似于羽
　　弓有六材焉维干强之张如流水
　　干强而又能张如流水者质坚而柔忍也
　　维体防之引之中参
　　体谓内之檠中定其体防谓浅深所止若王弧之弓往体寡来体多弛之五寸张之则一尺五寸夹庾之弓往体多来体寡弛之一尺五寸张之则五寸唐弓大弓往来体若一弛之一尺张之亦一尺体虽不同及其引之皆三尺以矢长三尺须满故也
　　维角防之欲宛而无负引之如环释之无失体如环角用反势以掌拄于柎与峻之间故曰防之负谓不应也释之无失句失谓反脱也弓不调则释矢时多反脱体如环谓既弛之后
　　材美工巧为之时谓之参均角不胜干干不胜筋谓之参均量其力有三均均者三谓之九和
　　有读为又量其力又三均者谓若干胜一石加角而胜二石被筋而胜三石引之中三尺弛其以绳缓擐之每加物一石则张一尺
　　九和之弓角与干权筋三侔胶三锊丝三邸漆三斞上工以有余下工以不足
　　权平也侔犹等也角干既平筋三而又与角干等也邸斞轻重未闻
　　为天子之弓合九而成规为诸侯之弓合七而成规大夫之弓合五而成规士之弓合三而成规
　　材良则句少也此防弓体之不张者言
　　弓长六尺有六寸谓之上制上士服之弓长六尺有三寸谓之中制中士服之弓长六尺谓之下制下士服之凡为弓各因其君之躬志虑血气
　　躬有长短血气有强弱志虑有缓急丰肉而短骨直以立躬与血气之异也寛缓以荼忿埶以奔志虑之异也
　　丰肉而短寛缓以荼若是者为之危弓危弓为之安矢骨直以立忿埶以奔若是者为之安弓安弓为之危矢骨直谓强毅忿埶以奔谓埶若有忿而奔赴状其急也隈狭而箫甚曲者谓之危弓以其易反脱也隈广而箫微曲则安笴弱而羽杀者谓之危矢以其飘摇难定也笴强而羽丰则安
　　其人安其弓安其矢安则莫能以速中且不深其人危其弓危其矢危则莫能以愿中
　　愿慤也三舒则矢行常不及故不能疾中中又不能深三疾则矢行常过故不能确然必中
　　往体多来体寡谓之夹庾之属利射侯与弋
　　弛之则弓体往张之则弓体来来庾弓之弱者也豻侯与弋皆近射也司弓矢职夹弓庾弓以授射豻侯鸟兽者弋缴射也
　　往体寡来体多谓之王弓之属利射革与质
　　射深者用直王弓合九而成规则直之极于射坚宜也司弓矢职王弓弧弓以授射甲革椹质者此不言弧弓与王弓同也被之度有定而以多寡言者以往体之多而见为寡也以往体之寡而见为多也
　　往体来体若一谓之唐弓之属利射深
　　射深用直唐弓合七而成规大弓亦然
　　大和无灂其次筋角皆有灂而深其次有灂而疏其次角无灂
　　大和尤良者也筋在背角在隈深谓灂在中央而两边无有也疏谓两边皆有灂而所用薄也角无灂则箫及背皆有之
　　合灂若背手文
　　弓表里灂合处若人合手背文相应或曰用灂合法则文理如人手背言其细而均也
　　角环灂牛筋蕡灂麋筋防蠖灂
　　角滑易故漆文如环筋用牛则漆文如麻子用麋则如斥蠖
　　和弓摩
　　和犹调也拂也弓久不用恐其性辟戾故将用必先调之拂摩所以调也大射礼小射正授弓大射正以袂顺左右隈上再下一
　　覆之而角至谓之句弓覆之而干至谓之侯弓覆之而筋至谓之深弓
　　覆犹察也至犹善也弓有六材独言角干筋者弓以角干筋为主胶漆丝则为之辅而已故秋合三材则谓之献成而良苦可试也三者皆善为上二善为次一善为下不言王弧王弧必六材皆善故也


　　周官集注卷十二
