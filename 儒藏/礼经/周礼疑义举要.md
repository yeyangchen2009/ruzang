　　钦定四库全书　　　　经部四
　　周礼疑义举要　　　　礼类一【周礼之属】
　　提要
　　【臣】等谨案周礼疑义举要七卷
　　国朝江永撰永字慎修婺源人是书融防郑义间立新説多中乎理其解考工记二卷尤见専长在是书亦为最胜如经文六尺有六寸之轮轵崇三尺有三寸也加轸与轐焉四尺也今考轸围尺一寸见于经文轐围不着并轸轐以求七寸之崇颇为难合郑注未详后儒莫解永则谓轸方径二寸七分有半自轴心上至轸面总高七寸毂入舆下左右轨在毂上须稍高容毂转故毂上必有轐庋之轐之围径无正文辀人当兎之围居辀长十之一方径三寸六分辀亦在舆下庋舆者则兎围与当兎同可知轴半径三寸二分加轐方径三寸六分共髙五寸八分以密率算毂半径五寸一分弱中间距轨七分强可容毂转以五寸八分加后轸出轐上者约一寸二分总髙七寸舆之厚上与轸平亦以一寸二分为率后轸在舆下余一寸五分辀踵为缺曲以承之算加轸与轐之七寸当从辀算起盖辀在轴上必当舆底相切而两旁伏兎亦必与辀齐平故知辀之当兎围必与兎围等大后不言兎围者因辀以见其説寔可补康成所不及惟考释名曰轸横在前如卧床之有枕也枕横也横在下也荐板在上如荐席也似舆板在上而轸在下永谓轸面与舆板相平似乎不合然舆板之下仍余轸一寸五分则其説仍不相悖又考説文曰□车伏兎下革也则是伏兎钳毂之处尚有革承其间永算伏兎距毂崇三寸六分而伏兎下革厚尚未算入亦稍为未密要其增分甚微固亦无妨于约算也又经文曰参分其隧一在前二在后以揉其式式之制具详于曲礼孔疏其説谓车箱长四尺四寸而三分前一后二横一木下去车牀三尺三寸谓之为式又于式上二尺二寸横一木谓之为较至宋林希逸直谓揉者揉其木使正直而为之永谓揉两曲木自两旁合于前通车前三分隧之一皆可谓之式式崇三尺三寸并式深处言之两端与两輢之植轵相接军中望逺亦可一足履前式一足履旁式左传长勺之战登轼而望是也若较在式上如何能登轼而望若式于隧三分之前横架一木则在阴板之内车外不见式矣记如何云苟有车必见其式云云考郑注曰兵车之式深尺四寸三分寸之二则经所云一在前者皆为式凡一尺四寸有奇之地注始得云式深若仅于两輢之中横架一木名之曰式则一木前后更不为式注又何得以深浅度式乎孔疏谓横架一木于车箱内盖未防郑注式深二字之义又郑注云较两輢上出式者两輢则两箱板也上出式而度之以两輢则两较各在两箱之上明矣故释名曰较在箱上不云较在式上是其明证孔疏之误显然至于经文凡云揉者皆揉之使曲而希逸反谓揉之使直尤属不考均不及永之所説确凿有征其他援引典核率皆类此其考古亦可谓详矣乾隆四十三年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀


　　钦定四库全书
　　周礼疑义举要卷一
　　婺源江永撰
　　天官
　　周礼六卿之制至成王末年犹可考顾命同召大保奭芮伯彤伯毕公卫侯毛公是六卿也迨其后而官制改别有一人为卿士执政冢宰位在其下故诗云皇父卿士畨维司徒家伯维宰【今诗误作家伯冢宰】仲允膳夫葢上卿执政者皇父而家伯虽为宰非复统百官均四海之职矣至东迁后又有两卿士虢公忌父为右郑庄公为左则当时之为宰者位益卑是以宰咺归赗宰渠伯纠来聘鲁史直书其名本非上卿执政者也説春秋者犹以周初冢宰之制言之考之亦不详矣
　　八则治都鄙注専指采地然亦当兼公邑言之灋则以驭其官谓食采之公卿大夫及治公邑大夫
　　内史八枋即大宰之八柄爵禄以后其序各异言之有不同耳大宰诏王有寛大之意故先予置生而后夺废诛内史诏王有严肃之意故废先于置杀先于生而且以杀易诛也予夺则仍如故有予而后有夺也凡赐予皆为予圭瓒车马旌旗衣服弓矢鏚钺虎贲皆予之大者幸与福一例得予则为幸得生则为福生谓以八议生之内史言杀此言诛以驭过轻重各举一隅也八统六曰尊贵郑引孟子三达尊及祭义证之则贵中兼有爵齿徳逹吏与使能异能者因其有才而任之逹吏者察其勤劳而进之
　　九职任万民皆任之以生财大学所谓生之者众也九职外有学士习道艺巫医卜筮守世事府史胥徒服公事皆非所以生财故不在九职之数而大司徒并之为十有二天下之民尽此矣九职生财即闾师之八贡与无职者之夫布然亦稍有不同九职合虞衡为一而有臣妾聚敛疏材闾师无疏材之贡而分虞衡为二亦得九大府所谓九功者也
　　三农先郑云平地山泽后郑云原隰平地皆未当山泽之农自属虞衡不生九谷原隰与平地无异又不可分为三近世恵士竒着礼説云三农上农中农下农也管子揆度篇曰上农挟五中农挟四下农挟三小司徒上地中地下地分为三者以此此説甚确
　　九谷从后郑黍稷稻粱麦麻菽菽有大小
　　虞衡犹云山泽借官名以名民职非谓掌山泽之官薮牧养蕃鸟兽不必家畜薮牧之民各守其地野鸟兽取之有时是亦所以养蕃之疑薮牧之民有二种其受田于逺郊者则贡家畜其处山泽与邦田之地者则贡野鸟兽【若后世之猎户】家畜入于遂师而遂师以共野牲其卵鸟则掌畜复养而共之野鸟兽入于迹人兽人与掌畜而诸官以共腊人庖人之用其脉络皆可考
　　八材先郑本尔雅珠象玉石木金革羽遗塼埴之工且珠之用少当不特设一工宜以曲礼土金石木兽草之六材而益以玉羽
　　臣妾奴婢也贫民鬻身为人奴婢闾师无疏材之贡恤其贫也而九职生财必及之质人掌成市之货贿人民注人民奴婢即此经之臣妾也庶人商贾家皆有之闲民佣力之人执事于农工商贾圃牧虞衡之家转徙无常即闾师之无职者
　　赋者征取财物之总名自一至六以三农九谷为主而草木鸟兽器用布帛及闲民夫布皆有之唯臣妾无赋闗市则商贾也山泽则虞衡也闗市山泽独别出者自邦中至都鄙皆有闗市山泽别为二赋不与六赋混也币余之赋则已用之余取之于掌事者故居末
　　文王治岐其时或为商者少货贿未能阜通故弛征以优之至成周定为经国常法不得不设闗市之征以抑之孟子征商始贱丈夫固有此理然自商农既分兵赋不得不出于农则货贿不得不取诸商葢必如是而政始均民志始定也但其后渐流于暴耳读周礼者以此思之或可无疑于闗市之赋
　　马贵与谓三代贡助彻皆视田而赋之未尝别有户口之赋恐不然孟子明言有布缕粟米力役三征粟米田赋也布缕户赋也力役之征服役者以力代赋不能赴役如闲民者使出夫布是即口赋也布缕出于嫔妇而一夫有五畆之宅种桑麻所以有布缕之征唐之租庸调仿此三征但其后行之有弊耳
　　九赋皆九功之财闗市山泽之赋亦即在邦中四郊甸削县都之中弊余之赋亦即八赋中之余财何以别出三种列而为九葢九赋因九式而分者也观大府职可知矣宾客刍秣工事匪颁币帛祭祀羞服丧荒好用因国之用财有此九事故于通国之赋先分之为九以待九式之用酌其所入所出之多寡约畧相当凖之以为式焉非谓王之膳服必出于闗市国之丧荒必取诸山泽也其财物畧相当焉耳他赋与式皆仿此惟币余一赋从八式所用之余而生因王不能无赐予故于八式所用之财常留有余特设职币一官掌之是以赋与式皆有九也先儒不明此义释赋为口率出泉引乡大夫之征力役者以为口赋释闗市山泽为占防百物币余为占卖国斥币皆末作当增赋引汉之贾人倍算况之失之逺矣汉之口率出泉周礼亦有之闾师言凡无职者出夫布是也此因闲民一职转移执事于人不能赴公旬三日之役故使出夫布以当之犹后世之丁钱及雇役钱不可以此通释赋字也
　　八则言赋贡以驭其用则都鄙亦当有赋入于王司勲凡颁赏地参之一食疏云若采地之税则四之一与小国入天子同是谓采地有赋此条家削之赋至邦都之赋疏谓三等采邑出泉赋于八卿大夫而三等公邑则出泉赋于王葢掲采邑表公邑与后疏违异非是宾客来固有弊帛刍秣又别为二式者王朝遣使存頫省聘问亦用币帛牛人牧人诸官自有刍秣十二闲之马用刍秣尤多也
　　匪颁之式见于经者廪人匪颁稍食也宫正内宰王宫后宫之稍食也槀人外内朝冗食者之食也百官有无采邑者其稍食当掌于司禄而职缺矣又如膳夫肉脩之颁赐也酒正之秩酒也宫伯司裘之颁衣裘也司裘罗氏之行羽物也凌人之颁氷也皆匪颁之类是皆有常数者其出于恩好赐予则入好用之式
　　器贡若鲁壶之属曰诸侯之封皆有以镇抚王室又曰彞器之来嘉功之由疏谓诸侯常贡无成器未确牧以地得民长以贵得民从郑注诗曰克长克君诸侯固有长称主以利得民从先郑古者公卿大夫食邑与其民一体相恤诗曰我取其陈食我农人是也吏以治得民乡遂及公邑之吏友以任得民徳行道艺相劝吉相庆凶相恤缓急相救有无相通是也而同井合耦耡作亦其一郑注専以耡作言狭矣
　　及执事眡涤濯及与也谓与诸执事官视涤濯也小宗伯言及执事者三及执事祷祠于上下神及执事涖大敛小敛及执事眡葬献器与此文正相类彼三处郑皆以执事之官释之此独云执事初为祭事前祭日之夕非也
　　县法于象魏疑一歳有两县正月之吉县之挟日为万民观也正歳则又县之使属官观之也大宰小宰大司徒小司徒大司冦小司冦各言其一耳郑注谓正歳而县于象魏与经文承正月之吉者不协易氏绂谓小宰率属观于已敛之后使己敛之后不再县则何观象魏为阙亦名两观春秋雉门及两观灾似两观在雉门之两旁王之外朝在库门外雉门在库门内库门当亦有阍人守之而万民得入岂为观县法此十日特许之欤
　　几言歳终者周正之季冬郑注见宰夫职
　　听禄位以礼命争禄位如周甘人与晋阎嘉争阎田王叔陈生与伯舆争政之类
　　七事注谓先四事如之者三事非也愚谓祭祀一朝觐防同宾客二军旅三田四役五丧六荒七
　　周虽改时改月而夏正兼存故有正月有正歳郑注正月周之正月正歳谓夏之正月此説最确凌人正歳十有二月令斩氷谓夏正歳之十二月建丑之月也若非丑月则无氷可斩后儒多从郑注惟柯氏叶氏反其説非是近人有谓正月正歳皆建子者尤非
　　凡失财用物辟名者以官刑诏冢宰而诛之失财谓典守财而失之用物谓私用官物辟名通上二事谓巧为规辟或诿罪于他人诛之治其罪且责其偿也注谓财为钱谷用为货贿物为禽兽以下经分为三非是下经足用长财善物所指各异
　　足用谓度支有方而用不匮长财谓经理有法而财自生善物如牧养肥充制作精良之类此皆能称职者故赏之
　　宾赐之飱牵后郑谓飱客始至所致礼非也此谓或有时赐之小礼饩牵耳始至致飱前言牢礼中已兼之腊人共豆脯荐脯注疏以脯非豆实读豆为羞愚谓尔雅云竹豆谓之笾则笾亦可通称为豆王制亦有干豆之文
　　凡祭祀酒正以法共五齐三酒以实八尊通言之非一祭中具备也观司尊彞六尊不竝用可见汉儒谓祫大于禘故疏家云祫备五齐禘备四齐此以意言之耳礼运诸篇杂陈矢子诸侯宗庙之祭未有及泛齐者则泛齐惟用之祀天地
　　四饮之医后郑引内则以酏为醴释之内则注云酿粥为醴初疑粥如何可骧访问今时北方造黄酒之法先煑黄米为粥乃入麴蘖酿之成酒正与郑注合此惟黄米可酿粥而秫稻则否黄米葢即古之黄粱又内则重醴中亦有粱醴葢炊饭而酿者为醴煑粥而酿者以酏为体也先郑以醷释医别为一义未确下言后夫人致礼医亦有糟醷为梅酱安得有糟乎
　　醴有清有糟而四饮惟有清者葢糟醴与醴齐同己于五齐中辨之也
　　三酒以清为下葢贱者所饮岂可以之涗盎齐记云醆酒涗于清岂谓五齐中最清如沈齐者与
　　酒人浆人与酒正奉之之文虽同而所奉则异酒人浆人奉之于酒正者也酒正奉之奉之于王朝者也不曰使其属而曰使其士奉之谓其同官之下士耳郑注以士为奄非是序官惟内小臣奄称士郑云异其贤今乃通称奄为士则内小臣之贤者亦何以别于羣奄乎盐人惟掌盐之用而地官虞衡之后不设掌盐葢王畿内盐非所产也禹贡青州贡盐即今之青登济莱等处盐其地在齐职方氏幽州利鱼盐即今之长芦盐其地属燕左传郇瑕氏国饶近盐即今解州池盐其地属晋诸侯各贡所有则盐人所用其三国之货贡与郑注饴盐为戎盐其蕃国之货宝与意当时侯国产盐之地或亦设官为守予其民以斥卤之地使之取盐以当赋如角人诸官之法至管仲为盐荚始计口而增盐税每盐一升加赋二合而赋始重齐之季世有祈望之守则盐利尽归于公民始不得私煑矣
　　王防同诸侯止宿之舍设梐枑为卫野宿则设车宫行防同之礼则为坛壝宫宫有四门仍设以为卫也九赋本皆有职之民所贡之财但九赋自一至八皆以地言须兼九功言之乃见出赋之人所以言九赋必及九功也九功中臣妾不贡疏材此举其大纲未暇细别闾师乃分析言之
　　以某赋待某事葢约计其财用之相当为之式法非必以其地之所出给此用也而先儒説者多固滞
　　凡邦国之贡以待吊用亦谓取之诸侯者还用之诸侯耳非谓吊用必取给于九贡而九贡必不可为他事用也举吊用亦兼凶礼之丧荒禬恤
　　凡万民之贡以充府库此对邦国之贡言之即九功所出之财赋非别有贡物也充府库即是待诸事之用前分言此总言耳
　　有法度之玉典瑞掌之良货贿之玉玉府藏之服玉佩玉珠玉食玉含玉皆良货贿之玉也圭璧琮璜等有法度之玉也含玉两官并共岂玉府共之于典瑞而典瑞乃共之以含与然典瑞又有饭玉宜亦玉府先共而此不言葢详畧互见也
　　凡王之献金玉兵器文织良货贿之物受而藏之注谓王用以献遗诸侯恐不然此谓臣下有献于王如曲礼所谓大夫私行反必有献少仪所谓君将适他臣如致金玉货贝于君是也四方之币献则入之内府
　　以九赋之法令田野之财用以九功之法令民职之财用九赋主地九功主人其实田野之财用皆出于民职此相对叠言之耳非有二项之财用也
　　凡受财者受其贰令而书之受财即大府所谓官府都鄙之吏及执事者受财用是也贰令大府之副令也瑶爵亚王酳宾之爵注谓亚王酬宾之爵非也以币酬宾之礼惟献末王一行后则无酬凡后献皆用瑶爵上言瑶爵亦如之所以别于祼用璋瓒耳
　　歳终则防内人之稍食稽其功事注疏以内人为女御非也此即典妇功之内人与典丝之内工是宫中専治女功者
　　阍人掌守王宫中门之禁凡库门雉门应门路门皆当王宫之中故谓之中门对宫中闱门巷门言之非以雉门为中门









　　周礼疑义举要卷一
　　钦定四库全书
　　周礼疑义举要卷二
　　婺源江永撰
　　地官【一】
　　乡老是三公之致仕者行乡饮礼当为尊有无不定故附见于乡大夫而无职掌
　　闾师任民通乎乡遂而所掌以乡为主又以闾为比法之小成闾胥主徴令而闾师亦掌徴赋故以闾名官县师虽通掌内外地域而所主实为家稍县都及其间之公邑三等稍地县为中故举中以该之注谓县师主天下土地人民已下之数非也天下土地人民自有职方氏掌之亦但知其数要耳其详数自在列国诸侯若县师者上士中士止六人岂能一一稽之又四郊以内之人民田莱等自有乡遂之官稽之亦非县师之职师氏保氏别有其官非三公中之师保注谓周公召公兼之非是
　　考工以脂膏臝羽鳞分五大兽此及月令以羽毛鳞介臝分五虫所指各异臝物宜原隰自当如月令倮虫属中央以无羽毛鳞介者为臝郑注皆以虎豹之属释之误矣
　　郑以骍刚之属解九等而以十二分野解十二壤未确壤者土之类正是骍刚赤缇等然草人言其九合之禹贡又不止十二意当时别有农书详之草人所未言者其为涂泥黄壤青黎三种乎九等当如禹贡分田为九等周都洛邑欲其无逺天室而四方入贡道里均人谋则武王已迁鼎鬼谋则周公召公先卜河朔黎水再卜涧东瀍西以审定之所谓土中者合九州道里形势而知之非先制尺有五寸之土圭度夏至景与圭齐而后谓之土中也既定洛邑树八尺之表景长尺有五寸是为土中之景乃制土圭以为法他方度景亦以此土圭随其长短量之是景以土中而定非土中因景而得也贾疏谓周公审慎者近之汉时天学未明所谓考灵曜者汉人妄作见日行有南北寒暑进退求其故不得遂为四防之説又谓升降于三万里中郑氏意地中半于三万里遂谓景常以千里差一寸其説甚谬景之差日近天顶则少逺天顶则多本非平差何得限以千里差一寸唐大史监南宫説自滑台至上蔡武津分地节节测之谓大率五百二十六里有竒晷差二寸余斥旧説之妄见唐书天文志可考也
　　经文本谓测景以建王国则当时惟于东都王城测之至汉儒乃谓颖川阳城为然阳城今登封县在洛之东南此别有其故葢黄赤道闲之纬度古阔而今渐狭汉时王城夏至日稍偏南而景微长必进至阳城然后合土圭也然唐志言阳城景尺四寸七分八厘则汉时宜更短于此汉唐人之言未知孰得其真测景惟能知南北之差若东西则随人所居而移经谓日东则景夕日西则景朝者言其理当如是非真能同时立表知其东表日已昳西表日未中也西法则东西里差以月食时刻先后定之疏立五表之説亦同
　　五等诸侯之地亦大槩立之法耳其实当时行之因事制宜不可一例有功出封者爵虽侯而地不妨多如封鲁土田陪敦敦者加厚也或其先世为尊爵无罪可贬无功可进者爵仍其旧而地不必増如州公薛侯是也【虞公虢公疑皆周卿士之公犹之周公祭公】或畿外无地可封亦只食采畿内又有国在此而地在彼如鲁之许田郑之祊卫之有阎土与相土之东都皆不能以一率齐读周官者当防此意
　　诸侯之地土田为实封若附庸在其封内虽为社稷臣而不得有其地名山大泽有不以封者其余山川薮泽斥卤硗确之地与夫城郭宫室沟涂皆不可食者统而计之大国宜有数百里小国亦不下百里此周礼与孟子王制所以不能同周礼就其虚寛者言之孟子王制惟举土田实封耳天子地方千里公侯皆方百里犹曰天子万乘诸侯千乘得什之一耳大国百里次国七十小国五十犹曰以九为节以七为节以五为节大约降杀以两耳岂能截然齐一畧无增损于其间哉
　　子产对晋之辞曰昔天子之地一圻列国一同自是以衰此言与孟子王制合与周礼违当观其所以立言之意此因晋人责其侵小而晋人自有兼数圻之失故子产不欲举大国虚寛大数而惟举一同之制以显兼数圻之多使晋人因其言反诘之若曰郑之先岂能七十里之制乎则郑亦岂能无瑕而晋人不敢以是反诘者兼数圻之瑕大也子产亦逆知其不敢诘也故为是言然则孟子亦因当时列侯地大过制故舍虚寛之数不言而惟举百里七十里五十里之制其言有所为也王制则述孟子者也不然孟子生近齐鲁岂真不知齐鲁始封尚有余地而云俭于百里哉
　　先郑云其食者半公所食租税得其半耳其半皆附庸小国也属天子参之一者亦然是谓其食者为诸侯后郑云大国贡重正之也小国贡轻字之也是谓其食者为天子以文势言之土其地制其域凡云其者皆指侯国则其食亦当指诸侯先郑之义为长大司马令赋上地食者参之二中地食者半下地食者参之一亦谓其可食者也司勲凡颁赏地参之一食亦谓受赏者食其参之一其余以食民以供上也先郑以其半为附庸小国属天子参之一者亦然葢谓小国无附庸然亦当并山川及不可食之地言之乃近宻诸侯固各有贡然九贡皆货贿服物不贡栗米则天子不食诸侯之地不可谓之食制其贡亦惟以其所有耳岂举其地之半参之一四之一而责其贡哉后郑正之字之其言虽美非实事也小国可食地少而虚寛之数多其犹下地莱三百畆亦所以优之与
　　田休一歳二歳不耕所以养地力也南方无休不耕之田非尽由地美亦由粪田之力勤而粪田实劳且费北方粪田尤艰故有休田之法
　　本俗六安民一曰媺宫室宫室不完固则民轻去其乡坟墓不能族兄弟师儒朋友不能聮故以是为安居之本
　　职事十有二稼穑至生财即大宰之九职其学艺世事服事此三职非生财之人生财先郑谓九职之闲民转移执事者得之闲民执事于农工商贾虞衡之家皆所以生财后郑谓养竹木者非是
　　夫家九比之数先郑谓九夫为井后郑谓出九赋之人数皆非是下经颁比法三年大比乡师以国比之法下及车辇马牛则比者简阅校计之意宜读毗志反非若五家为比之比读必二反为连属相从之意也通诸官考之疑九比者夫家一人民二田三莱四畜五车六辇七稼器八兵器九夫家为九比之首八者皆夫家之所有故云夫家九比之数下经使各登其乡之众寡六畜车辇约举之辞辨其物以歳时入其数则通九比之物而别异之也
　　六乡之法五家为比五比为闾四闾为族五族为党五党为州五州为乡卒伍之法五人为伍五伍为两四两为卒五卒为旅五旅为师五师为军又云凡起徒役毋过家一人极似家出一人为兵如管仲以十五乡三万家出三万人之法信如此则天子六军惟取足于六乡何为六遂及甸稍县都皆有作民师田行役之事六遂以外之民皆家出一人为兵则王畿千里可出数十军何为限以六军以此言之小司徒防万民之卒伍而用之亦言其聮络卒伍之法当如此果有军旅或调逺或调近必有更休之法当不令逺地独逸近地独劳上地中地下地家家虽有可任之人亦自有均平之法当不令下地家五人亦与上地家七人者同出一人为兵也管仲之法则是家出一人为兵葢是时兵农已分居士乡而受田者征其人而不征其税居野鄙而受田者征其税而不征其人岂亦仿成周六乡出六军之制而变通之耶
　　天子六军取之六乡而六遂与甸稍县都亦有兵所以防守不在六军之中即天子六军亦所以备制若有征伐犹徴兵于诸侯王朝将帅元戎十乘以先啓行不尽用六军也观桓王伐郑有陈人蔡人卫人从则盛时可知矣畿内六军与六遂甸稍县都之兵大抵为防冦盗而设故小司徒云唯田与追胥竭作畿内若有盗贼虽羡卒犹当用之矣平王时以畿内之民戍申戌甫诸侯不为天子守而王民反为诸侯守扬水之诗所以作也管仲变成周之制以士乡十五为三军则犹是六乡为六军之遗法他国军制大约相似虽云寓兵于农其实兵自兵而农自农虽云无养兵之费而六乡之田即是养六军之田犹后世之屯田也六乡之民六军取于斯兴贤能亦取于斯齐之士乡亦如此此则古今制度大不相同者也
　　唯田与追胥竭作愚亦疑其有更休一歳四田正羡尽行得毋劳民妨农大搜于红自根牟至于商卫革车千乘不常用也春秋必谨而书之若盗贼窃当调其近者而追之
　　经土地而井牧其田野衍沃用井隰臯用牧有此通融之法则凡高下邪之地皆可以方田之算术齐之无地不可井矣但有公田无公田其制不能画一孟子谓请野九一而助国中什一使自赋是有通融之法而国语亦云先王制土借田以力而砥其逺迩此言似与孟子合借田以力助耕公田也砥其逺迩似谓逺者用助法近者可用贡法也而小司徒惟言九夫为井未及论其中区之为公为私载师任地近郊什一逺郊二十而三甸稍县都皆无过什二似皆无公田司稼巡野观稼以年之上下出敛法亦惟皆私田乃有不定之敛法如行助法则惟以公田之稼归公不必论年之上下矣此周官之大疑义有不可强通者
　　据司马法畆百为夫夫三为屋屋三为井而小司徒言攷夫屋旅师言聚野之屋粟是用夫三为屋之法矣用屋法则非八家同井之法
　　司马法通成终同封畿以十起数计里也小司徒井邑邱甸县都以四起数制赋也甸与乘古字通稍人掌令邱乘之政令即邱甸左传良夫乘衷甸即衷乘因一乘当用四马其制成于六十四井故皆以四起数此与计里之法本不相通而亦可相通者井田与道里有实数有虚数也是以汉志云一同百里提封万井除山川沈斥城池邑居园囿术路三千六百井定出赋六千四百井戎马四百匹兵车百乘而一封三百一十六里出千乘一畿千里出万乘亦皆以百分之六十四为实三十六为虚则一成十里亦以一甸六十四井为实三十六井之地为虚矣汉志之文疑亦出古司马法是皆约计通率谓山川沈斥城池邑居园囿术路约除三之一有竒耳而郑注小司徒一甸八里一成十里其縁边一里之地治沟一都八十里一同百里其縁边十里之地治洫治浍此郑以意言之未实计沟涂之积数也沟涂之积无几岂能占百分之三十六哉
　　注引司马法一乘士十人徒二十人与甲士三人步卒七十二人之法异贾疏及坊记制国不过千乘孔疏皆谓都鄙之军制非也七十五人者丘乘之本法三十人者调之通制鲁颂公车千乘公徒三万正与司马法合
　　乡师輂辇注谓輂驾马説文亦谓大车驾马非也愚谓从后推之曰輂从前挽之曰辇輂从共以两手拱而推也今有后推之车
　　国中复多役少宜早征而晚免野复少役多宜晚征而早免今乃反之恐不如注説葢国中民多脆弱故晚征而早免野民耐劳苦故早征而晚免此征谓力役之征注谓赋税非也
　　疑六遂之外公邑采地亦当有比闾族党州乡之法以聨其民但其长未必有大夫士之爵而邑之小者仅如一乡则其乡大夫即邑大夫为之乎
　　乡大夫职经文各宪之于其所治为一句国大询于众庶为一句贾疏可考唐石经国上误衍之字俗本注疏遂以之国属上文乡中安得有国乎虽石经不足为据鼔人所教不止乡民凡王朝用乐之鼓亦此官教之其言神祀社祭鬼享不必皆州党之祭祀也救日月诏王鼔大丧诏大仆鼓则此官固在王朝所以不属大司乐者因其兼教四金鼛鼓为军旅田役之用故属之地官耳
　　国语云战以錞于丁寜警其民也则军中自有金錞疏谓不见所用非也
　　逺郊有牧田以授九职中之薮牧使牧六牲即以牲物为贡牧人掌之国有祭祀牧人共之于王朝牛入地官牛人充人及司门羊入夏官羊人豕入冬官豕人犬入秋官犬人而豢于地官之槀人鸡入春官鸡人马入夏官圉人马牲唯有事于四海山川及丧祭遣奠用之将祭祀则各官供之小宗伯毛而辨之颁之司徒宗伯司马司冦司空使共奉之牛为大牲所用者多则逺郊又有牛田牛人掌之养国之公牛而祭祀用牛者与牧人并共也十二闲之马别有校人诸官掌之非牧人之职也羊人云若牧人无牲则受布于司马使其贾买牲而共之此谓牧人有时偶乏羊牲则于长官受布买牲以共王朝之用非谓共之于牧人也或引此文证各官皆共牲于牧人则载师之牧田大宰之薮牧闾师之任牧贡鸟兽脉络不得贯通矣
　　先郑谓防市中空地未有肆城中空地未有宅者后郑易之云防里若今云邑里居矣防民居之区域也里居也后郑为长然亦当兼市宅言之乃备
　　以圃任园地谓城外有可为园圃之地授九职中艺园圃者使贡草木果蓏之物人掌之非农民筑圃纳禾稼之圃也农家圃自于防地作之与此无涉先郑谓宅田为民宅以备益多后郑引士相见礼谓致仕者之家所授田后郑为长致仕者亦唯大臣及羣臣之贤能者有田以优之闲散职未必皆授田也宋之祠禄犹有古意
　　士田先郑谓士大夫之子得而耕之田后郑谓圭田先郑为长学校中之士当于此养之若圭田当在赏田之中
　　贾田先郑谓吏为县官卖财与之田后郑谓在市贾人其家所受田后郑为长汉志工商家亦以口受田五口当农夫一人然则百工造作于官府者其家当亦有田或于官田中授之其在民间为工者亦予以田如贾人之例使之贡器物以当田赋也
　　官田先郑谓公家之所耕田后郑谓庶人在官者其家所受田先郑为长庶人在官禄足以代耕当是给以稍食牛田牧田兼用先后郑之説皆是授民以田而为公家畜牧即九职之薮牧养蕃鸟兽闾师之任牧以畜事贡鸟兽者也牛田牛人掌之牧田牧人掌之若十二闲之马当自有牧地盖亦在近郊逺郊此不言者主于田也司勲又有加田无国征葢亦在赏田之中
　　近郊逺郊七种之田皆农田外之闲田自近郊以外皆有之不定在近郊逺郊故不言下经近郊什一逺郊二十而三则农田在其中矣
　　国语载孔子之言曰先王制土借田以力而砥其逺迩是田赋有逺近取平之法禹贡甸服五百里近者贡粗而且服逺者贡精而不服是虞夏砥逺迩之法也载师近郊十一逺郊二十而三甸稍县都皆无过十二是周官砥逺迩之法也取民固不过十一然力役先取诸近近者多而逺者少其势不得不然益逺民之赋以补近民之力政乃均平使可一概而施则禹时何不以粟米责之三百里内以总秷秸服均之三百里外乎多乎什一大桀小桀此为法制外横征者言之若通融逺近以立均平之法乃王政也非横敛也如后世徴粮之法地有不便纳本色者许纳折色而正供外量加解费亦民所乐从后人多疑周官亦未深思之耳
　　载师以公邑之田任甸地而公邑大夫不见于经非不见也六遂之法通行于野公邑采邑皆有遂大夫以下诸官遂大夫县正亦即公邑大夫经举六遂以为例耳管仲参国伍鄙之法鄙有五属大夫以统县帅乡帅卒帅邑有司葢仿周法而变通之者也
　　里布布非布帛谓泉也里字之义有三一为三百步之里一为二十五家之里一为里居之里里布者里居之里此经以防里任国中之地遂人以田里安甿王制田里不粥孟子收其田里皆此义即谓其所居之宅也宅而毛则有嫔妇之贡其不毛者是弃地不因其不毛而遂无征也里布之轻重虽不可知郑注以为二十五家之里则太重矣或又以为方里而井之里皆不明里字之义
　　朱子谓此经待士大夫之有土者宅不毛谓其为亭台田不耕谓其为池沼民无职事者谓士大夫家所养浮泛之人此説甚确此皆当征之职非罚游惰之谓屋粟又见旅师自是当时征税之名不知其多少也田不耕有多少当量田而出粟岂可限以三夫
　　民无职事而责其出一夫百畆之税一家力役之征立法太重势必难行不行而法弛先王当不为此自是后儒解者失之耳考诸经凡言夫家者犹云男女无妻者为夫有妻者为家此言出夫家之征谓其人若未受室或丧其妻则出一夫力役之征已有家则并出嫔妇布帛之贡也
　　以时徴其赋承上文里布屋粟夫家之征载师惟徴此三种之赋也其粟入于旅师
　　家有种桑麻之地故使嫔妇贡布帛所谓布缕之征也此经凡无职者与农圃等同列即九职中之闲民夫布亦是闲民本身正赋葢六七尺以上皆有力役之征闲民佣力于人不能赴公旬之役故使出夫布以当三日二日一日之用似后世之雇役钱非罚也先儒谓儆游惰者误
　　夫布之多少大约以公旬三日为率如一日佣力可得钱三十则三日九十以此布入官可免三日之役也与今时丁钱相似孟子防无夫里之布夫布即此经之夫布里布即载师之里布葢战国时为一切之法凡居防之民不问其有职无职而皆使出夫布亦不问其毛与不毛而皆使出里布此额外之征故欲其除之
　　九职中惟臣妾不责其贡疏材悯其为人奴婢也委人之薪刍疏材木材掌荼之疏材自是取之于虞衡及山泽之农九职除臣妾析虞衡为二仍是九故大府言九功之人
　　不绩者不衰斩衰齐衰当心前长六寸广四寸之布谓之衰不绩之人遇有斩齐之丧其衰服不设此布以耻之非不服丧服
　　县师以县为名所主者甸稍县都然县都外连邦国甸稍内连郊里其间四等公邑犬牙相错故通邦国郊里与稍甸都鄙之地域言之正所以别其为甸稍县都之地域以为辨稽张本也县师实不掌邦国亦不及郊里下言辨其夫家人民田莱之数与其六畜车辇之稽又云作其众庶所谓其者指县师所主者言之耳郑氏谓县师主数周天下王应电谓调兵通乎天下是以卑官而参大司马之权谬矣
　　县师所掌谓邦国与都鄙稍甸与郊里其间相连之地域县师主分别之不得侵越而先儒説者皆误
　　甸稍县都地广民众县师上士二人中士四人所以能辨稽者都家公邑亦仿乡遂各有亲民之吏以邦比之法校登之乡师则按籍辨之稽之耳攷羣吏者攷甸稍县都之羣吏也
　　稍人言作其同徒輂辇帅而以至是稍人自帅也此言使皆备旗鼔兵器以帅而至是使都家公邑之长帅而县师不帅也稍人职以县师之法作之则是县师受法于司马稍人受法于县师县师是中间禀令施令之人不惟不帅师徒而致于乡师者亦非其职疏帅而致于乡师则于经文以帅而至者不协又侵稍人之职矣凡造都邑量其地而制其域职首通掌地域谓与甸稍县都相连已定之地域此则新制之地域也
　　以歳时徴野之赋贡六遂以外通名野此谓徴公邑之民赋与三等采地之贡也公邑之民赋邑大夫徴之县师以入大府三等采地大夫食其地仍贡其余于王亦县师徴之其委积随地积之遗人掌之
　　王朝设都鄙之官礼事有都宗人家宗人军事有都司马家司马刑事有都士家士惟徴敛财赋王朝不为设官但禀载师甸稍县都皆无过十二之法自设官徴敛而县师第徴公邑之已在官者及都家之当入于王者耳其疏材等物委人敛之若谓县师亲征民赋则公邑民赋繁多岂上士二人中士四人所能徴哉
　　遗人委人皆掌委积而所主不同遗人兼有薪刍而所主者粟米之积委人主薪刍疏材木材凡畜聚之物之积囏阨老孤凶荒之民以粟米为急若薪蒸疏材等物亦须其人自取国家不能徧给唯宾客羁旅不能自取既须粟米又须薪刍畜聚等物故遗人给其饮食而委人又以稍聚待宾客以甸聚待羇旅也委人又云凡其余聚以待颁赐此谓薪蒸疏材等物若有余亦颁赐于囏阨老孤凶荒之民此出特恩不可为常如无余则亦不颁赐矣后世赈荒阨养孤老亦止给谷米不能给薪菜财物有限也后人读此二职不知委积之不同因委人言稍聚待宾客甸聚待羇旅遂谓遗人不掌稍甸之委积误矣遗人之委积自乡里至县都皆掌之但所主者粟米非委人之所聚者耳
　　公旬之旬当读如字公旬者公家力役之程日也力役以旬计左传令尹蒍艾猎城沂事三旬而成不愆于素士弥牟营成周量事期城三旬而毕公旬即此旬字旧读均非是力役或一旬二旬三旬而一夫不过三日三日之外他役代之
　　若是杀人而义者不当报报之则死如杀人而不义者王法当讨不当教之辟也此辟雠者皆是过失杀人于法不当死调人为之和难而雠家必不肯解者乃使之辟也使之辟而不辟则有逆命之罪于是调人与报者以瑞节为信使其执至官而治之也此瑞节亦不必是剡圭注谓王以剡圭使调人执之治其罪非也如调人当执则以官法执之可矣何必王与瑞节节必使雠人自执者欲伸其报雠之情也执至官而治之则亦不许其杀也经无王与调人瑞节之文故知是调人与仇家有引典瑞谓此瑞节为谷圭者亦非也谷圭以和难和诸侯之难耳非令辟雠之谓既以执之又何和难之有凡杀人而义者令勿雠误衍不同国三字杀人而义谓当官治人罪战陈杀人或为奸盗被杀之类注谓父母兄弟师长尝辱焉而杀之谬矣辱亦有轻重岂可遂杀判妻入子一説娶判妻谓娶人所出之妻入子谓再嫁而携其女入后夫之家者此説是书之者防其争讼也有故而迟归者或因贫乏或因灾祸于中春令防男女之时许其不备礼而昏摽有梅之诗是也若无故不用是时不禁之令而造次成昏者则罚之此职本无可疑中春令防男女亦谓此时隂阳和宜嫁娶耳非必以此为限












　　周礼疑义举要卷二
<经部,礼类,周礼之属,周礼疑义举要>
　　钦定四库全书
　　周礼疑义举要卷三
　　婺源江永撰
　　地官【二】
　　市之羣吏平肆展成奠贾平肆者平其肆之货贿不使其名实相紊也胥师贾师肆长三职皆言平而肆长尤其専职展成奠贾则贾师之専职也展成即质人掌成市之货贿之成谓以所买卖之物书之质剂成其交易奠贾亦以其物之贾书之质剂皆贾人省之定之也辟布谓民有遗失泉布至市求覔者令其于遗失处求之也量度者谓民有争量度不平者借市中之度量以平之亦令其于附近之地也
　　国君过市则刑人赦魏氏谓不言王者不敢斥至尊故举国君为况此説是然则夫人过市亦以况王后也刑人赦亦但赦市中宪徇扑之刑耳非谓市中刑杀大罪亦赦之也幕帟葢帷皆所障蔽之物罚之以示不当逰市所以耻之也若卫灵公与夫人同车宦者参乘而招摇过市尤不知耻者也
　　王制戎器不粥于市此得卖兵器者弓矢佩刀服剑之类皆常用器宜不在禁限戎器其谓甲胄戈盾之类与王制又言兵车不中度不粥于市则兵车中度者亦可粥也
　　絘布先郑谓列肆之税布得之絘即次字之异文王氏谓胥师罚在次诈伪者之布谬甚罚诈伪当入罚布何得于此首列列肆有税犹民之防里有税不必因孟子防而不征法而不防之説曲避其名也
　　总布杜子春读总为儳谓无肆立持者之税后郑读如租之谓守斗斛铨衡者之税二説皆非无肆立持此贩夫贩妇鬻卖小物暂立即去守斗斛铨衡乃闲民佣力于商贾皆不当征其税王氏谓肆长总敛在肆诸物之布得之肆长陈其货贿辨其名实而平正之又敛其总布正是货物之市
　　质布后郑谓质人所罚犯质剂者之泉王氏谓质人罚度量犯禁者之布皆非是罚则当入罚布何为别名质布愚谓此则偿质剂之布也古未有纸大券小劵当以帛为之交易以给买者而卖者亦藏其半质剂葢官作之其上当有玺印是以量取买卖之泉以偿其费犹后世契纸有钱也
　　罚布有三质人罚度量淳制之犯禁者一也胥师罚诈伪饰行儥慝者二也胥罚有罪者三也而凡犯禁之类如不当粥而粥乘天患而贵儥皆有罚布可知矣郑注谓罚犯市令者之泉是矣而质人罚犯质剂者之泉即是诈伪饰行儥慝者之罚乃别之入质布则罚布之类不该矣
　　防布郑注谓货贿诸物邸舎之税疏谓货贿停储邸舍之税得之防与絘异者絘是卖物之肆防是停储货物之舍卖者买者皆有之今时谓之栈房卖者肆中不能容则停货物于防买者当时不能即运又或储之以待时鬻亦须防此防亦是官物故当有税
　　五布之次序先列肆次货贿次质剂次罚布而后及防防亦地税不序于絘布之后者总质罚皆肆中之物事防在肆外故序之在后属辞之体宜尔也官独以防名者举防以该肆也五布惟总布最多地税有定质剂物微罚布无常货贿充牣市防源源而至非防人所能尽稽故必使每肆之肆长敛之入于防人此总布是商贾之正赋犹农之九谷嫔之布帛工之器物大宰所谓市赋闾师所谓任商以市事贡货贿者此也商虽不以其所卖之物为贡而布亦即货贿先儒失总布之义而诸职脉络不得贯通矣
　　周官所征者征诸商贾也若无肆立持者贩夫贩妇耳岂可征其货乎市中守斗斛铨衡者是闲民转移执事之人本身自有夫布必不征其总布
　　饰行儥慝皆诈伪之事饰行者诈于事如鲁人朝饮其羊以诈市人之类儥慝者诈于物如卖柑者金玉其外败絮其中之类注谓使人行卖恶物于市未是
　　都鄙从其主国人郊人从其有司自比长邻长以上皆可谓之主有司其为公邑稍县都仿乡遂之制各有其主不必公邑大夫与食采大夫然后谓之主也从泉府买一不时须之物必闗白大夫恐难乎其为买矣凡民之贷者与其有司辨而受之注谓与有司别其贷民之物定其贾以与之非也辨者辨其人之可贷与否也如其人有生业不为防惰是可货者也否则贷不能偿当不许其贷矣此所贷者是贷泉非贷滞于民用之物
　　以国服为之息后郑説近是一説令国服役以偿所贷亦通但谓息为保息之息则非既偿贷泉又服役以偿息非谓不取息也唯賖者不取息
　　闗市无征文王法外之仁也防而不征法而不防孟子救时之论也征而勿苛取之有度是亦经常之法周官所不废也惟是古今情形不同司市以下诸官昔时行之不以为厉后世有一于此则民不胜其扰矣
　　正其货贿旧读正为征后人欲避征货贿之事不读为征然司闗明言凶札无门闗之征而遗人以门闗之委积养老孤则门闗皆有征明矣若谓养老孤之财惟出于犯禁岂豫设用财之事以待犯禁之人乎终年无犯禁将不养老孤乎宋国以门赏耏班使食其征谓之耏门门征之见于传者也
　　闗上宜无防而亦有防者谓货贿物多暂有停阁以待有司之稽察也物少则不必停于防与其征防旧解货贿之税与所止邸舍之布后人欲避征货贿之事谓征防惟征邸舍其意则厚而非实事
　　惠士竒云司闗掌国货之节以聮门市其法管子行之于齐以为市者天地之材具也万人之所私而利也闗者诸侯之陬隧也而外财之门户也万人之行道也征于闗者勿征于市征于市者勿征于闗此司闗聮门市之法也市有防布闗有征防皆货贿停储邸舍之税自外入者征于闗闗移之门门移之市所谓征于闗者勿征于市也自内出者征于市市移之门门移之闗所谓征于市者勿征于闗也若自内而不由于市自外而不出于闗然后举而罚之否则征其防而不税其货也康成谓参相聮以检猾商则失之矣按闗与市不两征此説固是但専主征防为言则未是防人有絘布总布防布絘布者市之屋税总布者货贿之正税防布者市之地税也古者建国王立朝后立市国中大小之肆皆是公家之财所成故有屋税防者市中空地未有肆停货物于此则有地税二者皆非商贾之正赋闾师云任商以市事贡货贿总布正是货贿之税货有贵贱贿有重轻举其总数以计布故谓之总布三布中总布最多故使每肆一人之肆长随时敛之以归防人而防人以入泉府也司闗司货贿之出入者掌其治禁与其征防此征防是二事征者货贿之税也防者货贿停阁邸舍之税也若不停阁则无防布矣不得以征防为一税遂当闗上货贿之征也
　　掌节掌守邦节而辨其用以辅王命此经为下文诸节提纲玉角虎人龙固邦节而符玺旌通行于民者亦邦节也辨其用下文所云是也以辅王命者天下皆统于王王遣使固是王命凡天下臣民往来必有节乃达亦所以辅王命也凡诸官所掌后有事目者于职首先提其纲属文之常此职亦然旧注失其指谓邦节为珍圭牙璋谷圭琬圭琰圭此圭璋掌于典瑞不掌于守节此泥王命二字而误也守邦国者用玉节守都鄙者用角节此谓诸侯与都鄙大夫遣使不出竟内者用之凡邦国之使节注云卿大夫聘于天子诸侯行道所执之信是也此即小行人之虎人龙节后郑注谓使之四方亦皆赍法式以齐等之是也陈氏祥道乃分为二谓小行人所达者邦国使于王侯者所执此官所掌以辅王命者王朝使于邦国者所执此又泥王命二字不达事理者也夫列国之使各用其虎人龙节以为行道之信观其用虎节知其自山国而来人龙亦然注所谓自其国象是也若王朝遣使邦国则必用玉节岂因其所使之国而从彼国之象哉且王使或非一国道涂所厯有山有泽有土岂到一国又易一节乎守邦国犹用玉节岂王使反降而用金节乎近又有因陈氏之説并谓王使所过道路则乡遂之官授以旌节所厯门闗则守疆之吏授以符节如此则王使易节不胜其烦别国之视王使几如奸人间谍矣
　　珍圭牙璋谷圭琬圭琰圭此皆王使所执以达王命之玉非道路上为信之节也道路为信当如守邦国者之玉节玉节之制当不同于圭璋王聘诸侯非有他故则使者执瑑圭以达王命又不同于珍谷琬琰也学者当细辨之不得以珍圭等为聘问之玉又不得以典瑞之瑞为掌节之节
　　单子述周之秋官曰敌国宾至闗尹以告行理以节逆之此谓行理以节为信将其逆宾之命非谓以节授宾使其道路为信也岂有王使诸侯须侯国沿途授节而后可厯门闗哉
　　小行人不言玺节玺节非以竹为郑注今之印章是也旌节郑注今使者所拥节是也此似苏武所仗之节然小行人旌节亦以竹为之而顔师古注汉书云节以毛为之上下相重取象竹节因以为名则是象竹而非竹疑汉节未必即古之旌节
　　小行人都鄙用管节管节与角节异者角节都鄙大夫遣使之节管节都鄙之吏授民之节然此经道路用旌节亦兼都鄙而小行人旌节管节别异之是侯国之都鄙异于畿内之都鄙也郊以外皆为野六遂野之始也注谓甸稍县都是遗六遂矣
　　以下剂致甿旧谓致为防新説谓致为役皆不然愚谓野地广阔虑其民稀土旷一以下等家二人之率招致田甿旅师凡新甿之治使无征役以地之媺恶为之等亦下剂致甿之意也经文属辞有次第先招致之乃以田里安之以乐昏扰之以土宜教之利甿劝甿任甿皆所以使之稼穑也土均平政之事最在后不当先言役甿若防计之防与致字不相协也
　　以兴耡利甿旧谓起民人令相佐助愚谓此即旅师之职兴耡粟颁之于民施其恵散其利至秋而敛之者也若里宰以岁时合耦于耡以治稼穑趋其耕耨此当在以时器劝甿之中以时器劝甿若以歳时合耦于耡之类耡者治田之器也耡粟之耡亦因其合于耡而名又説见旅师
　　农民最患无葢藏秋敛之粟厯冬及春已欲尽东作方兴室如悬磬数口之家嗷嗷苦饥将称贷于兼并之家则有倍称之息至秋而敛仅足以偿曾未几时而又告匮矣耕三余一耕九余三安能比户如此哉故合野有耡粟之法豫为之储旅师聚之又兼屋粟间粟以益之其用之也春颁而秋敛并不令其出息于是农人无半岁之饥田功无荒废之患而余一余三之积亦由此基之此大有利于田甿之事故此职特言以兴耡利甿在时器劝甿之先正是旅师春颁出粟以散利之事若其春耕已不足虽欲以时器劝之亦不能枵腹而秉耒矣惜先儒説此句失其义
　　以时器劝甿三时用田器以耕以耨以获毋失其时毋惰其力也
　　遂人之所谓野实兼都鄙大司徒言都鄙授田之制与此经相表里大司徒言其畧此言其详非有二法也六乡田制亦视此矣
　　余夫亦如之谓其所受田亦分三等如正夫之率不定畆数者当视其力之所能耕也二十五亩孟子之法也十夫有沟与九夫为井亦通为一法九夫为井以方言之十夫有沟以长言之耳
　　此言治野之法大畧如此十夫至百夫以上皆为虚寛大数不能细算步亩匠人亦云凡沟必因水埶防必因地埶磬折以参伍非可画方棋局也大川常在两山之间岂可限以万夫哉
　　经牧其田野辨其可食者衍沃隰臯可食者也京陵淳卤之类不可食或谓君所食非是
　　遂师遂大夫县正皆听治讼其狱讼之大者遂士听断之春秋内外传有司里之官宾客至授馆兴土功期于司里此城中掌里居者与遂之里宰无涉释者皆以里宰释之误矣
　　里宰虽徴敛二十五家之赋而无府史胥徒则里宰不能为之储峙亦不能为之输将葢均人有人民牛马车辇之力征当于二十五家中起徒役以输之县师而县师又以徒役输之于国也如其里近六乡者亦可输之闾师有当存畱为委积者粟米输之遗人屋米间粟输之旅师薪刍疏材朩材输之委人
　　凡邑中之政相赞此即里宰之邑
　　旅师所掌即遂人以兴耡利甿之事耡粟者农民合出之因合耦于耡故名耡粟正犹随唐社仓义仓每岁出粟少许贮之当社以待年饥之用者也旅师所聚以耡粟为主旅众也谓主众甿合输之粟也耡粟无多恐不足以给又以载师之屋粟闲粟益之此粟不必为凶年之用即不饥之岁当东作时皆用此粟颁之在秋而敛之旧读而用之而字为若今详文势及经意当读本音与上连为一句此粟岁歳皆用非谓有时而用也其用之之法以质剂致民质剂犹今之契券所以为授受之验一半给民一半存官待其秋敛合符于官也民即田野之民平日合出耡粟者平颁其兴积积者岁歳之积兴者兴之平颁者其数皆均无偏饶偏乏也必平颁者耡粟本均输颁之有不平则人不肯出耡粟矣施其恵散其利而均其政令此粟补民不足贷而无息是恵利也施之散之农民皆蒙恵利也均其政令者毋有贷而不偿抵冒侵欺诸弊也凡用粟春颁而秋敛之此申明用粟之时与敛粟之法粟不敛则无以继歳岁又有合出之耡粟与増人之屋粟间粟故此粟可不收息也此旅师之専职后言新甿之治劳来新徙之农是其兼职余事非谓以此粟待羇旅也羇旅与新甿不同羇旅者他方之民羇留不得归又未受田为土著故有委积待之遗人给之粟米委人给之薪蒸疏材若新甿来徙既授以三等之地即是土著之民岂得谓之羇旅且耡粟本野民豫积以为已利岂可夺彼土著之物以散新徙之民乎新甿食土著之粟野民失储粟之利劝输不行而良法坏矣注谓耡粟民相助作近之谓一井之中九夫之税粟非也税粟当入县师旅师惟聚此三粟非徴赋之官委人注言野之农赋旅师徴之亦误
　　委人掌敛野之赋敛薪刍为句不得于赋字读断委人惟敛薪刍疏材木材凡畜聚之物不掌粟米布帛泉货诸物之赋也以稍聚待宾客以甸聚待羇旅与遗人之待宾客羇旅者别异委人无遗人之粟米而遗人无委人所聚之物也此义不明将疑此职何以不言囏阨老孤凶荒矣凡其余聚以待颁赐有余乃颁赐于囏阨老孤凶荒之民否则不颁赐也説见遗人
　　稍聚待宾客亦有刍薪又复言共其刍薪前为储于庐宿候馆以给在道之用此为共饔飱之刍薪平时积之国都不必委人所敛者也饔飱中物多诸官分职共之刍禾又见于舍人葢委人共其物而舍人载之于车犹舂人舍人各言共米也薪则委人自载之与
　　聚者通薪刍疏材木材凡畜聚之物言之皆随地储偫主其地者守以待宾旅道路之用也共则以式灋共之有定数
　　军旅共其委积薪刍凡疏材注谓委积之薪刍此谓共委人平日少积为委多积为积之薪刍对上文所共或有非委人所积者也疏谓大行人委积中有牲牢米禾薪刍之属委人惟共其薪刍非是
　　共野委兵器与其野囿财用承上文军旅而言共野委兵器者野委之兵器犹下文野囿之财用也野委谓军行止宿薪刍露积于野有守之者故共其兵器有谓通言国野之委者误野囿财用谓野囿中竹木鱼鼈之财亦以给军行之用也国语曰囿有林池所以御灾言野囿所以别于囿人之牧百兽者注苑囿藩萝之材非是上下文皆言军旅则此二事皆为军旅而共非军旅无是供也国野委积甚多何能一一共其兵器若藩萝之材不可谓之财用
　　军旅之宾客疏谓诸侯以军旅助王征讨者是
　　土均所主唯在畿内不及诸侯其云邦国者谓国都非谓诸侯之国
　　以地媺恶为轻重之等如居沃土者当禁其奢侈示人以俭居瘠土者当救其鄙陋示之以礼
　　草人种字皆当读去声凡粪种谓粪其地以种禾也后郑谓凡所以粪种者皆谓煑取汁先郑谓用牛则以牛角汁渍其种王氏谓用麻实汁渍其种是读种为上声恐皆是臆説凡粪当施之土如用兽则以骨灰洒诸田用麻子则用过麻油之渣布诸田若土未化但以汁渍其种如何能使其土化恶为美此物理之易明者因读种字误遂为曲説今人粪田未见有煑汁渍种者后人説经好破先儒此当疑而不疑何也
　　农家岁岁粪田欲其肥美多谷也若骍刚诸土未经变化恐非一岁所能化况又惟渍其种乎
　　以猪畜水以防止水先郑引左传町原防规偃猪后郑云偃猪者畜流水之陂也防猪旁隄也愚谓此两句分二事先郑引甚合后郑解猪字得之解防字未确此职専掌稼下地凡下地常忧潦田间之水欲其易出外流之水欲其不入以猪畜水所以分减内水也以防止水所以堵截外水也匠人云凡行奠水磬折以参伍欲为渊则句于矩此猪即所谓渊也于沟中作之视其地势句曲过于矩之处掘之令水洄复畜聚于此而成渊沟之为渊之处多则田中之水减矣下地常滨大川大泽必为隄以阑之今江南之围田是也后郑解为猪旁隄则是陂塘之隄畜水以备灌溉此平原忧旱之地非下泽忧潦之地矣
　　以涉扬其芟作田先郑云以其水写故得行其田中举其芟钩后郑云开遂舍水于列中因涉之扬去前年所芟之草而治田种稻涉字后郑得之扬其芟先郑得之下地之田田中常有水足涉水扬举除草之器以芟之若水尽写不得谓之涉扬芟是举器以除新生之草非扬去前年所芟之草
　　凡稼泽夏以水殄草而芟夷之夏月草盛长乘其水热殄草之时芟夷之则根易絶明年可稼也
　　芒种注谓稻麦麦不宜于泽地当是种芒稻也后世五月节曰芒种谓其时可种有芒之稻
　　旱暵共其雩敛下泽有旱暵不常有之事也敛雩物于民稻人共之
　　凡服耜斩季材旧説是王平仲谓车耜器最劳非穉材可任或谓季为老非也车之劳在轮毂若牝服为车箱小车则为舆非当劳之处耒耜人所推不可用大木皆当用柔刃之材为之季材犹季弟岂可谓之老
　　泽虞贾疏云山虞林衡川衡皆不言国独泽虞言国者二虞二衡文有不同皆互见为义此説是也凡山林川泽皆国所有使其地之人各占其地种蓺草木长养鱼鼈即九职中虞衡之民是谓之守而官为之禁令当取物之时各入其物以为地职之贡闾师所谓任衡以山事贡其物任虞以泽事贡其物者也入贡之余即是民所自有犹必令其取物有时取之有节若官自取物不在禁限此二虞二衡之通法也
　　入木材于官用中冬中夏民自取材别有时王制云草木零落然后入山林是用季秋也
　　春秋之斩木不入禁亦谓邦工也邦工或非中冬中夏而取木于四野取之不入守禁之山林
　　以时舍其守从旧説时按视守者于其舍申戒之有读舍上声谓弛禁者非经意
　　卝人与秋官职金聮事卝人掌金玉锡石之守禁而职金受其入征以入于诸府也此不言丹青者文不具角人疏云言农则皆有夫田出税近山泽者即以齿角骨物之属当地税此説是也此为三农之职别于虞衡闾师言贡九谷者正赋也有他物亦可代之象非周地所产葢他兽之齿亦有可用者
　　葛材惟中絺绤而又言凡葛征益蔓草之类如葛者亦征之灰物出于薪有谓石灰烟煤之类恐古时未有石灰而煤炭亦不见经传
　　野疏材凡畜聚之物注谓徴于山泽入于委人是也有谓臣妾所聚敛者非闾师不言臣妾之贡悯其为人奴婢也
　　医师聚毒药以共医事药物草木为之多疏财畜聚中当有药物入于医师
　　有谓民之圃载师任以徴之国之圃人树以敛之愚谓此即载师之圃虽人树亦是民树
　　廪人匪颁即大宰之匪颁百官之禄是也注谓委人之职诸委积未确且委人亦无粟米
　　统言匪颁则稍食在其中分言之则诸臣之禄为匪颁在官工役之禀为稍食
　　凡万民之食食者通计万民之食非谓食国家之粮食者也疏误
　　考工记防氏之鬴旧説谓六斗四升然以圆算方算皆不合明宗室郑世子朱载堉据管子轻重篇云齐西之粟釜百泉则鏂二十齐东之粟釜十泉则鏂二泉釡即鬴也鏂即区也四升为豆四豆为区五区为鬴鬴乃八斗非六斗四升也此説是廪人谓一月粟米之率以中年三鬴为常率计之十日食八斗一日食八升毋乃太多乎葢防氏所谓深尺方尺者非夏后氏之尺乃周尺也周尺当夏尺之八寸以八寸计之一鬴八斗仅得四斗零九合六勺则日食四升一合弱耳又以商尺当夏尺一尺二寸半以此为鬴八斗当夏之十五斗六升二合有竒后世之营造尺与商尺同今时方尺深尺容四斗周鬴四斗九合有竒商鬴一十五斗六升二合有竒约为四之一而稍赢则今量四斗周量一斗稍赢日食八升当今量一斗稍赢正为今人日食之数与廪人之鬴宻合
　　司禄职虽阙观其序于廪人仓人舍人之后司稼之前皆为谷米之类其为颁谷禄于羣臣可知矣薛氏以为授田赋禄愚谓诸官之授田食邑者三公六卿王子母弟及诸卿之大夫元士也其余散官非特赐当不得有田宜以廪人仓人之粟给之所谓匪颁之式也校人等驭夫之禄是其一隅
　　又按司士以徳诏爵以功诏禄以能诏事以久奠食是有田者为禄无田而授之粟者为食禄必待有功食则能任其事者定其多寡予之也内史王制禄则赞为之以方出之此有功而授田禄者也若食则司禄给之当不闗内史分言之禄与食异通言之食亦禄也故官名司禄
　　食亦谓之秩宫伯月终则均秩月令收禄秩之不当是也庄公十九年恵王夺子禽祝跪与詹父田而收膳夫石速之秩此散官无田有秩之证也谓凡禄皆授田考之亦不详矣
　　司稼职所谓兴起也也谓赒急之时平其所兴之廪食犹旅师平颁其兴积也注谓兴所徴赋非也









　　周礼疑义举要卷三
　　钦定四库全书
　　周礼疑义举要卷四
　　婺源江永撰
　　春官
　　序官镈师郑注镈如钟而大国语细钧有钟无镈韦注钟大钟镈小钟当以郑説为正大射礼东方笙钟与笙磬竝陈而鑮在其南西方之鑮亦在颂钟颂磬之南岂非笙钟笙磬颂钟颂磬为编县而鑮为特县与左传郑赂晋侯歌钟二肆及其镈磬国语作寳镈其云歌钟必是应歌之钟云二肆必是编县十六枚者而于镈则言及以殊之岂非特县者为镈与磬师掌教击磬击编钟钟师掌金奏镈师掌金奏之鼔岂非登歌用编钟金奏用镈钟钟小者应人声钟大者应鼔声与即国语伶州鸠之言亦是以镈为大钟其云细钧有钟无镈昭其大也大谓金声即细钧之钟也若奏细钧而兼用镈钟则镈又大于钟钟声为镈所陵不得昭故不用镈所以使钟声之昭也大钧有镈无钟两大相配为宜若又甚大则镈不可用用镈则丝竹细声为所抑如不鸣故亦不用镈所以使丝竹之鸣也伶州鸠因景王铸无射而为之大林细抑大陵钟声不和故言钟声不可为镈所陵丝竹不可为镈所抑以明无射有林之失则镈正是大钟韦注未细绎其言而误解耳孟子以金声为始条理亦是击镈钟
　　五祀唯有户灶中霤门行一説以礼经亡逸之余犹有中霤礼一篇与月令正合若左传家语所谓五祀者乃是五官之神其生为五行之官没而配食于五行此四时迎气而祭之月令所谓春其帝大皥其神句芒此五人帝五官神岂非附祀于五帝者乎安得地示中又有五官之祀而以血祭祭之也郑氏惑于祭法七祀之説谓户灶中霤门行为殷制而以五官之五祀释大宗伯此人神也乃入地示中耶社稷五祀皆在国内故以逺近为次先于五岳王志长言在五岳之上则非门户可知误矣旧解肆献祼为祫祭馈食为禘祭礼馆吴纂修绂云非也肆献祼者享先王之隆礼馈食者享先王之杀礼以二者统冒于上而以四时之祭分承于下肆献祼馈食不专一祭随所值而当之者也按此説发前人所未发禘祫大祭也皆于四时祭中行之故司尊彜谓之四时之间祀如行于春夏即以禘祫为祠禴行于秋冬即以禘祫为尝烝非禘祫则行三祭时以馈熟为始耳
　　宿眂涤濯宿字为句祭前三日申戒也太史及宿之日即此宿字
　　四望许慎以为日月星辰先郑谓道气出入又谓日月星海后郑谓五岳四镇四渎先郑两説日月星海近之许氏与后郑説各得其一者也四望葢合上下四方之神而祭之大司乐司服四望皆言祀是四望有天神典瑞玉人旅四望两圭有邸与祀地同玉牧人望祀各以其方之色牲毛之是四望有地示然则四望之兆当兆日于东郊兆月于西郊星辰则嵗星与苍龙七宿兆于东太白与白虎七宿兆于西荧惑塡星七宿兆于南辰星与元武七宿兆于北五岳四镇四渎四海兆各因其方祭则设表位合于一坛而祭之其礼行于郊后而国有大故亦旅之公羊传天子有方望之事无所不通何休云方望谓郊时所望祭四方羣神日月星辰风伯雨师五岳四渎及余山川凡三十六所此説得之而春秋之三望杜氏云分野之星国中山川皆因郊祀望而祭之楚昭王谓三代命祀祭不越望杜又云诸侯望祀境内山川星辰因此説亦可以推知四望也陈祥道疑于后郑之説谓望兼上下之神得之近世説者唯据大司乐司服言祀不言祭谓四望为日月星辰如此则当用四圭有邸以祀之何为与祀地同玉耶葢言祀者主于日月星辰而日月星辰亦随四方设位则天神亦从乎地故用祀地之玉也
　　又四望亦有逺近小宗伯若军将有事则与祭有司将事于四望疏云四望谓五岳四镇四渎但四望之神去战处逺者不必祭之王之战处要有近之者祭之兆五帝于四郊四望四类亦如之后郑云四类日月星辰运行无常以气类为之位兆日于东郊兆月与风师于西郊兆司中司命于南郊兆雨师于兆郊愚疑四类即四望其云四望四类亦如之者谓四望中之神各以其类位于四方非别有四类之兆与四类之祭也是以诸官皆无言四类之牲玉器服乐舞者郑举星辰但言司中司命风师雨师然而以实柴祀日月星辰星辰中当有五星列宿诸侯犹得祀其分野之星则天子当祀十二次之宿而五星亦不可遗
　　天子宗庙九献之礼既亡郑氏依约经文为説后人多疑之郑説诚有可疑者秋冬变朝践为朝献变再献为馈献谓其尊相因然以酳尸之献为朝献言于馈献之前其礼不行于朝而强名以朝献次序则顚名义则乖愚亦甚疑之别为九献之説曰二祼之后当有七献经文不欲枚举有错综互见之法实则朝践与朝献馈献与再献四节而已朝践为荐腥后之献不待言矣朝献非王酳尸乃堂上荐爓王与后之献馈献非馈熟之始乃尸食举后王酳尸之献而再献则后与诸侯为宾者亚王酳尸之献也礼运曰腥其俎孰其殽体其犬豕牛羊注疏谓腥法上古爓法中古而进孰为后世之食孰其殽者体解而爓之也祭义曰爓祭祭腥而退郊特牲曰腥肆爓腍祭其有荐爓明矣既以爓法中古此时何可无献则秋冬言胡献者非献爓而何至于馈熟则不当有献何也荐爓之后烹肉既熟羮定诏于堂于是奉爼入室设阴厌以飨神乃迎尸入室举奠斝诏妥尸是时尸即当食举安得有献葢堂上腥爓皆不可食者故有献而无食室内之馔可食者则当食而后献所谓馈献者尸既食而王献以酳若特牲少牢主人献尸耳此时后不即亚王酳尸尸有酢王之礼有命祝嘏之礼有夫妇致爵之礼后乃献以酳尸是谓之再献而宾长为一献以终之亦通为再献也然则此七献者堂上四献室内三献以朝献次朝践行之于早不失朝字之义以献爓当之又无爓祭缺略之嫌阴厌之后未食举之前无献而献在既食之后亦协乎馈献之义春夏言朝践再献者举首尾以包中间秋冬言朝献馈献者举中间以补春夏足见设经错综互见之妙而追享朝享可例推要而言之堂上献者用前言之尊室内献者用后言之尊耳醢人笾人朝事之豆笾于朝践荐之而胡献无豆笾朝献统于朝践也馈食之豆笾于馈献荐之而再献无豆笾再献统于馈献也九献之后别有加爵则荐加豆加笾而非食后称加之谓也如此説九献按之经而不紊证之记而可通
　　堂上荐腥爓取法前古朝践朝献之尊盛醴齐醴齐浊于盎齐也室中馈孰用后世食馈献再献之尊盛盎齐盎齐清于醴齐也若王酳尸而用朝践之醴齐失其义矣
　　彛尊有二者疏谓郁鬯与齐皆配以明水三酒皆配以酒是也后人谓王与后分酌彛尊故有二大谬古人酒配尊之礼颇重事之用醴者质略则一尊陈于房谓之侧尊其两尊皆酒者特牲之旅酬也燕礼之尊士旅食也大射礼之两壶献酒也玉藻之飨野人也以酒优之正是略之贱之也岂有宗庙大祭荐腥荐爓血毛大羮事事反本脩古顾于堂上之尊独无所配下同贱略之事乎秋官特设司烜氏以鉴取明水于月岂谓室中一陈即嫌其多而不以配彛尊乎王与后合体同尊卑共酌一尊未为不可记言君西酌牺象夫人东酌罍尊襍记侯国之礼未可以彼例此即君夫人别酌其尊亦必有酒必非两尊皆酒也记云明水涚齐贵新也凡涚新之也即以司尊彛本职证之下言盎齐涚酌凡酒脩酌即是酌所配之明水酒以涚之脩之耳岂逺取室中之明水乎礼运言酒在室【元酒即明水】举室中明水配郁鬯为首者言之耳非谓在户在堂在下者即无所配也
　　皆有罍皆者皆春夏也皆秋冬也皆追享朝享也非谓一尊即一罍也
　　盎齐涚酌谓以所配之明水涚之记言明水涚齐新之是也非谓三酒之清酒为涚也凡酒脩酌谓以所配之酒涤之非谓别取水也
　　大裘之冕亦必有冕服经不言者省文与记云王被衮以象天则亦当服衮冕
　　先儒以爵弁为冕之次者其服用丝其蔽膝用韎韐其屦饰用绣次皆是次于冕服也而旧説谓以木为体以布染为爵头色而覆之亦略似于冕但冕之板前俛后仰爵弁则平置之故不得冕之名旧説相传如此然而弁字上鋭象形爵弁与皮弁同名弁而爵弁有覆板何以名弁且夏官弁师何以有韦弁无爵弁陈祥道礼书则考之详矣陈云周礼有韦弁无爵弁书与冠礼礼记有爵弁无韦弁士之服止于爵弁而荀卿曰士韦弁孔安国曰雀韦弁也刘熙释名亦曰以爵韦为之谓之韦弁耳观弁师司服韦弁先于皮弁书雀弁先于綦弁士冠次加皮弁三加爵弁而以爵弁为尊聘礼上卿赞礼服皮弁及归饔饩服韦弁而以韦为敬则皮弁之上非韦弁即爵弁耳此所以疑其为一物也爵弁士之祭服而王服之者王哭诸侯服爵弁而即戎亦服之耳爵弁虽士之祭服而天子诸侯大夫皆服之郑氏谓爵弁如冕而无缫然古文弁象形则其制上鋭若合手然非如冕也韦其质也爵其色也按陈氏此説甚有据王即戎以韦弁服即爵弁服其服纁裳朱芾臣之贵者以朱卑者以韎韐故诗言方叔将兵服其命服朱韨斯皇又云韎韐有奭以作六师皆爵弁之韠也鄢陵之战郤至见楚子衣韎韦之跗注即朱韨韎韐之谓也岂非爵弁即戎之证乎凡谓爵弁如冕者皆非是
　　帅其属而巡墓厉居其中之室以守之此文承上争墓地而言谓争讼时恐其有盗葬鬬嚣潜移兆域之弊故帅属巡守讼终而止其中之室非谓墓中有官寺也因争墓地而听其狱讼则争讼者暂假他室以居墓大夫耳岂能设官为民守墓哉
　　吕氏春秋黄帝作咸池庄周亦云黄帝张咸池之乐于洞庭之野则咸池非尧乐乐记云大章章之也咸池备矣郑注云大章尧乐名咸池黄帝乐名尧増脩而用之是郑自圆其説也咸池为黄帝乐而云门太巻皆为黄帝乐亦属可疑此无大章乐者当时大章之乐不存耳至鲁所存又止有四代之乐故季札观乐无云门咸池
　　郑注六律六同此十二者以铜为管转而相生黄钟为首其长九寸各因而三分之上生者益一分下生者去一分此汉人之説也考之管子吕氏春秋则是以半黄钟四寸半者为黄钟之宫以为律本由此三分益一以上生三分损一以下生非以黄钟九寸为首也别有律吕阐防详之分乐奏黄钟歌大吕此一律一吕之相合为地支之子与丑合亦即日躔与月建之相合也下诸律吕皆然
　　一变而致羽物一节注谓大蜡索鬼神而致百物疑未必然而乐之感格如书所谓祖考来格鸟兽跄跄鳯凰来仪百兽率舞亦实有此理
　　夹钟因奏圜丘而名圜钟林钟因奏方丘而名函钟各以其类也黄钟不改者黄为中之色人亦居天地之中义类相比附也扬雄太元之数子午为九丑未为八寅申为七夘酉为六辰戌为五己亥为四亦即声律之数也是以黄钟为宫者其数九大磬之乐亦九变而终林钟为宫者其数八咸池之乐亦八变而终夹钟为宫者其数六云门之乐亦六变而终
　　三大祭不用商者无商调非无商声也注谓祭尚柔商坚刚未必然后儒谓商调肃杀鬼神所畏固是一説愚疑周以木德王不用商避金克木也是以佩玉右征角左宫羽亦无商荀子亦有太师审商之説
　　乐有金奏有升歌仪礼及仲尼燕居左传国语所载甚分明升歌为诗金奏以钟鼓奏九夏有篇名而无辞即有辞亦不载于颂金奏主器声升歌主人声也郑氏注钟师及仪礼既云九夏载在乐章乐崩亦从而亡是矣乃引吕叔玉以肆夏为时迈繁遏为执竞渠为思文而诗谱亦言天子享元侯升歌肆夏是升歌与金奏混合为一误矣时迈本非肆夏因肆于时夏一语而附防耳仲尼燕居云入门而金作是奏肆夏也升歌则用清庙文王世子飬老亦歌清庙何尝升歌肆夏乎
　　顿首见于传者三穆嬴抱太子顿首于赵宣子季平子顿首于叔孙申包胥如秦乞师赋无衣三顿首是有求于人者用顿首头触地而无容者为丧礼之稽颡拜必屈膝而俯首军中介胄之士用肃拜妇人亦用肃拜不屈膝而低首以下如今人之长揖也新妇奠菜于舅姑则扱地谓屈膝而引首至地妇人最重之拜也为重丧则稽颡今时妇人之拜直身而防动其手防曲其膝此俗不知起于何时郝敬谓即肃拜非也今时男子之揖正是古之肃拜而古人之揖如今人之拱手而推之高则为天揖平则为时揖低则为土揖也推手为揖引手为正又谓之厌
　　大史正嵗年以叙事颁告朔于邦国至春秋时周室防弱王朝未必颁朔列国自为推步月日时有参差矣测景所以验四时之气也而汉人谓景之至否由人主政有得失此汉人之妄説又不知有嵗差而云冬至日在牵牛岂常在牵牛哉
　　保章氏以星土辨九州之地所封封域皆有分星以观妖祥春秋内外传而下至厯朝史志及诸家论分野之言详矣以职方外纪考之大地如球周九万里分为五大州幅员甚广岂止中土之九州哉五大州皆有山水人物皆有君长臣民则心与普天星宿相闗灾祥祸福随地有之岂止中土九州分十二次之星而徼外遐方即无预于天星哉葢分野之理如人身经脉内应藏府各有孔穴暗相联络疾病因之而大地之精华聚于中土犹人身之精华聚于面部善于叔服许负之术者能按部位占气色而能知其吉凶妖祥此即占分野之理也玉路金路象路注谓以玉金象餙诸末按车上诸材唯两较之两端可饰他处皆不可饰也
　　传曰三辰旂旗昭其明也郑注司服至周而以日月星辰画于旌旗然则王之大常有日月亦当有星辰不言星省文也曲礼招揺在上星其画北斗与又曲礼行前朱鸟而后武左青龙而右白虎交龙为旂熊虎为旗鸟隼为旟龟蛇为旐备四方之五兽也通帛襍帛以间之而全羽之旞析羽之旌亦当有通帛以为旗之縿且有旈焉而插旄于干首故曰注旄首曰旌俗画旌有羽无旗非也羽当是雉羽钟氏染之注当是插于干首郑氏谓系之于旟旌之上非也

　　周礼疑义举要卷四
　　钦定四库全书
　　周礼疑义举要卷五
　　婺源江永撰
　　夏官
　　或谓有征伐则制军非也观春秋时晋作二军三军三行新军六军鲁作三军舍中军皆于平时作之为中军为上军下军人有所之军军有所统之将谓作军必须搜阅则是谓必待出军时始作之岂平时皆涣散无纪者乎然则王畿千里可作数十军而止六军何也用人之数不过此其余皆羡卒以待简稽而迭用者也天子六军在六乡为正军六遂副之都家之军又副之六乡七万五千家家出一人为兵五家为比故五人为伍伍长下土即比长也闾出二十五人为两两司马中士即闾胥也族出百人为卒卒长上士即族师也党出五百人为旅旅帅下士即党正也州出二千五百人为师师帅中大夫即州长也乡出万二千五百人为军军帅命卿即乡大夫亦即王朝之六卿也大司马之序官与大司徒六乡之官正相合故郑注州长云掌其戒令赏罚于军因为师帅又注党正云于军因为旅帅注族师云于军因为卒长恐人谓乡官非军帅故明言之乡大夫之为军帅闾胥之为两司马比长之为伍长不言可知矣伍法起于五人而车法起于百人之卒葢兵车一乗有甲士三人歩卒七十二人又有重车一乗二十五人共百人四两为卒是以一两之人将重车分之为一什三伍炊家子十人固守衣装五人廐养五人樵汲五人也以三两之人为士徒一甲士主射帅二十四人一甲士主御帅二十四人一甲士为右帅二十四人也车法卒法于此成故族师亦言之详职云以邦比之法帅四闾之吏以时属民而较登其族之夫家众寡辨其贵贱老幼废疾可任者及其六畜车辇是一族始有兵车重车其兼言辇者役事则有人辇也又云若作民而师田行役则合其卒伍简其兵器以鼓铎旗物帅而至是百人始有卒而兵车成十五伍重车成五伍也既有车故详及兵器鼓铎旗物也然则六乡六军之法一族百家而出兵车重车各一乗也以田计之通不易一易再易一家受二夫之地是二十二井又二夫之地而出此二车与汉志言出长毂一乗甸有六十四井者不同周礼言制军之本法而汉志别是一法也
　　军将皆命卿如春秋时晋国之制则是以六官之长为军将矣然则元帅必冡宰乎观宣王命将出师有其人不必六卿之长则亦惟王所命也
　　姜兆锡谓家司马各使其臣以正于公司马为序职之文家司马亦如之句为序官之文二简互错此説有理注谓卿大夫之采地王不特置司马各自使其家臣为司马主其地之军赋往听于王之司马如此则王朝无是官矣何云家司马亦如之乎如以家司马亦如之为大夫家臣之司马则何以不言都之司马而唯言家之司马也葢家司马亦如之犹春官序官云家宗人如都宗人之数也家司马各使其臣以正于公司马谓王朝之家司马使家之臣以其所掌正于公司马也此正错简之有理者也
　　负固不服则侵之注谓兵加其竟而已用兵浅者此説是兵不深入柔服则止倘终负固不服亦班师振旅脩文德以来之而不极兵威若无钟鼓掩其不备皆后世之谲兵岂先王之义讨
　　九畿里数皆不能画方如棋局周礼立法谓制畿封国大略当如此亦有近在内地而其俗已近戎狄者又有蛮夷戎狄与中国杂处者恐周初已有之岂能皆如九畿之法哉
　　夏茇舍是习夜战之事齐语云夜战声相闻夏月昼热夜凉宜于此时习之将帅以号名别之亦是便于夜也苖田亦即于夜毕之尔雅宵田为獠楚辞招魂卒章悬火炎起亦言宵田之事
　　田时誓有二前誓在列陈之后戒其坐作进退之不用命也后誓在表貉之后戒其从禽之不如法也春冬各言其一疏引大阅羣吏听誓解有司表貉誓民未密司常云大阅赞司马颁旗物此言治兵辨旗物则是大阅与治兵旗物有不同两经各言其一而下经大阅之旗物即司常可见也大阅之旗物以尊卑内外而等序之孤卿大夫士在朝之百官师都州里县鄙都家乡遂公邑之百官也治兵之旗物则旜旟互易孤卿之旜师都载之师都之旗军吏载之物与旟互易大夫士之物乡遂载之州里之旟百官载之惟旐则如其故郊野与县鄙皆公邑之吏也葢行军有正法有变法大阅之旗正法也治兵之旗变法也正法以齐军心变法以易师目不画异物之旜物师都乡遂之临行陈者亦载之画鸟隼之旟百官之不临行陈者亦载之葢行军有时而尚变也春秋时有不去其旗而败者有望其旗而指目其仇者有纳旌于弢中不令敌人见者故旗物有变通之法
　　治兵不言家葢于师都中包之州长县正帅其民而致固建平时之旟矣及治兵则易之以物而旟属之于百官都家大夫帅其民而致固建平时之旗矣及治兵则易之以旜而旗属之于军吏皆欲其变也变则不论旗上有画无画郑注限定有军旅者尽异物无军旅者帛而不画非是
　　祀祊此祊字宜与诗方社之方同但是本方之土示非泛指四方如狝时在东方即是东方之示余方皆然即诗之言方社亦是如此方祀上下可通称但天子之方大诸侯以下之方小耳此祀与社相类故诗毎与社连言之而时田亦一祀祊一祀社也
　　大阅经文虽详亦多可疑不分班习战则车徒甚众四表之地无多纵列太狭横列太濶若分班则经文又未言窃意四时之田竝分畨教阅一田不必徧集王畿之民一人不必嵗供四役否则宁无妨农乎
　　前期羣吏戒众庶脩战法即乡师出田法于州里之事非羣吏又分教战法也中军以鼙令鼔中军元帅也三军六军必有元帅如王在军则王为中军号令必出于一疏谓此六军三军居一偏皆自有中军非也鼙所以引鼓乐有朔鼙应鼙亦是先击鼙而后击鼓以小鼓引大鼓也鼓人皆三鼓疑此鼓人谓地官之鼓人下文鼓行鼓进鼓退乃是军将师帅旅帅之鼓葢中军先以小鼓号令而鼓人主军动鼓其众者遂承中军之令三鼓以作士气于是振铎作旗而诸鼔皆鸣也注谓鼓人为中军之将师帅旅帅则地官鼔人不得联事矣且中军将亦不可谓之鼓人下文鼓人皆三鼓仿此皆者鼓人非一也凡云三鼓者疑皆鼓人之鼓
　　车三发徒三刺旧以车转为发恐不然车既及表乃止矣又三转胡为葢车上主射者三发矢以象克敌耳田车不能容三人故无戎右主刺而刺者皆在徒徒刺而射者无事非克敌也发刺皆三者战车有三人毙其左右御也
　　鼓退鸣铙疑鼓退音节与鼓进不同葢铙声不能及逺欲退军必将帅击退鼓而后卒长皆鸣铙否则卒长不能自主退
　　羣史各帅其车徒以叙和出象士卒之出军门亦欲试御者过君表之法也左右陈车徒以下注疏未得其指葢未习战以前陈车徒如战之陈此车徒同羣车以率徒徒以衞车拟战时之陈也既习战以后将分车徒故立两和门使车徒各出一之左一之右而车徒遂分列也不云左车右徒而云左右陈车徒者因地之势左右不可常也旗居卒间以分地车徒皆如是徒一厢百人树一旗则车一厢亦容两偏之地而树一旗也【司马法车十五乗为偏两偏为卒】车徒各有卒疏谓军吏各领己之士卒执旗以表之非卒间之义也将田时车徒所以必分者逐兽不必以徒衞车山泽间车徒又不可错杂故须分队而进是以先异之也前后有屯百歩此又别为二屯如军之营葢拟田毕将帅居其中而献禽也此屯用车徒围绕作之险野则人多易野则车多也注于前后有屯百步解云车徒异羣相去之数其实车徒之分分于左右和与左右陈非分于前后之屯也百歩之屯能容几车徒哉
　　大役与虑事后郑虑事者封人本左传令尹蒍艾猎城沂然此诸侯之制疑王朝大役虑事当是大司空乡师云攷司空之辟
　　属其植先郑引华元为植植字有此确证而后郑易之葢谓王将一人不得言属耳然大役非一人任其部曲将吏必多将吏皆可谓之植故司马防属之属字未尝不可通若筑城之植司空自当属之岂复烦司马夏官主二牲羊也鱼也小子羞羊肆而大司马尊官羞牲鱼者岂礼欲其变与抑以鱼为水产与陆产相埒而异之与宗伯不言羞鸡牲者文不具
　　晋制叙军将佐之后有司马犹之军司马也
　　大常惟天子有之必曰铭书于王之大常者因其有功大言之也
　　几颁赏地参之一食食字大司徒大司马及此官皆有之以大司马上地食者参之二例之似以有其地而食其所有者为顺注谓王食其一恐不然
　　旬之外入马耳以其物更注谓偿以毛色不以齿贾如谓但偿马之毛色则太轻或买他马以偿不以齿贾则又何必其同色此泥物字之义也以其物更者以马之皮骨肉所植之物价偿不责其全偿也其外否则归死马于官而已不责其皮骨肉所值之价也
　　以任齐其行谓以他重物载于车而调习之犹传云驾而乗材也此谓将逺行之马亦谓受马于有司者故因上文及之其军事物马而颁自有校人掌之
　　出火内火有谓季春始燠冶则出火于窰家则出火于室必待季秋始内而用之此説不确时燠而出火不用时寒而内用民自知之何待司爟之政令若季春出火于窰禁民不为陶冶正与旧説相反旧説据左传不误月令虽秦时书亦依仿先王之制而増损之其夏月但禁民烧灰毋用火南方而不禁其陶冶
　　司士言眡治朝之仪但揖见羣臣而已揖毕王即退适路寝听政而诸臣反其官府治事之处匠人所谓外有九室九卿朝焉者也若议论政事则在路门内之朝如乡党摄齐升堂是也
　　路鼓建于大寝之门外其地森严肺石之穷民不能至其地击鼓也朝士既得其情则为击鼔而大仆遣官达之耳
　　王眡燕朝则正位掌摈相谓有政事当议而眂燕朝也因燕羣臣在寝故谓之燕朝郑谓王图宗人嘉事则燕朝此举其一隅谓若文王世子公族朝于内朝耳非谓燕朝惟同族得与也三朝惟路寝有堂有阶孔子异姓之臣而摄齐升堂则燕朝无分同异姓且燕宗族时必有异姓一人为宾注云同宗无相宾客之道
　　扬州之三江当以岷江松江浙江为确浙江山海经汉志谓之渐水汉志出黝县即黟县今出婺源大鄣山之阴庄子谓之淛河至钱塘入海松江承太湖之下流其上流本不与大江相通班固谓芜湖水东至阳羡此因芜湖之下银林邓步之间地脉相连而势卑宣歙之水盛则或漫溢而趋阳羡入震泽水不盛则皆从芜湖入大江不入震泽也明时于高淳筑广通垻垻则无漫溢之事矣水经注谓大江自贵口分流过安吉而入震泽而不知下流地高本不与震泽通也
　　荆州其浸颍湛先郑谓湛未闻今考襄公十六年楚公子格帅师及晋帅战于湛阪杜注襄城昆阳县北有湛水东入汝水经注湛水出犫县北鱼齿山东南流为湛浦者是也与颍水同为南阳汝州之水在荆豫之间故属之荆州
　　秋官
　　凡官府簿书谓之中故诸官言治中受中小司寇断庶民狱讼之中皆谓簿书犹今之案卷也此中字之本义故掌文书者谓之史其字从又从中又者右手以手持簿书也吏字事字皆有中字天有司中星后世有治中之官皆取此义
　　王之五门先郑雉门在库门之外后郑库门在雉门之外后郑説是外朝在库门之外亦后郑説是库门有屋而无宫室郑以汉之大防殿拟之则有宫室非古制也外朝臣民皆得往来诸侯外朝亦然但未必有三槐九嘉石肺石之制
　　凡盗贼军乡邑及家人杀之无罪军犹攻杀也注读军字为句王氏谓众而成军非是
　　凡大约剂书于宗彛谓宗庙之常器钟鼎皆是书于宗彛如博古图钟铭鼎铭是也注谓宗庙之六彛误矣凡传言彛器颁宗彛岂必六彛哉
　　梏即校也易曰何校灭耳施于颈即今之枷梏校枷皆一声之转注谓在手曰梏误矣在手者曰拲非两手共一木
　　庶氏除蛊以嘉草攻之一説嘉草蘘荷也葛洪方人得蛊欲知姓名取蘘荷叶着病人卧席下立呼蛊主名壶涿氏掌除水蛊以炮土之鼔敺之以焚石投之明永乐时苏州有水怪葢蛟蜃之类善崩岸坏民田遣夏原吉治之用壶氏之法令民以百十舟载石舟各有鼓同时烧石投水水沸腾复击鼓以骇之其怪遂死见屈大钧广东新语圣经之有用如此
　　大行人诸侯之礼朝位宾主之间七十歩立当前疾先郑云前疾谓驷马车辕前胡下拄地者按车无疾之名惠士竒云论语邢昺疏引周礼作前侯又小雅蓼萧章孔疏引大行人亦作前侯葢説文疾作疾古文侯作疾相似易乱故前侯讹为前疾此説是又説文引周礼作前軓軓车轼前也轼前曲中下垂拄地如人之颈故谓之侯侯犹胡也古侯与胡通
　　或疑朝觐无迎宾之法愚谓朝觐之礼虽异防常主宾然侯氏之入王门也岂其无摈介传命忽然而至于庙门哉大行人云凡诸侯之王事辨其位正其等协其礼宾而见之则当将币之先库门之外宜其有朝位有摈介天官掌次朝觐防同则张大次小次注云大次初往所止居小次即宫待事之处然则朝觐当有大次在外朝有小次在庙门外觐礼所谓诸侯前朝皆受舍于朝是也觐礼言旅见则分同姓西面异姓东面若其特朝则次当张之门外西方而东面以为止居待事之处掌讶云及将币为前驱至于朝诏其位入复此朝与位正大行人所谓朝位賔主之间几十步立当车下某处者也掌讶既诏侯氏位当于此于是入白王言侯氏已至朝如掌讶不能径至王所亦必有摈者传达之自入复至行礼为时久则侯氏宜于大次止居以待于是王乃乗金路出路门应门雉门而入庙以待侯氏之至节次固当如此王既入庙负黼依大门外乃陈摈介而传辞侯氏出次立当其位他时賔主之礼摈者出请事而賔对此时传辞当自侯氏始葢天子至尊当不请事且前此已云某日伯父帅乃初事矣岂至此复请所为来事哉惟侯氏自道其来王之意介传之摈摈达之天子耳王之摈则大行人小行人啬夫是也其摈当交摈介与摈皆递传故经文于大国之孤特云不交摈明诸侯当交摈也虽交摈而无三辞侯氏一请天子即有许入之辞如觐礼伯父其入之云亦递传之于是侯氏入大门而右摈介随之东行至庙门外入于小次以待事复陈摈介侯氏出次执圭介复迭传命道其将入奉贽之意于是啬夫承命告天子天子又有许入之辞乃入门右坐奠圭如觐礼之仪以此言之则朝位正是将币之日其云賔主之间者儗度言之实则賔与大门相去之间也仪礼全经当有朝礼一篇与觐礼互为详略如致飱祼賔归饔饩还圭贿赠等事当于朝礼详之即觐礼亦当有大门外陈摈介传辞之仪葢朝礼已详故觐礼略耳若曲礼当宁而立之云自是记人之异説
　　周礼疑义举要卷五
<经部,礼类,周礼之属,周礼疑义举要>
　　钦定四库全书
　　周礼疑义举要卷六
　　婺源江永撰
　　考工记
　　周礼本是未成之书阙冬官汉人求之不得以考工记补之恐是当时原阙也冬官掌事而事不止工事考工是工人之号而工人非官注谓以事名官以氏名官非也
　　考工记东周后齐人所作也其言秦无庐郑之刀厉王封其子友始有郑东迁后以西周故地与秦始有秦故知为东周时书其言橘逾淮而北为枳鸜鹆不逾济貉逾汶则死皆齐鲁间水而终古戚速椑茭之类郑注皆以为齐人语故知齐人所作也葢齐鲁间精物理善工事而工文辞者为之
　　冬官虽缺以诸经传证之当有大司空小司空【大司空卿一人小司空中大夫二人如五官之例】匠师【见地官遂人郑氏以为冬官之考则当为下大夫四人】梓师【见梓人梓工之长也】豕人【先郑云司徒奉牛司马奉羊宗伯奉鸡司寇奉犬司空其奉豕与然则冬官当有豕人】啬夫【觐礼啬夫承命告于天子郑氏以为冬官之属】司里【国语火之初见期于司里又周之秩官賔至司里授馆此主宅里之官当在冬官与里宰异】水师【国语周之秩官賔至火师监燎水师监濯火师即夏官司爟而凡祭祀賔客涤濯之事冬官当有水师】玊人【天官有追师专掌宫内追琢之事则凡用玉府之玉追琢成器以其典瑞之藏者当有玉人在冬官】雕氏　漆氏【雕氏见考工职缺木器髹漆者多后世有漆雕氏冬官当有其官】陶正【左传虞阏父为周陶正丧大记君丧陶人出重鬲】圬人【左传圬人以时塓馆宫室】舟牧【月令天子乗舟命舟牧覆舟此虽秦官周天子亦有乗舟之事宜设此官舟行水宜在冬官】轮人　车人【当有监造之官】刍人【大宰九式刍秣居一其用甚广宜有官主之】等官此皆冬官篇亡之证后人读书麤疏果于妄作如俞庭椿之徒纷纷割裂牵补致五官无一完善周礼之罪人也
　　五材先郑引左传后郑谓金木皮玉土后郑为长水火可制器不可为器金虽可兼玉而皮革不可遗曲礼六工土金石木兽草兽即皮也玉可兼石木可兼草以辨民器注辨具也葢古人辨办二字通用言辨不言办王昭禹谓轮辨高下弓辨安危之属非是
　　粤无镈此甚言四国能此者多虽有若无非真谓不置是工亦非真谓人皆作也注泥又以夫为丈夫尤谬刀斤削劒必用水淬迁乎其地而弗能为良水性异也兵车乗车三人故舆广而轮高田车惟射御二人故舆可狭轮可卑马可低诗谓之輶车亦因逐兽欲轻捷故也轮卑故以田马配之非因马低而减其轮注谓以马大小为节未确
　　轸本舆后横木之名舆人六分车广以其一为之轸围是也及其载于轐上则通舆下四面皆可谓之轸此言加轸与轐后言弓长四尺谓之庇轸又言轸方象地是也犹之式本有其木而隧前三分之二之处亦得通谓之式也
　　舆人之车箱葢如今人造方箱之法用防雄交牙之笋使之相着初非以板嵌入轵轛也轵轛之植者横者如窓櫺然于舆内贴板为之一以辅板一以承式木较木其植下笋入底板上笋入式较中间葢皆钉之板上相着不全借轵轛之力是以轵围小而轛围尤小亦可以固板也底板之后作轸葢以板嵌入轸之槽中驾车时舆连轐载于轴上有两木钳之而后轸亦衔辀踵是以舆能安固不动也
　　加轸与轐之数轸方径二寸七分有半自轴心上至轸面总高七寸毂入舆下左右轨在毂上须稍高容毂转故毂上必有轐度之轐之围径无正文辀人当兔之围居辀长十之一方径三寸六分辀亦在舆下舆者则免围与当兔等可知轴半径三寸二分加轐方径三寸六分共高五寸八分以密率算毂半径五寸一分弱中间距轨七分强可容毂转以五寸八分加后轸出轐上者约一寸二分总高七寸也舆板之厚上与轸平亦以一寸二分为率后轸在舆下者余一寸五分半辀踵为缺曲以承之算加轸与轐之七寸当从辀算起葢辀在轴上必当舆防相切而两旁伏免亦必与辀齐平故知辀之当免围必与免围等大后不言免围者因辀以见也轐有二设之葢在轨内八寸间以毂入舆下者亦七寸也轐当连于舆有两木钳轴如今制辀之钳轴亦当如轐之制与
　　轮人进而眡之旧注未确进非车进乃人进也鲍人望而眡之进而握之可证大略好处逺望可见其精致处须近前细察凡圜形逺望中半渐穨而下幎尔而下迤周遭皆均致也
　　帱之廉必近察乃见而逺望已若有突出而大之状谓之眼古语当以意想王氏谓如人之眼非也
　　绠非别有一物也只是轮偏箄之名注疏谓轮箄则车行不掉实有至理假令牙之孔与毂孔正相值牙不稍偏向外则重势两平轮可掉向外又可掉向内造车者深明此理欲去车掉之病令牙稍出三分寸之二不正与轮股凿相当于是重势稍偏而轮不得掉向内矣谓之轮箄何也轮牙稍偏于外而辐股向内隆起也今饭甑内作竹底四周下而中央隆起谓之甑箄此正汉时轮箄之遗语但轮之辐股防隆不若甑箄之甚耳然则圆物不平中隆而四周下者通谓之箄也试观车轮当牙闭一目视之又悬线视之又以直物内外量之牙心稍偏于外入菑之凿未尝偏但辐入牙之笋不用正而用边缺边向内则牙自偏外矣上下凿不相当而菑爪不齵以爪用边笋故后人不达物理不知轮箄为何状率意解为轮外防牙夫防牙之铁经虽未言古人当有之然无与于爪之正否如谓作防牙于两边则作牙时厚寸余可矣何必又作防牙若因绠字从糸而谓用绳围者尤非【笋者枘也从俗名为笋又作榫】
　　轮人两匡字皆训为枉后郑训刺刺音辣亦枉也他处言匡救匡正则是因其匡而正之也古人语有相反而转诂之例去汚曰汚治乱曰乱驯扰曰扰正匡曰匡置物曰废后人不识此义王氏解为方岂可谓轮虽敝不方又有训为匡郭者谓肤殻不固尤难通
　　山虞阳木隂木以生山南为阳山北为阴此则阴阳木各有向日背日以向日为阳背日为阴
　　后云短毂则利长毂则安古人所以用三尺有竒之长毂者欲其安也此云大而短则者安之反郝氏训杌是也先郑危之训亦是而云辐危则未亲后郑毂末不坚之训不可晓
　　既谓之牙围必须计其四面牙厚有两面当合计其数以减一尺一寸所减之余为牙两面之博折半为一面之博令牙厚一寸三分寸之一倍之三寸三分寸之二以减一尺一寸其余七寸三分寸之二折半三寸八分三厘有竒用通分法分之三寸六分寸之五是牙一面之博也去其践地处内外不漆者各一寸又加厚一寸三分寸之二是为牙围三分之一其余漆者居三分之一郑注不误
　　以其围之阞捎其薮一以三分之二为肉三分之一为壶中空也壶中空所以受轴者也下文言五分其毂之长去二以为贤去三以为轵则壶中内大而外小其当辐菑处得三分之一也统言之中空处皆为薮切指之外当菑处为薮若毂上三十孔受辐菑者经谓之凿不谓之薮且受菑之孔广必当半寸以上方可容菑而坚牢如以一尺有竒之地凿三十孔一孔仅三分有竒以今尺寸折之仅二分有竒此孔岂能容菑乎林希逸不达物理乃以薮为三十孔贻误后人不可不辩
　　五分其毂之长长与围同言长即是言围
　　注算大小穿甚密去一以为贤当作去二但辀人轴围一尺三寸五分寸之一若依围三径一算则轴径当大穿穿内处正得径四寸五分寸之二与郑所算大穿穿内径同何以能转葢围三径一非真率即祖冲之径七围二十二犹是约率而已近密矣以约率算轴径不及四寸五分寸之一故能稍寛而转【注中凡言围径皆是径一围三即记文亦是以径一围三畧言之车人柏车辐一何其渠二柯者三是也学者当知非密率】
　　轴承舆之力全在当大穿处故须粗大轴尾不当力故可小然金与木不能相摩疑当穿处亦必有金裹之辐广者轴之博也不言其厚者毂围三尺二寸三十辐之股端相着厚一寸有竒可知也辐相着不畱空际者欲其辐与辐相凑相扶有力也观今车用十八辐股犹相凑况三十辐乎
　　牙得则无而固注云得谓倨句凿内相应疏谓辐直为倨牙曲为句非也辐之入牙者作倨句之形即边笋是也郑注之精防贾氏犹不能尽通后人可轻破乎绠参分寸之二疏凿牙之时孔向外侵三分寸之二似牙上凿孔不正非也牙之厚无几凿孔有偏恐偏薄一边非暴裂即先甐矣此贾氏察物未精失郑注之意者也今车牙孔不偏而辐爪用边笋缺边向内是以牙偏向外郑前言倨句凿内相应是古人亦用边笋
　　萭之以眡其匡也后人谓萭为矩匡为方非也凡物圜中规者四角以方量之必中矩何用又以矩量正谓凑合诸木成牙恐其匡枉不平正故须以萭蒌运之视其稍有枉处则削而正之耳后郑言等为萭蒌是当时有其名物贾疏言见今车亦是得之实见余见造车者用木架作一圆与轮同大轮与之竝立而运之此正古人用萭蒌之法也
　　两壶欲同者欲其肉好均而轻重等也量之以黍犹古人以黍量黄钟之意六事言轮极工致任人考验之而皆可也可水可县可量可权则因造轮时选材善绳墨正宏杀等肉好均六事似以难者在后权之而侔尤为难斗柄达常长二尺桯长八尺皆以其可见者言之若达常之入于桯桯之入于舆板底下者皆当有数寸又皆有键以固之故不为风飘葢当键于后轸之内下贯辀踵
　　式有通指其地者参分其隧一在前二在后以揉其式注谓兵车式深尺四寸三分寸之二是也有切指其木者参分轸围去一以为式围是也因前有凭式木故通车前三分隧之一皆可谓之式其实式木不止横在车前有曲而在两旁左人可凭左手右人可凭右手者皆通谓之式人立车前皆式之地也其言揉其式何也葢揉两曲木自两旁合于前所以用曲木者不欲令折处有棱角触碍人手如今人作椅子扶手亦揉曲木是也式崇三尺三寸并式深处言之两端与两輢之植轵相接军中望逺亦可一足履前式一足履旁式左传长勺之战登轼而望是也式木嵌入舆板其内又有轛木承之甚固故可履也车制如后世纱防之形前后高式崇三尺三寸不及人之半腰故御者可执辔射者可引弓而凭式须小俯也此式之真形状前人但知式车前横木不细考舆人车前三分之一处通名为式而可凭之木又有在两旁者是以不得其状于郑注较两輢上出式遂意其在横木之上于是舆制皆谬乱矣失自孔氏误释曲礼始试思较若在横木上则人凭式首触较矣较崇五尺五寸及人之胸射者亦不便于引弓横木在较下将心以笋贯入轛木而轛围甚小如何能贯式木乂如何能登轼式在前阴板之内则车外不见式矣记如何云苟有车必见其式式上有皮覆之为幦若在板内如何能覆事事推之皆不合矣
　　輢者车之两旁三分隧之二者輢只是板言其可倚也其高上出式輢之上为较诗曰猗重较兮言较高于式一重故曰重较非较又有两重也车制尊卑皆如此有谓卿车重较亦非也较有左右人立可凭亦是以木嵌入于两輢板而其下又有轵之植者承之以为固也巾车玉路金路象路注谓以玉金象饰诸末当是饰较之末也郑注较两輢上出式者本分明而解者不得式之形状遂谓较以一木横于式上以缩为横以两较为一较谬甚【席上有左右几缩之较亦似之缩而非横】
　　轵轛皆在舆内所以辅舆而承较式其横植葢如作窓櫺之法用防雄交笋不甚用力故围可小而式卑于较轛围尤小葢车内容三人兵车有驷乗者为地无多亦不可用大材也因轛围甚小推之古之舆板皆是用雌雄笋相着非如今人之车以板嵌入木中也【轛围二寸二分弱四方计之一面五分五厘今尺寸折算只有三分四厘有竒】
　　立者衡者谓轵轛也较式之平置亦横者也直者如生即中县者言其着于底板甚固也板之相连与轵轛横直之相交皆为继
　　栈车欲弇饰车欲侈贾疏谓弇向内侈向外按成二年传丑父寝于轏中孔疏谓轏与栈音义同引此栈车之注而云然则弇者谓上狭下濶也此以上下言之与贾説异向内向外是车后户有翕张上下则谓较与邸有濶狭似孔説为优详古人之意所以饰车欲侈者葢谓车容三人甚逼柞稍寛一二寸亦有一二寸地位六尺六寸之舆更不可过但于上下侈弇间稍得赢数寸焉饰车有革挽不畏折坏则舆下依正度而上稍侈之便于左右用力也栈车无革挽恐折坏上不可侈则两较之间稍弇而下依正度便于车中寝息也
　　又因侈弇之制益知古人车箱是用犬牙交错之笋如今人作升斗上下濶狭不等用交笋自固也轵轛亦稍邪迤本不借其力若恃轵轛之力持板则不可邪植矣制度愈推阐而愈明
　　革鞔舆有据乎曰有闵二年归衞夫人鱼轩定九年与敝无存犀轩夫人用鱼皮卿用犀则大夫之轩及凡革车皆用牛革乎
　　士栈车无饰而庶人乗役车亦如栈车欲弇之制故诗云有栈之车行彼周道
　　国马之辀深四尺有七寸后郑以辀深计衡高八尺七寸除马之高则余七寸为衡颈之间此颈谓马颈也上句有马字故不必言马颈而贾疏以辀颈释之误矣假令余七寸为衡与辀颈之间则此七寸为颈中之曲处当言辀颈去地高八尺七寸不得言衡高八尺七寸辀颈高八尺七寸则衡直厌马上当不其然先郑谓辕曲中姑引之在下其实后郑意不从也夫辀不能凭空而立衡既去马颈七寸何以不望前轾此别有故葢言衡颈之间必以衡颈之心为距衡有半径二寸二分以此减七寸余四寸八分为衡下去马颈之数衡下当两軶处必有鞌以承之鞌之高消去四寸八分而衡不空悬矣鞌之制虽不见经而有其字齐有其地必有其物昭二十五年公羊传齐侯唁公于野井以鞌为几意其下有木架上敛下开以革覆之如今制葢马与牛不同牛颈高可负軶引车马颈不能负衡须以鞌覆于前因以革束衡而连之今驾马车亦必用鞌也
　　尝疑軶非别有一物如耕牛之曲木也直是于衡上当马颈处不正得衡之围径故必以两軶之间言之然则两軶厌于鞌上实有七寸缺其木如半月形即是軶玩郑注两軶之间一语可见葢衡軶上有缺处不正得衡之围径故必以两軶之间言之然则两軶厌于鞌上实有七寸其七寸直是鞌高而左传之两軥论语之軏皆指此言其实即是衡非与衡别体也
　　伏兔半在轴前半在轴后注言伏兔至轨葢如式深然则兔之长当一尺四寸有竒轴前约七寸轴后亦如之贾疏有兔尾上载轸之説未必是又疑兔下有足钳轴如今制而兔当连于底板易云舆脱輹輹脱则不能驾矣
　　辀出前轨渐曲而上至衡防钩而下轨前十尺揉之已定者也揉辀欲其孙而无弧深注云揉辀之倨句如二可也葢以一丈三尺三寸揉之为十尺也疏并舆下之不揉及轨前揉已定者通计如二未是又前言十分其辀之长虽似言辀身之长然轨前十尺而防半之此以直度虚地而不论其弧曲
　　辀人不为大车之辕而言之者借彼喻此也大车辕本直无桡其桡夹牛辕端鬲厌牛领高下相当更不可作桡曲非作车者亦不善为辕致有覆车之患亦不因其登下之难而欲改从桡曲也但借大车之辕难于登下以明马车之辀宜曲桡耳疏谓驾牛者亦须曲桡非是今驾牛之车皆直辕
　　大车之辕前居三之二故其势常挚伏其辕者人为攀辕以助牛登也援其邸者人援车邸使不速下也皆将车者之事
　　辀注则利准二郑説皆未安注者不深不浅行如水注利准者便利而安耳
　　进则与马谋退则与人谋言造辀者当进而与马谋欲其不疲退而与人谋欲其安逸进退犹云前后非必谓人有退时也下言马不契需是进与马谋左不楗御者衣衽不敝是退与人谋良辀环灂当如先郑説沂鄂如环弓人氷析灂则审环角环灂皆此义
　　辀在前者灂之入轨下者可不灂而亦灂其七寸者欲騐辀之和安久而不摩损也
　　钟鼎欲其坚不剥蚀故金最多斧斤至削杀矢皆有刃其用之重欲其难缺者金多用之轻欲其不折者金少鍳燧欲明故金锡半
　　旧谓削为书刀疑其不然今剞劂者用刀皆直无曲今木工削木用横刃形曲两端有柄疑是古之削但不止长尺博寸此长尺博寸记其小者耳
　　异齐未尝不可同工郑注之疑本未确杀矢戈防皆兵器同工为宜
　　刃长寸刃者镞锋锋上渐广濶一寸不言博而言围者濶处有脊厚薄不等故以围言之谓转一周皆一寸也今考戈防可刺可钩而皆有胡自是钩兵二矛皆刺兵故曰以子之矛刺子之盾后人谓矛为钩兵因诗二矛重乔意其为钩不知乔所以悬英郑笺谓矛矜室题是也非以乔为钩又或习见定舟之铁矛有钩意矛亦是如此而不知其非也古曰矛后世曰矟又曰槊而今则为长枪
　　戈之制直刃为援上长八寸下接柄处长四寸为内其一旁有胡湾如月有刃两末之间长六寸刃至接援处广二寸胡倨句如磬折而丰其上下近本处为外博葢倨与句之边皆为外对刃之湾处为内也倨句中博处皆为本对鋭处为末也分胡为二上半倨之外畔在右为里故注云倨之外胡之里也下半倒转亦置本在下则句之外畔在左为表故注云句之外胡之表也援与内之广葢如防之广寸有半而戈胡广二寸是増半寸増半寸则倨句在外处皆须増使博故云倨句外博如此则无已倨已句长内短内之病也已倨则句人不入注以啄人言之或未确胡连于援与内之间本有定度何以有长内短内注以长内为曲于磬折承已句也短内为倨于磬折承已倨也因其过曲而胡之下锋太上则内似长过直而胡之下锋太下则内似短非真谓移其上下也记本不及援而注谓内短则援长内长则援短于本文似为添出长内则折前注谓引之与胡竝钩恐未确或以胡之上末处为前葢钩之太深用力猛而胡末或折伤也短内而胡头太舒钩人不来是不疾戈防皆为句兵以其有曲胡也而其用不止于钩人戈有援直刃可摏人其胡之曲折可斩人防有刺有援直上皆可刺人其胡之曲下者可钩人戈胡防胡其形异戈胡作倨句而外博胡背连于援形如偃月而背广防胡中矩横贯援而曲下形如覆矩戈胡句人即所以伤人以其句处有刃也防胡锋直下而曲中无刃欲生获其人则钩之此戈防之异用也以传考之获长狄侨如富父终生摏其喉以戈杀之此用援之直刃摏之也狼瞫取戈以斩囚此用胡之曲刃斩之也子南以戈击子晳而伤苑何忌刜林雍断其足亦是以戈胡击之刜之他若士华免以戈杀国佐长鱼矫以戈杀驹伯用援用胡皆可杀之惟钩之用未见于传而记言长内则折前短内则不疾自是言钩人不便利之病子都防逐杀颍考叔灵辄倒防御公徒皆拟用防之刺与援者也狂狡倒防出郑人于井反为郑人所获栾乐乗槐木而覆或以防句之断肘而死皆用下胡句人者也防胡横直皆三寸其间甚狭何能句人出于井葢句其衣若带是以其人不伤反能禽句者也句栾乐断肘而死葢其人本欲生禽之故不用刺与援而用胡以句之句之而胡之下锋贯肘曵之而肘遂断也明乎戈防之用而后可得戈防之形
　　中其茎设其后后者人所握之余注以设为大于义未安详文义似以设为置如矢人设其比之设作茎时即拟后加大是为设其后
　　首即镮环即镡首广一寸三分寸之二谓镮两畔出于刃之数也加腊广二寸半其径四寸一分有竒少仪言泽劒首是劒首周围用金弄之而泽
　　衡者甬之上端非别有一物为衡郑意甬之上一截为衡者误陈祥道云衡横甬上者也非是
　　带如人腰之有带当设于鼔之上舞之下二带之间即钲间带唯二耳若于之上舞之端无所用带注谓介在于鼔钲舞甬衡之间凡四非也衡疑为衍字若甬衡之间有介岂带亦施于甬上乎设钟乳当是为鼔舞所侠而注云今时钟乳侠鼔与舞夫鼔在下舞在上中间有钲间乳如何能侠之下注云今时钟或无钲间意者此无钲间之钟鼓舞间一带带之上为舞一面十八带之下为鼓亦一面十八故云侠鼔与舞乎然而非古制矣详经文篆间谓之枚钟唯两篆枚设两篆之闲或纵界为四一处有九则两面乃得三十六耳注云一处有九而疏谓一带有九又失注意乳不设于带何云一带有九乎
　　于上之攠谓之隧按孟子以追蠡丰氏以钟纽旋虫释之本非定训后人疑之焦竑谓当为槌击之追高子以禹乐用之者多故凡槌击之处摧残欲絶有如蠡齧之形此説近之愚谓追即此所谓隧也以其窐防谓之隧以其追击谓之追击处本若攠弊年久则愈深如虫齧孟子以城门之轨辙迹深为喻正与隧之义合也注计钲径铣间鼓间舞广皆得之其云钲间亦当六此钟口径十者其长十六则大误也以经文详之十分其铣之径去二得八以为钲之径即以其钲之径八者为之铣间铣间者自钲至铣之长包鼓间在其中也于八分中去二分以为之鼔间则鼔间得六其所去之二分即是钲间下文言钲之长言钲间已藏此句中矣鼓六钲二加舞广四是钟口径十者其长十二奈何谓钲六而长十六乎夫八分去二者得六犹八分去六者得二此理易知是以经不必别言钲间二岂意后人犹生此误乎假令钲六则与经文不协钲六鼓六是自钲至铣间十二非以其钲之八为之铣间矣又为十二分去半以为之鼔间非八分去二以为之鼓间矣何郑氏之明而不能觉此也后人读书粗疎不能细绎经文以订郑氏之失厯代铸钟者皆依此注以为剂量于是钟体狭而长下文云钟小而长则其声舒而逺闻典同云高声防皆不免有此病而况因此钲六又生长甬之病乎汉志云古之神瞽度律均钟以律计倍半此约略言之谓或倍或半其长大则有加数倍者非谓皆加一倍有半也疏説误
　　甬围衡围自甬下端渐杀至上端如钲间六则围亦太大矣甬之上端为衡非别有一处居甬之一者名衡也甬当二在上一在下之处犹粗大于此穿孔设旋为宜注谓旋当甬之中央与经文背矣假令甬长得六设旋当其半处能无震掉乎
　　有説即在此三言中谓其中有理可説也诸家以下文解之不确下文自説不中度之病经云有説而不明言似有难言之意葢声律之理精防昔李照作新乐其声太下太常歌工病之私赂铸工使减铜齐而声稍清歌乃协而照卒不能辨此则清浊又由于铜齐可见此理难言
　　如郑误算钲长而甬因之以长且设旋于甬中央正恐有震掉之病宋仁宗时李照铸镈钟长甬震掉声不和著作郎刘羲叟谓人曰此与周景王无射钟无异上将有惑之疾嘉祐元年正月帝御大庆殿受朝前一夕殿庭设仗衞既具而大雨雪至压宫架折帝于宫跣而告天遂暴感风人以羲叟之言为验声音之感人如此虽州鸠与羲叟之言皆偶中而长甬之病未必不由郑注设之
　　大钟十分其鼓间小钟十分其钲间分明鼓间钲间不同又可见鼓间大钲间小前不言钲间者去二分以为之鼓间句可知也郑臆解钲间反疑此经之非而欲改鼓外钲外谬甚鼓外如何是二钲外如何是一若并二间而十分之则愈厚矣以二间为二分一间为一分亦不成文理
　　如郑言钟口十者其长十六则有小而长声难息之病典同所谓高声防是也宋范镇虽尝辨之其自为説乃谓鼓舞皆六而钲四则仍是长十六且误以舞脩为舞广势必以舞广为舞径下口十而上径四又有侈则柞之病矣夫以简而该防而显之经文郑氏犹不能读遗误千余年辨者复增其误然则读古岂易言哉制器岂易言哉
　　权之然后准之准之然后量之葢权之者惟知金锡之轻重而不得大小之度亦不能算此鬴当用金锡几何凡重者体小轻者体大量为法度之器欲其适重一钧虽云六分其金而锡居一若先以一钧之数六一分之则不能通合一钧矣故必平正之如铜立方一寸其重几何锡立方一寸其重几何知其体积与轻重之比例然后可以计金锡而入模范也
　　又案准字古文作水或是先以方器贮水令满定其重乃入金若锡于水水溢取出金锡再权其水视所减之斤两与分寸可得金锡大小之比例后人算金银之法如此疑古人亦用此法模范先成而金锡体异先权以知轻重准以知大小然后可量金锡之多寡入模范使其成适合一钧也量非钟鼎不必拘于六分其金而锡居一【郑世子载防曰改煎煎毕更煎至不耗乃止也权之准之谓穪准六一之数也量之谓铸成方寸者数枚验其分两同则知不耗矣】
　　郑世子据管子轻重内篇谓五区为釡釡乃八斗非六斗四升别有説见律吕阐防
　　槩而不税先郑説无病后郑荅赵商问此官量镇在市中所以勘诸廛之量器以取平故不税亦即先郑之意但谓廛人所税在肆常用者则误廛人总布非税及斗斛铨衡











　　周礼疑义举要卷六
　　钦定四库全书
　　周礼疑义举要卷七
　　婺源江永撰
　　考工记【二】
　　犀甲兕甲皆单而不合合甲则一甲有两甲之革费多工多而价重犀兕非不削革里肉欲其坚厚不尽削也合甲则削之多惟存其表譬之用竹惟存篾青皮而两面合之故尤坚久
　　甲续札为之节节相续则一札而表里有两重不甚坚者续欲密札稍短而多坚则可稍长而少也如第一札之半第二札续之第二札之半第三札续之则第三札之上端当第一札之尽处故一札有两重养田基蹲甲而射之穿七札葢一札左右叠之凡四重札有八重而镞穿其七也
　　甲片片而为之非若裁衣之易故必先为人身之形容而后裁制之为甲甚多其容亦当有大小长短服时以身合之非先拟一人之身而后制甲为此人服也上旅下旅此旅即背旅之膂脊骨也故注谓上旅为要以上下旅为要以下疏以札众多为旅失之甲自要半上下相等故权之而重若一
　　以其长为之围文承权其上旅下旅之后必通计上旅下旅之长葢甲裳当下蔽胫及跗中人长八尺自肩及跗约六尺五六寸【头约一尺三寸有竒见车人半矩谓之宣注又足跗至地一二寸其余有六尺五六寸】计上旅下旅正合人身之要围【深衣裳计要半下七尺二寸者彼礼服欲寛博又有带束之甲欲贴身束故要围当杀数寸】注围谓札要广厚者当人身之腰也甲皆以札为之故通谓之札而疏谓量一札之长又以长之中央为围失之矣
　　此言鑚空欲小下云革坚谓孔小则革不裂也是因惌故坚惌亦有线密而孔窐深之意
　　眡其朕欲其直也朕字从目者为目缝则此朕字谓缝甲之缝也缝欲正直不可斜枉下言制善兼裁与缝言之此与深衣篇负绳及踝以应直可参观深衣背缝直中绳此缝甲亦欲如是也櫜之如约亦由裁缝之工注仓颉篇有鞄防防字从北从穴从瓦防乳兖反柔革也
　　卷而搏之欲其无迆也搏字当音团搏者卷作一束也迆邪迆也
　　眡其着欲其浅也言缝合两皮相着之处欲浅狭若太深广则革为厚边缝庋起而革不信
　　凡径一者不止围三祖冲之约率径七围二十二如鼓面径四尺则其围十二尺五寸七分弱以端广六寸计几有二十一板以中穹六尺六寸三分寸之二计之则其围二十一尺九寸六分亦几有二十一板葢造鼓时自有伸缩以求密合记不言板数或用二十板而稍加其六寸与一尺之度或用二十一板而稍减其六寸与一尺之度皆可也先儒习于径一围三之説未知有密率耳
　　厚三寸疑其太厚恐有误字
　　鼖鼔虽鼓军事此鼔甚长大非车中所能容疑元帅车中之鼓不如此鼖鼓依密率算之中围十六尺七寸六分鼖鼔倨句磬折者但知磬之折而不止中矩
　　山以章郑説未安王氏云尔雅释山曰上正章画山者虽其文之成章而必取其上正之形此説可取
　　凡画缋之事后素功先郑谓白采后布之为其易渍污此説与论语绘事后素及记白受采相反岂记文本如郑説夫子又别发一义与葢素有本质之素有粉白之素本质之素在先而粉白之素则宜后加也
　　大圭长三尺杼上终葵首天子服之终葵椎也注谓为椎于杼上明无所屈非也大圭通体皆直插于带恐失坠故首作椎亦即以此明尊诸侯服荼前诎后直有诎则不失坠故无椎
　　大璋亦如之诸侯以聘女当承谷圭七寸天子以聘女之下天子用圭七寸因聘女谦也诸侯用大璋七寸谓上公七寸亦谦也侯伯当用五寸子男其用璧琮与宗祝以前马当如注説马即校人之黄驹前马者先行灌而后杀驹也林氏谓奉以先马而行似王所乗之马误矣
　　案十有二寸节多可疑先郑谓夫人为天子夫人义胜后郑然天子用物乃有十二二王后亦当用九寸九列耳即不然案十二寸有定亦不当以十二列劳上公记不言后而言夫人后郑谓记时同王后于夫人义皆未安【夫人实是后不斥言之耳】
　　雕人虽阙而姓有漆雕氏记言丹漆雕几之美司几筵有雕几彤几漆几葢几漆器雕人作之或谓雕漆玉者非也
　　倨句一矩有半注疏得之后人不通算法多不得其解今详言之倨犹直也句犹曲也磬须作折旋形然不可正方如矩而失于太句又不可使两股间过开而失于太倨故先度一矩为句一矩为股句股间之比正方之稍长得一矩有半以为作磬之法则得倨句之宜也凡正方形方十者斜十四一四有竒此正方矩也今以一矩有半为是为十有五不止十四一四有竒而两股稍开也后世作磬不知此率作正方如矩形矣矢笴有长短三尺其中制假令矢长三尺三分之前一尺后二尺五分之二在前尺二寸三在后尺八寸七分之三在前尺三寸弱四在后尺七寸强当其处准平之以定镞之重轻前稍短者镞重稍长者镞轻
　　参分其羽以设其刃则虽有疾风亦弗之能惮矣此刃并铤言之设刃即设铤也参分其羽谓笴后设羽之处得一分羽前至设铤之处得二分也言羽则比在其中羽与比六寸有竒羽前至铤一尺二寸有竒共一尺九寸于此处设铤刃则前刃之重镇与后羽之轻扬可以相制疾风不能惊惮矣加铤与刃一尺一寸是三尺也此刃兼铤非指镞端之锋注误解参分其羽为二寸则是三分为刃长非三分其羽以设其刃矣且刃长寸此及冶氏两言之谓此处脱二字既未安而刃长二寸铤十之又有铤二十寸之嫌文意尤不协今详之乃是以设羽之处为三分之一其余有三分之二也
　　髺垦薜暴髺字从先郑读为刮义从疏欹邪不正垦为顿伤薜为破裂后郑训精当暴训坟起不坚致但言坟起不必言不坚致可也此等皆以字之声音意想可知后人泥字之形义训释者非也
　　五虫本以无羽毛鳞介者为臝而兽皆为毛虫此以虎豹之属别于脂膏者为臝所指各异郑因此文遂以虎豹之属释大司徒与月令之臝误矣
　　凡臝羽虫皆刻于植虡上曰任重曰任轻曰加任焉假设言之耳非真以全架任之于其背也説者泥任字谓凡虡所刻物皆于其下载之绘图者遂作禽兽负笋虡之形殊可笑夫以禽鸟而加磬架于其背有悲鸣而死耳古人制器不当如是之拙
　　觚为觯豆为斗当如旧説刘氏谓献一升酬以三升通计四升四升为豆非也若论献酬之正礼賔止得一献而酬酒不举何有四升如以主人言之受酢一爵酬賔一觯得四升矣而又不得为献或谓始而主献次而賔酬三而主酬故称三酬强解一献三酬亦未思賔之酬酒不举也不知记文本通前后大槩言之谓得一献三酬则一斗耳非必谓献酬正礼也酬酒不举而后有旅酬无算爵皆用觯行酬则宜有三酬矣且古之量甚小古一升当今一合五勺有竒一斗当今一升五合有竒食肉饮酒如此正是中人之食若四升仅如今之六合一勺耳中人之食岂止此
　　张皮侯而栖鹄则春以功注读春为蠢文义未安从王氏诸侯春贡士之説可也
　　此经三侯分明有大射賔射燕射记曰天子诸侯之射也必先行燕礼是燕亦为射而燕不可谓五采之侯亦是燕而无賔射祭侯祝辞向亦疑之以侯象诸侯而射之且明言射侯之意不动诸侯之怒乎后思之不然射本是武事因而文之以礼乐耳若使诸侯皆属于王所天下安宁櫜弓束矢安用射所以用射正为诸侯有不顺服者耳故以大司马九伐之意寓之于射侯正先王奋武诘戎之意作射义者未见此记乃谓射中得为诸侯不中则否其説迂逺后人又欲曲避诸侯之义谓侯字古人本作□象矢集于布之形然则曷不并其侯之名而易之乎人众地阻则势不便人劳饥罢则力不胜故兵不宜长注未该
　　注句兵戈防属刺兵矛属后人反之非也戈防虽可刺而有胡主于句
　　横而揺之当是手执其中以揺之疏谓横置膝上以一手执一头以揺之未确
　　水地以县注云于四角立植而县以水望其髙下不知若何而望有谓四面注水于地以审其高下此于经文水地似协矣又云于四角立四柱以绳悬之以审其邪正不知何故又必立四柱也今工人作室既成有平水之法各柱任意量定若干尺画墨四面依墨用横线线下以竹承水县直物于线进退量之如柱平则直物至水皆均如不均则知柱有高下而更定之意古人四角立植而县以水望其高下亦是用此法
　　此谓测景之地须先平之葢地不平则景有差故下注云于所平之地中央树八尺之臬非谓通国城之地皆须平也疏云欲置国城先当以水平地知地之高下然后平高就下误矣国城随地势皆可居民何用平古人树臬用八尺何也葢测景之臬不可过短过短则分寸太密而难分过长则取景虚淡而难审八尺与人齐如是为宜八尺虽无正文而土中之地夏至景尺有五寸以知用八尺臬也后世郭守敬测景用四丈之表表上作横梁下用铜皮钻小窍于小窍中取横梁之景谓之景符此后人之巧法然四丈表亦不易作也疏引考灵曜谓从上向下八万里故以八尺为法此汉人之妄説天去地岂止八万里哉
　　为规者以树之处为心而画墨于地为圆形视朝景端之当规者识之又视夕景端之当规者识之作一横线于规心亦作一横线与之平行则东西之位正矣折半作直线则南北之位正矣后世郭守敬作正方案多为之规树短表于案心多为之墨亦仿此意而变通之日景近二分时朝夕有防差当二至时朝夕均方位尤审
　　市朝一夫或疑其过狭然云朝者指其外朝当王宫之中者言之方百歩亦不为狭其两旁当左祖右社固有余地也大约王宫方三百步外朝之两旁亦当各百步后市亦然此外为民居世室重屋明堂经文有详有略固有互相备之意然郑谓三者或举宗庙或举路寝或举明堂互言之以明其同制则未必然周路寝之制略见顾命有堂有序有夹有房何尝有五室有两阶有二垂有侧阶何尝有九阶葢宗庙路寝宜同制而明堂则否也明堂者朝诸侯听朔祀上帝配文王之堂东西南北有四门堂上中央与四隅有五室东西阶之间有中阶而东西北堂皆有两阶为九阶皆与寝庙不同也此当合匠人及月令明堂位并朱子之明堂图参考之乃知其制葢月令者明堂听朔之制也南为明堂北为堂东为青阳西为总章虽未知果周制秦制而四面有堂可知矣四隅虽各有左右个而朱子谓青阳之右个乃明堂之左个明堂之右个乃总章之左个总章之右个乃堂之左个堂之右个乃青阳之左个随其时之方位开门则八个实四个并中央之太庙太室正合此经之五室矣五室并四堂为九大戴礼所谓二九四七五三六一八郑氏以为法龟文朱子所谓古人制事多用井田遗意者此也大戴又谓有九室十二堂则舛矣当四方之中者可谓之堂不可谓之室既为九室又安得复有十二堂乎以此经九筵七筵计之东西九筵以为广南北七筵以为脩凡室皆方二筵则南北之堂各有广五筵脩二筵半之地东西之堂各有广三筵脩二筵之地也而中室之左右犹各有南北二筵东西一筵半之地葢以为左右房宗祀文王陈笾豆不可无房故太室旁宜有房而此经略之也大戴谓四户八牖凡三十六户七十二牖疑未必然四隅之室不必开四户葢室在堂廉两边未必有墙也四门中阶之制见明堂位门有堂室见此经疑惟南门有之又疑南门外有朝大戴所谓待朝在南宫揖朝出其南门揖朝者王揖见羣臣之朝葢视朔时先于南门外朝羣臣然后至明堂随月居之以布政令布讫即反堂室迫狭羣臣在堂下亦可无嫌也
　　井由之制未能画方如棋局今欲以数言总其大槩亦各随其文势以立言非可按图而索骥也注于遂人匠人有异制诚啓后人之疑愚于遂人已言九夫为井以方言十夫有沟以长言皆通为一法矣遂之水通于沟沟通于洫洫通于浍浍通于川此遂人匠人所同也其多少逺近则各因其地势
　　梢沟三十里而广倍后郑谓不垦地之沟先郑谓水潄齧之沟陈氏谓沟末皆非也梢与轮人捎其薮之捎同除也谓掘地为沟也下流纳水多故三十里宜倍于上流之广其广当以渐而増也
　　大防外閷注谓又薄其上厚其下或谓非更杀其上乃益厚其下皆与经文不协愚谓大防宜杀其外不杀其内也外必杀者使下厚而土不倾内不杀者所以当水之冲也然则两边皆杀者非大防也
　　里为式旧读里为已非也以一日之功筑凿几何又以一里之地计几何日几何人力则可依附此而计用几何众力也
　　庛字先郑谓耜下岐后郑谓耒下前曲接耜疑先郑近之庛即耜也如耒之下复作一折而后接耜似为赘耒已六尺加金约一尺通七尺长不啻及肩则举手高而不便于用力以庛即金并耒内只六尺则便于推而量步不必脱金亦便于量也匠人言耜广五寸此言庛长一尺互相备庛虽作于金工而车人并言之犹之矢人亦言刃铤也庛与耜音同字异经与记一字两形者多矣
　　或谓耒之用高举而入向内而发而人身作抱势便于起土非也耜之入土也不必高举惟用力推之其发土也句曲者向外非向内也询之行中州者谓亲见耕地之法以足助手跐耜入土乃接其柄向外挑拨毎一发则人却行而后也【耦耕用两人发土】
　　直庛句庛谓作耜有直有句也倨句磬折不甚直亦不甚句
　　大车之轮必出于箱外其间又须有空处容轮转彻广安能与鬲长同数后文彻广六尺当是八尺之误以彻广计置辐宜皆如马车之法参分其毂长二在外一在内以此计之大车箱下无毂柏车箱下有毂轴上不必伏兔即以两辕庋起此三等之车大约因任有重轻牛有高下视牛之高下以为轮之崇卑非必因行泽而高其轮也
　　绠寸者轮大则轮之向外箄者自当稍寛
　　牝服言其虚而能负戴物即箱之异名耳作之亦当用雌雄交笋牝服不言广略之也牝服惟柏车方大车羊车皆长方陈氏谓车人之箱方而不广者未确较即牝服上之四周木故注以较言之马车有式为重较此为平较牛车辕长者牝服之后犹有辕辕尾亦可载物今车亦如此以上下文可推知其长短大车尾辕四尺羊车五尺五寸柏车三尺皆以辕长三之一减牝服之半计之其前辕出牝服之外者大车一丈四尺柏车九尺羊车八尺五寸牛车即以辕当伏兔凿其钩谓辕当轴处凿半月形以衔轴轴上亦稍凿之令其相钩着不脱牛在车旁牵者以曲木为轭在辕内则以辕端之横木为轭故注云鬲辕端厌牛领者鬲即论语之輗彼注辕端横木缚轭以驾牛非是今之牛车在辕内者无轭可验
　　射深之力在干亦在筋后言九和之弓角不胜干干不胜筋则筋力在角干之上故篇末云覆之而筋至谓之深弓
　　射逺者用埶详诸埶字是以物形自曲者为埶
　　居干谓之若何而居有读锯字者亦未安菑栗古语难晓以意想之木之文理不邪迆也发谓发弓辟戾今人谓之弓翻老牛之角紾而昔紾似与直对谓辟戾不直也昔似与泽对谓若陈久之色不鲜润也昔有久意如昔酒是也冬析干当兼伐木言之伐木宜于冬时谓其津液下流体质坚实一立春则津液上行其材濡耎且易生蠧易者言其易治无濡耎生蠧诸病春液角疑是以火炙角出其液秋合三材旧谓胶漆丝详文势三材谓干角筋合者以胶丝合之也漆则在后故下云冰析灂冰析灂注説可疑大寒中下于檠中复内之似与析灂无涉析灂难晓下言冰析灂则审环环者漆之圻鄂见辀人先郑説似欲于大寒时施漆漆干而灂文有定也后言合灂若背手文合灂似对析灂而言疑析灂者分析弓之表里而漆之又或兼分析诸弓之意有无灂者有灂而深者有有灂而疏者有惟漆筋而角无灂者皆须分别用之也
　　前言筋欲敝之敝谓槌击欲极熟夏治筋则不烦葢欲乗暑月蒸溽时治之可不烦劳而敝也
　　木不能无目而目又不可尽去尽则有缺陷非他物所能填补故遇目处徐徐斲之令其平正无暴起摩筋之病而止而其余目仍欲畱之使无缺陷填补之病也假令以胶填补弓有张弛则陷中之胶恐有变动矣斲目必茶似有此意
　　故角三液而干再液文承斲目不荼而筋幨恒此作之后意主于干再液葢欲液之使濡而目易斲也
　　厚其液而节其帤厚其液即上文干再液也再液干已濡耎矣犹必节其帤不厚不薄乃无太坚太需之病也斲挚必中挚之言致也又辀人大车之辕挚挚有下之意近干近柎处细从柎至箫渐下故谓之挚与中与均皆谓无厚薄不匀也
　　凡居角长者以次需此需字与上同义谓角之柔耎者也角长者居渊中长不能达箫则以他角之近末而柔者续之此句为下张本下恒角而短是当长而短也恒角而达是当短反长而当耎处反坚也
　　角须先以长者置于渊中令中坚当畏弓乃有力而放矢疾今竟角而短则末之柔者当畏而弓弱矣
　　弓不能以一角达末须以短续长令角末之柔者当弓之末今恒角而达接续之角过长而近末处犹当其坚则弓亦不利如常缚于防中甚言其放矢之不疾也注乃谓送矢太疾与终绁之喻相反矣
　　恒角而短与恒角而达二事相因由其渊中之角短故接续之角不得长短长失所当坚处反柔当柔处反坚其送矢不疾之病则一故此节与上节详略互见而下节再申恒角而达则恒角而短之病亦在其中
　　以茭解中而变对挺臂中有柎葢一句言箫一句言柎此言弓干上本有箫以为放矢之疾有柎以为引弓之剽然而居角不善弓虽劲犹不利也
　　引筋疑谓纒筋于干须引之急乃无寛弛之病太甚伤力则筋恐絶也
　　下柎之弓节似谓末柎閷三处相连而动未知其所以然不敢强解
　　量其力有三均郑注不误贾疏失之注言以绳试弓之法毎加物一石则张一尺本已成之弓先言干胜一石加角胜二石被筋胜三石此推三均之由谓其由此三者之力耳非谓弓未成而迭试之也疏谓初空干时称物一石则失之矣被筋必先于加角安能使角先于筋为天子之弓云云此言尊卑制度如此至用弓时自有变通下文所言则变通之法也亦犹大射侯道有九十弓七十弓五十弓以此辨尊卑至射时臣各射其侯而君则三侯皆可射也
　　危弓安弓疏説非是下文言弓安矢安而莫能速中且不深是弓弱也乃以强者为安弱者为危何耶当是剽疾者为危柔缓者为安然则三等之弓皆有危安与













　　周礼疑义举要巻七
