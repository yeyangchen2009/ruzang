　　钦定四库全书　　　　　经部十
　　屈宋古音义　　　　　　小学类三【韵书之属】提要
　　臣等谨案屈宋古音义三卷明陈第撰第既撰毛诗古音攷复以楚辞去风人未逺亦古音之遗乃取屈原所着离骚等二十五篇除其天问一篇得二十四篇又取宋玉九辩九篇招魂一篇益以文选所载髙唐赋神女赋风赋登徒子好色赋四篇得十四篇共三十八篇其中韵与今殊者二百三十四字各推其本音与毛诗古音考互相发明惟每字列本证其旁证则间附字下不另为条体例小异以前书已明故也书凡一卷其二二卷则举三十八篇各为笺注而音仍分见诸句下葢以参考古音因及训诂遂附録其后兼以音义为名卷帙相连非别一书故不析置集部仍与毛诗古音考同入小学类焉乾隆四十三年七月恭校上
　　总纂官臣纪昀臣陆锡熊臣孙士毅
　　总　校　官　臣　陆　费　墀












　　屈宋古音义原序
　　夫楚辞莫妙于屈宋也屈原之作变动无常淜沛不滞体既独造文亦赴之盖千古之絶唱也宋玉之作纎丽而新悲痛而婉体制颇沿于其师风谏有补于其国亦屈原之流亚也景差严忌东方朔王褒刘向王逸辈虽踵而效之终弗逮矣余独慨夫注屈宋者率不论其音故声韵不谐间有论音者又率以叶韵槩之何其不思之甚也夫毛诗易象之音若日月中天耿然不可易矣今考之屈宋其音徃徃与诗易合其诗易所无者又徃徃与周秦汉魏之歌謡诗赋合其为上世之音何疑自唐顔师古太子贤注两汉书于长卿子云孟坚平子诸赋音有与时乖者直以合韵叶音当之后儒相縁不复致思故自毛诗易象楚辞汉赋与凡古昔有韵之篇悉委于叶之一字矣夫顔师古太子贤岂不称博雅之士但未尝力稽于徃古合并乎羣书是以一时之误而阶千载之愦愦耳余实深慨而叹息之徃年编辑毛诗古音攷已灾木矣窃念少好楚辞楚辞之中尤好屈宋一一以古音读之声韵颇谐故复集此一编公之同好噫岂惟屈宋是为将以羽翼夫毛诗使天下后世笃信古音而不疑是区区论著之夙心也已万歴癸丑除前一日陈第书于东瓯江心寺











　　附凡例四则
　　一曩余辑毛诗古音攷其音合于古而异于今者凡五百字今检屈宋音与毛诗同者八十余字则提其本音直注云详见毛诗古音攷其毛诗所无者一百五十余字辄旁引他书以相质证俾读者一游目于此已得其大防至于本文韵脚复注云古音某庶几迎刃而解矣凡此皆以发明古音以见叶音之说谬也
　　一余初録屈宋辞赋只存其正文不着注友人谓无注难读因取旧注删润之间亦附以鄙意然从前注楚辞者或以一二句三四句断章虽解其义而其韵混淆未易晓也如离骚屡次转韵其韵之多有至八句十二句为一韵者招魂亦屡次转韵韵之多有至十六句二十句为一韵者今余一以韵为断若惜徃日悲囘风有以二十句二十二句二十四句为一韵者其韵既长不得不分而注之然亦书于其下其他二句三句韵者亦明书之故一开卷若指诸掌此则窃取之微意也
　　一楚辞板刻最多句字多寡异同不可胜诘今惟取王叔师章句朱考亭集注叅校之大都依考亭者居多以其校讐援引已悉更不复取之他本也
　　一余徃读楚辞及两汉魏晋诸赋率题数语于后知于义无当然实据一得之见非敢攘袭前人成说以为己私珍也彚成一帙名曰辞赋漫题委之箧中久矣兹取题屈宋者附于其后以请正好古君子余无所附者仍置之故箧云







　　钦定四库全书
　　屈宋古音义卷一　　　　明　陈第　撰
　　降【音洪详见毛诗古音攷】
　　【离骚】帝髙阳之苗裔兮朕皇考曰伯庸摄提贞于孟陬兮惟庚寅吾以降【九歌云中君】灵皇皇兮既降焱逺举兮云中览冀州兮有余横四海兮焉穷【宋玉风赋】故其清凉雄风则飘举升降乗凌髙城入于深宫
　　能佩【能音泥佩音皮俱见毛诗古音攷】
　　【离骚】纷吾既有此内美兮又重之以修能扈江离与辟芷兮纫秋兰以为佩【思美人】登髙吾不说兮入下吾不能固朕形之不服兮然容与而狐疑
　　莽【音姥古马亦音姥二字义异而音同汉有马何罗者明德皇后恶其先有叛以莽易马改字不改音也介子推龙蛇歌二蛇入国厚防爵土余有一蛇弃于草莽何仲言诗霜洲渡旅鴈胡颷吹宿莽夜泪坐淫淫是节偏懐土】
　　【离骚】汨吾若将不及兮恐年岁之不吾与朝搴阰之木兰兮夕揽洲之宿莽【九章懐沙】滔滔孟夏兮草木莽莽伤懐永哀兮汨徂南土【宋玉风赋莽亦此音】
　　在【音止详见毛诗古音攷】
　　【离骚】昔三后之纯粹兮固众芳之所在杂申椒与菌桂兮岂维纫夫蕙茝【又】吾令丰隆乗云兮求虙妃之所在解佩纕以结言兮吾令蹇修以为理
　　隘【音益籀文从阜益声荀卿知赋此夫安寛平而危险隘者邪修洁之为亲而杂污之为狄者邪离骚】惟党人之偷乐兮路幽昧以险隘岂余身之惮殃兮恐皇舆之败绩
　　怒【上声详见毛诗古音攷】
　　【离骚】忽奔以先后兮及前王之踵武荃不察余之中情兮反信谗而斋怒【国殇风赋怒皆此读】
　　舍【音暑魏了翁云六经凡下皆音虎舍皆音暑易乾象潜龙勿用下也见龙在田时舍也】
　　【离骚】余固知蹇蹇之为患兮忍而不能舍也指九天以为正兮夫唯灵修之故也
　　他【音拖诗栢舟泛彼栢舟在彼中河髧彼两髦实维我仪之死矢靡他仪音俄卢谌诗义由恩深分随昵加绸缪委心自同匪他加音歌】
　　化【音讹易系神而化之使民宜之宜音俄诗棫朴奉璋峩峩髦士攸宜哀时命子胥死而感义兮屈原沈于汨罗虽体解其不变兮岂忠信之可化】
　　【离骚】初既与余成言兮后悔遯而有他余既不难夫离别兮伤灵修之数化【九辩化亦此音】
　　畮【音米畮亦作畆音义同详见毛诗古音攷】
　　【离骚】余既滋兰之九畹兮又树蕙之百畮畦留夷与揭车兮杂杜蘅与芳芷【宋玉髙唐赋】滂洋洋而四施兮蓊湛湛而不止长风至而波起兮若丽山之孤畆
　　秽【音意贾谊旱云赋或深潜而闭藏兮争离剌而并逝廓荡荡其若涤兮日炤炤而无秽张衡温泉赋六气淫错有疾疠兮温泉汨焉以流秽兮】
　　【离骚】冀枝叶之峻茂兮愿竢时乎吾将刈虽萎絶其亦何伤兮哀众芳之芜秽【九辩招魂秽皆此读】
　　索【音素释名索素也八卦之说谓之八索徐邈音素臯鱼引古语云枯鱼衔索几何不蠧】
　　【离骚】众皆竞进以贪婪兮慿不厌乎求索羌内恕己以量人兮各兴心而嫉妬
　　英【音央详见毛诗古音攷】
　　【离骚】朝饮木兰之坠露兮夕餐秋菊之落英苟余情其信姱以练要兮长顑颔亦何伤【九歌九章逺游英皆此读】
　　蘂【音里沈约撰类蘂在纸韵见六朝时犹有古音也】
　　【离骚】擥木根以结茝兮贯薜荔之落蘂矫菌桂以纫蕙兮索胡绳之纚纚【音洗】
　　服【音逼诗易及秦汉古辞无有不读逼者故仪礼载冠辞曰吉月令日始加元服弃尔幼志顺尔成德德读的与服韵此其当世之音毫无所假借者唐贾公彦注仪礼曰服叶蒲北反失之矣岂古人命冠数语不能以正韵而必待于叶耶以此见唐人之不知古音也详见毛诗古音攷】
　　【离骚】蹇吾法夫前修兮非世俗之所服虽不周于今之人兮愿依彭咸之遗则【又离骚二服九章二服九辩一服皆此读】
　　艰【音斤详见毛诗古音攷】
　　防【音侵说文防象簮也古读侵崔琦外戚箴宣王晏起姜后脱簮齐桓好乐卫姬不音】
　　【离骚】长太息以掩涕兮哀人生之多艰余虽好修姱以鞿羁兮謇朝谇而夕防
　　悔【音喜详见毛诗古音攷】
　　【离骚】既防余以蕙纕兮又申之以揽茝亦余心之所善兮虽九死其犹未悔
　　时【音是古时是通音尚书时日曷丧时是也播时百谷王肃作是敛时五福马融作是】
　　态【音剃战国防苏秦语曰科条既备民多伪态司马相如封禅书黒质白章其仪可喜昭昭穆穆君子之态喜去声刘向九叹欲卑身而下体兮心隐恻而不置方圜殊而不合兮钩绳用而异态】
　　【离骚】忳郁悒余侘傺兮吾独穷困乎此时也宁溘死以流亡兮余不忍为此态也【惜诵懐沙思美人态皆同音】
　　安【音烟详见毛诗古音攷】
　　【离骚】鸷鸟之不羣兮自前世而固然何方圜之能周兮夫孰异道而相安【招魂安亦此读】
　　反逺【反音显逺音演古反逺常相韵论语唐棣之华翩其反而岂不尔思室是逺而详见毛诗古音攷离骚】悔相道之不察兮延伫乎吾将反囘朕车以复路兮及行迷之未逺【九歌国殇九章哀郢反逺皆此读】
　　亏【音欺易林损之大畜十九同投为雉所维独得逃脱完全不亏后汉崔琦外戚箴爰暨末叶渐已頺亏贯鱼不叙九御差池晋挚虞太康颂耀武六旬舆徒不疲饮至数实干旄无亏】
　　【离骚】髙余冠之岌岌兮长余佩之陆离芳与泽其杂糅兮唯昭质其犹未亏【九章抽思】望三五以为像兮指彭咸以为仪夫何极而不至兮故逺闻而难亏
　　惩【音长说文从心徴声征古有长音叅同契潜潭见象发散精光昴毕之上震出为征】
　　【离骚】人生各有所乐兮余独好修以为常虽体解吾犹未变兮岂余心之可惩
　　予【上声详见毛诗古音攷】
　　野【音暑详见毛诗古音攷】
　　【离骚】女嬃之婵媛兮申申其詈予曰鮌婞直以亡身兮终然夭乎羽之野【离骚更有二予九歌三予逺游一予皆此读】
　　节【音即详见毛诗古音攷】
　　【离骚】汝何博謇而好修兮纷独有此姱节薋菉葹以盈室兮判独离而不服【九歌东君节亦此读】
　　巷【音讽字一作衖又作閧扬子一閧之市诗丰子之丰兮俟我乎巷兮悔予不送兮】
　　【离骚】啓九辩与九歌兮夏康娯以自纵不顾难以图后兮五子用失乎家巷
　　家【音姑详见毛诗古音攷】
　　【离骚】羿淫游以佚田兮又好射夫封狐固乱流其鲜终兮浞又贪夫厥家
　　差【音磋今之蹉跎古作差沱文子水虽平必有波衡虽正必有差哀时命志怦怦而内直兮履绳墨而不颇执权衡而无私兮称轻重而不差】
　　【离骚】汤禹俨而祗敬兮周论道而莫差举贤而授能兮循绳墨而不颇【登徒子好色赋差亦同音】
　　醢【音以说文从酉□声□读若贿又按说文贿从贝有声有毛诗皆读以】
　　【离骚】阽余身而危死兮览余初其犹未悔不量凿而正枘兮固前修以葅醢【九章涉江】忠不必用兮贤不必以伍子逄殃兮比干葅醢【招魂】雕题黒齿得人肉以祀以其骨为醢些蝮蛇蓁蓁封狐千里些【祀音以】
　　当【平声易师六五小象长子帅师以中行也弟子舆尸使不当也行音杭易彖传及小象当凡二十七皆平声读乐记古者天地顺而四时当民有德而五谷昌疾疢不作而无妖祥此之谓大当亦平声读后世皆以去声读之误】
　　【离骚】曾歔欷余郁悒兮哀朕时之不当揽茹蕙以掩涕兮霑余之浪浪【平声离骚更一当与涉江当皆此读】
　　正【音征详见毛诗古音攷】
　　【离骚】跪敷袵以陈辞兮耿吾既得此中正驷玉虬以乗鹥兮溘埃风余上征【九歌九章正皆此音】
　　迫【音薄崔瑗草书势草夀之法盖又简畧应时喻指用于卒迫】
　　【离骚】吾令羲和弭节兮望崦嵫而勿迫路漫漫其修逺兮吾将上下而求索【音朔招魂迫亦此音】
　　属【音注考工记犀甲七属兕甲六属合甲五属郑云属读如灌注之注】
　　【离骚】前望舒使先驱兮后飞廉使奔属鸾皇为余先戒兮雷师告余以未具
　　夜【音裕详见毛诗古音攷】
　　【离骚】吾令鳯皇飞腾兮继之以日夜飘风屯其相离兮帅云霓而来御
　　下【音虎陆德明云毛诗一十有七下叶韵皆当读如戸夫谓之如戸近之以为叶音失之矣详见毛诗古音攷】
　　【离骚】纷总总其离合兮斑陆离其上下吾令帝阍开关兮倚阊阖而望予【又离骚二下及九歌九章九辩招魂髙唐风赋凡下皆此读】
　　马【音姥详见毛诗古音攷】
　　【离骚】世溷浊而不分兮好蔽美而嫉妬朝吾将济于白水兮登阆风而絏马【九歌国殇马亦此读】
　　盘【音便平声古诗上枝似松栢下枝据铜盘雕文各异类离娄自相连】
　　【离骚】纷总总其离合兮忽纬繣其难迁夕归次于穷石兮朝濯发乎洧盘
　　巧【音窍旧说善功曰巧上声礼记辞欲巧是也伪功曰巧去声论语巧言令色是也左思魏都赋遐迩悦豫而子来工徒拟议而骋巧阐钩绳之筌绪承二分之正要】
　　【离骚】吾令鸩为媒兮鸩告余以不好雄鸠之鸣逝兮余犹恶其佻巧【好音休去声见后】
　　恶【音汚古读美恶之恶多如好恶之恶赵王友幽歌我妃既妒兮诬我以恶谗女乱国兮上曾不寤易林比之既济精神消落形骸丑恶龃龉顿挫枯槁腐蠧】
　　【离骚】理弱而媒拙兮恐道言之不固时溷浊而嫉贤兮好蔽美而称恶【又】何所独无芳草兮尔何懐乎故宇时幽昧以矅兮孰云察余之美恶
　　古【音故刘向九叹兴离骚之微文兮冀灵修之一晤还余车于南郢兮复徃轨于初古】
　　【离骚】闺中既以邃逺兮哲王又不寤懐朕情而不发兮余焉能忍而与此终古
　　异【平声诗静女自牧归荑洵美且异匪女之为美美人之贻黄公绍韵防云贻可平可仄】
　　【离骚】人好恶其不同兮惟此党人其独异戸服艾以盈要兮谓幽兰其不可佩【九章思美人】解萹薄与杂菜兮备以为交佩佩缤纷以缭转兮遂萎絶而离异【佩音皮见前】
　　迎【音寤迓也呉才老读或谓恐是遌字之误】
　　【离骚】百神翳其备降兮九疑缤其并迎皇剡剡其扬灵兮告余以吉故
　　调【音同诗弓矢既调射夫既同调亦音同东方朔七谏不量凿而正枘兮恐矩矱之不同不论世而髙举兮恐操行之不调】
　　【离骚】曰勉升降以上下兮求矩矱之所同汤禹俨而求合兮挚臯繇而能调
　　媒【音迷详见毛诗古音攷】
　　【离骚】苟中情其好修兮又何必用夫行媒说操筑于傅岩兮武丁用而不疑【九章抽思媒亦此音】
　　折【音制刘向九叹懐兰茝之芬芳兮妬被离而折之张绛帷以襜襜兮风邑邑而蔽之】
　　【离骚】何琼佩之偃蹇兮众薆然而蔽之惟党人之不亮兮恐嫉妬而折之
　　茅【音侔详见毛诗古音攷】
　　【离骚】时缤纷其变易兮又何可以淹留兰芷变而不芳兮荃蕙化而为茅
　　帏【音怡说文从巾韦声韦古读怡张协洛禊赋粉葩翕习縁阿被湄振袖生风接袵成帏梁元帝班婕妤辞婕妤初选入含媚向罗帏何言飞燕宠青苔生玉墀】
　　【离骚】椒专佞以慢慆兮榝又欲充其佩帏既干进而务入兮又何芳之能祗
　　化【音嬉三畧天地神明与物推移变动无常与物转化陈琳大荒赋越洪宁之荡荡兮追漠之造化跨三五而无偶兮邈卓立而独竒化一音讹见前】
　　【离骚】固时俗之从流兮又孰能无变化览椒兰其犹若此兮又况揭车与江离
　　沬【音迷汉武悼李夫人赋弟子增欷洿沬帐兮沬读平声一音寐见后】
　　【离骚】惟兹佩之可贵兮委厥美而歴兹芳菲菲而难亏兮芬至今犹未沬
　　行【音杭详见毛诗古音攷】
　　【离骚】灵氛既告余以吉占兮歴吉日乎吾将行折琼枝以为羞兮精琼爢以为粻【九歌九章逺游招魂凡行皆同音】
　　待【音持易蹇初二小象徃蹇来誉宜待也王臣蹇蹇终无尤也尤音怡待后稍转为底东方朔七谏徃者不可及兮来者不可待悠悠苍天兮莫我振理魏文帝浮淮赋众帆张羣櫂起争先逐进莫适相待离骚】路修逺以多艰兮腾众车使径待路不周以左转兮指西海以为期
　　驰【音驼诗卷阿君子之车既庶且多君子之马既闲且驰】
　　蛇【音陀详见毛诗古音攷古亦音怡凡览古辞赋在依上下文读之可也】
　　【离骚】屯余车其千乗兮齐玉轪而并驰驾八龙之婉婉兮载云旗之委蛇【东君招魂蛇皆此读】
　　邦【音崩老子修之于邦其德乃丰详见毛诗古音攷】
　　【离骚】陟升皇之赫戏兮忽临睨夫旧邦仆夫悲余马懐兮蜷局顾而不行【音杭】
　　来【音厘详见毛诗古音攷】
　　【湘君】望夫君兮未来吹参差兮谁思【山鬼】被石兰兮带杜蘅折芳馨兮遗所思余处幽篁兮终不见天路险难兮独后来
　　末【音密荀子礼论丝末注与幦同夏侯湛抵疑向若垂一鳞回一翼令吾子攀其飞腾之势挂其羽翼之末傅休奕朝时篇春荣随露落芙蓉生木末自伤命不遇良时有乖别】
　　絶【音节论语谶孔子读易韦编三絶鐡擿三折漆书三灭扬雄解嘲炎炎者灭隆隆者絶列女赞及遭暴秦王道缺食治内之道于今废絶】
　　【湘君】采薜荔兮水中搴芙蓉兮木末心不同兮媒劳恩不甚兮轻絶
　　闲【音详见毛诗古音攷】
　　【湘君】石濑兮浅浅飞龙兮翩翩交不忠兮怨长期不信兮告余以不闲【招魂】靡顔腻理遗视矊些离榭修幕侍君之闲些
　　上【平声详见毛诗古音攷】
　　【湘夫人】登白薠兮骋望与佳期兮夕张鸟何萃兮苹中罾何为兮木上
　　兰【音连易系同心之言其臭如兰言音延潘尼赠陆机昔子忝私贻我蕙兰今子徂东何以赠旃湘夫人】沅有芷兮澧有兰思公子兮未敢言【招魂】光风转蕙泛崇兰些经堂入奥朱尘筵些
　　盖【音记四皓紫芝歌驷马髙盖其忧甚大富贵之畏人兮不如贫贱之肆志大音地魏文帝杂诗西北有浮云亭亭如车盖惜哉时不遇适与飘风防防音系见后】
　　【湘夫人】闻佳人兮召予将腾驾兮偕逝筑室兮水中葺之兮荷盖【髙唐赋】榛林郁盛葩叶覆盖双椅垂房紏枝还防【又】蜺为旌翠为盖风起雨止千里而逝
　　蘅【音杭衡本音杭加草音同】
　　【湘夫人】白玉兮为镇疏石兰兮为芳芷葺兮荷屋缭之兮杜蘅【风赋】猎蕙草离秦蘅槩新夷被稊杨
　　门【音民详见毛诗古音攷】
　　云【音银详见毛诗古音攷云又音延陈琳玛瑙勒赋初伤勿用俟庆云兮君子穷达亦时然兮国殇云此读湘夫人】合百草兮实庭建芳馨兮庑门九嶷缤兮并迎灵之来兮如云【大司命】广开兮天门纷吾乗兮云【九章逺游招魂风赋门皆此音】
　　者【音渚猗兰操逍遥九州无所定处何人闇蔽不知贤者详见毛诗古音攷】
　　【湘夫人】搴汀洲兮杜若将以遗兮逺者时不可兮骤得聊逍遥兮容与
　　为【音怡老子爱民治国能无为乎天门开阖能为雌乎明白四达能无知乎王延寿王孙赋原天地之造化实神伟而崛竒道微以宻妙信无物而不为扊扅歌临当相别时烹乳鸡今适富贵忘我为大司命】灵衣兮披披玉佩兮陆离壹隂兮壹阳众莫知兮余所为【又】愁人兮奈何愿若今兮无亏固人命兮有当孰离合兮可为【思美人悲囘风渔父招魂为音皆同】
　　华【音敷周礼形方氏正其封疆无有华离之地郑注云华读为详见毛诗古音攷】
　　【大司命】折疏麻兮瑶华将以遗兮离居老冉冉兮既极不寖近兮愈疏
　　天【音汀诗易多与人韵详见毛诗古音攷】
　　【大司命】乗龙兮辚辚髙驼兮冲天结桂枝兮延竚羌愈思兮愁人【哀郢逺游九辩招魂天俱同音】
　　带【音蒂史记平准书禄带刘伯庄音蔕释名带蔕也着于衣如物之系蔕也汉封功臣丹书黄河如带泰山若砺国以永存爰及苗裔易林师之噬嗑失信不防忧思约带防音系】
　　【少司命】荷衣兮蕙带儵而来兮忽而逝夕宿兮帝郊君谁须兮云之际
　　池【音沱徐铉曰池沼之池古通作沱今别作池非是详见毛诗古音攷】
　　【少司命】与女游兮九河冲颷至兮水扬波与女沐兮咸池晞女髪兮阳之阿
　　明【音芒古纯此音详见毛诗古音攷】
　　【东君】暾将出兮东方照吾槛兮扶桑抚余马兮安驱夜皎皎兮既明【懐沙九辩明皆此读】
　　雷【音罗】
　　【东君】驾龙辀兮乘雷载云旗兮委蛇【音陀】
　　懐【音囘详见毛诗古音攷】
　　【东君】长太息兮将上心徘徊兮顾懐羌色声兮娯人观者憺兮忘归【河伯懐同音】
　　簴【音古晋乐歌建五旗罗钟簴列四悬奏韶武】
　　姱【音甫与嫭通呉才老读】
　　【东君】縆瑟兮交鼓箫钟兮瑶簴鸣防兮吹竽思灵保兮贤姱【抽思】防吾以其美好兮览余以其修姱与余言而不信兮盖为余而造怒【上声】
　　螭【音罗】
　　【河伯】与女游兮九河冲风起兮水横波乘水车兮荷盖驾两龙兮骖螭
　　栢【音博齐人松栢歌松耶栢耶住建共者客耶客音恪详见毛诗古音攷】
　　【山鬼】山中人兮芳杜若饮石泉兮防松栢君思我兮然疑作
　　萧【音飕诗下泉冽彼下泉浸彼苞萧忾我寤叹念彼京周九叹白露纷纷以涂涂兮秋风浏浏以萧萧身永流而不还兮魂长逝而常愁】
　　【山鬼】风飒飒兮木萧萧思公子兮徒离忧
　　甲【音结诗芄兰之叶童子佩韘虽则佩韘能不我甲】
　　【国殇】操呉戈兮被犀甲车错毂兮短兵接
　　雄【音盈详见毛诗古音攷一音形】
　　【国殇】诚既勇兮又以武终刚强兮不可凌身既死兮神以灵魂魄毅兮为鬼雄
　　肬【音怡说文从肉尢声尤古读怡见后】
　　【九章惜诵】竭忠诚以事君兮反离羣而赘肬忘儇媚以背众兮待明君其知之
　　道【音岛诗易皆此读详见毛诗古音攷】
　　【惜诵】壹心而不豫兮羌不可保也疾亲君而无他兮有招祸之道也【橘颂道同音】
　　志【平声志古有平去二声易革小象革言三就又何之矣改命之吉信志也太狂冲于翕其志虽欲稍摇天不之兹】
　　【惜诵】忠何罪以遇罚兮亦非余之所志也行不羣以颠越兮又众兆之所咍也【抽思】昔君与我成言兮曰黄昏以为期羌中道而囘畔兮反既有此他志【思美人志同音】
　　释【音烁老子涣若氷将释敦兮其若朴刘向九叹日杳杳以西頺兮路长逺而窘迫欲酌醴以娯意兮蹇骚骚而不释迫音薄易林革之大畜天门开辟牢戸寥廓桎梏解脱拘囚纵释】
　　白【音博详见毛诗古音攷】
　　【惜诵】纷逢尤以离谤兮謇不可释也情沈抑而不达兮又蔽而莫之白也【哀郢招魂释及招魂白俱同此音】
　　恃【音洗曹植杂诗时俗薄朱顔谁为发皓齿俛仰岁将暮荣耀难久恃张载剑阁铭山河之固见屈呉起兴实在德险亦难恃】
　　殆【音以说文台声详见毛诗古音攷】
　　【惜诵】终危独以离异兮曰君可思而不可恃故众口其铄金兮初若是而逢殆【悲囘风恃亦此音】
　　好【音休去声诗羔裘豹褎自我人究究岂无他人维子之好】
　　【惜诵】晋申生之孝子兮父信谗而不好行婞直而不豫兮鮌功用而不就
　　言【音延详见毛诗古音攷】
　　【惜诵】吾闻作忠以造怨兮忽谓之过言九折臂而成医兮吾至今乃知其信然
　　尤【音怡详见毛诗古音攷】
　　【惜诵】欲儃佪以干傺兮恐重患而离尤欲髙飞而逺集兮君罔谓女何之【惜徃日】信谗谀之溷浊兮晠气志而过之何贞臣之无辠兮被讟谤而见尤
　　顾【音古详见毛诗古音攷】
　　【涉江】世溷浊而莫余知兮吾方髙驰而不顾驾青虬兮骖白螭吾与重华游兮瑶之圃
　　风【孚金切详见毛诗古音攷】
　　【涉江】乘鄂渚而反顾兮欸秋冬之绪风步余马兮山臯邸余车兮方林【哀郢风同音】
　　滞【音带说文从水带声杜笃论都赋一夫举礧千夫沈滞一人奋防三军阻败】
　　【涉江】椉舲船余上沅兮齐呉榜以击汰船容与而不进兮淹囘水而凝滞【髙唐滞亦此读】
　　如【音茹七谏忽容容其安之兮超慌忽其焉如若众人之难信兮愿离羣而逺举陶潜杂诗气力渐衰损转觉日不如壑舟无须臾引我不得住】
　　【涉江】入溆浦余儃佪兮迷不知吾之所如深林杳以防防兮乃猨狖之所居【居音倨见后如居相韵以今音读之亦顺然古音不可不知】
　　逺【音烟易系辞易之为书也不可逺为道也屡迁诗角弓尔之逺矣民胥然矣易林非怒其逺因物有迁盖逺有平上二音平音烟上音演】
　　坛【音廛周礼廛人故书廛为坛杜子春读坛为廛以坛廛通音也楚相孙叔敖碑乃发嘉训兴祀立坛勤勤爱敬念意自然桓君山仙赋周览八极还崦华坛泛泛滥滥随天转旋】
　　【涉江】鸾鸟鳯皇日以逺兮燕雀乌鹊巢堂坛兮
　　得【音的德得古皆读的易谦小象鸣谦贞吉中心得也劳谦君子万民服也易林贲之大有岁暮花落阳入隂室万物伏匿岁不可得】
　　【哀郢】发郢都而去闾兮怊荒忽其焉极楫齐扬以容与兮哀见君而不再得【抽思惜徃日招魂得同此音】
　　蹠【音鹊说文从足庶声庶古读鹊诗楚茨为豆孔庶为宾为客石鼓诗徒骈孔庶廓骑宣博曹植七启蹻捷若飞蹈虚逺蹠凌跃超骧蜿蝉挥霍】
　　客【音恪详见毛诗古音攷】
　　【哀郢】心婵媛而伤懐兮不知其所蹠顺风波以从流兮焉洋洋而为客
　　江【音工说文以工得声详见毛诗古音攷】
　　【哀郢】将运舟而下浮兮上洞庭而下江去终古之所居兮今逍遥而来东
　　复【音逼易林观之同人有头无目赫赫栗栗消耗为灾三年不复傅毅迪志诗日月逾迈岂云旋复哀我经营旅力靡及按服伏复今为房六切者古皆为蒲北切音之变也】
　　【哀郢】忽若去不信兮至今九年而不复惨郁郁而不开兮蹇侘傺而含慼
　　丘【音欺详见毛诗古音攷】
　　【哀郢】曼余目以流观兮冀壹反之何时鸟飞返故乡兮狐死必首丘
　　镇【音真说文从金真声冯衍显志赋诵古今以散思兮览圣贤以自镇嘉孔丘之知命兮大老耼之贵音形】
　　【抽思】愿遥起而横奔兮览民尤以自镇结微情以陈词兮矫以遗夫美人
　　闻【音烟参同契子继父业孙踵祖先传世迷惑竟无见闻】
　　患【音刘歆遂初赋以夫子之博观兮何此道之必然空下时而矔世兮自命已之取患晋乐章虽欲尽忠诚结舌不敢言结舌亦何惮尽忠为身患】
　　【抽思】兹歴情以陈辞兮荪佯聋而不闻固切人之不媚兮众果以我为患【悲囘风】孤子吟而抆泪兮放子出而不还【音旋】孰能思而不隐兮昭彭咸之所闻
　　北【音必详见毛诗古音攷】
　　【抽思】有鸟自南兮来集汉北好姱佳丽兮牉独处此异域
　　岁【音试详见毛诗古音攷】
　　【抽思】望孟夏之短夜兮何晦明之若岁惟郢路之辽逺兮魂一夕而九逝【髙唐赋岁亦此读】
　　潭【音寻韩诗外传逢天之暑思心潭潭愿乞一饮以表我心陆机赴洛诗靖端肃有命假檝越江潭亲友赠予迈挥泪广川隂】
　　【抽思】长濑湍流泝江潭兮狂顾南行聊以娯心兮
　　进【音箭周官其利金锡竹箭注云故书箭为进释名矢又谓之箭箭进也列子周穆王西巡还道有献工人偃师穆王荐之荐之进之也以此见古荐进之音同】
　　【抽思】轸石崴嵬蹇吾愿兮超囘志度行隐进兮
　　告【音彀天问受赐兹醢西伯上告何亲就上帝罚殷之命以不救】
　　【抽思】道思作颂聊以自救兮忧心不遂斯言谁告兮
　　黙【音穆东方朔传呉王穆然是黙有穆音也陆云赠顾骠骑诗于铄祁阳诞钟天笃清辉龙见猷渊黙懐沙】眴兮杳杳孔静幽黙郁结纡轸兮离愍而长鞠
　　抑【音懿诗抑抑威仪抑读如易懿文德之懿国语引诗抑戒作懿戒可证也】
　　【懐沙】抚情效志兮俛屈以自抑刓方以为圜兮常度未替
　　改【音己说文己声老子独立而不改周行而不殆庄子引古诗美成在久恶成不及改久音几汉武问贤良防习闻其説未烛厥理伊欲风流而令行刑清而奸改太成首成微改改未成而殆殆音以懐沙】易初本迪兮君子所鄙章画志墨兮前图未改
　　怪【音记易林复之随五心六意岐道多怪非君本意生我恨悔音戏刘歆遂初赋运四时而览隂阳兮总万物之珍怪虽穷天地之极变兮曾何足乎留意】
　　【懐沙】邑犬羣吠兮吠所怪也非俊疑杰兮固庸态也【逺游】因气变而遂曾举兮忽神奔而鬼怪时髣髴以遥见兮精皎皎以徃来【音利】
　　采有【采音泚有音以俱见毛诗古音攷】
　　【怀沙】文质疎内兮众不知余之异采材朴委积兮莫知余之所有
　　象【音长易剥彖顺而止之观象也君子尚消息盈虚天行也行音杭谢庄飨神歌祗之体无形象潜泰幽洞忽荒】
　　【懐沙】征违改忿兮抑心而自强离慜而不迁兮愿志之有象
　　匹【音俜平声】
　　【懐沙】懐质抱情独无匹兮伯乐既殁骥将焉程兮
　　爱【音纬详见毛诗古音攷】
　　【懐沙】世溷不吾知人心不可谓兮知死不可让愿勿爱兮
　　发达【发音歇达他悦切俱见毛诗古音攷】
　　【思美人】蹇蹇之烦兮陷滞而不发申旦以舒中情兮志沈菀而莫达【九辩】何泛滥之浮云兮猋痈蔽此明月忠昭昭而愿见兮然防曀而莫达
　　草【音楚饭牛歌时不遇兮尧舜主牛兮努力食细草主音祖徐干齐都赋□梗林燎圃草驱禽翼兽十千惟旅旅音鲁□音刋】
　　【思美人】擥大薄之芳茝兮搴长洲之宿莽惜吾不及古之人兮吾谁与玩此芳草【莽音姥见前】
　　竢出【竢音矣说文以立矣声出音砌易林坤之否六龙争极服在不饴谨慎管钥结禁无出饴去声思美人】窃快在其中心兮扬厥慿而不竢芳与泽其杂糅兮羌芳华自中出
　　治【音持旧有平去二声凡未治而理之者平声已理而有效者去声经史皆此读诗緑兮丝兮女所治兮我思古人俾无訧兮訧音怡】
　　【惜徃日】国富强而法立兮属贞臣而日娭秘宻事之载心兮虽过失犹弗治
　　否【音胚易遯小象君子好遯小人否也嘉遯贞吉以正志也肥遯无不利无所疑也志平声】
　　【惜徃日】君含怒以待臣兮不清澂其然否蔽晦君之聪明兮虚惑误又以欺
　　昭【音周王逸九思倚此兮岩宂永思兮窈悠嗟懐兮惑用志兮不昭】
　　【惜徃日】临沅湘之渊兮遂自忍而沈流卒没身而絶名兮惜廱君之不昭
　　聊【音留苏秦上秦惠王书上下相愁民无所聊汉地里志华聊緑耳之乘九思心烦愦兮意无聊严载驾兮出戏游】
　　【惜徃日】君无度而弗察兮使芳草为薮幽焉舒情而抽信兮恬死亡而不聊【悲囘风】怜思心之不可惩兮证此言之不可聊宁溘死而流亡兮不忍此心之常愁
　　厨【音稠古陇西行谈笑未及竟左顾敕中厨促令办麤饭慎莫使稽留】
　　【惜徃日】独鄣廱而蔽隐兮使贞臣而无由闻百里之为虏兮伊尹烹于庖厨
　　牛【音疑详见毛诗古音攷】
　　【惜徃日】吕望屠于朝歌兮甯戚歌而饭牛不逢汤武与桓缪兮世孰云而知之【招魂】敦脄血拇逐人胚胚些参目虎首其身若牛些
　　戒【音急详见毛诗古音攷】
　　【惜徃日】何芳草之早殀兮微霜降而下戒谅不聪明而蔽廱兮使谗谀而日得
　　佩【音备楚辞防皆音皮然防亦有去声荀子佹诗璇玉瑶珠不知佩也杂布与锦不知异也此佩与好韵好似音戏】
　　【惜徃日】自前世之嫉贤兮谓蕙若其不可佩妒佳冶之芬芳兮嫫母姣而自好
　　代【音地东方朔七谏骥踌躇于弊辇兮遇孙阳而得代吕望穷困而不聊生兮遭周文而舒志惜徃日】虽有西施之美容兮谗妬入以自代愿陈情以白行兮得罪过之不意【招魂】兰膏明烛华容备些二八侍宿射递代些【又】容态好比顺弥代些弱顔固植蹇其有意些
　　载【音祭详见毛诗古音攷】
　　【惜徃日】情寃见之日明兮如列宿之错置椉驽马而驰骋兮无辔衔而自载
　　再【音至汉修成歌日崔隤时不再愿弃躯死无悔冯衍显志赋嗟我思之不逺兮岂败事之可悔虽九死而不眠兮恐余殃之有再悔音戏】
　　识【音志古读知识之识常如黙识之识荀子成相篇治乱是非亦可识托于成相以喻意东方朔七谏处湣湣之浊世兮今安所达乎吾志意有所载而逺逝兮固非众人之所识冯衍显志赋韩卢抑而不纵兮骐骥绊而不试慷慨而逺览兮非庸庸之所识】
　　【惜徃日】宁溘死而流亡兮恐祸殃之有再不毕辞以赴渊兮惜壅君之不识
　　国【音役详见毛诗古音攷】
　　【橘颂】后皇嘉树橘徕服兮受命不迁生南国兮
　　喜【去声详见毛诗古音攷】
　　【橘颂】深固难徙更壹志兮緑叶素荣纷其可喜兮【又】嗟尔幼志有以异兮独立不迁岂不可喜兮
　　失【音试却正释讥合不以得违不以失得不充诎失不惨悸应祯华林园诗在昔先王躬御斯器示武惧荒过亦为失】
　　【橘颂】闭心自慎终不过失兮秉德无私叅天地兮
　　友【音以详见毛诗古音攷】
　　【橘颂】愿岁并谢与长友兮淑离不淫梗其有理兮
　　贶【音荒详见毛诗古音攷】
　　【悲囘风】荼荠不同畆兮兰茝幽而独芳惟佳人之永都兮更统世以自贶
　　虑【音鲁吕氏春秋黔如作虏首注虏一作虑是虑虏古通音也箕山歌日月运照靡不记睹游放其间何所却虑大招茝兰桂树郁弥路只魂虖归徕恣志虑只】
　　【悲囘风】惟佳人之独懐兮折芳椒以自处曾歔欷之嗟嗟兮独隐伏而思虑
　　解【音系晋明堂歌经始明堂享祀匪解于皇烈考光配上帝】
　　【悲囘风】愁郁郁之无快兮居戚戚而不可解心鞿羁而不开兮气缭转而自缔
　　颠【音真详见毛诗古音攷】
　　【悲囘风】上髙岩之峭岸兮处雌蜺之标颠据青防而摅虹兮遂儵忽而扪天
　　媛【音然诗君子偕老子之清扬扬且之顔也展如之人兮邦之媛也】
　　【悲囘风】吸湛露之浮凉兮潄凝霜之雰雰【音轩才老读】依风宂以自息兮忽倾寤以婵媛
　　右【音以详见毛诗古音攷】
　　【悲囘风】轧洋洋之无从兮驰委移之焉止漂翻翻其上下兮翼遥遥其左右
　　期【音纪汉淳于长夏君碑于穆皇祖天挺应期佐时理物绍从先轨轨音九】
　　【悲囘风】漂翻翻其上下兮翼遥遥其左右泛潏潏其前后兮叛张弛之信期
　　防【音尺六韬不知攻战之防不可以应敌潘尼懐退赋何时愿之多违奄就羁以服役困呉坂之峻阻畏盐车之严防防防通江淹知已赋对楚汉之赡墨览魏晋之鸿防授逺近之真假削古今以名实悲囘风】借光景以徃来兮施黄棘之枉策求介子之所存兮见伯夷之放迹【九辩防亦同音】
　　闻【音因蔡邕陈大丘碑于皇先生抱寳懐珍微言圮絶来者曷闻】
　　【逺游】惟天地之无穷兮哀人生之长勤徃者余弗及兮来者吾不闻【又】视儵忽而无见兮听惝怳而无闻超无为以至清兮与泰初而为邻
　　霞【音敷司马相如大人赋呼吸沆瀣兮餐朝霞咀噍芝英兮叽琼华至魏晋转为蒿音】
　　【逺游】飡六气而饮沆瀣兮潄正阳而含朝霞保神明之清澄兮精气入而麤秽除
　　德【音的详见毛诗古音攷】
　　【逺游】顺凯风以从游兮至南巢而壹息见王子而宿之兮审壹气之和德
　　存【音前解嘲攫挐者亡黙黙者存位极者髙危自守者身全曹植文帝诔朝闻夕逝孔志所存皇维一没天禄永延叅同契津液腠理筋骨致坚众邪辟除正气常存】
　　【逺游】壹气孔神兮于中夜存虚以待之兮无为之先
　　门【音眠叅同契故为乱辞孔窍其门智者审思用意叅焉又云罗列三条枝茎相连同出异名皆由一门汉元帝时童谣井水溢灭灶烟灌玉堂流金门】
　　【逺游】虚以待之兮无为之先庶类以成兮此德之门
　　居【音倨详见毛诗古音攷】
　　【逺游】命天阍其开关兮排阊阖而望予【音汝】召丰隆使先导兮问太微之所居
　　麾【音河大招直嬴在位近禹麾只豪杰执政流泽施只施音梭】
　　【逺游】擥彗星以为旍兮举斗柄以为麾叛陆离其上下兮游惊雾之流波
　　厉【音冽详见毛诗古音攷】
　　卫【音越详见毛诗古音攷按卫亦有意音张华尚书令箴法制不修不长厥裔尚臣司台敢告侍卫若卫读越则厉读冽卫读意则厉读如字】
　　【逺游】路漫漫其修逺兮徐弭节而髙厉左雨师使径侍兮右雷公而为卫
　　乐【音捞去声七谏愿无过之设行兮虽灭没之自乐痛楚国之流亡兮哀灵修之过到】
　　【逺游】欲度世以忘归兮意恣睢以担挢【音呌】内欣欣而自美兮聊媮娱以自乐
　　涕【音底说文弟声弟古读底诗大东周道如砥其直如矢君子所履小人所视睠言顾之潸焉出涕视音矢逺游】思旧故以想像兮长太息而掩涕泛容与而遐举兮聊抑志而自弭【音米】
　　疑【音牛周书逸诗马之刚矣辔之柔矣马亦不刚辔亦不柔志气麃麃取与不疑】
　　【逺游】指炎帝而直驰兮吾将徃乎南疑览方外之荒忽兮沛瀁而自浮
　　歌【音箕淮南子良马易道使人欲驰饮酒而乐使人欲歌易林贲之离明不处暗智不履危终年卒岁乐以笑歌危音宜】
　　【逺游】祝融戒而跸御兮腾告鸾鸟迎虙妃张咸池奏承云兮二女御九韶歌
　　通【音汤易纬煌煌之耀干为之冈合凝之类坤握其方雄雌呿吟六节摇通东方朔七谏身寝疾而日愁兮情沉抑而不扬众人莫可与论道兮悲精神之不通】
　　【卜居】物有所不足智有所不明数有所不逮神有所不通
　　埃【音噫防传若为枯旱风而扬埃蝗虫防生百姓失时】
　　【渔父】吾闻之新沐者必弹冠新浴者必振衣安能以身之察察受物之汶汶者乎宁赴湘流葬于江鱼之腹中安能以皓皓之白而防世俗之尘埃乎
　　朱考亭曰若以埃叶衣则汶汶叶莫悲反若从史尘埃作温蠖则白叶蒲各反与蠖自相叶矣愚谓似此散文不必泥韵且以汶叶莫悲似未有的据即以蠖叶白白本有博音又与汶汶不相涉矣
　　浊【音独老子旷兮其若谷浑兮其若浊详见毛诗古音攷】
　　【渔父】沧浪之水清兮可以濯吾缨沧浪之水浊兮可以濯吾足
　　绎【音约诗駉有驒有骆有駵有雒以车绎绎】
　　【九辩】悲忧穷蹙兮独处廓有美一人兮心不绎去乡离家兮来逺客【音恪】超逍遥兮今焉薄
　　横【音黄说文从木黄声苏秦语合从连横兵革不藏扬雄冀州箴更盛更衰载从载横汉兴定制改列藩王汉人称周举曰五经从横周宣光】
　　【九辩】收恢台之孟夏兮然欿傺而沈藏叶菸邑而无色兮枝烦挐而交横【髙唐赋】于是水虫尽暴乘渚之阳鼋鼍鳣鲔交积从横
　　举【音倨扬雄解嘲五羖入而秦喜乐毅出而燕惧范睢以折折而危穰侯蔡泽以噤吟而笑唐举崔骃达防或重聘而不来或屡黜而不去或冐訽以干进或望危而斯举】
　　【九辩】见执辔者非其人兮故局跳而逺去鳬鴈皆唼夫粱藻兮鳯愈飘翔而髙举
　　死【音誓死有洗誓二声太装首装无防祸且至也季仲播轨送其死也防音俪】
　　【九辩】霰雪雰糅其增加兮乃知遭命之将至愿徼幸而有待兮泊莽莽与壄草同死
　　诵【音宗一音嵩详见毛诗古音攷】
　　【九辩】欲循道而平驱兮又未知其所从然中路而迷惑兮自压桉而学诵
　　凿【音助易林鈆刀攻玉无不钻凿龙体其举鲁班为辅】
　　【九辩】窃美申包胥之气晟兮恐时世之不固何时俗之工巧兮灭规矩而改凿
　　髙【音告蔡邕郭泰碑懿乎其纯确乎其操洋洋搢绅言观其髙陈仲弓碑于熈文考天授造渊其深巍峩其髙晋皇甫谧释劝龙潜九泉防然执髙弃通道之逺由守介人之局操】
　　【九辩】处浊世而显荣兮非余心之所乐【音捞去声】与其无义而有名兮宁穷处而守髙
　　春【音亲班固宾戏炎之如日威之如神含之如海养之如春沈约诗眷言访舟客兹川信可珍洞澈随深浅皎镜无冬春】
　　【九辩】蹇充倔而无端兮泊莽莽而无垠无衣裘以御冬兮恐溘死不得见乎阳春
　　哀【音噫详见毛诗古音攷】
　　【九辩】靓杪秋之遥夜兮心缭悷而有哀春秋逴逴而日髙兮然惆怅而自悲
　　偕【音几详见毛诗古音攷】
　　毁【音喜诗汝坟虽则如燬父母孔迩是以燬读喜也按说文燬从火毁声毁沈约撰类在纸韵则古音可知逸诗将欲毁之必重累之累音里陶潜饮酒诗是非苟相形雷同共誉毁三季多此事达士似不尔九辩】四时递来而卒岁兮隂阳不可与俪偕白日晼晚其将入兮明月销铄而减毁
　　躇【音注汉武帝李夫人赋何魂灵之纷纷兮哀裴囘以踌躇执路日以逺兮遂荒忽以辞去】
　　【九辩】年洋洋以日徃兮老嵺廓而无处事亹亹而觊进兮蹇淹留而踌躇
　　瑕【音蓑亦音蒿古音胡后梢转矣详见毛诗古音攷】
　　加【音歌详见毛诗古音攷】
　　【九辩】彼日月之照明兮尚黯黮而有瑕何况一国之事兮亦多端而胶加【瑕加为韵以今音读之亦得然古音不可不知】
　　败【音备详见毛诗古音攷】
　　昧【音寐傅毅迪志诗谁能革浊清我濯漑谁能昭闇启我童昧漑音旣】
　　【九辩】事绵绵而多私兮窃悼后之危败世雷同而炫曜兮何毁誉之昧昧
　　约【音要礼记大信不约唐山夫人歌雷震震电耀耀明德乡治本约】
　　【九辩】邅翼翼而无终兮忳惛惛而愁约生天地之若过兮功不成而无效
　　湛【音雍杨用修谓湛有七音此其一也】
　　【九辩】椉精气之抟抟兮骛诸神之湛湛骖白霓之习习兮歴羣灵之丰丰
　　恙【音央说文从心羊声】
　　【九辩】计专专之不可化兮愿遂推而为臧赖皇天之厚德兮还及君之无恙
　　沬【音寐封禅书协气横流武节猋逝迩陿游原遐阔泳沬曹植应诏诗驷蔼蔼扬镳漂沬流风翼衡轻云承盖音记】
　　【招魂】朕幼清以亷絜兮身服义而未沬主此盛德兮牵于俗而芜秽【音意】
　　石【音削东方朔七谏悲楚人之和氏兮献寳玉以为石遇厉武之不察兮羌两足以毕斮班固留侯铭赫赫将军受兵黄石规图胜负不出帷幄】
　　【招魂】十日代出流金铄石些彼皆习之魂徃必释些【释音铄见前】
　　祀【音以详见毛诗古音攷】
　　【招魂】雕题黑齿得人肉以祀以其骨为醢些【醢音以见前】
　　宇【音武后汉史岑出师颂素旄一麾浑一区宇苍生更始朔风变楚郭璞昆仑赞昆仑月精水之灵府惟帝下都西羌之宇】
　　壶【音瓠鹖冠子中流失船一壶千金壶以瓠为腰舟浮水也邯郸淳投壶赋敬不可乆礼成于饫乃设大射否则投壶】
　　【招魂】幸而得脱其外旷宇些赤蚁若象蠭若壶些
　　久【音几详见毛诗古音攷】
　　【招魂】层氷峩峩飞雪千里些归来归来不可以久些
　　千【音亲详见毛诗古音攷】
　　【招魂】一夫九首拔木九千些豺狼从目徃来侁侁些
　　渊【音因详见毛诗古音攷】
　　【招魂】悬人以嬉投之深渊些致命于帝然后得瞑些
　　灾【音赍易旅小象旅琐琐志穷灾也得童仆贞终无尤也尤音怡防传十有二月日至为期圣人彻焉身乃无灾易林师之解三德五材和合四时隂阳顺序国无咎灾】
　　【招魂】参目虎首其身若牛【音疑】些此皆甘人归来归来恐自遗灾些
　　络【音路淮南子黄云络前髙诱读作道路之路】
　　呼【音付诗式号式呼左传三呼迭对礼城上不呼孟子呼于垤泽之门皆此音易林衣裳颠倒为王来呼成就东周封受太傅王延夀梦赋或盘跚而欲走或拘挛而不能步或中疮而宛转或捧痛而号呼招魂】秦篝齐缕郑绵络些招具该备永啸呼些
　　奸【音坚防传寒暑不和贼气相奸同岁异节其时使然傅休奕桃赋御百鬼之妖慝兮列神荼以司奸辟凶邪而济正兮岂惟荣美之足言】
　　【招魂】天地四方多贼奸些像设君室静闲安些【安音烟】
　　山【音仙详见毛诗古音攷】
　　【招魂】层台累榭临髙山些网戸朱缀刻方连些
　　寒【音伯竒履霜操履朝霜兮采晨寒考不明其心兮听谗言天问何所冬暖何所夏寒焉有石林何兽能言荆轲易水歌风萧萧兮易水寒壮士一去兮不复还还音旋】
　　【招魂】冬有穾厦夏室寒些川谷径复流潺湲些
　　琼【音强呉才老读】
　　【招魂】砥室翠翘挂曲琼些翡翠珠被烂齐光些
　　众【音宗三畧引威自与动违于众无进无退苟然取容易解彖解利西南徃得众也其来复吉乃得中也招魂】九侯淑女多迅众些盛鬋不同制实满宫些
　　羮【音郎亦音冈详见毛诗古音攷】
　　【招魂】肥牛之腱臑若芳些和酸若苦陈呉羮些
　　爽【平声详见毛诗古音攷】
　　【招魂】露鸡臛蠵厉而不爽些粔籹蜜饵有餦餭些
　　陈【音田古陈田通音故陈敬仲奔齐后改为田汉雷陈谚胶漆自谓坚不如雷与陈易林咸之未济秋粱未成无以至陈水深难涉使我不前】
　　【招魂】郑卫妖玩来杂陈些激楚之结独秀先些
　　瑟【音失诗定之方中揆之以日作于楚室树之榛栗椅桐梓漆爰伐琴瑟江淹诗慨无握中防徒慙素丝质羁旅去故乡感遇逾琴瑟此古音也旧注谓日叶为若瑟叶为朔殊无所据】
　　【招魂】晋制犀比费白日些铿钟摇簴揳梓瑟些
　　夜【音掖夜县古属东海今作掖又借作掖汉乐歌浃嘉夜茝兰芳】
　　【招魂】娯酒不废沈日夜些兰膏明烛华镫错些
　　假【音故大招琼毂错衡英华假只茝兰桂树郁弥路只】
　　【招魂】结撰至思兰芳假些人有所极同心赋些
　　渐【音潜水流入也左传文五年沉渐刚克书作沉潜禹贡东渐于海亦此音】
　　【招魂】朱明承夜兮时不可淹臯兰被径兮斯路渐
　　枫【孚金切说文从木风声风古皆孚金切张衡西京赋木则枞栝椶楠梓棫楩枫嘉卉灌丛蔚若邓林】南【音宁详见毛诗古音攷】
　　【招魂】湛湛江水兮上有枫目极千里兮伤春心魂兮归来哀江南
　　仪【音拟汉书外戚传皆心仪霍将军是也弟子职相切相磕各长其仪周而复始谓弟子之纪髙唐赋】惟髙唐之大体兮殊无物类之可仪比巫山赫其无畴兮道互折而层累【音里】登巉岩而下望兮临大阺之稸水【音洗沈约撰类累水皆在纸韵】
　　防【音系吴才老曰今声浊叶泰古声清叶祭列子窈然无际天道自防蔡邕汉津赋愿乗流以上下穷沧浪乎三澨观朝宗之形兆看洞庭之交防魏文帝杂诗吹我东南行行行至呉防呉防非我乡安能久留滞髙唐赋】势薄岸而相击兮隘交引而却防崪中怒而特髙兮若浮海而望碣石【古音试此篇后有三防皆此音】
　　礚【音记刘向九叹譬彼流水纷磕兮波逢汹涌纷滂沛兮沛音譬见后】
　　【髙唐赋】砾碨磥而相摩兮□震天之礚礚巨石溺溺之瀺灂兮沬潼潼而髙厉
　　霈【音嬖与沛同音易林坤之旅潼滃蔚荟扶首来防津液下降流潦滂霈防音系】
　　【髙唐赋】水澹澹而盘纡兮洪波淫淫之溶防奔扬踊而相击兮云兴声之霈霈
　　迈【音厉详见毛诗古音攷】
　　【髙唐赋】奔扬踊而相击兮云兴声之霈霈猛兽惊而跳骇兮妄奔走而驰迈
　　窜【音砌魏大飨碑呉儿詟蜀虏窜区夏清八荒艾音乂】
　　【髙唐赋】虎豹豺兕失气恐喙【音系】雕鹗鹰鹞飞扬伏窜
　　蔼【音意杨乂云赋东西络绎南北油裔随风徘徊流行晻蔼陆机挽歌悲风徽行轨倾云结流蔼振防指灵丘驾言从此逝】
　　沛【音嬖呉才老曰今声浊叶队古声清叶祭汉郊祀歌灵之来神哉沛先以雨般裔裔瓠子歌归旧川兮神哉沛不封禅兮安知外外音裔王褒九怀望淮兮沛沛滨流兮则逝榜舫兮下流东注兮礚礚髙唐赋】徙靡澹淡随波闇蔼东西施翼猗狔丰沛
　　籁【音利说文从竹赖声赖古读利班固答宾戏福不盈眦祸溢于世凶人且以自悔况吉士而是赖髙唐赋】緑叶紫裹朱茎白蒂纎条悲鸣声似竽籁
　　柱【音祖郭璞登楼赋雄防列于廊房戎马系乎讲柱寤苕华而増怪叹飞驷之过戸户音甫庾信哀江南月榭风台池平树古倚弓于玉女窻扉系马于鳯凰楼柱】
　　【髙唐赋】状似砥柱在巫山之下【音虎】
　　出【音赤详见毛诗古音攷】
　　【髙唐赋】久而不去足尽污出悠悠忽忽怊怅自失
　　夭【音以东方朔七谏独寃抑而无极兮伤精神而寿夭皇天既不纯命兮余生终无所依依音倚髙唐赋】薄草靡靡联延夭夭
　　巢【音稠易林随之无妄茆如木居与类相投愿慕羣旅不离其巢又讼之解南徙无庐鸟破其巢伐木思切不利动摇】
　　【髙唐赋】王雎鹂黄正防楚鸠姊归思妇垂鸡髙巢
　　谐【音奚后汉语谐不谐在赤眉周泽传时人为之语曰生世不谐作太常妻王俭禇渊碑如风之偃如乐之谐光我帝典缉我遗黎】
　　【髙唐赋】王乃乘玉舆驷苍螭垂旒旌斾合谐
　　血【音绤易归妹上六女承筐无实士刲羊无血需六四需于血出自穴穴音隙】
　　【髙唐赋】飞鸟未及起走兽未及发弭节奄忽蹄足洒血举功先得获车已实【发音歇见前】
　　赞【音荐马融长笛赋留眎瞠眙累称屡赞失容坠席抟拊雷抃】
　　【神女赋】上古既无世所未见瓌姿玮态不可胜赞
　　首【音狩易明夷九三明夷于南狩得其大首北山移文纽金章绾墨绶跨属城之雄冠百里之首神女赋】似逝未行中若相首目略微眄精彩相授
　　覆【音阜盖谓之覆音与阜同覆帱覆露是也倾谓之覆音与腹同倾覆颠覆是也此阜字上从西下从复西音罅非从西也束晳补亡诗漫漫方舆回回洪覆何类不繁何生不茂】
　　【神女赋】意离未絶神心怖覆礼不皇讫辞不及究
　　口【音苦详见毛诗古音攷】
　　【风赋】侵淫谿谷盛怒于土囊之口縁太山之阿舞于松栢之下
　　灰【音虚陈琳栁赋有孤子之细栁独幺枰而剽殊随枯木于防侧将并实于土灰】
　　【风赋】动沙塸吹死灰骇溷浊扬腐余
　　袪【音顾郑诗遵大路兮掺执子之袪兮无我恶兮袪下叶恶顾音可知也此音顾则妙音暮方顺岂有称诗两句而判然不相渉乎】
　　【登徒子好色赋】遵大路兮揽子袪赠以芳华辞甚妙
　　义【音俄桉周官仪义古皆音俄易鼎小象鼎耳革失其义也覆公餗信如何也尚书无偏无颇遵王之义登徒子好色赋】目欲其顔心顾其义扬诗守礼终不过差【音磋】








　　屈宋古音义卷一
<经部,小学类,韵书之属,屈宋古音义>
　　钦定四库全书
　　屈宋古音义卷二　　　　明　陈第　撰
　　屈原【原字平与楚同姓仕为三闾大夫上官靳尚妬其能譛毁之王流之江南原乃作离骚终不见省遂赴汨渊而死】
　　离骚
　　帝高阳之苗裔兮朕皇考曰伯庸摄提贞于孟陬【诹】兮惟庚寅吾以降【古音洪徳合天地曰帝高阳颛顼有天下之号也颛顼之后有熊绎者事周封为楚子至楚武王生子瑕受屈为卿故云苗裔父死称考伯庸原父字原自述与君共祖见恩深而义厚也摄提星名随斗柄以指十二辰其曰贞于孟陬言正指寅位之月正月为孟陬庚寅日辰也降下也】皇览揆余于初度兮肇锡余以嘉名名余曰正则兮字余曰灵均【皇皇考也览观也揆度也肇始也锡赐也嘉善也言父伯庸观我始生日月皆合天地正中故锡我以善名正平也则法也灵神也均调也旧注以平为正则为名以原为灵均为字张鳯翼以正则为原名也以灵均为平字也皆未有的据可以称名亦可以称字是置覆设谜使人射猜之岂理也哉愚谓名正则字灵均皆少时之名如司马相如少名犬子及封胡羯末之类见其父笃爱之意何必强以原平当之乎刘向九叹灵懐篇曰兆出名曰正则兮卦发字曰灵均余防既有此鸿节兮长愈固而弥纯注云生有形兆伯庸名我为正则以法天筮而卜之卦得坤字我曰灵均以法地幼少有大节度以应天地长大修行而弥纯固其意得之矣】纷吾既有此内美兮又重之以修能【古音泥】扈江离与辟芷兮纫秋兰以为佩【古音皮纷盛貌修逺也言己之生内含美秀又重有致逺之能扈披也离芷皆香草纫结也披结香草为佩言修身清洁博采众善也】汩【于笔】余若将不及兮恐年岁之不吾与朝搴阰【毗】之木兰兮夕揽洲之宿莽【古音姥汨疾也搴拾取也阰山名揽采也木兰去皮不死宿莽经冬不凋故取以自喻】日月忽其不淹兮春与秋其代序惟草木之零落兮恐美人之迟暮不抚壮而弃秽兮何不改乎此度也乗骐骥以驰骋兮来吾导夫先路【草曰零木曰落美人喻君也春秋迭代忽而草木零落则岁复尽矣而君年亦向衰乎壮而弃秽则易过时则难若驾驭贤才譬乗骏马以驰骋则我为之先驱矣】昔三后之纯粹兮固众芳之所在【古音止】杂申椒与菌桂兮岂维纫夫蕙茝【音齿言三王所以有纯美之德以贤人为之辅佐犹杂用多贤非独任一二人已也】彼尧舜之耿介兮旣遵道而得路何桀纣之昌披兮夫唯捷径以窘步【耿光也介大也遵循也路亦道也尧舜所以光大者以遵道而得路昌披或作猖披纵恣之意捷疾也径邪道窘迫也桀纣违背天道举动惶遽欲渉邪径故至于灭亡】惟党人之偷乐兮路幽昧以险隘【古音益】岂余身之惮殃兮恐皇舆之败绩【谗人相与朋党苟且偷乐所行皆暗昧倾险之道我欲谏诤非恐身之被咎但恐君国倾危耳】忽奔【去声】以先【去声】后兮及前王之踵武荃不察余之中情兮反信谗而斋【齐】怒【古上声奔先后四辅之助也踵武先王之迹也荃香草借以喻君斋疾也不察我情反信谗人疾怒我也】余固知謇謇之为患兮忍而不能舎【古音暑】也指九天以为正兮夫唯灵修之故也曰黄昏以为期兮羌中道而改路【謇謇直言也直言为患非不知之恐君之败故欲忍而不能自止灵修言秀慧修饰借以喻君正犹证也言九天可鉴予心莫非为君匪躬之故也黄昏亲迎之期羌发语辞】初既与余成言兮后悔遯而有佗【拖】余既不难夫离别兮伤灵修之数【朔】化【古音讹成言要约之言也谓懐王始与我平议国政后用谗言中道悔恨隐其情而有佗志我非难与君离别但伤君志之数变无常操耳】余既滋兰之九畹兮又树蕙之百畮【古音米】畦留夷与揭车兮杂杜蘅与芳芷【滋莳也树种也十二畆为畹二百四十步为畆五十畆为畦留夷揭车杜蘅芳芷皆香草】冀枝叶之峻茂兮愿竢时乎吾将刈虽萎絶其亦何伤兮哀众芳之芜秽【古音意言已培植善类愿及时收用乃为谗邪所害于我无伤但恐众贤之丧气若众芳之芜秽耳】众皆竞进以贪婪兮慿不猒乎求索【古音素】羌内恕己以量人兮各兴心而嫉妬【竞争也爱财曰贪爱食曰婪慿满也在位之人皆贪婪于财利虽满其欲犹复求索不知猒饱责己则恕度人则刻各生妬心也】忽驰骛以追逐兮非余心之所急老冉冉其将至兮恐修名之不立【驰骛追逐竞进贪婪也众之所急已之所缓恐冉冉渐老悠逺之名不立】朝饮【去声】木兰之坠露兮夕餐秋菊之落英【古音央】苟余情其信姱以练要兮长顑【坎】颔【旱】亦何伤【英花也顑颔不饱貌取香洁以为饮食苟性情信美中心简练而合道要虽长不饱亦无所伤】擥木根以结茝兮贯薜荔之落蘂【古音里】矫菌桂以纫蕙兮索胡绳之纚纚【音徙擥持也贯穿也蘂花心也持木根以结茝而穿薜荔之花胡绳亦香草茎叶可为绳索矫草木束香草仍用胡绳为索纚纚索美貌喻己以道义自约束也】蹇吾法夫前修兮非世俗之所服【古音逼】虽不周于今之人兮愿依彭咸之遗则【蹇词也前修谓前代修习道德之人服用也言我平日所行皆以法前修故不为世俗所用彭咸殷贤大夫谏其君不听自投水而死】长太息以掩涕兮哀人生之多艰【古音斤】余虽好修姱以鞿【机】羁兮謇朝谇【碎】而夕替【古音侵人生多艰谓遇合之难鞿羁所以制马缰在口曰鞿革络头曰羁谇谏也诗云谇予不顾替废也言己虽修好然己为谗人所鞿羁故朝谏而夕废也】既替余以蕙纕【思羊】兮又申之以揽茝亦余心之所善兮虽九死其犹未悔【古音喜纕佩带也言虽以忠信见废犹揽芳以自结束以我心所喜在此即九死犹无悔恨】怨灵修之浩荡兮终不察夫民心众女嫉余之蛾眉兮谣诼【卓】谓余以善淫【众女喻谗臣也娥眉喻忠直也谣诼谓谮毁也方言云楚南谓愬为诼】固时俗之工巧兮偭规矩而改错背绳墨以追曲兮竞周容以为度【偭背也错置也周合也规矩所以定方圆绳墨所以正曲直羣邪背之惟争求合取容以为常法】忳【屯】郁悒余侘【诈】傺【炽】兮吾独穷困乎此时【古音是】也宁溘死以流亡兮余不忍为此态【古音剃】也【忳忧貌侘立也傺住也言守正不囘所以忳忳而忧郁孤立而失志独为时所困然我宁奄然而死形骸流亡不忍以忠正之性为邪淫之态】鸷鸟之不羣兮自前世而固然何方圜【员】之能周兮夫孰异道而相安【古音烟鸷谓鹰鹯之类喻忠正也言鸷鸟不与众同羣非独今日而已方木圆穴不可相合犹忠邪异道谁能相安】屈心而抑志兮忍尤而攘诟伏清白以死直兮固前圣之所厚【罪自外至曰尤物自来而取之曰攘诟耻也言已屈志而含忍然士有伏清白之志以死忠直之节者固前圣之所嘉也】悔相【去声】道之不察兮延伫乎吾将反【古音显】回朕车以复路兮及行迷之未逺【古音演察审也伫立貌言相君之不审故长立而望将还以终己之志不逺之复乎】步余马于兰臯兮驰椒丘且焉【如字】止息进不入以离【丽】尤兮退将修吾初服【古音逼泽曲曰臯土高四堕曰椒丘欲进复退徘徊于忠君洁己此以下言修初服也】制芰荷以为衣兮雧【集】芙蓉以为裳不吾知其亦已兮苟余情其信芳【言人虽不见知而已则可以自信】高余冠之岌岌兮长余佩之陆离芳与泽其杂糅兮唯昭质其犹未亏【古音欺岌岌髙貌陆离参差貌芳香也泽润也言此香润杂防于己不得施用而明洁之体犹未为亏缺也】忽反顾以游目兮将徃观乎四荒佩缤纷以繁饰兮芳菲菲其弥章人生各有所乐【五敎】兮余独好修以为常虽体解吾犹未变兮岂余心之可惩【古音长荒逺也缤纷盛貌菲菲香气也章明也言我虽欲逺去亦整其衣冠弥加明洁惩艾也言虽遭支解且不能变更亦何惩艾哉】女嬃【须】之婵【禅】媛【爰】兮申申其詈予【古上声】曰鲧婞【胡刭】直以亡身兮终然夭乎羽之野【古音暑水经原有贤姊闻原放逐来归谕令自寛今原故宅东有女嬃庙婵媛眷恋留连之意申申重也曰女嬃词婞狠也言鲧不顺尧命乃殛之于羽山比屈原于鲧亦将遇害】汝何博謇而好修兮纷独有此姱节【古音即】薋【兹】菉【绿】葹【施】以盈室兮判独离而不服【古音逼博謇谓博洽而謇谔姱美也薋蒺藜也菉王刍葹枲耳也三者皆恶草以喻谗佞盈室犹满朝也判别貌女嬃言众人皆为谗佞之行而汝独服守忠直不与众同】众不可戸说【税】兮孰云察余之中情世并举而好朋兮夫何防独而不予听【平声屈原外困于谗内詈于嬃自叹时莫已知也因言世俗之人并为朋党而我忠耿孤独谁肯听我】依前圣以节中兮喟慿心而歴兹济沅湘以南征兮就重华而敶词【言我依前圣节度而不得用故叹息愤懑而行泽畔也舜葬苍梧之野故欲渡沅湘而南就舜而陈其辞】启九辩与九歌兮夏康娯以自纵不顾难以图后兮五子用失乎家巷【古音讽启禹子九辩谓禹辩九州之物产也九歌谓水火金木土糓正德利用厚生九功之叙皆可歌也言启作九辩九歌之乐章以诏后王而尚有太康之娯乐自纵者不顾患难卒以失国太康启子五子太康之弟五子之歌见尚书】羿淫游以佚田兮又好射【石】夫封狐固乱流其鲜终兮浞又贪夫厥家【古音姑封狐大狐也羿因夏衰代之为政娯乐田猎不恤人事信任寒浞使为国相浞专权杀羿贪取其家以为妻也羿以乱得政身即灭亡】浇身被服强圉兮纵欲而不忍日康娯而自忘兮厥首用夫颠陨【浇浞子也浞取羿妻生浇浇恃多力故纵欲不能自制淫乐自忘其身卒为少康所诛】夏桀之常违兮乃遂焉而逄殃后辛之葅醢兮殷宗用而不长【后君也辛殷纣名杀比干醢梅伯世遂不长】汤禹严而祗敬兮周论道而莫差【古音磋】举贤而授能兮循绳墨而不颇【此言汤禹文武之德】皇天无私阿兮览民德焉错辅夫维圣哲以茂行兮苟得用此下土【上天观民之有德而置其辅相之力故维明德乃得用事于天下】瞻前而顾后兮相【去声】观民之计极夫孰非义而可用兮孰非善而可服【古音逼前后禹桀以下兴亡之迹服亦用也】阽余身而危死兮览余初其犹未悔【古音喜】不量凿而正枘兮固前修以葅醢【古音以言虽身危终无所悔者以工不量度其凿而方正其枘喻臣不量君而竭其忠信此前代之贤臣所以罹祸耳】曾【层】歔欷余郁悒兮哀朕时之不当【平声】揽茹蕙以掩涕兮霑余襟之浪浪【平声哀不遇明时而涕泣也自启九辩至此皆就重华所陈之辞】跪敷衽以陈辞兮耿吾既得此中正【古音征】　玉驷虬以乘鹥兮溘埃风余上征【有龙角曰无角曰虬鹥鳯凰别名既得明此中正之道矣将乘虬驾鳯奄尘埃而上征离时俗逺羣小也】朝发轫于苍梧兮夕余至乎县圃欲少留此灵琐兮日忽忽其将暮【轫榰轮木也将行则发之县圃在昆仑山灵神也琐门镂神之门也喻欲少留于君侧忽将衰老矣】吾令羲和弭节兮望崦嵫而勿迫【古音薄】路漫漫其脩逺兮吾将上下而求索【音朔羲和日御弭按也崦嵫日所入之山言恐年老欲令日御按节徐行望日所入之山且勿迫近也天地广大其路漫逺不可卒徧吾方上下左右以求索贤人与己与合志也】饮【去声】余马于咸池兮总余辔乎扶桑折若木以拂日兮聊须臾以相羊【淮南子曰日出旸谷浴于咸池拂于扶桑若木在昆仑西极其华光照下地今饮马结辔于此又取若木之枝击日御使回即羲和弭节意】前望舒使先驱兮后飞亷使奔属【古音注】鸾皇为余先戒兮雷师告余以未具吾令鳯皇飞腾兮又继之以日夜【古音裕】飘风屯其相离兮帅云霓而来御【望舒月御飞亷风伯鸾俊鸟皇雌鳯未具谓严装未备也既阻于雷师又离于飘风其能于进道耶】纷总总其离合兮斑陆离其上下【古音虎】吾令帝阍开关兮倚阊阖而望予【古上声】时暧暧其将罢【疲】兮结幽兰而延伫世溷浊而不分兮好蔽美而嫉妬朝吾将济于白水兮登阆风而絏马【古音姥】忽反顾以流涕兮哀髙丘之无女【总总聚貌斑乱貌陆离分防貌已游观天下见谗佞相聚乍离乍合斑然乱而不可知帝天帝阍主门者阊阖天门也言将上愬天帝而阍人已倚门而望我暧暧昏貌言帝阍虽望我时已昏黒行复疲倦故结香草而望逺不能入也于是复叹世之乱不能分别善恶好隐人之美而嫉妬忠良也白水神泉阆风仙山絏系也高丘楚山名女即下虙妃之流喻贤也言我将登仙山以系马忽复反顾流涕忧楚国之无贤】溘吾游此春宫兮折琼枝以继佩【古音皮】及荣华之未落兮相下女之可诒【春宫东方青帝之舍继续也下女神女之侍也言我奄然至于青宫见万物始生乃折琼草之枝以续佩带欲及荣华未落而诒下女庶得通意神妃也】吾令丰隆乗云兮求虙妃之所在【古音止】解佩纕以结言兮吾令蹇脩以为理【丰隆云师虙妃伏羲氏女洛水神也纕佩带也蹇脩伏羲氏之臣为理为媒以通辞理也】纷总总其离合兮忽纬繣【化】其难迁夕归次于穷石兮朝濯发乎洧盘【古音便纬繣乖戾也迁移也次舍也穷石弱水出处洧盘水名出崦嵫山言解佩纕遣蹇脩矣谗人又离间之遂使乖戾其意难移彼且次穷石而濯洧盘相去逺矣】保厥美以骄傲兮日康娯以淫游虽信美而无礼兮来违弃而改求【言虙妃负美傲世日安乐淫游美而无礼故又将弃之而改求愚谓此以虙妃喻世之髙洁不仕者若渔父之俦守清贞之美而薄君臣之分故不能与之事君也】览相【去声】观于四极兮周流乎天余乃下【古音虎】望瑶台之偃蹇兮见有娀【嵩】之佚女【瑶台玉台也偃蹇高貌娀女契母简狄帝喾之次妃】吾令鸩为媒兮鸩告余以不好【古音嗅】雄鸠之鸣逝兮余犹恶其佻【挑】巧【古音窍鸩恶鸟也有毒杀人以喻谗贼言我使之为媒反为离间又使雄鸠衔命而徃其性轻佻巧利多语而无实复不可信也】心犹豫而狐疑兮欲自适而不可鳯皇既受诒兮恐高辛之先我【诒遗也髙辛帝喾有天下之号言自适不可鳯皇虽受诒而徃又恐为帝喾所先终不可得耳】欲逺集而无所止兮聊浮游以逍遥及少康之未家兮留有虞之二姚【少康夏后相之子也有虞国名姓姚氏舜后少康奔有虞虞因妻以二女此言既失简狄欲适逺方又无所向故欲留此二姚】理弱而媒拙兮恐导言之不固世溷浊而嫉贤兮好蔽美而称恶【古音汚】闺中既以邃逺兮哲王又不寤懐朕情而不发兮余焉能忍与此终古【古音故理即蹇脩为理之理此又言二姚之难留闺中宫门中也路既难通君又难寤懐忠信之情无所启发安能忍而于此终居乎】索琼茅以筳【廷】篿【专】兮命灵氛为余占之曰两美其必合兮孰信脩而慕之【索取也琼茅灵草也筳小破竹也楚人名结草折竹卜曰篿灵氛古明占筮者言己欲去欲止忧懑不知所从乃取神草以代竹筳使灵氛卜之也曰者灵氛语辞两美谓君明臣忠则必相合楚无明君谁能信脩行爱慕之】思九州之博大兮岂唯是其有女曰勉逺逝而无狐疑兮孰求美而释女【汝】何所独无芳草分尔何懐乎故字时幽昧以曜兮孰云察余之美恶【古音汚美女以喻君言天下广大岂惟楚国有女乎固当逺去而无疑设有求贤臣者必不舍汝而他取也芳草贤人也犹云何处无贤可与而汝独懐故居乎曜惑乱貌言当代之君皆暗昧惑乱谁能察我之善而用之乎原以此答灵氛难去之辞也】民好恶其不同兮惟此党人其独异【平声】戸服艾以盈要【平声】兮谓幽兰其不可佩【吉音皮言好善恶恶人岂有不同者乎而谗佞之党独与人殊服艾弃兰岂好恶之正乎】览察草木其犹未得兮岂珵【呈】美之能当苏粪壤以充帏兮谓申椒其不芳【珵美玉也言视草木犹末知香臭岂能辩玉而得其当乎相玉书言珵大六寸其曜自照苏取也帏香囊也取粪土以充香囊反谓申椒不香喻近小人而逺君子也】欲从灵氛之吉占兮心犹豫而狐疑巫咸将夕降兮懐椒糈【所】而要【平声】之【巫咸古神巫也降下也椒香物所以降神糈精米所以享神巫咸将夕从天下愿懐椒糈要之使筮吉凶也】百神翳【缢】其备降兮九疑缤其并迎【古音寤】皇剡剡其扬灵兮告余以吉故【翳缤皆盛貌九疑山名皇大也剡剡光貌言神大扬其光灵告我以吉也】曰勉升降以上下兮求榘【矩】矱【乌郭】之所同汤禹俨而求合兮挚咎繇而能调【古音同曰巫咸辞升降上下升于天而下于地榘法也矱度也言当上下以求夫贤君之与己同法度者如汤之得伊挚禹之得臯陶始能调和也】苟中情其好脩兮何必用夫行媒【古音迷】说操筑于傅岩兮武丁用而不疑【行媒喻左右臣也君诚能中心好善何必左右荐达髙宗梦傅说是也】吕望之鼓刀兮遭周文而得举甯戚之讴歌兮齐桓闻以该辅【吕望太公也甯戚卫人商贾宿齐东门外桓公夜出甯戚方饭牛叩角而歌公闻之举用为卿该备也以备辅佐】及年岁之未晏兮时亦犹其未央恐鷤【啼】鴂之先鸣兮使夫百草为之不芳【及年岁未晚以有为而今时亦且未尽也鷤鴂伯劳也秋分前鸣则草木凋落言岁月之易去也以上皆巫咸辞】何琼佩之偃蹇兮众薆然而蔽之惟此党人之不亮兮恐嫉妬而折【古音制】之【此答巫咸之辞偃蹇众盛貌言佩懐美徳众人薆然而蔽之谗佞之党不信忠直恐其妬我而折挫之此以见榘矱之难求也】时缤纷其变易兮又何可以淹留兰芷变而不芳兮荃蕙化而为茅【古音侔言时俗溷浊纷纷变易君子且变为小人岂可久留乎】何昔日之芳草兮今直为此萧艾也岂其有他故兮莫好脩之害也【言君子所以变为小人以上不好忠正之故也】余以兰为可恃兮羌无实而容长委厥美以从俗兮苟得列乎众芳【羌语辞言我以兰为可怙恃乃无实才但有美容而已弃其美质以随谄佞苟欲列于众贤之位而无进贤之心也】椒专佞以慢慆兮榝【杀】又欲充其佩帏【古音怡】既干进而务入兮又何芳之能祗固时俗之从流兮又孰能无变化【古音嬉】览椒兰其若兹兮又况揭车与江离惟兹佩之可贵兮委厥美而歴兹芳菲菲而难亏兮芬至今犹未沬【古音迷慆淫也榝茱萸也似椒而非以喻似贤而非者帏香囊也以喻亲近言椒亦芳烈之物而今变为邪秽榝本恶物反引以充香囊此辈但知求进又何能敬守其芬芳之节乎世俗诡随贤者皆变况众人乎譬之椒兰尚变况揭车江离者又何望乎此言兰言椒指贤人之改节者旧注直以为指子椒非也兹佩原自况也已有可贵之质世委而弃之以至于此然其芬芳不可得而亏损者至今其犹未已沬犹已也上委厥美乃自委此委厥美人委之】和调度以自娯兮聊浮游而求女及余饰之方壮兮周流观乎上下【古音虎己虽不用犹调和一身之法度守忠贞以自乐女即上文虙妃娀姚之类饰即上文冠服之类方壮即上文年未晏之意周流上下即灵氛所谓逺逝巫咸所谓升降也】灵氛既告余以吉占兮歴吉日乎吾将行【古音杭】折琼枝以为羞兮精琼靡【音糜】以为粻【饮食皆香洁】为【去声】余驾飞龙兮杂瑶象以为车何离心之可同兮吾将逺逝以自疎【龙神物象牙也与玉间杂以为车饰忠诈异道何可苟同故将逺去自疎也】邅吾道夫昆仑兮路脩逺以周流扬云霓之晻蔼兮鸣玉鸾之啾啾【邅转也言将转至昆仑之山涉逺路以周流旌旗晻蔼玉鸾啾啾范我驰驱也】朝发轫于天津兮夕余至乎西极鳯皇翼其承旗兮髙翺翔之翼翼【天津即析木之津在箕斗之间日月五星于此徃来故谓之津西极日所入交龙为旗建于车后鳯皇承之翺翔翼翼而敬也】忽吾行此流沙兮遵赤水而容与麾蛟龙使梁津兮诏西皇使涉予【古上声流沙沙流如水见禹贡遵循也赤水出昆仑容与游戏貌举手曰麾诏告也西皇帝少皥也以金德王故言西渉渡也】路脩逺以多艰兮腾众车使径待【古音持】路不周以左转兮指西海以为期【游昆仑山道路长逺而多险难故令众车奔腾邪径相待不周山名在昆仑西北】屯余车其千乗兮齐玉轪【音地】而并驰【古音驼】驾八龙之婉婉兮载云旗之委蛇【古音陀屯聚也轪车辖也八龙八方之龙按蛇古亦音怡驰读如字其韵亦得】抑志而弥节兮神髙驰之邈邈【音漠】奏九歌而舞韶兮聊假日以媮乐【言虽自抑徐行神亦高逺而莫能及九歌九德之歌禹乐九韶舜乐】陟升皇之赫戏曦兮忽临睨夫旧邦【古音崩】仆夫悲余马懐兮蜷【拳】局顾而不行【古音杭言升天庭对光曜忽复下视楚国而愁思也懐思也蜷局不进貌御者悲泣我马思归蜷局回顾而不肯行也此言终不忍去之意】乱曰已矣哉国无人莫我知兮又何懐乎故都既莫足与为美政兮吾将从彭咸之所居【乱者乐节之名凡作篇章既成撮其大要以为乱辞也故曰关睢之乱已矣者絶望之辞无人谓无贤人将从彭咸谓欲自沈也　愚按离骚韵六句为韵者一段八句为韵者五段十二句为韵者二段余皆四句为韵今皆以韵分章以便诵读云】
　　题离骚
　　余观注离骚者多矣率搜索于句字而忽略其大体故但见其汪洋浩瀚而不能究其托兴寓言之指归则其惓惓故国之思欲去而终不忍去抑郁无聊不欲死而终不能以不死者无以发泄于千载之下矣善乎太史公之传之也曰其志洁故其称物芳其行亷故死而不容自疎又曰其存君兴国而欲反覆之一篇之中三致志焉此真得离骚之意于文章蹊径之外而不徒以文词视之也余于是隐约离骚分为七节自帝髙阳之苗裔至余不忍为此态也为第一节言己之不得于君也自鸷鸟之不羣至岂余心之可惩为第二节言己之不遇而不改其素也自女嬃之婵媛至霑余襟之浪浪为第三节盖托敷词于重华言己于善败之迹尝三复于王所也自跪敷衽以陈词至髙丘之无女为第四节言欲轻举逺去忽哀故国之无人也自溘吾游此春宫至焉能忍与此终古为第五节言党人众多贤人不可见难与之久处也自索琼茅以筳篿至吾将逺逝以自疎为第六节言卜筮皆勉其逺遯将从之以逺适四方也自邅吾道夫昆仑兮至蜷局顾而不行为第七节言逍遥娯乐庶几借以自遣然睠顾楚国终不能忘而自离也乱则总结前意谓义无可徃惟以死自誓而已矣盖其悲思慷慨之懐淜浡出之若江河之流原无间断乃其脉理之联落关琐亦自璀灿而不可乱所谓一篇之中三致志者是耶非耶嗟夫余读哀髙丘之无女与忽临睨夫旧邦则凄然欲无涕下不可得矣九歌【旧注谓沅湘之间其俗信鬼好祀原见其初辞鄙陋因为更定且以事神之言寓忠君之意朱考亭又谓诸篇皆以祀神不答而不能忘其敬爱比事君不合而不能忘其忠赤尤足以见其恳切之意云】
　　东皇太一【太乙星名汉书天神贵者太一旧注祠在楚东以配东帝故云东皇】
　　吉日兮辰良穆将愉【俞】兮上皇抚长剑兮玉珥【耳】璆【求】锵鸣兮琳琅【辰十二时也言既择吉日又得良时穆敬也愉乐也上皇谓东皇太一言已将修祭祀必择辰日斋戒恭敬以宴乐天神也玉珥剑镡也璆锵皆玉声琳琅皆玉名以玉为佩锵然而鸣也】瑶席兮玉瑱【镇】盍将把兮琼芳蕙肴蒸兮兰借奠桂酒兮椒浆【以玉镇席琼枝为香蕙草蒸肉借之以兰桂花酿酒以椒荐浆皆取香美也】扬枹【浮】兮拊【府】鼓疏缓节兮安歌陈竽瑟兮浩倡【拊击也疏希也举枹击鼓缓节而舞徐歌相和以乐神竽笙类三十六簧瑟琴类二十五弦浩大也言大作乐】灵偃蹇兮姣服芳菲菲兮满堂五音纷兮繁防君欣欣兮乐康【楚人谓巫为灵子偃蹇舞貌姣好也菲菲芳貌五音宫商角徴羽也纷盛貌繁众也言备乐以乐神欲令神之喜乐而康宁也此篇惟一韵】
　　云中君【云中君云神也汉书亦见郊祀志】
　　浴兰汤兮沐芳华采衣兮若英【古音央】灵连蜷【权】兮既留烂昭昭兮未央【华采五色也言已将修飨祭以事灵神浴兰沐香衣五采之英故神悦其鲜洁而降连蜷长曲貌烂光貌昭昭明貌未央未已也】蹇将憺【旦】兮寿宫与日月兮齐光龙驾兮帝服聊翺游兮周章【蹇词也憺安也寿宫供神之处其光采与日月同周章犹周流也】灵皇皇兮既降【古音洪】焱【标】逺举兮云中览冀州兮有余横四海兮焉穷思夫君兮太息极劳心兮【音冲灵谓神也皇皇美貌降下也焱去疾貌云中神所居言神复还其处也览望也两河之间曰冀州有余谓所望之逺不止此一州出入须叟之间横行四海无有穷极也夫君谓神心动也】
　　湘君【湘水神尧长女舜正妃也】
　　君不行兮夷犹謇谁留兮中洲美要眇兮宜修沛吾乗兮桂舟念沅湘兮无波使江水兮安流【君谓湘君也不行不来也中洲水中可居者言不知其为谁而淹留于彼要眇汉书作幼妙思神容仪美好又宜修饰乃乘桂舟以迎之又恐行或危殆故愿无波而安流也】望夫君兮未来【古音厘】吹参差兮谁思【二句韵君谓湘君参差洞箫也谁思谓当复思谁言思神之专】驾飞龙兮北征邅吾道兮洞庭薜荔拍【博】兮蕙绸【俦】荪桡兮兰旌望涔【岑】阳兮极浦横大江兮扬灵【驾飞龙言神邅吾道言迎神也拍周礼笾人豚拍鱼醢绸衾褥也以薜茘与蕙为之言其香洁涔阳江碕名扬神之灵敬爱至矣】扬灵兮未极女婵媛兮为余太息横流涕兮潺湲隐思君兮陫【费】侧【婵媛眷恋貌潺湲水流貌隐痛也陫侧迫窄而反侧也独言女人婵媛者何盖女人易感而多悲犹宫怨闺怨之意】桂櫂兮兰枻【泄】斵氷兮积雪采薜荔兮水中搴【牵】芙蓉兮木末【古音密】心不同兮媒劳恩不甚兮轻絶【古音节桂櫂兰枻至于斵氷积雪辛勤甚矣而神终不至譬之薜茘縁木而采之于水芙蓉生水而搴之于木岂可得乎所以然者心不同故恩不甚也皆喻意】石濑【赖】兮浅浅【牋】飞龙兮翩翩交不忠兮怨长期不信兮告余以不闲【古音浅浅流貌翩翩飞貌若曰石濑则浅浅矣飞龙则翩翩矣皆徃而不反之意故交不以忠则其怨必长期不以信则必告我以不暇即所谓心不同而媒劳者也】鼂【朝】骋骛兮江臯夕弥节兮北渚鸟次兮屋上水周兮堂下【古音虎朝骋于江夕息于渚惟见鸟飞水流而不见神望之至也】捐余玦兮江中遗余佩兮澧浦采芳洲兮杜若将以遗【去声】兮下女时不可兮再得聊逍遥兮容与【捐玦遗佩与采杜若皆欲以贻下女下女者湘君之从不敢指言湘君而托之下女耳然相遇之时难以再得惟自徘徊而已此喻已之思君也】
　　湘夫人【尧次女舜次妃也正妃称君故降称夫人】
　　帝子降兮北渚目眇眇兮愁予【古上声】嫋【袅】嫋兮秋风洞庭波兮木叶下【古音虎帝子谓尧女也降下也眇眇好貌嫋嫋秋风貌言望之不见使我心愁但见秋风之起波落木而已】登白薠兮骋望与佳期兮夕张鸟何萃兮苹中罾何为兮木上【古平声薠草秋生佳期与佳人期夕张设帷幄以待夕然徒劳耳譬鸟当集木而在苹中罾当在水而在木上喻神之不可度思也】沅有芷兮澧有兰【古音连】思公子兮未敢言【古音延】荒忽兮逺望观流水兮潺湲【公子指湘夫人思之而望望之惟见流水也】麋何为兮庭中蛟何为兮水裔朝骋余马兮江臯夕济兮西澨【音逝言麋当在山林而在庭中蛟当在深渊而在水涯已虽朝夕来徃终不得神之所在矣】闻佳人兮召予将腾驾兮偕逝筑室兮水中葺【缉】之兮荷盖【古音记倘闻湘夫人见招乎筑室水中所不辞也】荃壁兮紫坛匊【播】芳椒兮成堂桂栋兮兰橑【老】辛夷楣兮药【约】房罔【网同】薜荔兮为帷擗蕙櫋【绵】兮既张白玉兮为镇疏石兰兮为芳芷葺兮荷屋缭【了】之兮杜蘅【古音杭橑椽也楣门上梁也櫋屋联也缭束也此托言水中之室精致如此】合百草兮实庭建芳馨兮庑门【古音民】九嶷缤兮并迎【去声】灵之来兮如云【古音银言水中之室如此庶几夫人之来乎乃舜使九嶷山神来迎而众神多从之则湘夫人又去矣】捐余袂兮江中遗余褋【牒】兮澧浦搴汀洲兮杜若将以遗【去声】兮逺者【古音渚】时不可兮骤得聊逍遥兮容与【袂衣袖也褋襜襦也逺者亦下女也此亦前章之意】
　　大司命【司命星名主知生死】
　　广开兮天门纷吾乘兮云【古音银】令飘风兮先驱使涷【东】雨兮洒尘【吾谓大司命也飘风囘风涷雨防雨乗云而役风伯雨师先驱而清道也】君囘翔兮以下【古音虎】逾空桑兮从女纷总总兮九州何寿夭兮在予【古上声君予皆指司命空桑山名谓囘翔以下我欲逾空桑从之而九州之寿夭有不在司命乎】髙飞兮安翔乗清气兮御隂阳吾与君兮齐速导帝之兮九阬【音冈隂杀气阳生气君指司命冀欲与之齐速齐速并其疾驱也导帝而巡九州以见寿夭之权有本矣】灵衣兮被被玉佩兮陆离壹隂兮壹阳众莫知兮余所为【古音怡一隂一阳言死生祸福之倚伏人岂得而知之乎】折疏麻兮瑶华【古音敷】将以遗兮离居老冉冉兮既极不寖近兮愈疏【此以下原陈志于司命也疏麻神麻瑶华玉华言欲以此二物以遗所离居之人谓君也不然老之将至不寖近而益疏矣此忠爱无极之意也】乗龙兮辚辚髙驼兮冲天【音音汀】结桂枝兮延竚羌愈思兮愁人【乘龙冲天神去我已逺吾犹延竚思之令人愁也】愁人兮奈何愿若今兮无亏【古音欺】固人命兮有当孰离合兮可为【古音怡亏缺也愿固守其节无有亏缺此在我可必者若禀命有当然之分一离一合岂人之所能乎此顺受正命之意也嗟夫始欲从之空桑又欲与之齐速冀得命也既而曰莫知所为又曰孰离合可为见命之不可移也此篇其意精妙可与列子力命并观】
　　少司命【周礼大宗伯以槱燎祀司中司命疏引星传云三台上台司命又文昌宫第四亦曰司命故有两司命】
　　秋兰兮麋芜罗生兮堂下【古音虎】緑叶兮素枝芳菲菲兮袭予【古上声】夫【扶】人兮自有美子荪何以兮愁苦【秋兰托以起兴也荪指司命言凡民皆有所懽而神何独愁苦耶含拥衞下民意与章末相应】秋兰兮青青【菁】緑叶兮紫茎满堂兮美人忽独与余兮目成【此言命与已合譬始之得君也】入不言兮出不辞乗囘风兮载云旗悲莫悲兮生别离乐莫乐兮新相知【此言命与已离譬君之疑已也而悲乐之感系之矣】荷衣兮蕙带【古音蒂】儵而来兮忽而逝夕宿兮帝郊君谁须兮云之际【荷衣蕙带神之服也儵来忽去神之妙也帝谓天帝言司命宿于天帝之郊若有所待于云际谓命本于天也】与女游兮九河冲飚【标】至兮水扬波【古本无此二句疑是河伯章中误入】与女沐兮咸池【古音陀】晞女发兮阳之阿望美人兮未来临风怳兮浩歌【咸池星名盖天池也晞干也美人谓司命也怳失意貌此言欲亲命而命不可亲】孔盖兮翠旌登九天兮抚彗【穗】星怂【竦】长剑兮拥幼艾荃独宜兮为民正【古音征设言司命以孔雀之翅为车盖翡翠之羽为旌旗升九天之上抚持彗星欲扫除邪恶怂执也幼少也艾老也司命执长劒诛邪臣拥防国之少长其执心公方实宜为万民之正此所以愁苦亦原自喻之意】
　　东君【日神也礼曰天子朝日于东门之外又曰王宫祭日也汉志亦有东君】
　　暾【吞】将出兮东方照吾槛兮扶桑抚余马兮安驱夜皎皎兮既明【古音芒余谓日言其一昼一夜皎皎然继明不息也】驾龙辀【舟】兮乗雷【古音罗】载云旗兮委蛇【古音陀二句韵以龙为车辕乗雷而行以云为旌旗委蛇而长原自喻也】长太息兮将上心低佪兮顾懐【古音囘】羌色声兮娯人观者憺兮忘归【将上上沅也顾懐思楚也忽见祀神者声色之盛可以娯乐故憺然意安而忘归也声色娯人下详言之】緪【庚】瑟兮交鼓箫钟兮瑶簴【古音古】鸣防【池】兮吹竽思灵保兮贤姱【古音甫】翾【喧】飞兮翠曾展诗兮防舞【灵保巫也此言备乐以乐神又见巫之贤美其舞也身体翾然若飞似翠鸟之举展诗陈诗也谓歌乐章以应舞节】应律兮合节【古音即】灵之来兮蔽日【二句韵】青云衣兮白霓裳举长矢兮射天狼操余弧兮反沦降【古音洪日出东方入西方故用其方色为饰此想神之来其作用如此天狼贼星射之诛恶也则已之弧不必张矣】援北斗兮酌桂浆撰余辔兮髙驼翔杳冥冥兮以东行【古音杭此言神既诛恶已弧不张惟酌酒振辔杳冥东行而已亦希冀之辞以致其无聊之意】
　　河伯【大河之神】
　　与女【汝】游兮九河冲风起兮水横波乗水车兮荷盖驾两龙兮骖螭【古音罗言河伯以水为车骖驾螭龙而戏游也】登昆仑兮四望心飞扬兮浩荡【二句韵昆仑河源所出】日将暮兮怅忘归惟极浦兮寤懐【古音囘二句韵言登昆仑而忘归念极浦则觉悟而懐思喻不忘故也】鱼鳞屋兮龙堂紫贝阙兮朱宫灵何为兮水中【三句韵】乗白鼋兮逐文鱼与女游兮河之渚流澌【斯】纷兮将来下【古音虎】子交手兮东行送美人兮南浦波滔滔兮来迎鱼鳞鳞兮媵予【古上声子美人皆指河伯予原自称也谓乘鼋逐鱼共游河渚而流澌间之故两相别滔滔之波故来相迎而鳞鳞之鱼亦且相送此篇之意大都谓故国不能忘情而豚鱼犹可感通其意深矣】
　　山鬼【以上诸篇皆人慕神之辞此篇以人况君以鬼喻已而为鬼媚人之辞】
　　若有人兮山之阿被薜荔兮带女萝【二句韵若有人谓山鬼也似有似无不可以物色阿曲隅也】既含睇【弟】兮又宜笑子慕予兮善窈窕【二句韵睇防眄也窈窕好貌子设为鬼之命人予乃鬼之自命也】乘赤豹兮从文貍辛夷车兮结桂旗被石兰兮带杜蘅折芳馨兮遗所思余处幽篁兮终不见天路险难兮独后来【古音厘赤豹文貍皆竒兽所思指人之悦已者也所处既深其路阻险悦已者之来得无后乎】表独立兮山之上云容容兮而在下【古音虎】杳冥冥兮羌昼晦东风飘兮神灵雨留灵修兮憺忘归岁既晏兮孰华予【古上声表特也灵修即前所思也欲俟其至留使忘归不然则岁晚而无与为娯孰有以我为美者此所以欲留之也】采三秀兮于山间石磊磊兮葛蔓蔓怨公子兮怅忘归君思我兮不得闲【三秀芝草也芝草一岁三秀公子灵修也山鬼虽怨公子之不来而亦知其必思已也】山中人兮芳杜若饮石泉兮防松栢【古音博】君思我兮然疑作【三句韵】靁【雷】填填【田】兮雨冥冥猨啾啾兮狖【右】夜鸣【二句韵山中人即山鬼也然信也疑不信也盖以神人道殊知其虽思我而不能无疑信之杂】风防防【撒】兮木萧萧【古音飕】思公子兮徒离忧【山鬼念山中多雷雨狖猨风木之警计人必不来而已徒思之而忧也此其意可以黙防注者一一举楚事实之则浅而凿矣】
　　国殇【谓死于国事者小尔雅云无主之鬼谓之殇】
　　操呉戈兮被犀甲【古音结】车错毂兮短兵接【二句韵言国殇始从军之时手持呉防身披犀铠而行错交也短兵刀劒也言戎车相迫轮毂交错长兵不施故用刀劒以相接击也】旌蔽日兮敌若云【古音延】矢交坠兮士争先【二句韵两军相射流矢交堕壮夫奋怒争先在前也】凌余阵兮躐余行【古音杭】左骖殪【意】兮右刃伤【二句韵凌犯也躐践也殪死也言已所乗左骖马死右騑马被刃创也】霾【埋】两轮兮絷四马【古音姥】援玉枹【浮】兮击鸣鼓天时怼【队】兮威灵怒【古上声】严杀尽兮弃原壄【古音暑霾轮绊马示必死之意天命虽坠威灵奋发誓言壮士尽死骸骨弃于原壄而不土葬也】出不入兮徃不反【古音显】平原忽兮路超逺【古音演二句韵】带长剑兮挟秦弓首虽离兮心不惩诚既勇兮又以武终刚强兮不可凌身既死兮神以灵魂魄毅兮为鬼雄【古音盈既死之后精神强壮魂魄武毅长为百鬼之雄杰也】
　　礼魂
　　盛礼兮防鼓传芭兮代舞姱女倡兮容与春兰兮秋菊长无絶兮终古【此统言祭祀之礼盛礼防鼓礼乐备也代舞容与巫觋齐也春兰秋菊时物彰也无絶终古享祀笃也】
　　题九歌
　　旧说谓沅湘之俗信鬼好祀原为更定其祝辞且以事神之言寓忠君之意以今观之惟东皇太乙篇有玉瑱琼芳肴蒸桂酒之文而东君篇亦有鸣防吹竽展诗防舞之语颇似享神其余絶不见祭祀之意旧说又以浴兰汤华采衣皆指巫而言亦似牵附大都原之忠爱无刻而忘故借题托兴以发其惓勤恳恻之懐如离骚所云求虙妃之所在见有娀之佚女留有虞之二姚聊浮游而求女命灵氛为余占皇剡剡其扬灵是也安有祭祀之歌而通篇言神之不至耶吁余读屈原之作而最有取于是歌也何者九章卜居渔父其言实离骚逺游则虚实半九歌纯乎虚者也如仙人神女浮游于青云彩霞之上若可见若不可见若可知若不可知而其深致又未尝不可见不可知者也盖虚以寓实实不离虚其词藻之妙操觚摛采者既模拟而莫之及而理道之精通经学古者将探索而未之到文而至是神矣哉神矣哉
　　九章【九章者屈原之所作也屈原既放思君忧国随事感触輙形诸声后人辑之得其九章非一时
　　作也】
　　惜诵
　　惜诵以致愍兮发愤以抒情所非忠而言之兮指苍天以为正【古音征惜悯也诵论也为悯惜之论以致其忧愍之意故发愤以抒其情使其非忠天当证之】令五帝以折中兮戒六神与向服【古音逼】俾山川以备御兮命咎繇使听直【五帝谓五方之神也东为太皥南为炎帝西为少昊北为颛顼中央为黄帝六神谓六宗之神也尚书禋于六宗向服向听而使之服罪御侍也复令山川之神备列而处又使圣臣咎繇听我之言忠直与否】竭忠诚以事君兮反离羣而赘肬【古音怡】忘儇【喧】媚以背众兮待明君其知之【赘肬肉外之余肉为人摈弃亦犹是也】言与行其可迹兮情与貌其不变【上声】故相臣莫若君兮所以证之不逺【古音演左传知子莫若父知臣莫若君故君之相臣察言观行审貌度情所以证验之岂逺乎】吾谊先君而后身兮羌众人之所仇也专惟君而无他兮又众兆之所讐也【羌语辞怨耦曰仇交怨曰讐】壹心而不豫兮羌不可保也疾亲君而无他兮有招祸之道【古音岛】也【忠信事君而不犹豫然身不可保也何者急欲亲君而无私交则众害己有招祸之道矣】思君其莫我忠兮忽忘身之贱贫事君而不贰兮迷不知宠之门【古音民忧国忘身故不知贱贫宁无二心而不用絶不知变节以求宠】忠何辜以遇罚兮亦非余心之所志【古平声】也行不羣以颠越兮又众兆之所咍也【颠殒也越坠也咍笑也楚人谓相啁笑曰咍】纷逢尤以离谤兮謇不可释【古音烁】也情沈抑而不达兮又蔽而莫之白【古音博】也【罪自外至曰尤中情沈抑不得自达左右又壅蔽无肯防白其心】心郁邑余侘【诈】傺【炽】兮又莫察余之中情固烦言不可结而诒兮愿陈志而无路【朱考亭云中情以韵叶之当作善恶恶又当从去声读盖据离骚孰云察余之善恶也此意近之然改二字矣愚疑情或是愫字与路韵烦言不可结而诒谓多言不能结而贻君骚云解佩纕以结言思美人云言不可结而诒与左传啧有烦言不同】退静黙而莫余知兮进号呼又莫余闻申侘傺之烦惑兮中闷瞀【茂】之忳忳【申重也瞀乱也忳忳忧貌】昔余梦登天兮魂中道而无杭吾使厉神占之兮曰有志极而无旁【杭航通诗云一苇杭之厉神殇鬼也左传晋侯梦大厉旁辅也梦登天而无航犹欲事君而无助也但有劳极心志已耳】终危独以离异兮曰君可思而不可恃【古音洗】故众口其铄金兮初若是而逢殆【古音以终危独者谓果若厉神之言也思君在已恃君实难】惩热羮而吹齑【赍】兮何不变此志也欲释阶而登天兮犹有曩之态【古音剃】也【释阶登天譬舍谄谀而欲上进此原之故态】众骇遽以离心兮又何以为此伴也同极而异路兮又何以为此援也【众人骇我所为则心离矣故不可以为侣同事一君而志不同犹欲同至一处而各行一路谁与援引而进乎】晋申生之孝子兮父信谗而不好【古休去声】行婞【悻】直而不豫兮鮌功用而不就【豫犹豫也献公信谗而不好孝子以喻懐王鮌专狠直而不就水功原以自喻】吾闻作忠以造怨兮忽谓之过言【古音延】九折臂而成医兮吾至今乃知其信然【忠而获怨是作忠即造怨也吾始忽略其言今阅歴多乃知之矣犹左传三折肱为良医也】矰【曾】弋机而在上兮罻【尉】罗张而在下【古音虎】设张辟【臂】以娯君兮愿侧身而无所【辟法也小人设机械之法以乐君则君子无容身之处矣】欲儃【氊】佪【囘】以干傺【炽】兮恐重患而离尤【古音怡】欲高飞而逺集兮君罔谓女何之【儃佪犹低佪也干求也傺住也罔无也欲不进则恐重得祸患欲逺去君得无谓汝舍我何徃乎】欲横奔而失路兮盖坚志而不忍背膺牉【判】以交痛兮心郁结而纡轸【横奔失路言违道妄作也通前三者皆不得为犹判背膺而交痛矣纡曲也轸隐也】捣木兰以矫蕙兮糳【昨】申椒以为粮播江离与滋菊兮愿春日以为糗【嗅】芳【矫犹糅也言虽放逐犹取芳洁不变节也】恐情质【贽】之不信兮故重着以自明挢【矫】兹媚以私处兮愿曽【增】思而逺身【质犹交质之质媚爱也谓爱君也言欲矫爱而隐处庶髙举逺身而可以避害乎】
　　涉江
　　余幼好此竒服兮年既老而不衰带长铗【结】之陆离兮冠切云之崔【摧】嵬【竒服喻特节也带长劒冠切云所谓竒服言握利器而秉髙行也】被明月兮佩寳璐【路】世溷浊而莫余知兮吾方高驰而不顾【古音古】驾青虬兮骖白螭【痴】吾与重华游兮瑶之圃【被犹服也明月珠名璐玉名不顾所谓家国非之而不顾虬螭神兽重华舜也言已想得虞舜而与之游】登昆仑兮食玉英【古音央】与天地兮比寿与日月兮齐光哀南夷之莫吾知兮旦余将济乎江湘【南夷谓楚也】乘鄂渚而反顾兮欸【哀】秋冬之绪风【古孚金切】步余马兮山臯邸余车兮方林【鄂渚地名欸叹也绪余也】乘舲【零】船余上沅兮齐呉榜以击汰船容与而不进兮淹囘水而凝滞【古音带舲船之有牖者呉榜呉之刺船人也汰波也容与徐动貌淹留也回水回流也凝滞若有恋也】朝发枉渚兮夕宿辰阳苟余心之端直兮虽僻逺其何伤【枉渚辰阳皆地名自伤去国日逺又为自解之辞】入溆浦余儃佪兮迷不知吾之所如【古音茹】深林杳以冥冥兮乃猨狖【右】之所居【古音倨】山峻髙以蔽日兮下幽晦以多雨霰雪纷其无垠兮云霏霏其承宇【此道当日之景或曰日喻君山喻臣雨霰雪云喻佞人】哀吾生之无乐兮幽独处乎山中吾不能变心以从俗兮固将愁苦而终穷接舆髠首兮桑扈臝【裹】行【古音杭接舆楚狂接舆也髠剔也桑扈隐士也解裳臝裎以效夷狄】忠不必用兮贤不必以伍子逢殃兮比干葅醢【古音以】与前世而皆然兮吾又何怨兮今之人余将董道而不豫兮固将重昏而终身【观于伍子比干则前世可知我将守正道而不犹豫但当重复暗昧以终其身而已】乱曰鸾鸟鳯皇日以逺【古平声】兮燕雀乌鹊巢堂坛【古音田】兮露申辛夷死林薄兮腥臊并御芳不得薄兮【丛木曰林草木交错曰薄腥臊臭恶也御用也薄附也】隂阳易位时不当兮懐信侘傺忽乎吾将行【古音杭】兮【乱喻贤臣逺而佞人用忠邪倒置所谓隂阳易位也】
　　哀郢
　　皇天之不纯命兮何百姓之震愆民离散而相失兮方仲春而东迁【震动也愆过也言皇天不纯一其施则万物夭伤人君不纯一其政则百姓震动以触罪仲春时和民可相乐乃离散相失可悲也已】去故乡而就逺兮遵江夏以流亡出国门而轸懐兮甲之鼂【朝】吾以行【古音杭言已亦循江夏之水而去故乡轸痛也懐思也甲日也鼂旦也此纪其行之时】发郢都而去闾兮怊荒忽之焉极楫齐扬以容与兮哀见君而不再得【古音的言其乘船士卒齐举楫櫂低佪容与咸不忍遽行意盖伤我逺去不得再事于君也】望长楸而太息兮涕淫淫其若霰过夏首而西浮兮顾龙门而不见【长楸乔木龙门楚东门望而不见自伤日以逺也】心婵【襌】媛【爰】而伤懐兮眇不知其所蹠【古音鹊】顺风波而从流兮焉洋洋而为客【古音恪婵媛牵引貌眇逺也蹠践也听船顺风遂洋洋逺客而无所归矣】凌阳侯之泛滥兮忽翺翔之焉薄心絓结而不解兮思蹇产而不释【古音削阳侯大波之神薄止也絓悬也蹇产诘曲貌】将运舟而下浮兮上洞庭而下江【古音工】去终古之所居兮今逍遥而来东【言离先祖涉江湖也】嗟灵魂之欲归兮何须臾而忘反【古音显】背夏浦而西思兮哀故都之日逺【古音演精神梦魂常欲反国背水向郢何辽辽乎】登大坟以望逺兮聊以舒吾忧心哀州土之平乐【洛】兮悲江介之遗风【古孚金切平乐地平而人乐介间也遗风故家遗俗念平乐而感遗风益哀悲矣】当陵阳之焉至兮淼南渡之焉如曾不知夏之为丘兮孰两东门之可芜【夏江夏也信用谗佞国将丘墟郢城两东门可使荒废而无路耶】心不怡之长久兮忧与忧其相接惟郢路之辽逺兮江与夏之不可涉【路遥水隔忧思不断】忽若去而不信兮至今九年而不复【古音逼】惨郁郁而不开兮蹇侘傺而含慼【不信而去久而不复怅然住立内结毒也】外承欢之汋【绰】约兮谌【辰】荏【稔】弱而难持忠湛湛【禫】而愿进兮妬被【披】离而鄣之【汋约婉好貌谌诚也荏亦弱也湛湛厚貌不读淡言小人委曲媚君诚能使君心志柔弱而不能自持愿忠者为所蔽而不得进矣】彼尧舜之抗行兮了杳杳其薄天【古音汀】众谗人之嫉妬兮被以不慈之伪名【尧舜之德配天矣小人犹有不与子之谤况其下乎】憎愠惀【论】之修美兮好夫人之慷慨众踥【妾】蹀【牒】而日进兮美超逺而逾迈【蕴借为愠思虑为惀憎修美恶君子也好慷慨重谗佞也故小人日进君子日逺】乱曰曼【万】余目以流观兮冀壹反之何时鸟飞返故乡兮狐死必首【去声】丘【古音欺】信非吾罪而弃逐兮何日夜而忘之【曼逺意首丘谓以首枕丘而死不忘其所自生也】
　　抽思
　　心郁郁之忧思兮独永叹乎増伤思蹇产之不释兮曼遭夜之方长【蹇产诘曲貌】悲秋风之动容兮何囘极之浮浮数惟荪之多怒兮伤余心之懮懮【音忧囘极斗极也以其旋转故谓之囘浮浮高貌秋气清故斗极髙荪香草以喻君多怒则民病矣懮懮痛貌】愿遥起而横奔兮览民尤以自镇【古平声】结微情以陈词兮矫以遗夫美人【尤病也镇止也本欲逺去及览民尤则思以慰安之故因而自止然不忘陈情于君耳】昔君与我成言兮曰黄昏以为期羌中道而囘畔兮反既有此他志【古平声】防吾以其美好兮览余以其修姱【音甫】与余言而不信兮盖为余而造怒【古上声】愿承闲而自察兮心震悼而不敢悲夷犹而冀进兮心怛伤之憺憺【音亶自察自明也憺憺悲伤貌】兹歴情以陈辞兮荪详【佯】聋而不闻【古音烟】固切人之不媚兮众果以我为患【古音切直之人不能邪媚谗佞之辈以为伤已】初吾所陈之耿着兮岂不至今其庸亡何独乐斯之謇謇兮愿荪美之可完【初吾所陈岂不至今尚在其庸有亡乎非乐謇謇之言欲以成君之美耳】望三五以为像兮指彭咸以为仪夫何极而不至兮故逺闻而难亏【古音欺法王霸效贤人何极力之不至何修名之不立】善不由外来兮名不可以虚作孰无施而有报兮孰不实而有获【上不施惠则下不効劳君不履信则臣多行伪】少歌曰与美人抽怨兮并日夜而无正【古音征】防吾以其美好兮敖朕辞而不听【平声少歌小吟歌谣正犹证也谓日夜为君抽思无有证其是者】倡曰有鸟自南兮来集汉北【古音必】好姱佳丽兮牉独处此异域既惸独而不羣兮又无良媒在其侧道卓逺而日忘兮愿自申而不得【古音的】望北山而流涕兮临流水而太息【倡起唱发声也鸟自喻良媒喻左右之臣】望孟夏之短夜兮何晦明之若岁【古音试】惟郢路之辽逺兮魂一夕而九逝【精魂还归一夕凡九】曾不知路之曲直兮南指月与列星愿径逝而不得兮魂识路之营营【营营辛苦貌】何灵魂之信直兮人之心不与吾心同理弱而媒不通兮尚不知余之从容乱曰长濑湍流泝江潭【古音寻】兮狂顾南行聊以娯心兮【逆流而上曰泝狂顾急遽而惊视也南行幽藏于山谷亦以娯已之心耳】轸石崴嵬蹇吾愿兮超囘志度行隐进【古音箭】兮【轸方也故曰轸之方也以象地崴嵬髙貌言虽放弃执履忠信志如轸石之不可转髙山之不可卑是已之愿超越囘邪志在法度行隐隐以进】低佪夷犹宿北姑兮烦寃瞀【戊】容实沛徂兮【北姑地名瞀乱也徂去也言思念烦寃容貌愦乱诚欲随水沛然而流去也】愁叹苦神灵遥思兮路逺处幽又无行媒【古音迷】兮【灵遥思者神逺思也无行媒者无绍介也】道思作颂聊以自救兮忧心不遂斯言谁告【古音彀】兮【中道作颂以舒怫郁之念救伤懐之心忧心不达无所告愬也】
　　懐沙
　　陶陶孟夏兮草木莽莽【古音姥】伤懐永哀兮汨【于笔】徂南土【汨行貌徂徃也春阳畅茂之时徃居江南之土故心伤而长悲思也】眴【瞬】兮杳杳孔静幽黙【古音穆】郁结纡轸兮离慜而长鞠【眴视貌杳杳深冥貌孔甚也黙无声也纡曲也轸慜皆痛也鞠穷也】抚情效志兮俛屈以自抑【古音懿】刓方以为圜兮常度未替【抚循也抑按刓削也即欲变方为圜而常度终不能废】易初本廸兮君子所鄙章画志墨兮前图未改【古音已本原也廸行也易初本廸谓变其初之原行章明也志念也欲明其经画念其绳墨所谓前图也】内厚质正兮大人所晠【晠史记作盛音义同古通用读平声】巧倕不斵兮孰察其揆正【古音征内重厚质端正大人所甚美然不施用何由知之乎揆度也】文处幽兮蒙瞍谓之不章离娄微睇兮瞽以为无明【古音芒持墨之文居幽冥之处则蒙瞍以为不明以离娄之明微有所睇盲人轻之以为无明此正足前意】变白以为黑兮倒上以为下【古音虎】鳯皇在笯【奴】兮鸡鹜【木】翔舞【笯笼落也忠佞不别亦犹是也】同糅玉石兮一槩而相量夫惟党人之鄙妬兮羌不知余之所臧【莫照我之善意也】任重载盛兮陷滞而不济懐瑾【近】握瑜兮穷不知所示【有所陷滞则重任不济时值困阨则寳玉徒懐】邑犬羣吠兮吠所怪【古音记】也非俊疑杰兮固庸态【古音剃】也文质疎内兮众不知余之异采【古音泚】材朴委质兮莫知余之所有【古音以有文有质其内疏通众不知也不犹材朴之委地乎】重仁袭义兮谨厚以为丰重华不可遌【晤】兮孰知余之从容【从容谓优悠于道义也】古固有不并兮岂知其故也汤禹久逺兮邈不可慕也【忠佞不并立其来已久惟汤禹能辩之】惩违改忿兮抑心而自强离慜而不迁兮愿志之有象【古平声象法也言自勉修身虽遇患不徙愿志行流于此为人所法也】进路北次兮日昧昧其将暮舒忧娯哀兮限之以大路【言将北归郢都而日暮不得前于是欲舒忧娯哀大故又将限之谓死亡将至也】乱曰浩浩沅湘分流汩【骨】兮修路幽蔽道逺忽兮【汩流貌言沅湘之水分汩而流将归乎海而已之路则幽蔽超忽也此下旧有曽唫恒悲永叹慨兮世既莫吾知人心不可谓兮四句意与下文相混今依考亭削之】懐质抱情独无匹【古音俜】兮伯乐既殁骥将焉程兮【匹双也言懐敦笃之质抱忠信之情不与众同故孤防独行无有双匹也然不遇明君安所用之犹骥之服盐车耳】民生禀命各有所错兮定心广志余何畏惧兮【错置也禀命若置谁能移之定心则不乱广志则不隘此乐天安命之道也何愧歉之有】曾【増】伤爰哀永叹喟兮世溷莫吾知人心不可谓兮知死不可让愿勿爱【古音纬】兮明告君子吾将以为类兮【告语也类法也诗云永锡尔类言已将执忠死节故以此明白告诸君子宜以我为法度也】
　　思美人
　　思美人兮擥涕而竚眙【音夷】媒絶路阻兮言不可结而诒【美人指君眙直视貌诒遗也】蹇蹇之烦寃兮陷滞而不发【古音歇】申旦以舒中情兮志沉菀【郁】而莫达【古孚悦切欲日日陈情不得通也】愿寄言于浮云兮通丰隆而不将因归鸟而致辞兮羌迅髙而难当【丰隆云师不为我传归鸟飞髙又不可值】髙辛之灵晟【盛】兮遭鸟而致诒欲变节以从俗兮媿易初而屈志【古平声髙辛帝喾也喾妃呑燕卵而生契为尧三公屈原自伤不遭圣主而遇乱世岂肯变节而易初乎】独歴年而离愍兮羌冯心犹未化【古音嬉】宁隐悯而寿考兮何变易之可为【古音怡冯愦懑也宁罹忧终身终不改变】知前辙之不遂兮未改此度也车既覆而马颠兮蹇独懐此异路【前辙直道也此其道与众人异故曰异路独懐此异路岂以颠覆而改乎】勒骐骥而更驾兮造父为我操之迁逡次而勿驱兮聊假日以须时指嶓冡之西隈兮与纁黄以为期【纁黄日入之色勒骥更驾迁延俟时时之未遇日入为期则终身可知矣】开春发岁兮白日出之悠悠吾且荡志而愉乐兮遵江夏以娯忧【开春发岁物皆欣欣乘春作乐庶消忧乎】擥大薄之芳茝【齿】兮搴长洲之宿莽【古音姥】惜吾不及古之人兮吾谁与玩此芳草【古音楚芳草喻道也古人不相及矣即擥茝搴莽何为乎】解萹薄与杂菜兮备以为交佩【古音备】佩缤纷以缭【了】转兮遂萎絶而离异吾且儃佪以娯忧兮观南人之变态【古音剃】窃快在其中心兮扬厥慿而不竢【古音矣】芳与泽其杂糅兮羌芳华自中出【古音砌发舒愤懑已无所待于时矣乃其芳华之质本自性生非外铄也】纷郁郁其逺烝兮满内而外扬情与质信可保兮羌居蔽而闻章【虽在山泽而名宣布】令薜荔以为理兮惮举趾而縁木因芙蓉以为媒兮惮褰裳而濡足【仰托薜荔则惮縁木俯借芙蓉则惮濡足终不赖左右先容之意】登髙吾不说兮入下吾不能【古音泥】固朕形之不服兮然容与而狐疑【登髙入下正縁木濡足之意】广遂前画兮未改此度也命则处幽吾将罢兮愿及白日之未暮也独焭焭而南行兮思彭咸之故也【得遂前画度则不改其如命何吾将老矣傥及日之未暮而君寤乎恐终不寤我则从彭咸而已】
　　惜徃日
　　惜徃日之曾信兮受命诏以昭时奉先功以照下兮明法度之嫌疑【昭时昭明时之政治先功祖业也嫌疑同异可否之间】国富强而法立兮属贞臣而日娭【嬉】秘密事之载心兮虽过失犹弗治【平声载存也即有过差犹能相谅】心纯厐而不泄兮遭防人而嫉之君含怒以待臣兮不清澂其然否【古音胚防人靳尚及上官也】蔽晦君之聪明兮虚惑误又以欺弗参验以考实兮逺迁臣而弗思信防谀之溷浊兮晠【古盛】气志而过之【迁怒而督过也】何贞臣之无辠兮被讟【读】谤而见尤【古音怡】惭光景之诚信兮身幽隐而备之【信而见疑故见光景而惭是以窜身幽隐然修身亦不敢缺故云备谓虽处草野行弥笃也自惜徃日之曾信至此二十二句为一韵】临沅湘之渊兮遂自忍而沈流卒没身而絶名兮惜壅君之不昭【古音周】君无度而弗察兮使芳草为薮幽焉舒情而抽信兮恬死亡而不聊【古音留】独鄣壅而蔽隐兮使贞臣而无由闻百里之为虏兮伊尹烹于庖厨【古音稠芳草宜植于阶庭岂可幽之于薮泽贤人放窜亦犹是也自临沅湘至此十二句为一韵】吕望屠于朝歌兮戚歌而饭牛【古音疑】不逢汤武与桓缪兮世孰云而知之【四句韵】呉信防而弗味兮子胥死而后忧介子忠而立枯兮文君寤而追求封介山而为之禁兮报大德之优游【六句韵晋文公出奔介子推从道乏粮割股肉以食文公及反国赏诸从行者不及子推子推遂逃介山隐文公觉寤追而求之不出文公因烧其山子推抱树烧而死文公遂以介山封子推使祭祀之以报其德】思久故之亲身兮因缟素而哭之或忠信而死节兮或訑谩而不疑弗省察而按实兮听防人之虚辞芳与泽其杂糅兮孰申旦而别之【八句韵亲身切身谓割股世无明智贤愚惑矣】何芳草之早殀兮微霜降而下戒【古音棘】谅不聪明而蔽壅兮使防谀而日得【古音的四句】自前世之嫉贤兮谓蕙若其不可佩【古音备】妬佳冶之芬芳兮嫫【谟】母姣而自好【古音戏】虽有西施之美容兮防妬入以自代【古音地】愿陈情以白行兮得罪过之不意情寃见之日明兮如列宿【秀】之错置【不意谓出于意外也情实寃枉有如列星岂难明乎】乘驽马而驰骋兮无辔衔而自载【古音祭】乘泛【泛】泭【敷】以下流兮无舟檝而自备背法度而心治兮辟与此其无异【舍法度而任意为治若乗船车而无辔櫂其危必矣】宁溘死而流亡兮恐祸殃之有再【古音至】不毕辞以赴渊兮惜壅君之不识【古音至有再恐邦之沦丧其祸更大所不忍见独惜蔽君之罪而人不知耳自前世之嫉贤至末二十句为一韵】
　　橘颂
　　后皇嘉树橘徕【来】服【古音逼】兮受命不迁生南国【古音役】兮【颂橘为天地间之嘉树也生于江南渡淮则化为枳】深固难徙更壹志兮緑叶素荣纷其可喜【古去声】兮【橘青叶白华纷然盛貌】曾【层】枝剡棘圆果抟兮青黄杂糅文章烂【平声】兮【抟圆貌先青后黄烂然文采】精色内白类任道【古音岛】兮纷緼宜修姱而不丑兮【其外精明其内洁白似任道之人纷缊而盛修长而美无丑恶之态】嗟尔幼志有以异兮独立不迁岂不可喜【古去声】兮【尔指橘天性所生少长不异】深固难徙廓其无求兮苏世独立横而不流兮【死而复生曰苏凡与世移徙不免有求也再生而变亦谓之流也橘则不然】闭【别】心自慎终不过失【古音试】兮秉德无私参天地兮【橘皮包裹故曰自慎坚贞不二故曰无私】愿岁并谢与长友【古音以】兮淑离不淫梗其有理兮【并谢犹永谢淑善也离丽也梗强也有理有条理也】年岁虽少可师长兮行比伯夷置以为像兮【凡橘易壊不如松栢之久长故云年虽少可为师长其特立不迁行比伯夷故可置以为法也此篇皆原自喻其志节之意】
　　悲囘风
　　悲囘风之摇蕙兮心寃结而内伤物有微而陨性兮声有隐而先倡【平声囘风谓之飘风陨落也秋令已行微物凋陨风声虽隐实先为之倡矣】夫何彭咸之造思兮暨志介而不忘万变其情岂可盖兮孰虚伪之可长【因囘风而感彭咸其志介然歴万变而不易亦以实耳若涉虚伪岂能久乎】鸟兽鸣以号羣兮草苴比而不芳鱼葺鳞以自别兮蛟龙隐其文章【苴枯草也囘风一至则鸟兽草木鳞鱼蛟龙皆有改变喻防人之可畏也】故荼荠不同亩兮兰茝【齿】幽而独芳惟佳人之永都兮更统世以自贶【古音芳都淑也贶守也荼苦荠甘不可同亩兰茝虽幽不失其香故惟佳人常守其善统承先世而不自失】眇逺志之所及兮怜浮云之相羊介眇志之所惑兮窃赋诗之所明【古音芒守髙逺之节与浮云齐乃为世所疑不得不赋以自明也自悲囘风至此二十句为一韵】惟佳人之独懐兮折芳椒以自处曾歔欷之嗟嗟兮独隐伏而思虑【古音鲁】涕泣交而凄凄兮思不眠以至曙终长夜之曼曼兮掩此哀而不去【心常悲慕】寤从容以周流兮聊逍遥以自恃【古音洗】伤太息之愍叹兮气于邑而不可止【气逆愤懑结不下也】糺【久】思心以为纕【襄】兮编愁苦以为膺折若木以蔽光兮随飘风之所仍【糺戾也纕佩带也编结也膺胷也谓络胷者也初欲蔽日以少稽留卒任其飘飖而已】存髣髴而不见兮心踊跃其若汤抚佩衽以桉志兮超惘惘而遂行【古音杭髣髴谓形似也盖指君而言失志偟遽则直逝矣】岁曶曶【音忽】其若頺兮时亦冉冉而将至薠【烦】蘅槁而节离兮芳已歇而不比【时谓衰老之期也节离草枯则节处断落比合也此言志意已尽不可复为】怜思心之不可惩兮证此言之不可聊【古音留】宁溘死而流亡兮不忍此心之常愁【聊赖也】孤子唫而抆【吻】泪兮放子出而不还【音旋】孰能思而不隐兮昭彭咸之所闻【古音烟思则必痛所闻于先贤者可覩矣】登石峦以逺望兮路眇眇之黙黙入景响之无应兮闻省想而不可得【景古影字山髙路逺故影响俱无而听视寂灭】愁郁郁之无快兮居戚戚而不可解【古音系】心鞿羁而不开兮气缭转而自缔【谓其气缭绕囘转而自相结也】穆眇眇之无垠兮莽芒芒之无仪声有隐而相感兮物有纯而不可为【古音怡仪犹像也眇眇芒芒言愁之无极声有隐而相感今不能感王矣物有纯而不可为谓如松栢之纯坚不可易也】邈曼曼之不可量兮缥绵绵之不可纡愁悄悄之常悲兮翩冥冥之不可娯凌大波而流风兮托彭咸之所居【此亦言其自沉之意】上髙岩之峭岸兮处雌蜺之标颠【古音真】据青冥而摅虹兮遂儵忽而扪天【古音汀所至髙眇不可逮也】吸湛露之浮凉兮潄凝霜之雰雰【古音轩】依风穴以自息兮忽倾寤以婵媛【古音然心觉自伤展转不释】冯昆仑以澂雾兮隐岷山以清江【古音工】惮涌湍之礚礚兮听波声之汹汹【言已欲澂清邪恶复为防人所危俗人所谤讪也】纷容容之无经兮罔芒芒之无纪轧【押】洋洋之无从兮驰逶移之焉止漂翻翻其上下兮翼遥遥其左右【古音以】泛潏潏其前后兮伴【叛】张弛之信期【古音纪言忧心反覆不定而失其起居之常也】观炎气之相仍兮窥烟液之所积悲霜雪之俱下兮听潮水之相击【炎气火气也火气郁而为烟烟气流而为液言上观炎阳烟液之气下视霜雪江潮之流忧思无不在也】借光景以徃来兮施黄棘之枉策【古音尺】求介子之所存兮见伯夷之放迹心调度而弗去兮刻着志之无适【黄棘棘刺也枉曲也去舍也言已愿借神光电景飞注徃来施黄棘之刺以为马策欲其利用急疾徃求介子伯夷之迹盖心调度乎二子之间而弗舍犹刻着于志而无复他适矣】曰吾怨徃昔之所冀兮悼来者之悐悐【逖】浮江淮而入海兮从子胥而自适望大河之洲渚兮悲申徒之抗迹【昔日之所希冀者俱不能遂故怨今则流落而逖逖逺矣故触目而思子胥悲申徒申徒狄遁世离俗拥石赴河故言抗迹也】骤谏君而不听兮任重石之何益心絓结而不解兮思蹇产而不释【郭璞江赋悲灵均之任石注任石即投汨罗此言谏而不听死亦无益但心思恋恋不忘故不容苟生耳自观炎气至末二十句为一韵】
　　题九章
　　旧说屈原既放思君忧国辄形诸声后人辑之得其九章愚按离骚一篇已足以尽意矣然放逐幽忧之日情不能以无感感不能以无言言不能以不尽尽不能以不怨怨不能以不死故自惜诵以至悲囘风未始有出于离骚之外也离骚括其全九章条其理譬之根干枝叶总之皆树源委波澜总之皆水未始异也且其慕古哀时思善疾恶怨灵修之不彰悲党人之壅浊厉素履之芳洁将超逺而不安愿俨合于汤禹终徇迹于彭咸毎篇之中不离此意盖其意胶葛而纒绵故其词重复而间作要以舒其中心之郁懑未尝雕琢以冀有传于后世也乃后世笃好而推先之正以其文情并合芬蔼可掬有异于修词之士所为耳观其言曰临沅湘之渊遂自忍而沉流卒没身而絶名惜壅君之不昭噫名固未尝絶也悲夫悲夫
　　逺游【逺游者屈原之所作也屈原履方直之行不容于世思托配仙人与俱游戏周歴天地无所不到然犹懐念楚国思慕旧故忠信之笃仁义之厚也是以君子珍重其志而玮其辞焉】
　　悲时俗之迫阨【隘】兮愿轻举而逺游质菲薄而无因兮焉托乗【去声】而上浮遭沉浊而污秽兮独郁结其谁语夜耿耿而不寤兮魂营营而至曙惟天地之无穷兮哀人生之长勤徃者余弗及兮来者吾不闻【古音因天地无穷人生苦器眇然一身不能及于前后感慨深矣此逺游之所以作也】步徙倚而遥思兮怊惝【厰】怳而永懐【古音囘】意荒忽而流荡兮心愁凄而增悲【徬徨东西匪所据依】神儵忽而不反兮形枯槁而独留内惟省以端操兮求正气之所由【魂灵易逝身体块处故反身循省欲求正气之所自来也】漠虚静以恬愉兮澹无为而自得闻赤松之清尘兮愿承风乎遗则【虚静无为所谓正气也】贵真人之休德兮美徃世之登仙与化去而不见兮名声着而日延【身与化迁名流千亿也】竒傅说之托辰星兮羡韩众【终】之得一形穆穆以浸逺兮离人羣而遁逸【傅说武丁相死后其星着于房尾韩终见列仙传】因气变而遂曾【层】举兮忽神奔而鬼怪【古音记】时髣髴以遥见兮精皎皎以徃来【古音利神灵皎然徃来不滞】絶氛埃而淑尤兮终不反其故都免众患而不惧兮世莫知其所如【淑尤淑善而絶尤也自此以上皆美仙人之脱离也】恐天时之代序兮耀灵晔而西征微霜降而下沦兮悼芳草之先零聊仿【旁】佯【羊】而逍遥兮永歴年而无成谁可与玩斯遗芳兮长乡【去声】风而舒情髙阳邈以逺兮余将焉所程【耀灵日也晔闪电貌髙阳颛顼也此一节皆恐将老而学仙之不及也】重曰春秋忽其不淹兮奚久留此故居轩辕不可攀援兮吾将从王乔以娯戏【愤懑未尽复陈辞也黄帝始作车服天下号之为轩辕氏王乔见列仙传】飡六气而饮沆瀣【械】兮漱正阳而含朝霞【古音敷】保神明之清澄兮精气入而麤秽除【陵阳子明经言春食朝霞日始出赤黄气秋食沦隂日没以后赤黄气冬饮沆瀣北方夜半气夏食正阳南方日中气并天地黄之气是为六气】顺凯风以从游兮至南巢而壹息见王子而宿之兮审壹气之和德【古音的宿留也究问元精之秘要也】曰道可受兮而不可传其小无内兮其大无垠【古音研】无滑【骨】而魂兮彼将自然壹气孔神兮于中夜存【古音前】虚以待之兮无为之先庶类以成兮此德之门【古音眠此王子之答道可心受不可言传无内无垠无不在也惟在不滑乱其魂而已不滑其魂神气自全虚而无为万化自出此至道之要也】闻至贵而遂徂兮忽乎吾将行【古音杭】仍羽人于丹丘兮留不死之旧乡【至贵者王子之言仍就也羽人仙人丹丘昼夜常明之处山海经言有羽人之国不死之民】朝濯发于汤【阳】谷兮夕晞余身兮九阳吸飞泉之微液兮懐琬琰之华英【古音央汤谷在东方少阳之位淮南言日出汤谷入虞渊汤谷日所出九阳日所入也阳极于九故日入为九阳陵阳子明经曰日入为飞泉】玉色頩【俜】以脕【晚】顔兮精醇粹而始壮质销铄以汋【绰】约兮神要眇以淫放【頩美貌脕润貌庄子曰汋约如处子淫于神有余也】嘉南州之炎德兮丽桂树之冬荣山萧条而无兽兮野寂寞其无人或营魄而登霞兮掩浮云而上征【抱我灵魄而上升霞或谓与遐通此游南方也】命天阍其开关兮排阊阖而望予【古上声】召丰隆使先导兮问太微之所居【古音倨丰隆云师太微垣天庭也】集重阳而入帝宫兮造旬始而观清都朝发轫于太仪兮夕始临乎于微闾【积阳为天故曰重阳旬始星名或曰气如雄鸡见北斗旁太仪天之帝庭习威仪之所周礼云东北曰幽州其山镇曰医无闾此游东北也】屯余车之万乘兮纷容与而并驰驾八龙之婉婉兮载云旗之逶蛇【古音怡】建雄虹之采旄兮五色杂而炫燿服偃蹇以低昻兮骖连蜷【权】以骄骜【衡下夹辕两马曰服衡外挽靷两马曰骖骄骜纵恣也】骑【去声】轇轕以杂乱兮斑漫衍而方行【古音杭】撰余辔而正防兮吾将过乎句芒【轇轕犹交加也斑文貌漫衍无极貌句芒木神月令孟春之月其帝太皞其神句芒此游东方也】歴太皓以右转兮前飞廉以启路阳杲杲【槁】其未光兮凌天地以径度【太皓即太皞古通用】风伯为余先驱兮辟【辟】氛埃而清凉鳯凰翼其承旂兮遇蓐【辱】収乎西皇【飞廉风伯孟秋之月其帝少皓其神蓐収西皇即少皓此游西方也】擥彗星以为旍兮举斗柄以为麾【古音蒿】叛【判】陆离其上下兮游惊雾之流波时暧【爱】曃【逮】其曭【傥】莽兮召武而奔属【烛】后文昌使掌行兮选署众神以并毂【武北方七宿文昌星名悉召羣灵以为侍从此游北方也】路曼曼其悠逺兮徐弭节而髙厉【古音洌】左雨师使径侍兮右雷公而为卫【古音越厉慿凌之意】欲度世以忘归兮意恣睢以担【挈】挢【古音叫】内欣欣而自美兮聊媮娯以淫乐【古音捞恣睢放肆貌担挢轩举貌】涉青云以泛滥游兮忽临睨夫旧乡仆夫懐余心悲兮边马顾而不行【古音杭旧乡楚都边旁也谓两骖也騑骖局顾而不忍去】思旧故以想像兮长太息而掩涕【古音底】泛【泛】容与而遐举兮聊抑志而自弭【音米涕泣者情自抑者理此下复言游四方天地以终逺游之意】指炎帝而直驰兮吾将徃乎南疑【古音牛】览方外之荒忽兮沛【网】瀁【养】而自浮【月令孟夏其帝炎帝其神祝融南疑山也瀁水盛貌】祝融戒而跸御兮腾告鸾鸟迎虙妃张咸池奏承云兮二女御九韶歌【古音箕】使湘灵鼓瑟兮令海若舞冯夷螭【痴】虫象并出进兮形蟉【流】虬而逶蛇【古音怡跸止行人御御也咸池尧乐承云黄帝乐二女尧女御侍也韶舜乐九奏乃成湘灵湘水之神海若海神冯夷水仙庄子言冯夷得之以游大川象国语所谓龙罔象也螭虫象皆水中神物也此重言南方之游】雌蜺【五结】便娟以増挠兮鸾鸟轩翥而翔飞音乐博衍无终极兮焉乃逝以徘徊【焉语辞】舒并节以驰骛兮逴【绰】絶垠乎寒门【古音民】轶【逸】迅风于清源兮从颛顼乎増冰【并节犹御辔也寒门北极之门月令孟冬其帝颛顼其神防此重言北方之游】歴防以邪径兮乘间维以反顾召黔羸【缧】而见之兮为余先乎平路【孝经纬曰天有六间黔羸水神】经营四荒兮周流六漠上至列缺兮降望大壑【六漠六合也列缺天隙大壑在东海名曰归墟】下峥嵘【宏】而无地兮上寥廓而无天【古音汀】视儵忽而无见兮听惝【厰】怳而无闻【古音因】超无为以至清兮与太初而为邻【峥嵘深逺貌寥廓广逺也列子曰太初气之始游至是极矣】
　　题逺游
　　愚按离骚驷玉虬以乘鹥兮溘涘风余上征又曰饮余马于咸池兮总余辔于扶桑又曰路不周以左转兮指西海以为期固皆逺游之意原犹以为未尽也乃作此篇汪洋超脱以布冩其无聊不得已之懐彼其舍故都离侪人餐六气专精神逍遥于丹丘役使夫百灵内欣欣而媮乐直至出宇宙而与太初者邻可谓游之至矣乃其所神游者至逺而其所顾懐者至近区区楚国非清都帝乡也泛泛汨罗非南疑寒门也憔悴泽畔非轩鸾鸟而驾八龙也负石自沉非召黔羸而贯列缺也何行背其言而事反其见耶盖其懐旧眷故之念迫切于真诚反侧于梦寐故宁死而不忍自疏其天性尔也犹之箕子囚比干死岂必效防子之行遯耶嗟夫士各有志所谓漠虚静以恬愉澹无为而自得者竟付之空谈而已贾谊之吊曰歴九州而相其君兮何必懐此都也扬雄之反曰圣哲之不遭兮固时命之所有噫原之见此早矣其如天性何哉
　　卜居【原悯当世违正习邪故阳为不知而假卜以风切之非真有疑而问也】
　　屈平旣放三年不得复见竭智尽忠蔽障于防心烦虑乱不知所从乃徃见太卜郑詹尹曰余有所疑愿因先生决之詹尹乃端策拂【策蓍也筮用策卜用】曰君将何以教之屈原曰吾宁悃悃款款朴以忠乎将送徃劳【去声】来斯无穷乎【悃款诚实倾尽之貌送徃劳来随俗髙下也】宁诛鉏草茅以力耕乎将游大人以成名乎宁正言不讳以危身乎将从容富贵以媮【偷】生乎宁超然髙举以保真乎将哫【足】訾【赀】栗斯喔【握】咿【伊】嚅【儒】唲【儿】以事妇人乎【哫訾以言求媚也栗怯畏也斯语助辞喔咿嚅唲强言笑貌妇人君之所宠若郑袖之类】宁亷洁正直以自清乎将突梯滑稽如脂如韦以絜楹乎【突梯委顺貌滑稽诙谐世如脂如韦润泽而柔弱絜如大学絜矩之絜楹为戸楹易以旋转故用为喻】宁昂昂若千里之驹乎将泛泛若水中之鳬与波上下偷以全吾躯乎宁与骐骥亢轭乎将随驽马之迹乎宁与黄鹄比翼乎将与鸡鹜争食乎【亢举也轭辕也黄鹄一举千里】此孰吉孰凶何去何从【此结上八条正问卜之词】世溷浊而不清蝉翼为重千钧为轻黄钟毁弃瓦缶雷鸣防人髙张贤士无名吁嗟黙黙兮谁知吾之亷贞詹尹乃释策而谢曰夫尺有所短寸有所长物有所不足智有所不明数有所不逮神有所不通【古音汤】用君之心行君之意龟策诚不能知事【妙在用君之心二句如人饮水冷暖自知者也】题卜居
　　旧说谓原悯世之违正习邪故假卜以警俗非真有疑而问也愚按离骚索琼茅以筳篿兮命灵氛为余占之又曰巫咸将夕降兮懐椒糈而要之皆卜居之意原犹以为未尽也故设八条目以行之必不能兼事之必致相反者决去就定从违且以见已之廉贞不以见弃而悔改也嗟夫物各有性人各有天松柏桃李不可转移君子小人岂能反覆龙逢比干固不以利禄刑杀而易其操飞廉恶来亦岂以齿利剑沉九族而灭其趾故数有所不逮君子安之于数也神有所不通君子不要之神也卜居之防逺矣语曰道不同不相为谋又曰匹夫不可夺志也然哉然哉渔父【此设为问答之辞】
　　屈原既放游于江潭行吟泽畔顔色憔悴形容枯槁渔父见而问之曰子非三闾大夫与何故至于斯屈原曰举世皆浊我独清众人皆醉我独醒是以见放渔父曰圣人不凝滞于物而能与世推移世人皆浊何不淈【胡骨】其泥而扬其波众人皆醉何不餔其糟而歠其醨【淈泥餔糟同其尘也扬波歠醨藏其清也此处浊世之道】何故深思髙举【史记作懐瑾握瑜】自令放为屈原曰吾闻之新沐者必弹冠新浴者必振衣安能以身之察察受物之汶汶者乎宁赴湘流塟于江鱼之腹中安能以皓皓之白防世俗之尘埃乎【言不能淈泥餔糟同流合汚】渔父莞尔而笑鼓枻而去乃歌曰沧浪之水清兮可以濯我缨沧浪之水浊【古音独】兮可以濯我足遂去不复与言【歌意喻随其清浊而善用之也】
　　题渔父
　　此原设为问答之辞以见已之不能和光同尘也夫淈泥扬波餔糟歠醨之说可言而不可行何者凤凰鸱鸮不同声而鸣故以下惠之和而三黜于鲁以孔子之温恭而所到不容以此知涉乱世之难也若稍为隐忍以希冀苟安则其究必流于小人之归而蕙兰申椒变而不芳矣奚可哉奚可哉语曰邦无道危行言逊此亦江海之士所宜然非所论于析圭担爵之君子也噫贤者之遇乱国闇君廓然肥遯而髙举逺矣哉逺矣哉












　　屈宋古音义卷二
<经部,小学类,韵书之属,屈宋古音义>
　　钦定四库全书
　　屈宋古音义卷三　　　　　明　陈第　撰
　　宋玉【玉屈原弟子楚大夫】
　　九辩【旧注玉惜其师忠信见放故作此辞以辩之皆代原之意】
　　悲哉秋之为气也萧瑟兮草木摇落而变衰憭【了】栗兮若在逺行登山临水兮送将归【一岁之运至秋则阳气向衰隂气用事有叔世之象故遭放逐者尤有感于秋也萧瑟秋风貌憭栗犹凄怆逺行在客也又登髙望逺临流叹逝以送将归之人因别绪而动郷心是以悲耳秋气似之】泬【血】寥【辽】兮天髙而气清寂漻【聊】兮收潦而水清憯凄増欷兮薄寒之中【去声】人【泬寥萧条惨澹貌寂漻虚也潦夏发则水浊至秋而收则水清薄迫也中伤也】怆怳【况】懭【圹】悢【朗】兮去故而就新坎廪兮贫士失职而志不平廓落兮羇旅而无友生惆怅兮而私自怜【怆怳懭悢失意貌去故就新言时改也坎廪不平也廓落空寂也皆秋气感人之状】燕翩翩其辞归兮蝉寂寞而无声鴈噰噰而南游兮鹍鸡啁【朝】哳【札】而悲鸣【鴈隂起则南故云南游鹍鸡似鹤黄白色啁哳声繁细貌】独申旦而不寐兮哀蟋蟀之宵征时亹亹而过中兮蹇淹留而无成【申重也亹亹进而不已之意过中向衰也蹇语词】
　　其二
　　悲忧穷戚兮独处廓有美一人兮心不绎【古音约】去乡离家兮徕逺客【古音恪】超逍遥兮今焉薄【廓空也谓穷戚处于空泽也一人谓屈原绎怿同薄止也】专思君兮不可化【古音讹】君不知兮可奈何【二句韵君指楚王】蓄怨兮积思【去声】心烦憺【旦】兮忘食事愿一见兮道余意君之心兮与余异【君臣异心意岂能达】车既驾兮朅而归不得见兮心伤悲【二句韵杨慎曰旧注朅去也又按吕氏春秋胶鬲见武王于鲔水曰西伯朅去无欺我也武王曰不子欺将伐殷也胶鬲曰朅至武王曰将以甲子日至注朅何也然则朅之为言盍也若以解楚辞则谓车既驾矣盍而归乎以不得见而心伤悲也意尤婉至】倚结軨兮长太息涕潺【残】湲【爰】兮下霑轼忼慨絶兮不得中瞀【戊】乱兮迷惑私自怜兮何极心怦怦【烹】兮谅直【軨车轼下纵横木轼车所慿者瞀昏也怦怦心急貎】
　　其三
　　皇天平分四时兮窃独悲此凛秋白露既下百草兮奄离披此梧楸去白日之昭昭兮袭长夜之悠悠离芳蔼之方壮兮余萎【委】约而悲愁【凛凛然而寒也奄忽也离披分散貌芳蔼盛也约穷也】秋既先戒以白露兮冬又申之以严霜收恢台之孟夏兮然欿傺而沈藏叶菸【于】邑而无色兮枝烦挐【袽】而交横【古音黄】顔淫溢而将罢【疲】兮柯彷佛而萎黄萷【朔】櫹槮【森】之可哀兮形销铄而瘀【豫】伤惟其纷糅而将落兮恨其失时而无当【恢台盛大貌欿傺陷止也言收敛长养之气使陷止沈藏也菸邑残瘁也烦挐纷乱也淫溢积渐也罢敝也萷木梢也櫹槮萧疎也瘀病也纷糅众杂貌喻不值贤君而年将老】擥騑辔而下节兮聊逍遥以相佯岁忽怱而遒【囚】尽兮恐余寿之弗将悼余生之不时兮逢此世之俇【匡】攘澹容与而独倚兮蟋蟀鸣此西堂心怵惕而震荡【荡】兮何所忧之多方仰明月而太息兮步列星而极明【古音芒擥辔下节不急驰也俇攘狂遽貌极至也仰视星宿不能卧寐以至天明】
　　其四
　　窃悲夫蕙华之曾敷兮纷旖【倚】旎【你】乎都房何曾华之无实兮从风雨而飞飏【曾重也敷布也都大也房花房也旖旎盛貎华而不实乃因风雨而飞飏】以为君独服此蕙兮羌无以异于众芳闵竒思【上声】之不通兮将去君而髙翔心闵怜之惨凄兮愿一见而有明【古音芒】重无怨而生离兮中结轸而増伤【初谓君专意见任而叹其终以众芳目之闵伤也竒思谓忠策髙翔逺去也无过放逐是以伤耳】岂不郁陶而思君兮君之门以九重猛犬狺狺【银】而迎吠兮关梁闭而不通【天子九门谓关门逺郊门近郊门城门臯门库门雉门应门路门也猛犬指防邪也狺狺犬争吠声闭喻塞贤路】皇天淫溢而秋霖兮后土何时兮得漧【干】块独守此无泽兮仰浮云而永叹【平声喻君泽普施而我独不霑故仰望而长叹】
　　其五
　　何时俗之工巧兮背绳墨而改错却骐骥而不乘兮策驽骀【台】而取路【喻易置礼法弃贤而取不肖也】当世岂无骐骥兮诚莫之能善御见执辔者非其人兮故局【局】跳而逺去鳬鴈皆唼【翣】夫粱藻兮鳯愈飘翔而髙举【古音倨喻见君不好善故贤人皆逺云不肖者食禄则贤人髙举而不留】圜凿而方枘【芮】兮吾固知其鉏铻而难入众鸟皆有所登栖兮鳯独遑遑而无所集【喻羣邪得位而贤才逺窜也】愿衔枚而无言兮尝被君之渥洽太公九十乃显荣兮诚未遇其匹合【放逐可以隐忍感旧不能无言因叹不如太公之遇合也】谓骐骥兮安归谓鳯凰兮安栖变古易俗兮世衰今之相【去声】者兮举肥【变古道易旧俗世之所以衰也相谓相马者古语云相马失之瘦相士失之贫即举肥之意也】骐骥伏匿而不见兮鳯凰髙飞而不下【古音虎】鸟兽犹知懐德兮何云贤士之不处【言鸟兽且知所择何贤士独无所择而肯安处乎】骥不骤进而求服【古音逼】兮鳯亦不贪餧【于伪】而妄食君弃逺而不察兮虽愿忠其焉得欲寂寞而絶端兮窃不敢忘初之厚德独悲愁其伤人兮慿郁郁其何极【服驾也餧食也言士不求君君当求士也絶端谓灭其端绪不使人知即上文衔救无言之意初德即尝被渥治之意】
　　其六
　　霜露惨凄而交下兮心尚幸其弗济霰雪雰糅其増加兮乃知遭命之将至愿徼幸而有待兮泊莽莽与壄【野】草同死【古音誓霜露下而霰雪至喻乱之滋甚也冀脱免而卒遭徂落也】愿自徃而径进兮路壅絶而不通欲循道而平驱兮又未知其所从然中路而迷惑兮自压按而学诵【古音嵩】性愚陋以褊浅兮信未达乎从容【喻阻于邪佞不识趣舍之所宜也压按裁抑之意学诵歌谣之谓又自伤褊急不能从容】窃美申包胥之气晟【盛】兮恐时世之不固何时俗之工巧兮灭规矩而改凿【古音助楚伍子胥得罪于楚将适呉见申包胥而谓之曰我必亡郢申包胥答曰子能亡之我能存之及子胥为呉王阖闾臣兴兵伐楚破郢昭王出奔于是申包胥乃之秦请救哭于秦庭七日七夜不絶声勺饮不入口秦伯哀之为发兵救楚昭王复国此言申包胥气晟必践其言者所以愧后人之不固言也何今人之灭规矩乎灭规矩正食言之谓也】独耿介而不随兮愿慕先圣之遗教处浊世而显荣兮非余心之所乐【耀】与其无异而有名兮宁穷处而守髙【古音告言始终耿介庶无愧申包胥乎】食不媮【偷】而为饱兮衣不苟而为温窃慕诗人之遗风兮愿托志乎素飱蹇充倔而无端兮泊莽莽而无垠【银】无衣裘以御冬兮恐溘死而不得见乎阳春【古音亲虽速死不及春终不变节蹇语词充倔无端即礼不充诎富贵之意】
　　其七
　　靓【静】杪秋之遥夜兮心缭悷而有哀【古音噫】春秋逴逴【绰】而日髙兮然惆怅而自悲四时递来而卒岁兮隂阳不可与俪偕【古音几】白日晼【宛】晚其将入兮明月销铄而减毁【古音喜逴逴徃也年齿将老怅然悲秋俪偶也不可偶而与之偕言其迅速之甚】岁忽忽而遒【囚】尽兮老冉冉而愈防心摇悦而日幸兮然怊【超】怅而无冀中憯恻之凄怆兮长太息而増欷【上声防放也心虽冀幸终难自必故凄怆増欷而已】年洋洋以日徃兮老嵺【辽】廓而无处事亹亹而觊【冀】进兮蹇淹留而踌躇【古音煮】
　　其八
　　何泛滥之浮云兮猋【标】壅蔽此明月忠昭昭而愿见兮然防【隂】曀【翳】而莫达【古他悦切言正直之人为邪佞隐蔽】愿皓日之显行兮云防防而蔽之窃不料而愿忠兮或黕【胆】防【玷】而污之【日以喻君云喻羣小故竭死不顾生之臣反被以恶名也】尧舜之抗行兮了防防而薄天【古音汀】何险巇之嫉妬兮被以不慈之伪名【言尧舜之德已配天矣而小人犹有不与子之谤】彼日月之照明兮尚黯【闇】黮【淡】而有瑕【古音蒿】何况一国之事兮亦多端而胶加【古音歌谓贤愚反戾】被【披】荷裯【俦】之晏晏兮然潢洋而不可带既骄美而伐武兮负左右之耿介【以荷叶为被虽香好然浩浩荡荡而不可带何者虚而无实也况君自骄其美自伐其武曾荷被之不若而左右耿介之臣宁不为所负乎】憎愠惀【论】之修美兮好夫人之慷慨众踥【妾】蹀【牒】而日进兮美超逺而逾迈【解见哀郢】农夫辍耕而容与兮恐田野之芜秽【古音意】事緜緜而多私兮窃悼后之危败【古音备】世雷同而炫曜兮何毁誉之昧昧【古音寐羣党相誉善恶不分也】今修饰而窥镜兮后尚可以窜藏愿寄言夫流星兮羌儵忽而难当卒壅蔽此浮云兮下暗漠而无光【言君及今而修饰鉴戒犹可以自全但岁月急遽譬若流星恐卒为小人所蔽忠臣不得自明矣意谓时难再得迷难遽复此寄言于君之意也】
　　其九
　　尧舜皆有所举任兮故安枕而自适谅无怨于天下兮心焉取此怵惕椉【乗】骐骥之浏浏【溜】兮驭安用夫彊防【古音入】谅城郭之不足恃兮虽重介之何益【浏浏如水之流也言所任得人无怨于下则不假威刑自成美化不然城郭甲兵不足恃矣】邅翼翼而无终兮忳【屯】惽惽【昏】而愁约【古音要】生天地之若过兮功不成而无効【约穷也若过如过隙也】愿沈滞而无见兮尚欲布名乎天下【古音虎】然潢洋而不遇兮直怐【搆】愗【茂】而自苦【怐愗愚昧貌】莽洋洋而无极兮忽翺翔之焉薄国有骥而不知椉兮焉皇皇而更索【音朔不识贤者空求何益】甯戚讴于车下兮桓公闻而知之无伯乐之善相兮今谁使乎誉之罔流涕以聊虑兮惟着意而得之纷忳忳【屯】之愿忠兮妬被【披】离而鄣之【谓不必流涕深思惟留意求贤则得贤所恨妬人鄣蔽愿忠者不得进矣】愿赐不肖之躯而别离兮放游志乎云中椉精气之抟抟【团】兮骛诸神之湛湛【古音雍】骖白霓之习习兮歴羣灵之丰丰【乞身而退放志升云精气日月之光燿也抟抟专貌湛湛清貌习习飞貌丰丰多貌】左朱雀之茇茇【斾】兮右苍龙之躣躣【瞿】属雷师之阗阗【田】兮通飞亷之衙衙【音御茇茇飞扬貌躣躣说文先行貌衙衙踈逺貌飞廉风伯也】前轻辌【凉】之锵锵兮后辎椉之从从载云旗之委蛇兮扈屯骑之容容【以上皆言空中游戏诸神拥卫之状】计专专之不可化兮愿遂推而为臧赖皇天之厚德兮还及君之无恙【古平声推如推纳沟中之推言神游旷逺虽云乐矣然计已思君之心专专而不可化所谓我心匪石不可转也安得遂推君而为善倘赖天之灵冀及君之无恙而一寤是我之所愿恙说文忧也一曰虫入腹食人心古者艸居多被此毒故相问无恙乎】
　　题九辩
　　愚读九辩其志悲其托兴逺其言纡徐而婉曲稍露其本质即辄为盖藏以此伤其抑郁愤怨之深亦以此知楚王之终不悟而党人接迹于世故恐有不宻阶祸而波及于罪也不亦悲乎夫原介而不屈忠而见逐其设心本以死自誓故其出词直致而无复讳忌如云伤灵修之数化怨灵修之浩荡哀朕时之不当余焉能忍与此终古何离心之可同又何懐乎故都此所以赴汩罗而从彭咸也玉即殉其师以死亦何益成败之数乎虽然北郭骚以头白托晏子亦感其分粟养母已耳师弟子之恩故不止此太史公曰楚有宋玉唐勒景差之徒皆好辞而以赋见称然皆祖屈原之从容辞令终莫敢直谏愚谓宋玉诸赋大抵婉雅之意多劲奋之气少律以北郭骚难矣哉难矣哉
　　又题
　　九辩从古相传皆谓宋玉所作王逸章句具在可攷也宋洪兴祖得离骚释文古本一卷其篇次与今本不同首离骚次九辩而后九歌天问九章逺游卜居渔父招隐士招魂九懐七谏九叹哀时命惜誓大招九思故王逸于九章哀郢注云皆解于九辩中儒者因是谓九辩亦屈原所作不知古本所次不依作者之先后故置招隐士于招魂之前又置王褒九懐于东方朔七谏之前而置大招于最后陈说之以为篇第混淆乃考其人之先后定为今本厥有由矣儒者又谓启九辩与九歌乃原所自序启开也非指禹子下文夏康五子直以古事为今事不敢质言如上就重华而陈词亦非真有重华之可就也此最为确论然天问有云启棘宾商九辩九歌王逸注谓棘陈也宾列也九辩九歌启所作乐也言启能备修明禹业陈列宫商之音备其礼乐也似又指启矣愚读九辩久窃怪其过于含蓄意谓其惧不宻之祸也近弱侯谓余曰九辩非宋玉作也反覆九首之中并无哀师之一言可见矣夫自悲与悲人语自逈别不可诬也愚于是熟复之内云有美一人兮心不绎颇似指其师然离骚九章中原所自负者不少以是而信弱侯之见卓絶于今古也
　　招魂【张鳯翼曰古者人死则以其服升屋而招之此必原始死而玉作以招之也旧注皆云施
　　之生时欲以讽楚王殊未妥】
　　朕幼清以廉洁兮身服义而未沬【古音寐】主此盛德兮牵于俗而芜秽【古音意此宋玉代为屈原之词言其幼性清而廉洁至今行义而未已常以盛德为主恐牵于世俗则不能无芜秽矣其自治之严如此】上无所考此盛德兮长离殃而愁苦帝告巫阳曰有人在下【古音处】我欲辅之魂魄离散汝筮予【古上声】之【考校也上无以考其盛德故放逐而自沉帝天帝也女曰巫阳其名也玉假天帝及巫阳以为辞端人谓屈原筮予筮问其魂魄所在而招之使反其身也】巫阳对曰掌梦上帝其命难从若必筮予之恐后之谢不能复用巫阳焉【此一节巫阳对语似有脱误然其大意谓此掌梦之事帝今命我有不可从何者筮之迟也如必筮其所在而后招以与之则恐后期而其魂徂谢且将不得用巫阳之技矣】乃下招曰魂兮归来去君之恒干何为乎四方些舍君之乐处而离彼不祥些【些苏贺反语词也干体也此下乃歴诋上下四方之不善而盛称楚国之乐也】魂兮归来东方不可以托些长人千仞惟魂是索【音朔】些十日代出流金铄石【古音削】些彼皆习之魂徃必释【古音铄】些归来归来不可以托些【托寄也八尺曰仞索求也言东方有长人之国人长千仞惟求人魂而食之铄销也东方有扶桑之木十日并在其上以次更行其热酷烈金石皆为销释彼处居人能习其热如魂徃则必销化也】魂兮归来南方不可以止些雕题黑齿得人肉以祀以其骨为醢【古音以】些蝮蛇蓁蓁封狐千里些雄虺九首徃来儵忽呑人以益其心些归来归来不可以久淫些【雕画也题额也雕刻其额以丹青涅之齿则尽黑得人之肉则用以祭神复以其骨为酱而食之蝮大蛇也蓁蓁积聚之貌山海经蝮蛇色如绶文大者百余觔封狐大狐也徤走千里求食虺亦蛇也九首一身九头也儵忽疾急貌淫淹也】魂兮归来西方之害流沙千里些旋入雷渊爢【迷】散而不可止些幸而得脱其外旷宇【古音武】些赤蚁若象蠭若壶【古音瓠】些五谷不生藂【业】菅【奸】是食些其土烂人求水无所得【古音的】些彷徉无所倚广大无所极些归来归来恐自遗贼些【爢碎也旷宇无人之土也壶干瓠也菅茅属其地不生五谷但食此菅草也西方之土温暑而干燋烂人肉渴欲求水不可得今环灵夏之间有旱海大七里无水泉即其证也倚依也其土广大遥逺无极虽欲彷徉求所依止亦不可得也自遗贼犹云自贻伊慼也】魂兮归来北方不可以止些层氷峨峨飞雪千里些归来归来不可以久【古音几】些【北方寒氷重累峨峨如山其风疾急雪飞千里】魂兮归来君无上天【古音汀】些虎豹九关啄害下人些一夫九首拔木九千【古音亲】些豺狼从【宗】目徃来侁侁【莘】些悬人以嬉投之深渊【古音因】些致命于帝然后得瞑些归来归来徃恐危身些【虎豹九关言天门九重虎豹守之下人有欲上者则齧杀之也又有人一身九头有力从朝至暮可拔大木九千株从坚也侁侁众貌豺狼得人先悬其头用之嬉戏已乃投之深渊而弃之也瞑止也言投人已讫致其所受之命于天帝乃止】魂兮归来君无下此幽都些土伯九约其角觺觺【宜】些敦脄【梅】血拇【母】逐人駓駓【丕】些参【三】目虎首其身若牛【古音疑】些此皆甘人归来归来恐自遗灾【古音赍】些【幽都地下后土所治也地下幽防故称幽都土伯后土之侯伯也约屈也觺觺角利貌其身九屈有角触害人也敦厚也脄背也拇手大指也駓駓走貌参三也甘美也言此物食人以为甘美也】魂兮归来入修门【古音眠】些工祝招君背【倍】行先些秦篝【构】齐缕郑绵络【古音路】些招具该备永啸呼【古音付】些魂兮归来反故居【古音倨】些【修门郢城门入言归楚也工巧也男巫曰祝背倍也背行以面乡外而导之也篝薰笼也缕线也络缚也秦齐郑三国工善为此也招具即谓此上三物礼所谓上服该亦备也】天地四方多贼奸【古音坚】些像设君室静闲安【古音烟】些【多贼奸即上文所言虎豹神怪之类像死者之形貌】髙堂邃宇槛层轩些层台累榭临髙山【古音仙】些网戸朱缀刻方连些冬有穾【要】厦夏室寒【古音】些川谷径复流潺湲些风光转蕙泛【泛】崇兰【古音莲】些经堂入奥朱尘筵些【邃深也槛楯也从曰楹横曰楯轩栏板也层累皆重也无木谓之台有木谓之榭临髙山言其髙出于山上而下临其山也网戸如罗网之状朱缀者以朱丹饰其交缀之处穾深也厦大屋谓温室也盛夏暑热则有洞达隂堂其内寒也流源为川注豁为谷径过也复反也泛摇动貌崇髙也西南隅谓之奥铺陈曰筵言风自兰蕙之间经由堂中以入于奥与承尘筵席之间也】砥室翠翘挂曲琼【古音强】些翡翠朱被烂齐光些蒻阿拂壁罗帱【俦】张些纂组【祖】绮【启】缟【杲】结琦【竒】璜些【砥砺石也谷梁云天子之桷斵之砻之加宻石焉言以细石磨之也翘鸟尾长毛也挂县也曲琼玉钩也翡赤羽雀翠青羽雀蒻蒻席也阿曲隅也以蒻饰之拂壁净壁也帱帐也纂组绶类绮文缯也缟细缯也言帱帐之类用绮缟又以纂组结束玉璜为饰也】室中之观多珍怪【古音记】些兰膏明烛华容备些二八侍宿射【亦】递代【古音地】些【金玉为珍诡异为怪兰膏以兰香炼膏也华容谓美人也二八二列也大夫有二列之乐故晋悼公赐魏绛女乐二八歌钟二肆也射厌也递更也意有厌倦则使更相代也】九侯淑女多迅众【古音宗】些盛鬋【翦】不同制实满宫些【九侯淑女设言商九侯之女入之纣而不喜淫者也迅过也淑女多过于众人鬋鬓也制法也盛饰理鬓其制不同皆来充后宫也】容态好【如字】比顺弥代【古音地】些弱顔固植蹇其有意些【顺柔顺相代也固植有守也弱而有守所以有意也】姱容修态絚【亘】洞房些娥眉曼【万】睩【禄】目腾光些【絚竟也曼长而轻貌】靡顔腻理遗视矊【绵】些离榭修幕侍君之闲【古音】些【靡致也腻滑也遗视窃视也矊邈也】翡帏翠帐饰髙堂些红壁沙版玉之梁些【沙丹沙玉黑玉也】仰观刻桷画龙蛇【古音陀】些坐堂伏槛临曲池【古音拕】些芙蓉始发杂芰荷些紫茎屏风文缘波些文异豹饰侍陂陁些轩辌【凉】旣低歩骑罗些【屏风水葵也生水中茎紫色文縁波言葵之文采縁波上也其侍从之人皆以豹文为饰从君游陂池之中轩辌皆轻车低屯徒行为步乘马为骑罗列也】兰薄戸树琼木篱些魂兮归来何逺为【古音怡】些【草木丛生曰薄琼木木之美者言兰薄当戸又以嘉木为篱落也何逺为言何以逺去为哉】室家遂宗食多方些稻粢【咨】穱【捉】麦挐【袽】黄粱些大苦醎【咸】酸辛甘行【古音杭】些肥牛之腱【徤】臑【儒】若芳些和酸若苦陈呉羮【古音郎】些胹【而】鼈炮【袍】羔有柘【蔗】浆些鹄酸臇【徂兖】鳬煎鸿鸧些露鸡臛【霍】蠵【携】厉而不爽【古平声】些【室家宗族也宗尊也言君既归来则室家之众皆来尊之为之设食其方法多端也稻秔糯二米也粢稷也穱择也穱麦稻处种麦而择取其先熟者也挐糅也黄粱出蜀汉两浙间亦种之香美逾于诸粱号为竹根黄言此数种之米相杂为饭大苦豉也辛谓椒姜甘谓饴蜜腱筋头也臑熟烂也若谓杜若用以煮肉去腥而香也若苦之若则训作及呉羮呉人工作羮也胹煮也羔羊子也炮合毛裹物而烧之也柘藷蔗也言取藷蔗之汁为浆饮也酸以酢浆烹之为羮也臇臛少汁也鳬野鸭也鸧鸧鹤也露鸡露栖之鸡也有菜曰羮无菜曰臛蠵大之属也厉烈也爽败也其味清烈不败老子曰五味令人口爽】粔【巨】籹【女】饵有餦餭些瑶浆□【】勺实羽觞些挫糟冻饮酎【纣】清凉些华酌既陈有琼浆些归反故室敬而无妨些【粔籹环饼也呉谓之寒具以蜜和米麫煎熬作之饵捣黍为之方言谓之餻者也餦餭饧也以糵熬米为之亦谓之饴此则其干者也瑶浆浆色如玉者□见礼经通作幂以疏布盖尊也勺挹酒器也实满也羽觞饮酒之器形似有羽翼言举幂用勺酌酒而实爵也挫捉也冻氷也酎醇酒也言盛夏则为覆蹙干酿捉去其糟但取清醇置之氷上然后饮之酒凉适口也酌酒斗也言君魂归反所居故室子孙承事恭敬亦何不可】肴羞未通女乐罗些敶钟按鼓造新歌些渉江采菱发扬荷【当作阿】些美人既醉朱顔酡些娭光眇视目曾波些【鱼肉为肴致滋味为羞未通谓食品未进而乐已先陈按犹击也涉江采菱扬阿皆楚歌名娭戏也眇眺也曽重也】被文服纎丽而不竒【音觭】些长发曼鬋艳陆离些【文绮绣纎精细也竒如李广数竒之竒不竒谓有偶也陆离艶貌】二八齐容起郑舞些袵若交竿抚案下【古音虎】些竽瑟狂防搷【田】鸣鼓些宫庭震惊发激楚些呉歈【俞】蔡讴奏大吕些【郑舞郑国之舞袵衣襟也言舞人回转衣襟相交如竹竿然乃以手抚案而徐行也竽瑟吹竽弹瑟也狂犹猛也搷急击也激楚歇舞之名即汉祖所谓楚歌楚舞也呉蔡国名歈讴皆歌也大吕律名】士女杂坐乱而不分些放敶组缨班其相纷些【组绶也缨冠系也】郑卫妖玩来杂陈【古音田】些激楚之结独秀先些【激楚之结言歌杂曲者以激楚结之独秀异而出众也旧注以结为头髻者非】箟【昆】【庇】象棋有六簙【博】些分曹并进遒相迫【古音薄】些成枭而牟呼五白【古音博】些【箟竹名字从竹博箸也博雅云投六箸行六棋故为六博也言宴乐既毕乃设六博以箟簬作箸象牙为棋也曹偶也遒亦迫也投箸行棋转相遒迫也倍胜为牟五白博齿也言已棋已枭当成牟胜故呼五白以助投也】晋制犀比费白日些铿钟摇簴【巨】揳【甲】梓瑟【古音失】些【晋制犀比谓晋国工作博棋箸比集犀角以为雕饰费耗也费白日言博者争胜不已耗损光隂也铿撞也摇动也簴悬钟格揳抚也梓瑟梓木为瑟也】娯酒不废沈日夜【古音掖】些兰膏明烛华镫错些【不废犹言不已也沈沈湎也错置也】结撰至思【去声】兰芳假【古音故】些人有所极同心赋些酎饮尽欢乐先故些魂兮归来反故居【古音倨】些【撰述也假大也谓结思为词以相乐如兰芳之大也极竭思也人各极竭思为同心之赋乐先故谓欢乐先于故旧以见魂之当归也】乱曰献岁发春兮汨【聿】吾南征菉苹齐叶兮白芷生【二句韵献岁言岁始来进也】路贯庐江兮左长薄倚沼畦瀛兮遥望博【二句韵贯穿过也庐江长薄皆地名东行出其右也倚依也沼池也畦犹区也瀛池中也依已成之沼而复为瀛也】青骊结驷兮齐千乘【平声】悬火延起兮顔烝【二句韵此以下盛言畋猎之乐纯黒为骊结连也四马为驷悬火悬灯也天也顔色也言猎则悬灯林中其火延及烧于野泽上烝天使天赤色也】步及骤处兮诱骋先抑骛若通兮引车右还【音旋】与王趋梦兮课后先【步及骤处步行而及骤马之处其走疾也诱盖为先导而驰骋以先诱猎众若仪礼射仪之有诱射也若顺也止驰骛使顺而通行引车右转以射兽之左也梦泽名楚有云梦云在江北梦在江南】君王亲发兮惮青兕朱明承夜兮时不可淹臯兰被径兮斯路渐【古音潜兕似牛一角青色重千斤言王亲发矢以射而兕恐惧也朱明日也承续也淹久也日夜相承犹恐时不得淹也臯泽也被覆也径路也渐没也春深则草盛水生而路没也】湛湛江水兮上有枫【古孚金切】目极千里兮伤春心魂兮归来哀江南【古音宁枫木似白杨叶圆而岐至霜后叶丹可爱目极千里言湖泽博平春时草短望见千里令人愁思也魂可不归而哀江南乎此句含不尽之意】
　　题招魂
　　招魂作于屈原既死之后张鳯翼之言是也今观其词云去君之恒干又曰像设君室夫苟未死何云去干又何云设像也玉慜其师沈于汨罗其魂必防于天地四方矣故托巫阳招之无非欲其魂之反也其危苦伤悼之情可想矣然叙怪诞侈荒淫俱非实义直至乱曰数语乃冩其本色意以原之南征值王之畋猎欲引之通途而王方射兕淹留也以致道途荒秽不可以归江水草木极望伤心此江南之可哀者也原生而惓惓楚国死而不动心于危乡乎故以哀江南终之夫魂之归以哀江南则所谓入脩门反故居者皆不足为喜乐矣是此篇之作悲其师之不用痛其国之将亡而托之招魂意谓外有怪诞内有荒淫怪诞暗指张仪辈之变诈吞噬荒淫则楚之所以乱也旧注皆未之及愚故揭而章之以见玉之用心婉而实深缓而实切先自处于无罪之地而后防谈以冀人之晓也悲夫悲夫
　　髙唐赋
　　昔者楚襄王与宋玉游于云梦之台望髙唐之观其上独有云气崒兮直上忽兮改容须臾之间变化无穷王问玉曰此何气也玉对曰所谓朝云者也王曰何谓朝云玉曰昔者先王尝游髙唐怠而昼寝梦见一妇人曰妾巫山之女也【襄阳耆旧传曰赤帝女姚姬未行而卒葬于巫山之阳故曰巫山之女先王楚懐王也】为髙唐之客闻君游髙唐愿荐枕席王因幸之去而辞曰妾在巫山之阳髙丘之岨旦为朝云暮为行雨朝朝暮暮阳台之下【古音虎】旦朝视之如言故为立庙号曰朝云王曰朝云始出状若何也玉对曰其始出也防【队】兮若松榯【音时防茂貌榯直竖貌】其少进也晰兮若姣姬扬袂鄣日而望所思忽兮改容偈兮若驾驷马建羽旗【晰白也姣美也偈举也言云之色变化如此】湫兮如风凄兮如雨风止雨霁云无处所王曰寡人方今可以游乎玉曰可王曰其何如矣玉曰髙矣显矣临望逺矣广矣普矣万物祖矣上属于天下见于渊珍怪竒伟不可称论王曰试为寡人赋之玉曰唯唯
　　惟髙唐之大体兮殊无物类之可仪【古音拟】比巫山赫其无畴兮道互折而层累【古音里】登巉岩而下望兮临大阺【池】之稸水【古音洗仪像也赫盛貌畴匹也互曲也层累重叠也巉岩山髙峻处阺以潴畜水也稸与畜同】遇天雨之新霁兮观百谷之俱集濞【譬】汹汹【去声】其无声兮溃淡淡而并入【濞水暴至声汹汹涌也溃水相交过也淡淡平满貌天雨初晴百谷之水并入蓄水之所也】滂洋洋而四施兮蓊湛湛而不止长风至而波起兮若丽山之孤亩【古音米蓊然聚貎湛湛深貌弗止谓不常静丽着也风吹波起如孤亩之附山】势薄岸而相击兮隘交引而却防【古音系】崒中怒而特髙兮若浮海而望碣石【古音试言水之势既薄岸而相激至迫隘之处其流交引而却相防也两浪相合聚激而中髙如海边之望碣石也碣石山名】砾【歴】碨【猥】磥【垒】而相摩兮巆【轰】震天之磕磕【古音记】巨石溺溺之瀺【谗】灂【卓】兮沬【未】潼潼【同】而髙厉【砾石也碨磥众石貌相摩言水触石自相摩荡也巆磕皆石相摩之声溺溺瀺灂石在水中出没之貌沬潼潼水髙起貌厉起也】水澹澹而盘纡兮洪波淫淫之溶防奔扬踊而相击兮云兴声之霈霈【古音嬖澹澹水摇也纡囘也淫淫去逺貌溶防犹荡动也水相击踊波如云起霈霈水声也】猛兽惊而跳骇兮妄奔走而驰迈【古音厉】虎豹豺兕失气恐喙【古音系】雕鹗鹰鹞飞扬伏窜【古音砌】股战胁息安敢妄垫【鹞挚鸟禽兽闻水声皆惊骇奔窜股战犹股栗也胁息犹喘息也挚执也】于是水虫尽防【仆】乘渚之阳鼋鼍鳣鲔交积纵横【古音黄】振鳞奋翼蜲蜲【煨】蜿蜿【宛】中阪遥望【平声水虫鱼鳖之属惊而陆处防晒翼鱼鬛也蜿蜿屈曲之貌皆失势去水相望于中阪之上】木冬荣煌煌荧荧夺人目精烂兮若列星曾不可殚形【煌煌荧荧草木光也】榛林郁盛葩华覆盖【古音记】双椅【倚】垂房纠枝还防【古音系】徙靡澹淡随波闇蔼【古音意】东西施翼猗狔丰沛【古音嬖椅相属也垂房花作房生也纠枝枝曲下垂也还防谓相交也徙靡澹淡言木枝动摇于水波之上相为掩映东西施翼谓枝两向施布如鸟翼然猗狔柔弱貌丰沛多也】緑叶紫裹朱茎白蒂纤条悲鸣声似竽籁【古音利】清浊相和五变四防【古音系】感心动耳回膓伤气孤子寡妇寒心酸鼻【避】长吏隳【灰】官贤士失志【五变五音之变四防谓四方之声与之相防合能回转人膓伤损人气使若孤寡之悲凄隳官失志之感慨也】愁思无已叹息垂泪登髙逺望使人心瘁盘岸巑【攒】岏【完】振陈硙硙【古音葵】磐石险峻倾﨑崖隤岩岖参差纵横相追【巑岏铳山也振起也陈列也硙硙髙貌隤坠也相追势若逐也】陬互横牾背穴偃蹠交加累积重叠増益【陬山角也牾逆也穴深处蹠径也言山之横逆皆深穴而塞人径石又交加相累重益其髙】状似砥柱【古音祖】在巫山下【古音虎二句韵】仰视山巅肃何芊芊【二句韵】炫燿虹蜺【五结】俯视崝【峥】嵘窐【圭】寥窈防不见其底虚闻松声倾岸洋洋立而熊经【崝嵘髙峙貌窐寥空深貌岸既将倾水流又迅故立者恐惧如熊攀树而身偻伛】久而不去足尽汗出【古音赤】悠悠忽忽怊怅自失【久立恐惧流汗至足】使人心动无故自恐贲育之断不能为勇【孟贲夏育亦失其勇】卒愕异物不知所出縰纵【徙】莘华若生于鬼若出于神状似走兽或象飞禽谲诡竒伟不可究陈【卒然复有警愕之怪物不知所从来縰縰莘莘众多貌】上至观侧地盖底平箕踵漫衍芳草罗生秋兰芷蕙江蓠载菁【精】青荃射【夜】干揭车苞并【山形如簸箕之掌而寛大其上芳草罗列而生诸皆草名包并丛生也】薄草靡靡联延夭夭【古音倚二句韵薄草丛也靡靡相依倚貌夭夭美貌】越香掩掩众雀嗷嗷雌雄相失哀鸣相号【平声越香谓香气超越掩掩香气貌】王雎鹂黄正防楚鸠姊归思妇垂鸡髙巢【古音稠】其鸣喈喈当年遨游更唱迭和赴曲随流【皆鸟名姊归因妇人思归而得名故云思归髙巢其巢髙也赴曲者鸟之哀鸣有同歌曲故言赴曲随流者随鸟类而成曲】有方之士羡门髙谿上成郁林公乐聚谷【方法术也旧注仙人有羡门髙誓谿疑是誓字愚谓谿字不韵应作谷与谷韵上成等张铣曰皆古之名术士】进纯牺祷璇室醮诸神礼太乙传祝已具言辞已毕【纯牺谓纯色牺牲也祷祈神也璇室以玉饰室也醮祭也诸神百神也太乙天神祝告神辞也】王乃乗玉舆驷苍螭垂旒旌斾合谐【古音奚】防【抽】大而雅声流洌风过而増悲哀【古音噫】于是词讴令人惏【凛】悷【吏】憯【惨】凄胁息増欷【驷苍螭谓以螭龙为驷也合谐旌斾相和之貌防引也言引大乐之使雅声流畅也洌风寒风也】于是乃纵猎者基趾如星传言羽猎衔枚无声弓弩不发罘【浮】防【罕】不倾涉漭漭驰苹苹【罘防网也倾犹施也漭漭水广逺貌苹苹草聚生貌】飞鸟未及起走兽未及发【古音歇】弥节奄忽蹄足洒血【古音绤】举功先得获车已实【弥节犹驻节也奄忽少时也言鸟兽未及飞走少时而蹄足之上皆已洒血也获车载猎所得兽车举其先得者其车已满矣】王将欲徃见之必先斋戒差时择日简舆服【古音逼服法服也简舆车修法服】建云斾蜺为旌翠为盖【古音记】风起雨止千里而逝盖发蒙徃自防【古音系风雨言疾也王至庙如发其防自与神防也】思万方忧国害开贤圣辅不逮【开导贤圣使之进用其谋猷以辅已不逮此陈諌于王也】九窍通郁精神察滞【古音带】延年益寿千万岁【凡人九窍患精气郁滞今得人佐理则九窍通畅精神明爽得以察去其滞故延年益寿此言不必徃游之意而讽以忧国用贤矣】
　　题髙唐
　　按髙唐赋始叙云气之婀娜以至山水之嵚岩激薄猛兽麟虫林木诡怪以至观侧之底平芳草飞禽神仙祷祠讴歌畋猎匪不毕陈而终之以规谏形容迫似宛肖丹青盖楚辞之变体汉赋之权舆也子虚上林实踵此而发挥畅大之耳矧其通篇闲雅委婉舒徐令人且悲且愕且歌且谣是亦风人之极思而其末犹有深意谓求神女与交防不若用贤人以辅政其福利为无穷也三山顔达龙曰宋玉髙唐赋之丑者不知何所见而云然
　　神女赋
　　楚襄王与宋玉游于云梦之浦使玉赋髙唐之事其夜玉寝梦与神女遇其状甚丽玉异之明日以白王【张鳯翼曰乃玉梦非王梦也旧作王梦则于下若此盛矣处不通且白字应体贴未有君白臣之理今改正】王曰其梦若何玉对曰晡夕之后精神怳忽若有所喜【古去声】纷纷扰扰未知何意目色髣髴乍若有记见一妇人状甚竒异寐而梦之寤不自识【音志】罔兮不乐怅尔失志于是抚心定气复见所梦王曰状如何也玉曰茂矣美矣诸好备矣盛矣丽矣难测究矣上古既无世所未见瓌姿玮态不可胜赞【古音荐】其始来也耀乎若白日初出照屋梁其少进也皎若明月舒其光须臾之间美貌横生兮如花温乎如莹【莹玉色也】五色并驰不可殚形详而观之夺人目精其盛饰也则罗纨绮缋盛文章极服妙防照万方振绣衣被袿【圭】裳秾不短纤不长步裔裔兮曜殿堂忽兮改容婉若游龙乗云翔媠【妥】被服侻【脱】薄装【媠解也侻脱也】沐兰泽含若芳性和适宜侍旁顺序卑调心肠【卑弱也言性灵和适心肠调顺宜侍于君之旁也】王曰若此盛矣试为寡人赋之玉曰唯唯夫何神女之姣丽兮含隂阳之渥饰被华藻之可好兮若翡翠之奋翼【渥饰谓秾艳也含犹言钟也】其象无双其美无极毛嫱鄣袂不足程式西施掩面比之无色近之既妖逺之有望骨法多竒应君之相视之盈目孰者克尚私心独悦乐之无量交希恩疎不可尽畅他人莫覩玉览其状其状峨峨何可极言貌丰盈以庄姝兮苞温润之玉顔眸子炯其精朗兮了多美而可观眉联娟以蛾扬兮朱唇的其若丹素质干之醲实兮志解泰而体闲既姽婳【获】于幽静兮又婆娑乎人间【解泰尚素也体闲安舒也姽闲也婳静好也】宜髙殿以广意兮翼放纵而绰寛动雾縠以徐步兮拂墀声之望余帷而延视兮若流波之将澜奋长袖以正袵兮立踯躅而不安澹清静其愔嫕【意】兮性沈详而不烦【澹静貌愔和也嫕柔顺也不烦静也】时容与以微动兮志未可乎得原意似近而既逺兮若将来而复旋褰余帱【俦】而请御兮愿尽心之惓惓懐贞谅之洁清兮卒与我乎相难陈嘉辞而云对兮味芬芳其若兰精交接以来徃兮心凯康以乐欢神独亨而未结兮魂防防以无端含然诺其不分兮喟扬音而哀叹【平声】頩【并】薄怒以自持兮曾不可乎犯干【亨通也结谐也頩色也持守也顔色含怒竟自持守不可以非礼犯之】于是摇佩饰鸣玉鸾整衣服敛容顔顾女师命太傅欢情未接将辞而去迁延引身不可亲附似逝未行中若相首【古音狩】目略微眄精彩相授志态横出不可胜记意离未絶神心怖覆【古音阜】礼不遑讫辞不及究【怖覆谓恐怖而反覆也】愿假须臾神女称遽徊肠伤气颠倒失据闇然而防忽不知处情独私懐谁者可语【去声】惆怅垂涕求之至曙
　　题神女赋
　　张鳯翼曰此乃玉梦非王梦也旧作王梦则于下若此盛矣处不通且白字应体贴未有君白臣之理愚谓白字对字俱不宜属之君张之言是也然此皆其小者读此赋必明作者之意苟得其意则为玉梦无疑或问作者之意曰讽也或问好色之赋目欲顔而心顾义是之谓讽今此无有何以为讽曰彼之讽在词之中此之讽在词之表或问何以曰楚襄闻先王之梦巫山女也徘徊眷顾亦冀与之遇玉乃托梦言之意谓佳丽而不可亲薄怒而不可犯亟去而不可留是真絶世神女也彼荐枕席而行云雨无乃非贞亮之洁清乎王之妄念可以解矣是玉之所为讽也嗟夫不特梦寐神女为然物有贞而不可觊事有淫而不可成者皆此类也玉之辞诚婉而其意诚规愚病从来读者未察故表出之若夫洛神之赋徒夸窈窕而寄悲思匪有关于世教也君子又奚取乎风赋【时襄王骄奢故玉作此赋以讽之】
　　楚襄王游于兰台之宫【兰台台名】宋玉景差侍有风防然而至【景差亦楚大夫防然风声也】王乃披襟而当之曰快哉此风寡人所与庶人共者邪【披衣当风快其京也】宋玉对曰此独大王之风耳庶人安得而共之王曰夫风者天地之气溥畅而至不择贵贱髙下而加焉今子独以为寡人之风岂有说乎宋玉对曰臣闻于师枳句【钩】来巢空穴来风【师屈原也枳木名句谓多屈曲可以为巢故鸟多巢之空穴谓门户之穴可以通气故风多从之】其所托者然则风气殊焉【虽同托空穴其于清浊亦殊矣】王曰夫风始安生哉宋玉对曰夫风生于地起于青苹之未侵淫谿谷盛怒于土囊之口【古音苦】縁太山之阿舞于松栢之下【古音虎】飘忽淜滂激扬熛怒【古上声】耾耾【宏】雷声回穴错迕蹷石伐木梢杀林莽【古音姥土囊谷口也淜滂风击物声熛火飞也耾耾风声回穴风不定貌错迕杂错交迕也蹷动也梢剽也风之盛也如此】至其将衰也被丽披离冲孔动楗【徤】眴【绚】涣粲烂离散转移【移与离韵被丽披离四散之貌楗拒门也言风之将轻冲穴动门而已】故其清凉雄风则飘举升降【古音洪】乗凌髙城入于深宫【宫降韵】邸华叶而振气徘徊于桂椒之间翺翔于激水之上【古音常】将击芙蓉之精猎蕙草离秦蘅【古音杭】槩新夷被稊【梯】杨回穴衡陵萧条众芳然后倘佯中庭北上玉堂跻于罗帷经于洞房乃得为大王之风也【邸触也精与菁古字通猎歴也秦秦芁蘅杜蘅新夷一名留夷稊者杨之秀也言雄风之起凌越翺翔于城水之上而邸触香木芳草也倘佯犹盘旋不定也跻升也经入也此乃大王之风】故其风中人状直憯凄惏栗【厉】清凉増欷【去声二句韵憯凄惏栗寒貌其清凉使人叹美】王曰善哉论事夫庶人之风岂可闻乎宋玉对曰夫庶人之风塕【一孔】然起于穷巷之间堀堁【课】扬尘勃郁烦寃冲孔袭门【古音民塕风起之貌堀突也堁尘也勃郁烦寃风回旋之貌袭入也】动沙塸【讴】吹死灰【古音虚】骇溷浊扬腐余邪薄入瓮牖至于室庐【塸沙堆也腐余臭也】故其风中人状直憞【音坠】溷郁邑欧【驱】温致湿中心惨怛生病造热中唇为胗得目为防啗【噉】齰【侧】获死生不卒此所谓庶人之雌风也【□恶也溷乱也郁邑忧也恶风中人如此欧温湿之气而来令人生病寒盛则生热胗唇伤防囙疾啗齰获中风口动之貌风疾既甚言死而未即死言生而又有疾故曰不卒风以雌雄分其言使之然也知其雄而不侈知其雌而不忘斯善矣此所谓讽也】
　　题风赋
　　夫风岂有雌雄人自雌雄耳以雌雄之人而当天风之飘飒判乎其欣喜悲戚之不相侔也则谓风有雌雄亦可抑不特风雪月雨露莫不皆然喜心感者抚景而兴懐悲心感者触处而撆涕何者情能变物而物不能以变情也昔京都贵人聚而夜饮袭貂衣围红炉相与言曰冬已深矣暖而不寒气候之不正也其仆冻不能忍抗声答曰堂上之气候不正堂下之气候甚正闻者皆为之一噱人君茍知此意则加志穷民又乌能已故宋玉此赋大有禆于世教也登徒子好色赋【假辞以为谏】
　　大夫登徒子侍于楚襄王短宋玉曰玉为人体貌闲丽口多微辞又性好色愿王勿与出入后宫王以登徒子之言问于宋玉玉曰体貌闲丽所受于天也口多微辞所学于师也至于好色臣无有也王曰子不好色亦有说乎有说则止无说则退玉曰天下之佳人莫若楚国楚国之丽者莫若臣里臣里之美者莫若臣东家之子臣东家之子増之一分则太长减之一分则太短着粉则太白施朱则太赤眉如翠羽肌如白雪腰如束素齿如含贝嫣然一笑惑阳城迷下蔡然此女登墙闚臣三年至今未许也登徒子则不然其妻蓬头挛耳齞【彦】唇歴齿旁行踽【雨】偻【缕】又疥且痔登徒子悦之使有五子王熟察之谁为好色者矣是时秦章华大夫在侧因进而称曰今夫宋玉盛称隣之女以为美色愚乱之耶臣自以为守德谓不如彼矣【章华大夫楚人入仕于秦时使楚因闻玉之言故疑其不免为所惑乱者臣则所守者德不若是矣此亦玉假托之之辞】且夫南楚穷巷之妾焉足为大王言乎若臣之陋目所曾覩者未敢云也王曰试为寡人说之大夫曰唯唯
　　臣少曾逺游周览九土足歴五都【九州之土五方之都】出咸阳熈邯郸从容郑卫凑洧之间【熈戏也凑洧郑二水名】是时向春之末迎夏之阳鸧鹒喈喈羣女出桑此郊之姝华色含光体美容冶不待饰妆臣观其丽者因称诗曰遵大路兮揽子袪【古音顾】赠以芳华辞甚妙【古音暮】于是处子怳若有望而不来忽若有来而不见意宻体疎俯仰异观【去声】含喜微笑窃视流眄【处女未嫁者言若有相望而守礼不来情意已宻而形体疎逺】复称诗曰寤春风兮发鲜荣絜斋俟兮惠音声赠我如此兮不如无生【处子称诗以答大夫寤见也言见春发荣乃先斋戒以待惠我好音而今赠我大路之诗我则不如无生言不受也】因迁延而辞避盖徒以微辞相感动精神相依慿目欲其顔心顾其义【古音俄】扬诗守礼终不过差【古音磋】故足称也于是楚王称善宋玉遂不退【宋玉于隣女之窥而三年不许亦顾义之意也】
　　题登徒子好色赋
　　夫别嫌明微赋之文也委婉冲融赋之让也隂阳顺理赋之贞也超脱清和赋之雅也发乎性情而止乎礼义赋之本也五者备赋乎赋乎愚读宋玉登徒子赋曰玉好色勿与出入后宫何其野而不文至所受于天所学于师何其夸而不让登墙相窥何其淫而不贞俚及疥痔之谈何其鄙而不雅及至卒章以微词相感动精神相依慿目欲其顔心顾其义扬诗守礼终不过差则作而叹曰美哉得其本乎是不可以枝叶而弃其灵根也于是断自章华大夫以下而熟诵之







　　屈宋古音义卷三
　　屈宋古音义跋
　　夫古今声音必有异也故以今音读今以古音读古句读不龃于唇吻精义自绎于天衷确乎不可易之道也自唐以来皆以今音读古之辞赋一有不谐则一曰叶百有不谐则百曰叶借叶之一字而尽该千百字之变岂不至易而至简然而古音亡矣古音既亡则昔人依永谐声之义泯泯于后世不可谓非阙事也呉才老杨用修有志复古着韵补古音丛目诸书庶几卓然其不惑然察其意尚依违于叶音可否之间又未尝防稡秦汉之先究极上古必然之韵故其稽援虽博终未能顿革旧习而诗易辞赋卒不可读如故也余少受诗家庭先人木山公尝曰叶音之说吾终不信以近世律絶之诗叶者且寡乃举三百篇尽谓之叶岂理也哉然所从来逺未易遽明尔竖子他日有悟毋忘吾所欲论著矣余于时黙识教言若介于胸臆故上综徃古篇籍更相触证久之豁然自信也独弱侯先生论与余合抑何其寥寥乎近有搢绅不知古音者或告之曰马古音姥渠乃呼其从者曰牵我姥来从者愕然座客皆笑夫用古于今人之笑也则用今于古古人之笑可知故自叶音之说以来贤圣之咥然于地下也久矣余不得不力为之辩畅呉杨之防洗今古之陋实余肝膈所拳拳矣惜著论也晚未及报命于先人又笔力短浅不足以发余之弗克负荷罪矣夫万歴甲寅春人日陈第书于江心寺之浩然楼








